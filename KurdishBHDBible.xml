<?xml version="1.0" encoding="UTF-8"?>
<bible translation="Kurdish - KURMANJI KURDISH (ئنجیلا پیرۆز)" status="All rights reserved" link="https://www.bible.com/bible/2817/MRK.16.BHD">
	<testament name="New">
		<book number="40">
			<chapter number="1">
				<verse number="1">نەژادنامەیا عیسایێ مەسیح ، كوڕێ داوودی، كوڕێ ئیبراهیمی، ئەڤەیە:</verse>
				<verse number="2">ئیبراهیمی ئیسحاق ژێبوو، ئیسحاقی یەعقوب ژێبوو، یەعقوبی یەهودا و برایێن وی ژێبوون،</verse>
				<verse number="3">یەهودای پێرێز و زەراح ژ تامارێ بوون، پێرێزی حەسرۆن ژێبوو، حەسرۆنی ئارام ژێبوو،</verse>
				<verse number="4">ئارامی عەمیناداب ژێبوو، عەمینادابی نەحشۆن ژێبوو، نەحشۆنی سەلمۆن ژێبوو،</verse>
				<verse number="5">سەلمۆنی بۆعەز ژ راحابێ بوو، بۆعەزی عوڤێد ژ رائووتێ بوو، عوڤێدی یێشا ژێبوو</verse>
				<verse number="6">و یێشای داوود پاشا ژێبوو. داوودی سلێمان ژ ژنا ئوریای بوو،</verse>
				<verse number="7">سلێمانی رەحەڤعام ژێبوو، رەحەڤعامی ئەبیا ژێبوو، ئەبیای ئاساف ژێبوو،</verse>
				<verse number="8">ئاسافی یەهۆشافات ژێبوو، یەهۆشافاتی یەهۆرام ژێبوو، یەهۆرامی عوزیا ژێبوو،</verse>
				<verse number="9">عوزیای یۆتام ژێبوو، یۆتامی ئاحاز ژێبوو، ئاحازی حزقیا ژێبوو،</verse>
				<verse number="10">حزقیای مناشە ژێبوو، مناشەی ئامۆن ژێبوو، ئامۆنی یۆشیا ژێبوو</verse>
				<verse number="11">و یۆشیای یەهۆیاخین و برایێن وی د دەمێ راگوهاستنێ دا بۆ بابلێ ژێبوون.</verse>
				<verse number="12">پشتی راگوهاستنێ بۆ بابل: یەهۆیاخینی شەئەلتئێل ژێبوو، شەئەلتئێلی زەروبابل ژێبوو،</verse>
				<verse number="13">زەروبابلی ئەبیهود ژێبوو، ئەبیهودی ئێلیاقیم ژێبوو، ئێلیاقیمی عازور ژێبوو،</verse>
				<verse number="14">عازوری سادۆق ژێبوو، سادۆقی ئەخیم ژێبوو، ئەخیمی ئێلیهود ژێبوو،</verse>
				<verse number="15">ئێلیهودی ئێلعازار ژێبوو، ئێلعازاری مەتتان ژێبوو، مەتتانی یەعقوب ژێبوو</verse>
				<verse number="16">و یەعقوب بابێ یوسڤێ هەڤژینێ مەریەمێ بوو، ئەوا عیسایێ كو دبێژنێ مەسیح ژێبووی.</verse>
				<verse number="17">ئەڤجا ژمارەیا بەرەبابان ژ ئیبراهیمی هەتا داوودی چواردەنە و ژ داوودی هەتا راگوهاستنێ بۆ بابلێ چواردەنە و ژ راگوهاستنێ بۆ بابلێ هەتا مەسیحی چواردە بەرەبابن.</verse>
				<verse number="18">ژدایكبوونا عیسایێ مەسیح هۆسا بوو: دایكا وی مەریەم دەزگرا یوسڤی بوو. ژ بەری كو ئەو هەردوو بگەهنە ئێك، دەركەفت كو مەریەم ژ گیانێ پیرۆز یا ب دوو گیان كەفتی.</verse>
				<verse number="19">لێ چنكو یوسڤێ دەزگرێ وێ مرۆڤەكێ راستدار بوو و نەدڤیا وێ شەرمزار بكەت، ئینا بڕیار دا ب نەپەنی ڤە بەردەت.</verse>
				<verse number="20">لێ دەمێ هزر د ڤێ چەندێ دا دكر، وەسا چێبوو فریشتەیەكێ خودانی بۆ وی د خەونێ دا دیار بوو و گۆتێ: «یوسڤێ كوڕێ داوودی تۆ ژ هندێ نەترسە كو مەریەمێ وەكو هەڤژین بۆ خۆ ببەی، چنكو ئەوێ د زكێ وێ دا ژ گیانێ پیرۆزە.</verse>
				<verse number="21">دێ وێ كوڕەك بیت و تۆ دێ ناڤێ وی كەیە عیسا ، چنكو ئەو دێ گەلێ خۆ ژ گونەهێن وان قورتال كەت.»</verse>
				<verse number="22">ئەڤە هەمی هاتە رویدان، دا ئەوا خودانی ل سەر ئەزمانێ پێغەمبەری گۆتی، ب ج‍‌ھ بهێت:</verse>
				<verse number="23">«ئەڤە دێ كچا پاكیزە ب دووگیان كەڤیت و دێ كوڕەك بیت و دێ بێژنێ عەمانوئێل» و رامانا ڤی ناڤی ژی: «خودێ ل گەل مەیە.»</verse>
				<verse number="24">دەمێ یوسڤ ژ خەو رابووی، وی ئەو كر یا فریشتەیێ خودانی فەرمان لێ كری و مەریەم وەكو هەڤژین بۆ خۆ بر.</verse>
				<verse number="25">لێ ئەو نەچوو د ناڤ نڤینێن وێ دا هەتا كوڕەك بووی و ناڤێ وی كرە عیسا.</verse>
			</chapter>
			<chapter number="2">
				<verse number="1">پشتی عیسا ل بێت‌لەحم، ل دەڤەرا یەهودیایێ ل سەردەمێ هێرودێسێ پاشا، ژ دایك بووی، وەسا چێبوو هندەك موغ ژ لایێ رۆژهەلاتێ ڤە هاتنە ئورشەلیمێ</verse>
				<verse number="2">و پرسیار كرن: «كانێ ئەوێ ژ دایك بووی كو پاشایێ جوهیانە؟ چنكو مە ستێرا وی ل رۆژهەلاتێ دیتیە، ئەڤجا ئەم یێن هاتین بۆ وی سوجدێ ببەین.»</verse>
				<verse number="3">دەمێ هێرودێس پاشای ئەڤە بهیستی، ئەو و هەمی خەلكێ ئورشەلیمێ تێك چوون.</verse>
				<verse number="4">ئینا وی هەمی سەرۆكێن كاهنان ل گەل مامۆستایێن دەستووری یێن جوهیان كۆم كرن و ژێ پرسی: «مەسیح دێ ل كیرێ ژ دایك بیت؟»</verse>
				<verse number="5">ئینا وان گۆتە وی: «ل بێت‌لەحما یەهودیایێ، چنكو هۆسا ل سەر ئەزمانێ پێغەمبەری یا هاتیە نڤیسین:</verse>
				<verse number="6">‹لێ تۆ، هەی بێت‌لەحما ل ئەردێ یەهودای، قەت د ناڤ سەروەرێن یەهودای دا نە یا كێمترینی، چنكو دێ ژ ناڤ تە سەروەرەك دەركەڤیت، دێ شڤانیێ ل گەلێ من ئیسرائیلێ كەت.›»</verse>
				<verse number="7">پاشی هێرودێسی ب نهێنی ڤە گازی كرە موغان و دەمێ دیاربوونا ستێرێ ژ وان پرسی.</verse>
				<verse number="8">پاشی هنارتنە بێت‌لەحم و گۆت: «هەڕن و باش ل زاڕۆكی بگەڕن و دەمێ هوین دبینن بێژنە من، دا ئەز ژی بهێم و سوجدێ بۆ ببەم.»</verse>
				<verse number="9">پشتی وان ئاخفتنا پاشای بهیستی، ب رێ كەفتن، پاشی وەسا چێبوو ئەو ستێرا كو بەری هنگی وان ل رۆژهەلاتێ دیتی، ل پێشیا وان دچوو، هەتا ل هنداڤ وی جهی راوەستیای یێ زاڕۆك لێ.</verse>
				<verse number="10">دەمێ وان ستێر دیتی، كەیفخۆشیەكا گەلەك مەزن بۆ وان چێبوو.</verse>
				<verse number="11">دەمێ ب ژۆر كەفتینە مالێ، وان زاڕۆك ل گەل مەریەما دایكا وی دیت. ئینا چوك ڤەدان و سوجدە بۆ وی بر، پاشی سندوقێن خۆ ڤەكرن و خەلاتێن زێڕی و بخویر و موڕ پێشكێشی وی كرن.</verse>
				<verse number="12">ئەو د رێكەكا دی را بەرەڤ وەڵاتێ خۆ ڤەگەڕیانەڤە، ژ بەر كو د خەونێ دا هاتنە ئاگەهدار كرن كو نەزڤڕنەڤە نك هێرودێسی.</verse>
				<verse number="13">دەمێ موغ چووین، وەسا چێبوو فریشتەیەكێ خودانی د خەونێ دا بۆ یوسڤی دیار بوو و گۆتێ: «رابە، زاڕۆكی و دایكا وی بڕەڤینە مسرێ و ل وێرێ بمینە هەتا ئەز دبێژمە تە، چنكو هێرودێسی ل بەرە ل زاڕۆكی بگەڕیێت، دا وی بكوژیت.»</verse>
				<verse number="14">ئەڤجا یوسڤ د وێ شەڤێ دا رابوو و زاڕۆك و دایكا وی بەرەڤ مسرێ ڤە برن</verse>
				<verse number="15">و هەتا مرنا هێرودێسی ل وێرێ ما. ئەڤ چەندە چێبوو دا ئەوا خودانی ل سەر ئەزمانێ پێغەمبەری گۆتی، ب ج‍‌ھ بهێت: «من كوڕێ خۆ ژ مسرێ گازی كر.»</verse>
				<verse number="16">دەمێ هێرودێسی زانی موغان رێز لێ نەگرت، گەلەك تۆڕە بوو. سەرباز هنارتن و هەمی كوڕكێن بێت‌لەحم و دەوروبەرێن وێ، ئەوێن ژ دوو ساڵیێ بچویكتر كوشتن، ل دویڤ وی دەمی یێ ژ موغان زانی.</verse>
				<verse number="17">هنگی ئەوا ل سەر ئەزمانێ یەرمیا پێغەمبەری هاتیە گۆتن، ب ج‍‌ھ هات، ئەوا دبێژیت:</verse>
				<verse number="18">«دەنگەك ل رامە هاتە بهیستن، گری و نالینەكا دژوار! راحێل بۆ كوڕێن خۆ دكەتە گری و رازی نابیت دلێ وێ بهێتە خۆشكرن، چنكو ئەو نەماینە.»</verse>
				<verse number="19">پشتی هێرودێس مری، وەسا چێبوو فریشتەیەكێ خودانی ل مسرێ د خەونەكێ دا بۆ یوسڤی دیار بوو</verse>
				<verse number="20">و گۆتێ: «رابە زاڕۆكی و دایكا وی ببە و هەڕە ئەردێ ئیسرائیلێ، چنكو ئەوێن ل كوشتنا زاڕۆكی دگەڕیان، یێن مرین!»</verse>
				<verse number="21">ئەڤجا رابوو زاڕۆك و دایكا وی برن و چوو د ئەردێ ئیسرائیلێ دا.</verse>
				<verse number="22">لێ دەمێ گو‍‌ھ لێ بووی كو ئەرخیلاووس ل شوینا بابێ خۆ هێرودێسی یێ دەستهەلاتێ ل سەر دەڤەرا یەهودیایێ دكەت، ترسیا بچیتە وێرێ. هنگی د خەونێ دا هاتە ئاگەهدار كرن، ئەڤجا قەستا دەڤەرا جەلیل كر.</verse>
				<verse number="23">هات و ل باژێڕێ دگۆتنێ ‹ناسیرە› خۆج‍‌ھ بوو. ئەڤ چەندە چێبوو، دا ئەوا ل سەر ئەزمانێ پێغەمبەران هاتیە گۆتن، ب ج‍‌ھ بهێت: «دێ بێژنێ یێ ناسیرەیی.»</verse>
			</chapter>
			<chapter number="3">
				<verse number="1">د وان رۆژان دا، یوحەننایێ تافیركەر ل چۆلێ یەهودیایێ دیار بوو، ئەوی رادگەهاند</verse>
				<verse number="2">و دگۆت: «ل خۆ بزڤڕن، چنكو پاشایەتیا ئەسمانان یا نێزیك بووی.»</verse>
				<verse number="3">یوحەننا ئەوە یێ ئیشایا پێغەمبەری بەحسێ وی كری و گۆتی: «دەنگەك ل چۆلی گازی دكەت: ‹رێكێ بۆ خودانی ئامادە بكەن، پەیادەڕێیان بۆ هاتنا وی راست بكەن.›»</verse>
				<verse number="4">یوحەننای جلكەكێ ژ پویرتێ حێشتران دكرە بەر خۆ و ناڤتەنگا خۆ ب قایشەكا كەڤلی گرێ ددا و خوارنا وی كولی و هنگڤینێ چۆلی بوون.</verse>
				<verse number="5">هنگی خەلكێ ئورشەلیمێ و هەمی دەڤەرا یەهودیایێ و هەمی دەوروبەرێن رویبارێ ئوردن دەردكەفتن و بەرەڤ وی دچوون</verse>
				<verse number="6">و دانپێدان ب گونەهێن خۆ دكر و ل سەر دەستێ وی د رویبارێ ئوردن دا دهاتنە تافیركرن.</verse>
				<verse number="7">دەمێ یوحەننای دیتی گەلەك ژ فەریسی و سەدوقیان یێ دهێنە نك وی دا بهێنە تافیركرن، گۆتە وان: «هەی تێژكێن ماران، كێ هوین ئاگەهدار كرینە ژ تۆڕەبوونا بهێت بڕەڤن؟</verse>
				<verse number="8">بەرهەمەكێ وەسا بدەن كو هەژی لخۆزڤڕینێ بیت</verse>
				<verse number="9">و د دلێ خۆ دا نەبێژن: ‹ئیبراهیم بابێ مەیە›، چنكو ئەز دبێژمە هەوە كو خودێ دشێت ژ ڤان بەران زاڕۆكان بۆ ئیبراهیمی دەربئێخیت.</verse>
				<verse number="10">ئەڤە دەڤێ بڤری یێ ل سەر رەها دارێ هاتیە دانان. ئەڤجا هەر دارەكا بەرهەمەكێ باش نەدەت، دێ هێتە بڕین و بۆ ناڤ ئاگری هێتە هاڤێتن.</verse>
				<verse number="11">ژ بۆ لخۆزڤڕینێ ئەز هەوە ب ئاڤێ تافیر دكەم، لێ ئەوێ پشتی من دهێت ژ من ب هێزترە، ئەز نە یێ هەژی هەلگرتنا پێلاڤا ویمە. ئەو دێ هەوە ب گیانێ پیرۆز و ئاگری تافیر كەت.</verse>
				<verse number="12">ملهێبا وی یا د دەستی دا و دێ بێدەرا خۆ پاقژ كەت و گەنمێ خۆ د عومبارێ دا خڕڤە كەت، لێ كایێ دێ ب ئاگرەكێ ناڤەمریێت، سوژیت.»</verse>
				<verse number="13">هنگی عیسا ژ دەڤەرا جەلیل هاتە رویبارێ ئوردن و چوو نك یوحەننای، دا ل سەر دەستێ وی بهێتە تافیركرن.</verse>
				<verse number="14">لێ یوحەننا رازی نەبوو و گۆت: «ئەز یێ پێدڤیمە ل سەر دەستێ تە بهێمە تافیركرن و تۆ یێ دهێیە نك من؟!»</verse>
				<verse number="15">ئینا عیسای بەرسڤا وی دا و گۆتێ: «ڤێ گاڤێ رازی ببە! چنكو هۆسا باشە كو هەر تشتێ خودێ دڤێت ، ئەم وی ب ج‍‌ھ بینین.» وێ گاڤێ یوحەننا رازی بوو.</verse>
				<verse number="16">پشتی عیسا هاتیە تافیركرن، ئێكسەر ژ ئاڤێ دەركەفت و ژ نشكەكێ ڤە ئەسمان بۆ وی ڤەبوو و دیت گیانێ خودێ وەكو كووترەكێ هاتە خوار و ل سەر وی دادا</verse>
				<verse number="17">و دەنگەكی ژ ئەسمانان گۆت: «ئەڤەیە كوڕێ من یێ خۆشتڤی، ئەوێ دلێ من پێ خۆش بووی!»</verse>
			</chapter>
			<chapter number="4">
				<verse number="1">پاشی گیانێ خودێ عیسا برە چۆلی، دا ژ لایێ ئبلیسی ڤە بهێتە تاقیكرن.</verse>
				<verse number="2">پشتی چل رۆژ و چل شەڤان ب رۆژی بووی، برسی بوو.</verse>
				<verse number="3">تاقیكەر هاتە نك وی و گۆتێ: «ئەگەر تۆ كوڕێ خودێی، بێژە ڤان بەران ببنە نان!»</verse>
				<verse number="4">عیسای بەرسڤ دا و گۆت: «یا هاتیە نڤیسین: ‹مرۆڤ نە ب تنێ ب نانی دژیت، لێ ب هەر پەیڤەكا ژ دەڤێ خودێ دەردكەڤیت.› »</verse>
				<verse number="5">پاشی ئبلیسی ئەو برە باژێڕێ پیرۆز و ل سەر لێڤا بانێ پەرستگەهێ راوەستاند</verse>
				<verse number="6">و گۆتێ: «ئەگەر تۆ كوڕێ خودێی، خۆ بهاڤێژە خوارێ، چنكو یا هاتیە نڤیسین: ‹ئەو دێ دەربارەی تە فەرمانێ ل فریشتەیێن خۆ كەت و دێ تە ل سەر دەستێن خۆ هەلگرن، نەكو پێیێ تە ب بەرەكی بكەڤیت›.»</verse>
				<verse number="7">عیسای گۆتێ: «هەروەسا یا هاتیە نڤیسین: ‹خودان خودایێ خۆ تاقی نەكە›!»</verse>
				<verse number="8">پاشی ئبلیسی ئەو برە سەرێ چیایەكێ گەلەك بلند و هەمی پاشایەتیێن جیهانێ و مەزناهیا وان نیشا دان</verse>
				<verse number="9">و گۆتێ: «ئەز دێ ڤان هەمیان دەمە تە، ئەگەر تۆ بۆ من چوك ڤەدەی و سوجدێ ببەی!»</verse>
				<verse number="10">ئینا عیسای گۆتێ: «هەڕە هەی ئبلیس! چنكو یا هاتیە نڤیسین: ‹بۆ خودان خودایێ خۆ سوجدێ ببە و وی ب تنێ بپەرێسە›.»</verse>
				<verse number="11">وی دەمی ئبلیسی ئەو هێلا و وەسا چێبوو فریشتە هاتنە نك و خزمەتا وی كر.</verse>
				<verse number="12">پشتی عیسای گو‍‌ھ لێ بووی كو یوحەننا یێ هاتیە گرتن، چوو جەلیل</verse>
				<verse number="13">و ناسیرە هێلا و بەرەڤ كەفەرناحوم چوو، ئەوا دكەڤیتە سەر لێڤا دەریاكێ، ل ناڤ سنوورێن زەبولون و نەفتالی و ل وێرێ ئاكنجی بوو.</verse>
				<verse number="14">ئەڤ چەندە چێبوو داكو ئەوا ب رێیا ئیشایا پێغەمبەری هاتیە گۆتن، ب ج‍‌ھ بهێت، دەمێ دبێژیت:</verse>
				<verse number="15">«ئەردێ زەبولون و ئەردێ نەفتالی، رێكا دەریایێ ل لایێ دی یێ رویبارێ ئوردن و دەڤەرا جەلیلا مللەتان،</verse>
				<verse number="16">ئەو خەلكێ د تاریاتیێ دا روینشتی، رۆناهیەكا مەزن دیت و ئەوێن ل دەڤەر و سیبەرا مرنێ دروینشتی، رۆناهیەك ب سەردا هەلات.»</verse>
				<verse number="17">ژ هنگی وەرە عیسای دەست ب راگەهاندنا مزگینیێ كر و دگۆت: «ل خۆ بزڤڕن، چنكو پاشایەتیا ئەسمانان یا نێزیك بووی.»</verse>
				<verse number="18">دەمێ عیسا ل بەر كنارێ دەریاكا جەلیل بڕێڤە دچوو، دوو برایێن ئێك دیتن، ئەو ژی شەمعون یێ دگۆتنێ پەترۆس و برایێ وی ئەندراوس بوون، یێ تۆڕێ دهاڤێژنە د دەریاكێ دا، چنكو ئەو ماسیگر بوون.</verse>
				<verse number="19">گۆتە وان: «ب دویڤ من بكەڤن، دێ هەوە كەمە نێچیرڤانێن مرۆڤان!»</verse>
				<verse number="20">ئێكسەر وان تۆڕێن خۆ هێلان و ب دویڤ وی كەفتن.</verse>
				<verse number="21">پاشی ژ وێرێ وێڤەتر چوو، دوو برایێن دی دیتن، ئەو ژی یەعقوبێ كوڕێ زەبەدی و یوحەننایێ برایێ وی بوون. د بەلەمێ دا ل گەل بابێ خۆ تۆڕێن خۆ دروست دكرن، ئینا گازی وان كر.</verse>
				<verse number="22">وان ئێكسەر بەلەم و بابێ خۆ هێلان و ب دویڤ وی كەفتن.</verse>
				<verse number="23">عیسا ل ناڤ هەمی دەڤەرا جەلیل دگەڕیا و فێركرن د ناڤ كنیشتەیێن وان دا دكر، مزگینیا پاشایەتیێ رادگەهاند و هەمی دەرد و نەخۆشیێن د ناڤ خەلكی دا ساخ دكرن.</verse>
				<verse number="24">ئەڤجا ناڤودەنگێن وی ل هەمی سوریێ بەڵاڤ بوو، ئەوان ژی هەمی نەخۆش ئینانە نك، یێن دەرد و ژانێن جۆراوجۆر لێ، یێن ئەجنەیان هنگافتی، یێن تەبۆیی و یێن فاڵنجیبووی. وی هەمی ساخ كرن</verse>
				<verse number="25">و جەماوەرێن مەزن ژ جەلیل و دێكاپۆلیس و ئورشەلیمێ و یەهودیایێ و لایێ دی یێ رویبارێ ئوردن ب دویڤ كەفتن.</verse>
			</chapter>
			<chapter number="5">
				<verse number="1">دەمێ عیسای جەماوەرێ خڕڤەبووی دیتی، سەركەفتە چیای و روینشت. شاگردێن وی خۆ نێزیكی وی كر</verse>
				<verse number="2">و وی دەست ب فێركرنا وان كر و گۆت:</verse>
				<verse number="3">«خوزیكێن وان یێن ب گیانی د هەژار، چنكو پاشایەتیا ئەسمانان یا وانە.</verse>
				<verse number="4">خوزیكێن خەمباران، چنكو دێ هێنە دلشادكرن.</verse>
				<verse number="5">خوزیكێن دەروونبچویكان، چنكو ئەو دێ بنە میراتگرێن ئەردی.</verse>
				<verse number="6">خوزیكێن برسی و تێهنیێن راستداریێ، چنكو ئەو دێ هێنە تێركرن.</verse>
				<verse number="7">خوزیكێن دلۆڤانان، چنكو دێ دلۆڤانی پێ هێتە برن.</verse>
				<verse number="8">خوزیكێن دلپاقژان، چنكو ئەو دێ خودێ بینن.</verse>
				<verse number="9">خوزیكێن ئاشتیخوازان، چنكو دێ بێژنە وان كوڕێن خودێ.</verse>
				<verse number="10">خوزیكێن وان یێن ژ بەر راستداریێ تەپەسەر دبن، چنكو پاشایەتیا ئەسمانان یا وانە.</verse>
				<verse number="11">خوزیكێن هەوە، دەمێ ژ بەر من هەوە فهێت دكەن و تەپەسەر دكەن و ژ درەو ڤە هەمی جۆرێن پەیڤێن خراب دژی هەوە دبێژن.</verse>
				<verse number="12">دلخۆش و دلشاد ببن! ژ بەر كو خەلاتێ هەوە ل ئەسمانان یێ مەزنە، چنكو وان بەری هەوە پێغەمبەر ژی هۆسا تەپەسەر دكرن.</verse>
				<verse number="13">هوین خوێیا ئەردینە. لێ ئەگەر خوێ سویراتیا خۆ بەردا، دێ جارەكا دی ب چ هێتە سویركرن؟ ئێدی ب كێر چ ناهێت ژبلی كو بۆ ژ دەرڤە بهێتە هاڤێتن و مرۆڤ پێ لێ دانن.</verse>
				<verse number="14">هوین رۆناهیا جیهانێنە. ئەو باژێڕێ ل سەر چیای بیت ناهێتە ڤەشارتن،</verse>
				<verse number="15">هەروەسا كەس چرایەكی هەلناكەت و ل بن ئامانەكی بنخێڤیت، لێ ددانیتە سەر چرادانكێ، دا رۆناهیێ بدەتە هەمی كەسێن د مالێ ڤە.</verse>
				<verse number="16">بلا ب ڤی رەنگی رۆناهیا هەوە بەرامبەری خەلكی شەوقێ بدەت، دا كارێن چاك یێن هەوە ببینن و بابێ هەوە یێ ل ئەسمانان مەزن بكەن.</verse>
				<verse number="17">هزر نەكەن ئەز یێ هاتیم دەستووری یان نڤیسارێن پێغەمبەران ژ كار بئێخم، نەخێر، ئەز یێ هاتیم دا تەمام كەم.</verse>
				<verse number="18">ئەز راستیێ دبێژمە هەوە: هەتا ئەرد و ئەسمان ژ ناڤ نەچن، پیتەك یان خالەك ژ دەستووری ژ ناڤ ناچیت، هەتا هەمی ب ج‍‌ھ نەهێت.</verse>
				<verse number="19">لەوما هەر كەسێ بچویكترین فەرمان ژ ڤان فەرمانان ب ج‍‌ھ نەئینیت و خەلك وەسا فێر كر، دێ ل پاشایەتیا ئەسمانان ب بچویكترین هێتە بناڤكرن، لێ ئەوێ ب ج‍‌ھ بینیت و خەلك فێر كریێ، دێ د پاشایەتیا ئەسمانان دا بێژنێ مەزن.</verse>
				<verse number="20">ئەڤجا ئەز دبێژمە هەوە: ئەگەر راستداریا هەوە ژ یا فەریسیان و مامۆستایێن دەستووری پتر نەبیت، چ جاران هوین ناچنە د ناڤ پاشایەتیا ئەسمانان دا.</verse>
				<verse number="21">هەوە یا بهیستی كو یا گۆتیە خەلكێ بەرێ: ‹كوشتنێ نەكە و هەر كەسێ كوشتنێ بكەت، دێ هێتە حوكمكرن،›</verse>
				<verse number="22">لێ ئەز دبێژمە هەوە: هەر كەسێ ژ برایێ خۆ تۆڕە ببیت، هەژی حوكمكرنێیە و هەر كەسێ برایێ خۆ بێڕێز بكەت، هەژیە ل بەر جڤاتا بلند بهێتە دادگەهكرن و هەر كەسێ بێژیت ‹هەی دەبەنگ!› هەژی ئاگرێ دۆزەخێیە.</verse>
				<verse number="23">ئەڤجا ئەگەر تە پێشكێشیێ خۆ ئینا قوربانگەهێ و ل وێرێ هاتە بیرا تە، كو برایێ تە تشتەكێ ل سەر تە هەی،</verse>
				<verse number="24">پێشكێشیێ خۆ ل بەر قوربانگەهێ بهێلە و هەڕە برایێ خۆ ئاشت بكە و پاشی وەرە پێشكێشیێ خۆ بدە.</verse>
				<verse number="25">لەزێ بكە هێشتا هوین د رێكا دادگەهێ دا ل گەل هەڤڕكێ خۆ پێك وەرە، نەكو ئەو تە رادەستی دادوەری بكەت و دادوەر تە رادەستی زێرەڤانی بكەت و ئەو تە بهاڤێتە د زیندانێ دا.</verse>
				<verse number="26">ئەز راستیێ دبێژمە تە: تۆ چ جاران ژ وێرێ دەرناكەڤی، تاكو تۆ فلسێ دویماهیێ نەدەی.</verse>
				<verse number="27">هەوە یا بهیستی كو یا گۆتی: ‹دەهمەنپیسیێ نەكە،›</verse>
				<verse number="28">لێ ئەز دبێژمە هەوە: هەر كەسێ ب چاڤەكێ خراب بەرێ خۆ بدەتە ژنكەكێ، ئەوی د دلێ خۆ دا دەهمەنپیسی ل گەل وێ كر.</verse>
				<verse number="29">ئەگەر چاڤێ تە یێ راستێ ببیتە ئەگەرێ هەلنگفتنا تە، بینە دەرێ و بهاڤێژە. بۆ تە چێترە ئێك ژ ئەندامێن لەشێ تە ژ ناڤ بچیت، نەكو هەمی لەشێ تە بۆ دۆزەخێ بهێتە هاڤێتن.</verse>
				<verse number="30">ئەگەر دەستێ تە یێ راستێ ببیتە ئەگەرێ هەلنگفتنا تە، ببڕە و بهاڤێژە. بۆ تە چێترە ئێك ژ ئەندامێن لەشێ تە ژ ناڤ بچیت، نەكو هەمی لەشێ تە بچیتە د دۆزەخێ دا.</verse>
				<verse number="31">یا هاتیە گۆتن: ‹هەر كەسێ ژنا خۆ بەردەت، پێدڤیە بەلگەنامەیا بەردانێ بدەتێ.›</verse>
				<verse number="32">لێ ئەز دبێژمە هەوە: هەر كەسێ نە ژ بەر دەهمەنپیسیێ ژنا خۆ بەردەت، دبیتە ئەگەرێ هندێ كو ئەو ژن ببیتە دەهمەنپیس ، هەروەسا هەر كەسێ ژنكەكا بەردای بۆ خۆ بینیت، دەهمەنپیسیێ دكەت.</verse>
				<verse number="33">هەروەسا، هەوە یا بهیستی كو یا گۆتیە خەلكێ بەرێ: ‹سویندا خۆ نەشكێنە، لێ ئەو سۆزا تە بۆ خودانی دای، ب ج‍‌ھ بینە.›</verse>
				<verse number="34">لێ ئەز دبێژمە هەوە: قەت سویند نەخۆن، نە ب ئەسمانی، چنكو ئەو تەختێ خودێیە،</verse>
				<verse number="35">نە ب ئەردی ژی، چنكو ئەو جهێ پێیێن ویە، نە ب ئورشەلیمێ ژی، چنكو ئەو باژێڕێ پاشایێ مەزنە.</verse>
				<verse number="36">ب سەرێ خۆ ژی سویند نەخۆ، چنكو تۆ نەشێی مویەكێ ب تنێ، سپی بكەی یان رەش بكەی.</verse>
				<verse number="37">بلا ‹بەلێ› یا هەوە ‹بەلێ› بیت و ‹نە› یا هەوە ‹نە› بیت و ژ ڤێ پێڤەتر، ژ خرابیێیە.</verse>
				<verse number="38">هەوە یا بهیستی، كو یا گۆتی: ‹چاڤ ب چاڤیە و ددان ب ددانی.›</verse>
				<verse number="39">لێ ئەز دبێژمە هەوە: بەرهنگاریا كەسەكێ خراب نەكەن. لێ ئەوێ شەقەك ل رویێ تە یێ راستێ دا، رویێ خۆ یێ دی ژی بدە بەر.</verse>
				<verse number="40">ئەوێ بڤێت تە ببەتە دادگەهێ داكو كراسێ تە ژ تە بستینیت، كوركێ خۆ ژی بۆ بهێلە.</verse>
				<verse number="41">ئەگەر ئێكی تۆ نەچار كری میلەكی ل گەل بچی ، تۆ دوو میلان ل گەل هەڕە.</verse>
				<verse number="42">ئەوێ ژ تە بخوازیت تۆ بدێ و ئەوێ قەرەك ژ تە بڤێت بێ هیڤی ڤەنەگێڕە.</verse>
				<verse number="43">هەوە یا بهیستی، كو یا گۆتی: ‹حەز ژ نێزیكێ خۆ بكە و كەربێن خۆ ژ دوژمنێ خۆ ڤەكە.›</verse>
				<verse number="44">لێ ئەز دبێژمە هەوە: حەز ژ دوژمنێن خۆ بكەن و نڤێژان بكەن بۆ ئەوێن هەوە تەپەسەر دكەن،</verse>
				<verse number="45">دا ببنە كوڕێن بابێ خۆ ئەوێ ل ئەسمانی، ئەوێ رۆژا خۆ ل سەر باش و خرابان دهەلینیت و بارانێ ل سەر بێگونە‍‌ھ و گونەهباران دبارینیت.</verse>
				<verse number="46">ما چ پاداشت د هندێ دایە كو هوین حەز ژ وان بكەن یێن حەز ژ هەوە دكەن؟ ما باجگر ژی ڤێ چەندێ ناكەن؟</verse>
				<verse number="47">و ئەگەر هەوە ب تنێ سڵاڤی برایێن خۆ كر، ئەرێ ما هەوە قەنجیەك كر؟ ما پووتپەرێس ژی وێ ناكەن؟</verse>
				<verse number="48">ئەڤجا د بێكێماسی بن هەروەكو بابێ هەوە یێ ئەسمانی یێ بێكێماسیە.</verse>
			</chapter>
			<chapter number="6">
				<verse number="1">هشیار بن ئایینداریا خۆ ل پێش چاڤێن خەلكی نەكەن داكو ژ لایێ وان ڤە بهێنە دیتن، چنكو هنگی هەوە ل نك بابێ خۆ یێ ل ئەسمانان پاداشت نابیت.</verse>
				<verse number="2">لەوما هەر دەمێ تۆ خێرەكێ دكەی، دەنگی ژێ نەئینە ، هەروەكو مرۆڤێن دووڕوی ل جادە و كنیشتەیان دكەن، دا ژ لایێ مرۆڤان ڤە بهێنە مەزن كرن. ب راستی دبێژمە هەوە: وان پاداشتێ خۆ وەرگرتییە.</verse>
				<verse number="3">لێ دەمێ تۆ خێرەكێ دكەی، نەهێلە دەستێ تە یێ چەپێ بزانیت كا دەستێ تە یێ راستێ چ دكەت،</verse>
				<verse number="4">داكو خێرا تە یا نەپەنی بیت و بابێ تە، ئەوێ نەپەنیان دبینیت، دێ پاداشتێ تە دەتە تە.</verse>
				<verse number="5">دەمێ هوین نڤێژێ دكەن، وەكو مرۆڤێن دووڕوی نەبن، ئەوێن حەز دكەن ل كنیشتەیان و دووڕیانێن جادەیان بڕاوەستن و نڤێژان بكەن داكو مرۆڤ وان ببینن. ب راستی دبێژمە هەوە: وان پاداشتێ خۆ وەرگرتییە.</verse>
				<verse number="6">لێ دەمێ تۆ نڤێژێ دكەی، هەڕە د ژۆرا خۆ ڤە و دەرگەهی بگرە و بۆ بابێ خۆ، ئەوێ نەبەرچاڤ، نڤێژان بكە و بابێ تە، ئەوێ نەپەنیان دبینیت، دێ پاداشتێ تە دەتە تە.</verse>
				<verse number="7">دەمێ هوین نڤێژان دكەن، وەكو پووتپەرێسان دپڕبێژ نەبن، چنكو یا ژ وان ڤە چەند زێدە بئاخڤن دێ پتر هێنە بهیستن.</verse>
				<verse number="8">ئەڤجا وەكو وان نەبن، چنكو بابێ هەوە دزانیت كا هەوە چ دڤێت بەری هوین داخوازێ ژێ بكەن.</verse>
				<verse number="9">ئەڤجا هوین نڤێژان هۆسا بكەن: بابێ مە یێ ل ئەسمانان، بلا ناڤێ تە پیرۆز بیت،</verse>
				<verse number="10">بلا پاشایەتیا تە بهێت، بلا حەزا تە ب ج‍‌ھ بهێت، كا چەوا ل ئەسمانی، هەروەسا ل سەر ئەردی ژی.</verse>
				<verse number="11">نانی تێرا مە، ئەڤرۆ بدە مە.</verse>
				<verse number="12">ل قەرێن مە ببورە ، هەروەكو ئەم ل قەردارێن خۆ دبورین.</verse>
				<verse number="13">مە نەئێخە د تاقیكرنێ دا، لێ مە ژ خرابكاری قورتال بكە، چنكو پاشایەتی و هێز و مەزناهی هەروهەر یێن تەنە. ئامین.</verse>
				<verse number="14">ئەگەر هوین ل گونەهێن خەلكی یێن د دەرهەقا هەوە دا دهێنە كرن ببورن، بابێ هەوە یێ ئەسمانی ژی دێ ل گونەهێن هەوە بوریت،</verse>
				<verse number="15">لێ ئەگەر هوین ل گونەهێن خەلكی نەبورن، بابێ هەوە ژی ل گونەهێن هەوە نابوریت.</verse>
				<verse number="16">دەمێ هوین رۆژیان دگرن، ناڤ چاڤێن خۆ تێك نەدەن، هەروەكو دووڕوی دكەن، چنكو ئەو ناڤ چاڤێن خۆ تێك ددەن دا بۆ خەلكی دیار بكەن كو ئەو ب رۆژینە. ب راستی دبێژمە هەوە: وان پاداشتێ خۆ وەرگرتیە.</verse>
				<verse number="17">لێ دەمێ تۆ رۆژیێ دگری، دێمێ خۆ بشوو و سەرێ خۆ چەور بكە،</verse>
				<verse number="18">دا نە بۆ خەلكی، لێ بۆ بابێ تە یێ نەهێتە دیتن، دیار ببیت كو تۆ یێ ب رۆژی. ئەڤجا بابێ تە، ئەوێ نەپەنیان دبینیت، دێ پاداشتێ تە دەتە تە.</verse>
				<verse number="19">گەنجینەیان بۆ خۆ ل سەر ئەردی كۆم نەكەن، ل وی جهێ دێ ژەنگ و خویرك پویچ كەن و دێ دزیكەر كونكەن و دزن.</verse>
				<verse number="20">لێ گەنجینەیان بۆ خۆ ل ئەسمانی كۆم كەن، ل وی جهێ نە ژەنگ و خویرك پویچ دكەن و نە دزیكەر كون دكەن و ددزن.</verse>
				<verse number="21">چنكو گەنجینەیا تە ل كیرێ بیت، دلێ تە ژی دێ ل وێرێ بیت!</verse>
				<verse number="22">چرایێ لەشی چاڤە. ئەڤجا ئەگەر چاڤێ تە یێ ساخلەم بیت، لەشێ تە هەمی دێ یێ ب رۆناهی بیت.</verse>
				<verse number="23">ئەگەر چاڤێ تە یێ خراب بیت، لەشێ تە هەمی دێ یێ تاری بیت. ئەگەر ئەو رۆناهیا د ناڤ تە دا تاریاتی بیت، تاریاتیەكا چەندا دژوارە!</verse>
				<verse number="24">كەس نەشێت خزمەتا دوو خودانان بكەت، چنكو یان دێ كەرب ژ ئێكی ڤەبن و حەز ژ یێ دی كەت، یان ژی دێ گەهیتە ئێك ژ وان و یێ دی پشت گو‍‌ھ ڤە هاڤێت. هوین نەشێن خزمەتا خودێ و پارەی بكەن.</verse>
				<verse number="25">ژ بەر ڤی ئەگەری ئەز دبێژمە هەوە: خەما ژیانا خۆ هەلنەگرن كا دێ چ خۆن و چ ڤەخۆن، یان لەشێ خۆ كا دێ چ كەنە بەر خۆ. ما ژیان ب تنێ خوارنە؟ و لەش ژی ب تنێ جل و بەرگە؟</verse>
				<verse number="26">بەرێ خۆ بدەنە باڵندەیێن ئەسمانی: ئەو نە دچینن و نە ددروین و نە ژی د عومباران دا كۆم دكەن و بابێ هەوە یێ ئەسمانی خوارنێ ددەتێ. ئەرێ ما هوین گەلەك ژ وان ب بهاتر نینن؟</verse>
				<verse number="27">ما كی ژ هەوە ب خەمخوارنێ دشێت دەمژمێرەكا ب تنێ ل سەر ژیێ خۆ زێدە بكەت؟</verse>
				<verse number="28">هەروەسا بۆچی ژ بەر جلكان هوین خەمان دخۆن؟ بەرێ خۆ بدەنە سیسنێن ئاقاری چەوا وەرارێ دكەن، نە خۆ دوەستینن و نە رستنێ دكەن،</verse>
				<verse number="29">لێ ئەز دبێژمە هەوە: خۆ سلێمانی ژی، د هەمی مەزناهیا خۆ دا، وەكو ئێك ژ ڤان جلێن جوان ل بەر خۆ نەكرینە!</verse>
				<verse number="30">ئەگەر خودێ گول و گیایێ ئاقاری، ئەوێ ئەڤرۆ هەی و سوبەهی دهاڤێژنە د تەنویرێ دا، هۆسا ب جلك بئێخیت، ئەرێ گەلی كێمباوەران، ما نە گەلەك مسۆگەرترە ئەو هەوە ب جلك بئێخیت؟</verse>
				<verse number="31">ئەڤجا خەمێ نەخۆن و بێژن: ‹ئەم دێ چ خۆین؟› یان ‹ئەم دێ چ ڤەخۆین؟› یان ‹ئەم دێ چ كەینە بەر خۆ؟›.</verse>
				<verse number="32">مللەتێن پووتپەرێس بزاڤێ بۆ ڤان هەمیان دكەن. بابێ هەوە یێ ئەسمانی دزانیت كو هەوە پێدڤی یا ب ڤان هەمیان هەی.</verse>
				<verse number="33">لێ هوین ل پێشیێ بزاڤێ بۆ پاشایەتیا خودێ و راستداریا وی بكەن، ئەڤە هەمی ژی بۆ هەوە دێ هێنە دان.</verse>
				<verse number="34">ژ بەر ڤێ چەندێ خەما سوبەهی نەخۆن، چنكو سوبەهی دێ خەمێ ژ خۆ خۆت. دەردێن هەر رۆژەكێ تێرا وێ هەنە!</verse>
			</chapter>
			<chapter number="7">
				<verse number="1">دادكرنێ نەكەن، دا هوین نەهێنە دادكرن،</verse>
				<verse number="2">چنكو ب وێ دادكرنا هوین خەلكی پێ داد دكەن، هوین ژی دێ پێ هێنە دادكرن و ب وی پیڤەرێ هوین دپیڤن، دێ بۆ هەوە ژی ب وی هێتە پیڤان.</verse>
				<verse number="3">بۆچی تۆ زلكی د چاڤێ برایێ خۆ دا دبینی، لێ تۆ گاریتەی د چاڤێ خۆ دا نابینی؟</verse>
				<verse number="4">یان چەوا تۆ دشێی بێژییە برایێ خۆ: ‹بهێلە ئەز زلكی ژ چاڤێ تە بینمە دەرێ،› لێ ئەڤە گاریتە یێ د چاڤێ تە دا!</verse>
				<verse number="5">هەی دووڕوی، ل پێشیێ گاریتەی ژ چاڤێ خۆ بینە دەرێ، هنگی دێ باش بینی كو زلكی ژ چاڤێ برایێ خۆ بینیە دەرێ.</verse>
				<verse number="6">تشتێ پیرۆز نەدەنە سەیان و مراریێن خۆ نەهاڤێژنە بەر پێیێن بەرازان، نەكو بەراز پێ لێ بدانن و سە ژی ڤەگەڕیێن و هەوە بدڕینن.</verse>
				<verse number="7">بخوازن، دێ بۆ هەوە هێتە دان. لێ بگەڕن، دێ بینن. دەرگەهی بقوتن، دێ بۆ هەوە هێتە ڤەكرن.</verse>
				<verse number="8">چنكو هەر كەسێ بخوازیت دێ وەرگریت و یێ لێ بگەڕیێت دێ بینیت و یێ دەرگەهی بقوتیت دێ بۆ وی هێتە ڤەكرن.</verse>
				<verse number="9">كی ژ هەوە، كوڕێ وی نانی ژێ بخوازیت، دێ بەرەكی دەتێ؟</verse>
				<verse number="10">یان ماسیەكێ ژێ بخوازیت، دێ مارەكی دەتێ؟</verse>
				<verse number="11">ئەڤجا ئەگەر هوینێن خراب دزانن دیاریێن باش بدەنە زاڕۆكێن خۆ، پا چەند مسۆگەرتر بابێ هەوە یێ ل ئەسمانان دێ تشتێن باش دەتە وان كەسێن ژێ دخوازن!</verse>
				<verse number="12">ئەوا هەوە دڤێت مرۆڤ بۆ هەوە بكەن، هوین ژی وێ بۆ وان بكەن، چنكو ئەڤەیە رامانا دەستووری و پەیاما پێغەمبەران.</verse>
				<verse number="13">د دەرگەهێ تەنگ را هەڕنە ژۆر! چنكو ئەو دەرگەهێ دچیتە وێرانكرنێ یێ فرەهە و رێكا وی یا خۆشە و گەلەكن ئەوێن تێڕا دچنە ژۆر،</verse>
				<verse number="14">لێ دەرگەهێ دچیتە ژیانێ گەلەك یێ تەنگە و رێكا وێ ژی گەلەك یا ب زەحمەتە و كێمن ئەوێن بسەرهەلدبن.</verse>
				<verse number="15">هشیاری پێغەمبەرێن درەوین بن، ئەوێن د كەڤلێن میهان دا دهێنە نك هەوە، لێ ئەو ژ ناڤ دا گورگێن هارن!</verse>
				<verse number="16">دێ وان ژ بەرهەمێ وان نیاسن. ئەرێ ما مرۆڤ ژ ستریان تری دچنن، یان ژ قیڤاران هژیران دچنن؟</verse>
				<verse number="17">هۆسا هەر دارەكا باش دێ بەرهەمەكێ باش دەت، لێ دارا خراب دێ بەرهەمەكێ خراب دەت.</verse>
				<verse number="18">دارەكا باش نەشێت بەرهەمەكێ خراب بدەت و دارەكا خراب ژی نەشێت بەرهەمەكێ باش بدەت.</verse>
				<verse number="19">هەر دارەكا بەرهەمەكێ باش نەدەت، دێ هێتە بڕین و بۆ ناڤ ئاگری هێتە هاڤێتن.</verse>
				<verse number="20">ئەڤجا هوین دێ وان ژ بەرهەمێ وان نیاسن.</verse>
				<verse number="21">نە هەر كەسەكێ بێژیتە من ‹خودان، خودان!› دێ چیتە د پاشایەتیا ئەسمانان دا، لێ ئەو دێ چیت یێ حەزا بابێ من یێ ل ئەسمانان ب ج‍‌ھ دئینیت.</verse>
				<verse number="22">د وێ رۆژێ دا گەلەك دێ بێژنە من: ‹خودان، خودان! ما مە ب ناڤێ تە پەیاما خودێ نە راگەهاند؟ و ب ناڤێ تە مە ئەجنە نە دەرئێخستن؟ و مە گەلەك حنێر ب ناڤێ تە نەكرن؟›</verse>
				<verse number="23">هنگی ئەز دێ ب ئاشكرایی بێژمە وان: ‹من چ جاران هوین نەنیاسینە. ژ من دویر بكەڤن، هەی خودانێن كارێن خراب!›</verse>
				<verse number="24">ئەڤجا هەر كەسێ گوهێ خۆ بدەتە گۆتنێن من و كار پێ بكەت، ئەو وەكو مرۆڤەكێ ئاقلمەندە یێ خانیێ خۆ ل سەر كەڤری ئاڤا كری،</verse>
				<verse number="25">پشتی هنگی باران بارین و لافاو رابوون و باڕۆڤە هاتن و ب وی خانی كەفتن، لێ نەكەفت، چنكو بنیاتێ وی ل سەر كەڤری هاتبوو دانان.</verse>
				<verse number="26">لێ هەر كەسێ گو‍‌ھ بدەتە ڤان ئاخفتنێن من و كار پێ نەكەت، ئەو وەكو مرۆڤەكێ دەبەنگە كو خانیێ خۆ ل سەر خیزی ئاڤا كری.</verse>
				<verse number="27">ئەڤجا باران بارین و لافاو رابوون و باڕۆڤە هاتن و ب وی خانی كەفتن و خانی كەفت و كەفتنا وی یا مەزن بوو.»</verse>
				<verse number="28">دەمێ عیسای ئەڤ گۆتنێن خۆ تەمام كرین، خڕڤەبووی ژ فێركرنا وی حێبەتی بوون،</verse>
				<verse number="29">چنكو وی وەكو مرۆڤەكێ خودان دەستهەلات ئەو فێر دكرن، نە وەكو مامۆستایێن وان یێن دەستووری.</verse>
			</chapter>
			<chapter number="8">
				<verse number="1">دەمێ ژ چیای هاتیە خوارێ، جەماوەرەكێ مەزن ب دویڤ كەفت.</verse>
				<verse number="2">وەسا چێبوو مرۆڤەكێ گوڕی هاتە نك و سوجدە بۆ بر و گۆت: «خودان! ئەگەر تە بڤێت، تۆ دشێی من پاقژ بكەی!»</verse>
				<verse number="3">عیسای دەستێ خۆ درێژ كر و دەست كرێ و گۆت: «من دڤێت، پاقژ ببە!» د ج‍‌ھ دا ژ گوڕیاتیا خۆ پاقژ بوو.</verse>
				<verse number="4">ئەڤجا عیسای گۆتێ: «هشیار بە، بۆ چ كەسان نەبێژی! لێ هەڕە و خۆ نیشا كاهنی بدە و وی پێشكێشیێ مووسای فەرمان پێ كری، بدە، وەك شاهدەیی بۆ وان.»</verse>
				<verse number="5">دەمێ عیسا چوویە كەفەرناحوم، سەرلەشكەرەك هاتە نك وی و هیڤی ژێ كرن و گۆت:</verse>
				<verse number="6">«خودان! خزمەتكارێ من یێ فاڵنجیە و یێ ل مال د ناڤ نڤینان دا، ژ ئێشانێ گەلەك دنالیت.»</verse>
				<verse number="7">عیسای گۆتێ: «دێ هێم و ساخ كەم.»</verse>
				<verse number="8">سەرلەشكەری بەرسڤ دا و گۆت: «خودان، ئەز نە هەژی وێ چەندێمە تۆ بهێیە مالا من، لێ ب تنێ تۆ پەیڤەكێ بێژە، دێ خزمەتكارێ من ساخ بیت،</verse>
				<verse number="9">چنكو ئەز ب خۆ ژی یێ ل ژێر دەستهەلاتێ و من سەرباز یێ ل ژێر دەستێ خۆ هەین. دەمێ دبێژمە ئێك ژ وان: ‹هەڕە!› دچیت و دبێژمە ئێكێ دی: ‹وەرە!› دهێت و دبێژمە بەنیێ خۆ: ‹ڤێ بكە!› دكەت.»</verse>
				<verse number="10">دەمێ عیسای گو‍‌ھ لێ بووی، حێبەتی بوو و گۆتە وان یێن ل دویڤ وی هاتین: «ئەز راستیێ دبێژمە هەوە: من كەسەك ژ ئیسرائیلیان ب باوەریەكا هۆسا مەزن نەدیتیە!</verse>
				<verse number="11">و دبێژمە هەوە كو دێ گەلەك ژ رۆژهەلاتێ و رۆژئاڤایێ ڤە هێن و دێ ل گەل ئیبراهیمی و ئیسحاقی و یەعقوبی د ناڤ پاشایەتیا ئەسمانان دا ل سەر سفرێ روینن،</verse>
				<verse number="12">لێ كوڕێن پاشایەتیێ دێ بۆ تاریا ژ دەرڤە هێنە هاڤێتن. ل وێرێ گری و گڤاشتنا ددانانە.»</verse>
				<verse number="13">پاشی عیسای گۆتە سەرلەشكەری: «هەڕە، وەكو تە باوەری پێ ئینای، بلا ببیت.» د وێ گاڤێ دا خزمەتكارێ وی ساخ بوو.</verse>
				<verse number="14">دەمێ عیسا هاتیە مالا پەترۆسی، خەسیا وی ل ناڤ نڤینان دیت یا تا گرتی بوو.</verse>
				<verse number="15">وی دەستێ خۆ كرە دەستێ وێ، تایێ بەردا و رابوو و وێ دەست ب خزمەتا وی كر.</verse>
				<verse number="16">دەمێ بوویە ئێڤار، گەلەك ئەوێن گیانێن پیس تێدا، ئینانە نك و وی ئەو گیان ب پەیڤەكێ ژ ناڤ وان دەرئێخستن و هەمی نەخۆش ساخ كرن.</verse>
				<verse number="17">ئەڤ چەندە چێبوو دا ئەوا ل سەر ئەزمانێ ئیشایا پێغەمبەر هاتی، ب ج‍‌ھ بهێت، دەمێ گۆتی: «وی دەردێن مە هەلگرتن و نەخۆشیێن مە كرنە پشتا خۆ.»</verse>
				<verse number="18">دەمێ عیسای جەماوەرەكێ مەزن ل دەوروبەرێن خۆ دیتی، فەرمان دا كو ئەو و شاگردێن خۆ دەربازی رەخێ دی یێ دەریاكێ ببن.</verse>
				<verse number="19">هنگی مامۆستایەكێ دەستووری هاتە نك و گۆتێ: «مامۆستا، تۆ كیڤە بچی دێ ل دویڤ تە هێم!»</verse>
				<verse number="20">ئینا عیسای گۆتێ: «رویڤیان كون رویڤیێن هەین و باڵندەیێن ئەسمانی هێلینێن هەین، لێ كوڕێ مرۆڤ چ ج‍‌ھ نینن سەرێ خۆ دانیتێ.»</verse>
				<verse number="21">ئێكێ دی ژ شاگردێن وی گۆتێ: «خودان، دەستویریا من بدە، دا ل بەراهیێ ئەز بچم بابێ خۆ ڤەشێرم!»</verse>
				<verse number="22">لێ عیسای گۆتێ: «ب دویڤ من بكەڤە و بهێلە مری مریێن خۆ ڤەشێرن.»</verse>
				<verse number="23">پاشی ئەو ل بەلەمێ سیار بوو و شاگردێن وی كەفتنە دویڤ.</verse>
				<verse number="24">وەسا چێبوو باڕۆڤەیەكا ب هێز ب سەر دەریاكێ دا گرت، هەتا پێلێن ئاڤێ ب سەر بەلەمێ كەفتین، لێ ئەو یێ نڤستی بوو.</verse>
				<verse number="25">شاگرد چوون و ئەو هشیار كر و گۆتێ: «خودان، مە قورتال بكە! ئەم یێ ژ ناڤ دچین!»</verse>
				<verse number="26">وی بەرسڤ دا: «هەی كێمباوەران، بۆچی هوین دترسن؟» پاشی رابوو با و دەریاك پاشڤە برن و ئارامیەكا مەزن پەیدا بوو.</verse>
				<verse number="27">هەمی گوهشین و پرسیاركرن: «ئەرێ ئەڤە چ جۆرێ مرۆڤانە؟ هەتا با و دەریا ژی گوهێ خۆ ددەنێ!»</verse>
				<verse number="28">دەمێ ئەو گەهشتیە لایێ دی یێ دەڤەرا گادارینان، دوو مرۆڤێن ئەجنەیان هنگافتی ژ ناڤ گۆڕستانێ هاتنە بەرسینگی. ئەو گەلەك د هار بوون، هەتا كەس نەدشیا د وێرێ را بچیت.</verse>
				<verse number="29">ژ نشكەكێ ڤە كرنە گازی و گۆتن: «تە چ ژ مە دڤێت، عیسایێ كوڕێ خودێ؟ ئەرێ تۆ بەری دەمێ دەستنیشانكری هاتی، دا مە ئەشكەنجە بدەی؟»</verse>
				<verse number="30">پیچەكێ دویر ژ وان، رەڤدەیەكا مەزن یا بەرازان دچەری.</verse>
				<verse number="31">ئەجنەیان هیڤی ژ عیسای كرن و گۆتنێ: «ئەگەر دێ مە دەرئێخی، مە بهنێرە د ناڤ رەڤدەیا بەرازان دا.»</verse>
				<verse number="32">وی گۆتە وان: «هەڕن». ئەڤجا ئەو دەركەفتن و چوونە د بەرازان دا، ئێكسەر رەڤدە هەمی ژ قونتارا رك بەرەڤ دەریاكێ بەزی و خۆ هاڤێتە د ئاڤێ دا و ژ ناڤ چوو.</verse>
				<verse number="33">گاڤان رەڤین و چوونە باژێڕی و هەمی تشتێ ب سەرێ ئەجنە هنگافتیان هاتی، راگەهاند.</verse>
				<verse number="34">پاشی وەسا چێبوو هەمی خەلكێ باژێڕی دەركەفتن دا عیسای ببینن و دەمێ وان ئەو دیتی، وان هیڤی ژێ كر كو ژ دەڤەرا وان بچیت.</verse>
			</chapter>
			<chapter number="9">
				<verse number="1">عیسا ل بەلەمێ سیار بوو و ل دەریاكێ دەرباز بوو و ڤەگەڕیا باژێڕێ خۆ.</verse>
				<verse number="2">وەسا چێبوو هندەكان فاڵنجیەكێ ل ناڤ نڤینان درێژكری ئینا نك وی. دەمێ عیسای باوەریا وان دیتی، گۆتە یێ فاڵنجی: «پشتڕاست بە كوڕێ من، ل گونەهێن تە هاتە بورین.»</verse>
				<verse number="3">هنگی هندەك مامۆستایێن دەستووری ل گەل خۆ گۆت: «ئەڤ مرۆڤە یێ كوفریێ دكەت.»</verse>
				<verse number="4">هزرێن وان بۆ عیسای د ئاشكرا بوون و گۆت: «بۆچی هوین هزرێن خراب د دلێ خۆ دا دكەن؟</verse>
				<verse number="5">ما كیژ ژ ڤان ب ساناهیترە مرۆڤ بێژیت: ‹ل گونەهێن تە هاتە بورین› یان بێژیت: ‹رابە و بڕێڤە هەڕە›؟</verse>
				<verse number="6">لێ ئەز دێ بۆ هەوە سەلمینم كو كوڕێ مرۆڤ ل سەر ئەردی دەستهەلاتا هەی ل گونەهان ببوریت،» پاشی گۆتە یێ فاڵنجی: «رابە و نڤینێن خۆ هەلگرە و هەڕە مالا خۆ.»</verse>
				<verse number="7">ئینا رابوو و چوو مالا خۆ.</verse>
				<verse number="8">دەمێ خڕڤەبوویان ئەڤە دیتی، سەهمێ گرتن و پەسنا خودێ كر، ئەوێ كو دەستهەلاتەكا هۆسا دایە مرۆڤان.</verse>
				<verse number="9">دەمێ عیسا د وێرێ را دبوری، مرۆڤەك دیت ناڤێ وی مەتتا بوو، ل جهێ باج وەرگرتنێ یێ روینشتی بوو، عیسای گۆتێ: «ب دویڤ من بكەڤە.» ئەو رابوو و ب دویڤ وی كەفت.</verse>
				<verse number="10">دەمێ عیسا ل سەر سفرێ ل مالا مەتتای، وەسا چێبوو گەلەك باجگر و گونەهكارێن دی هاتن و ل گەل وی و شاگردێن وی روینشتن.</verse>
				<verse number="11">دەمێ فەریسیان ئەڤ چەندە دیتی، پرسیار ژ شاگردێن وی كر: «بۆچی مامۆستایێ هەوە ل گەل باجگر و گونەهكاران خوارنێ دخۆت؟»</verse>
				<verse number="12">دەمێ عیسای گو‍‌ھ لێ بووی، بەرسڤ دا: «مرۆڤێن ساخلەم پێدڤی ب نۆژداری نینە، لێ مرۆڤێن نەساخ.</verse>
				<verse number="13">ئەڤجا هەڕن و د ڤێ گۆتنێ بگەهن: ‹من دلۆڤانی دڤێت، نەكو قوربان.› ئەز نەهاتیمە گازی مرۆڤێن راستدار بكەم، لێ یێن گونەهكار.»</verse>
				<verse number="14">پاشی شاگردێن یوحەننای هاتنە نك عیسای و گۆتنێ: «بۆچی ئەم و فەریسی گەلەك جاران رۆژیان دگرین، لێ شاگردێن تە ناگرن؟»</verse>
				<verse number="15">عیسای گۆتە وان: «ئەرێ ما داخوازكریێن داوەتێ دشێن شینیێ دانن، هێشتا زاڤا د ناڤ وان دا؟ لێ رۆژ دێ هێن، زاڤا دێ ژ ناڤ وان هێتە راكرن، هنگی ئەو دێ رۆژیان گرن.</verse>
				<verse number="16">كەس جلكەكێ كەڤن ب پاتەكێ ل ئاڤێ نەدای پنی ناكەت، چنكو پاتە ژ جلكی دكێشیت و كون خرابتر لێ دهێت.</verse>
				<verse number="17">هەروەسا كەس شەرابا نوی ناكەتە مەشكێن كەڤن. ئەگەر وە كر، مەشك دێ پەقن و شەراب دێ رێژیت و مەشك دێ پویچ بن. لێ شەرابا نوی دكەنە مەشكێن نوی، ئەڤجا شەراب و مەشك پێكڤە دهێنە پاراستن.»</verse>
				<verse number="18">دەمێ وی ئەڤە دگۆت، وەسا چێبوو بەرپرسەك هات و سوجدە بۆ بر و گۆت: «كچا من نوكە یا مری، لێ تۆ وەرە و دەستێ خۆ دانە سەر، ئەو دێ ژیتەڤە.»</verse>
				<verse number="19">ئەڤجا عیسا رابوو و ل گەل شاگردێن خۆ ل دویڤ وی چوو.</verse>
				<verse number="20">پاشی وەسا چێبوو ژنكەك، ئەو دوازدە ساڵ بوو خوین ژ بەر دچوو، هاتە نك و ژ پشتێ ڤە دەستێ خۆ كرە ریشالۆكەكا كراسێ وی ،</verse>
				<verse number="21">چنكو وێ دگۆتە خۆ: «ئەگەر ب تنێ ئەز دەستێ خۆ بكەمە كراسێ وی ژی، دێ ساخ بم.»</verse>
				<verse number="22">عیسا زڤڕی و دیت و گۆت: «پشتڕاست بە كچا من، باوەریا تە تۆ ساخ كری.» ئەو ژنك د وێ گاڤێ دا ساخ بوو.</verse>
				<verse number="23">دەمێ عیسا گەهشتیە مالا بەرپرسی، دیت بلوورڤان و جەماوەرێ قێژقێژێ دكەن،</verse>
				<verse number="24">گۆت: «دەركەڤن! كچك نەمریە، لێ یا نڤستیە!» ئینا ئەو پێ كەنین.</verse>
				<verse number="25">پشتی خڕڤەبووی هاتینە دەرئێخستن، ئەو چوو ژۆر و دەستێ وێ گرت. ئینا كچك رابووڤە.</verse>
				<verse number="26">ئەڤجا دەنگوباسێن ڤێ چەندێ ل هەمی دەڤەرێ بەڵاڤ بوون.</verse>
				<verse number="27">دەمێ عیسا ژ وێرێ دچوو، دوو كەسێن كۆرە ب دویڤ كەفتن، گازی دكر و دگۆتێ: «كوڕێ داوودی ، دلۆڤانیێ ب مە ببە!»</verse>
				<verse number="28">دەمێ ئەو چوویە د خانی ڤە، هەردوویێن كۆرە ب پێشڤە هاتن و عیسای پرسیار ژ وان كر: «ئەرێ هوین باوەریێ دئینن، كو ئەز دشێم ڤێ بكەم؟» وان بەرسڤ دا: «بەلێ خودان.»</verse>
				<verse number="29">ئینا دەستێ خۆ كرە چاڤێن وان و گۆت: «بلا بۆ هەوە ل دویڤ باوەریا هەوە بهێتە كرن.»</verse>
				<verse number="30">ئەڤجا چاڤێن وان ڤەبوون و عیسای ئەو ب توندی ئاگەهدار كرن و گۆت: «هشیار بن، بلا كەس پێ نەزانیت!»</verse>
				<verse number="31">لێ ئەو دەركەفتن و دەنگوباس دەربارەی وی ل سەرانسەری دەڤەرێ بەڵاڤ كرن.</verse>
				<verse number="32">دەمێ ئەو دەركەفتین، وەسا چێبوو هندەكان مرۆڤەكێ لال یێ ئەجنەیەكی هنگافتی ئینا نك عیسای.</verse>
				<verse number="33">دەمێ ئەجنە هاتیە دەرئێخستن، یێ لال ئاخفت و خڕڤەبووی حێبەتی بوون و گۆتن: «وەكو ڤی تشتی چ جاران ل ئیسرائیلێ نەهاتیە دیتن،»</verse>
				<verse number="34">لێ فەریسیان گۆت: «ئەو ب دەستهەلاتا سەرۆكێ ئەجنەیان، ئەجنەیان دەردئێخیت.»</verse>
				<verse number="35">عیسا ل ناڤ باژێڕ و گوندان دگەڕیا و ل كنیشتەیێن وان فێركرن دكر و مزگینیا پاشایەتیێ رادگەهاند و هەمی نەخۆشی و لاوازی ساخ دكرن.</verse>
				<verse number="36">دەمێ وی خڕڤەبووی دیتین، دلێ وی ب وان سۆت، چنكو ئەو وەكو پەزێ بێ شڤان د شەپرزە و بژاڵە بوون.</verse>
				<verse number="37">د وی دەمی دا گۆتە شاگردێن خۆ: «دروین گەلەكە، لێ پالە د كێمن،</verse>
				<verse number="38">لەوما ژ خودانێ دروینێ بخوازن، دا پالەیان بۆ دروینا خۆ بهنێریت.»</verse>
			</chapter>
			<chapter number="10">
				<verse number="1">پاشی گازی كرە هەر دوازدە شاگردێن خۆ و دەستهەلات ل سەر گیانێن پیس دایێ، داكو وان دەربئێخن و خەلكی ژ هەر لاوازی و نەخۆشیەكێ ساخ بكەن.</verse>
				<verse number="2">ئەڤەنە ناڤێن هەر دوازدە هنارتیان: ل پێشیێ شەمعون ئەوێ دگۆتنێ پەترۆس و ئەندراوسێ برایێ وی، یەعقوبێ كوڕێ زەبەدی و یوحەننایێ برایێ وی،</verse>
				<verse number="3">فیلیپۆس و بەرتولماوس، توماس و مەتتایێ باجگر، یەعقوبێ كوڕێ حەلفی و تەداوس،</verse>
				<verse number="4">شەمعونێ وەڵاتپەروەر و یەهودایێ ئەسخەریوتی ئەوێ بێبەختی ل عیسای كری.</verse>
				<verse number="5">عیسای ئەڤ دوازدە هنارتن و شیرەتكرن و گۆتێ: «د رێكا مللەتێن دی را نەچن و نەچنە د باژێڕێن سامەریان ڤە،</verse>
				<verse number="6">لێ هەڕنە پەزێن بەرزە بووی ژ مالا ئیسرائیل.</verse>
				<verse number="7">دەمێ هوین دچن، مزگینیێ بگەهینن و بێژن: پاشایەتیا ئەسمانان یا نێزیك بووی.</verse>
				<verse number="8">نەخۆشان ساخ كەن، مریان راكەن، گوڕیان پاقژ كەن و ئەجنەیان دەربئێخن. هەوە بێ بەرامبەر وەرگرت، بێ بەرامبەر بدەن.</verse>
				<verse number="9">د كەمەرێن خۆ دا زێڕی و زیڤی و سفری هەلنەگرن،</verse>
				<verse number="10">نە چانتكی بۆ رێكێ، نە دوو كراسان، نە پێلاڤەكێ و نە ژی دارەكی، چنكو پالە هەژی خوارنا خۆیە.</verse>
				<verse number="11">هەر گوند و باژێڕەكێ هوین چوونێ، لێ بگەڕیێن كا كی ل وێرێ یێ هەژییە ل نك وی بمینن، هەتا هوین ژ وێرێ دچن.</verse>
				<verse number="12">دەمێ هوین دچنە مالەكێ سڵاڤ كەنێ</verse>
				<verse number="13">و ئەگەر ئەو مال یا هەژی بیت، بلا ئاشتیا هەوە ل سەر بیت و ئەگەر نە یا هەژی بیت بلا ئاشتی بۆ هەوە بزڤڕیت.</verse>
				<verse number="14">ئەگەر كەسەكی ل مالەكێ یان باژێڕەكی هوین قەبیل نەكرن و گوهێ خۆ نەدا ئاخفتنا هەوە، دەمێ ژ وێرێ دەردكەڤن، تۆزێ ژ پێیێن خۆ داقوتن.</verse>
				<verse number="15">راستیە دبێژمە هەوە: دێ رەوشا وەڵاتێ سەدۆم و عەمۆرایێ ل رۆژا دادكرنێ ژ یا وی باژێڕی باشتر بیت.</verse>
				<verse number="16">گوهداریێ بكەن، ئەز هەوە وەكو میهان بۆ ناڤ گورگان دهنێرم، ئەڤجا وەكو ماران د هشیار بن و وەكو كووتران د بێگونە‍‌ھ بن.</verse>
				<verse number="17">لێ ژ مرۆڤان هشیار بن: چنكو ئەو دێ هەوە رادەستی دادگەهان كەن و دێ د كنیشتەیێن خۆ دا هەوە دەنە بەر قامچیان</verse>
				<verse number="18">و ژ بەر من دێ هەوە بەنە بەرامبەری حوكمداران و پاشایان، دا هوین ل بەرامبەری وان و مللەتێن نەجوهی شاهدەییێ بدەن.</verse>
				<verse number="19">لێ دەمێ هەوە رادەست دكەن، خەمێ نەخۆن كا دێ چەوا ئاخڤن یان دێ چ بێژن، ل وی دەمی دێ بۆ هەوە هێتە دان كا دێ چ بێژن.</verse>
				<verse number="20">چنكو نە هوینن ئەوێ دئاخڤیت، لێ گیانێ بابێ هەوە یێ د ناڤ هەوە دا دئاخڤیت.</verse>
				<verse number="21">برا دێ برای رادەستی مرنێ كەت و باب دێ زاڕۆكی رادەست كەت، زاڕۆك دێ بەرامبەر دایك و بابێن خۆ رابن و دەنە كوشتن</verse>
				<verse number="22">و دێ ژ بەر ناڤێ من كەربێن هەمیان ژ هەوە ڤەبن. لێ یێ تا دویماهیێ خۆ راگریت، ئەو دێ قورتال بیت.</verse>
				<verse number="23">ئەگەر هوین ل باژێڕەكی تەنگاڤ كرن، بڕەڤنە باژێڕەكێ دی. راستیە دبێژمە هەوە: هوین ناگەهن ل هەمی باژێڕێن ئیسرائیل بگەڕن، هەتا كوڕێ مرۆڤ نەهێت.</verse>
				<verse number="24">شاگرد د سەر مامۆستایێ خۆ را نینە و بەنی ژی د سەر خودانێ خۆ را نینە.</verse>
				<verse number="25">بەسی شاگردیە وەكو مامۆستایێ خۆ لێ بهێت و بەنی ژی وەكو خودانێ خۆ لێ بهێت. ئەگەر خودانێ مالێ ب بەعلزەبولی هاتبیتە ناڤكرن، پا دێ خەلكێ مالا وی یێ چەوا بیت؟</verse>
				<verse number="26">ئەڤجا ژ وان نەترسن. چ نخافتی نینن ئاشكرا نەبن و چ ڤەشارتی نینن نەهێنە زانین.</verse>
				<verse number="27">ئەوا ئەز ل تاریاتیێ دبێژمە هەوە، هوین ل رۆناهیێ بێژن و ئەوا هوین ب پستەپستێ دبهیسن، ل سەر بانان گازی بكەن.</verse>
				<verse number="28">ژ وان نەترسن یێن لەشی دكوژن. ئەو نەشێن گیانی بكوژن. لێ ژ وی بترسن یێ دشێت گیان و لەشی پێكڤە د دۆزەخێ دا ژ ناڤ ببەت.</verse>
				<verse number="29">ما نە دوو چویچك ب فلسەكی دهێنە فرۆتن؟ ل گەل هندێ ئێك ژ وان بێی بابێ هەوە ناكەڤیتە ئەردی.</verse>
				<verse number="30">هندی هوینن، خۆ مویێن سەرێ هەوە ژی د هژمارتینە.</verse>
				<verse number="31">ئەڤجا نەترسن، هوین ژ گەلەك چویچكان ب بهاترن.</verse>
				<verse number="32">هەر كەسێ ل بەرامبەری مرۆڤان دانپێدانێ ب من بكەت، ئەز ژی دێ ل بەرامبەری بابێ خۆ یێ ل ئەسمانان دانپێدانێ ب وی كەم،</verse>
				<verse number="33">و هەر كەسێ ل بەرامبەری مرۆڤان من ماندەل بكەت، ئەز ژی دێ ل بەرامبەری بابێ خۆ یێ ل ئەسمانان وی ماندەل كەم.</verse>
				<verse number="34">هزر نەكەن ئەز یێ هاتیم دا ئاشتیێ بینمە سەر رویێ ئەردی. ئەز نەهاتیمە ئاشتیێ بینم، لێ شیری بینم.</verse>
				<verse number="35">ئەز یێ هاتیم مرۆڤی بكەمە دژی بابێ وی و كچێ دژی دایكا وێ و بویكێ دژی خەسیا وێ</verse>
				<verse number="36">و ئها هۆسا دوژمنێن مرۆڤی دێ بنە خەلكێ مالا وی.</verse>
				<verse number="37">هەر كەسێ باب یان دایكا خۆ پتر ژ من بڤێت، ئەو نە هەژی منە و هەر كەسێ كوڕێ خۆ یان كچا خۆ پتر ژ من بڤێت، دیسان ئەو نە هەژی منە.</verse>
				<verse number="38">هەر كەسێ خاچا خۆ هەلنەگریت و ب دویڤ من نەكەڤیت، ئەو نە هەژی منە.</verse>
				<verse number="39">هەر كەسێ ژیانا خۆ بپارێزیت، دێ وێ ژ دەست دەت و هەر كەسێ ژیانا خۆ ژ پێخەمەتی من ژ دەست بدەت، دێ وێ پارێزیت.</verse>
				<verse number="40">ئەوێ هەوە قەبیل بكەت، ئەز قەبیل كرم و یێ من قەبیل بكەت، ئەوی ئەو قەبیل كر یێ ئەز هنارتیم.</verse>
				<verse number="41">هەر كەسێ پێغەمبەرەكی قەبیل بكەت ژ بەر كو پێغەمبەرە، دێ خەلاتێ پێغەمبەرەكی وەرگریت و هەر كەسێ راستدارەكی قەبیل بكەت ژ بەر كو یێ راست و دروستە، دێ خەلاتێ راستدارەكی وەرگریت.</verse>
				<verse number="42">هەر كەسێ خۆ پەرداغەكا ئاڤا تەزی ژی بدەتە ئێكی ژ ڤان كەسێن بچویك ژ بەر كو شاگردێ منە، ئەز ب راستی دبێژمە هەوە، خەلاتێ وی چ جاران بەرزە نابیت.»</verse>
			</chapter>
			<chapter number="11">
				<verse number="1">پشتی عیسا ژ شیرەتكرنا هەر دوازدە شاگردێن خۆ ب دویماهی هاتی، ژ وێرێ چوو دا فێركرنێ بكەت و مزگینیێ د باژێڕێن جەلیل دا بدەت.</verse>
				<verse number="2">دەمێ یوحەننای د زیندانێ دا گو‍‌ھ ل كارێن عیسای بووی، هندەك ژ شاگردێن خۆ هنارتنە نك و</verse>
				<verse number="3">پرسیار ژێ كر: «ئەرێ تۆی ئەوێ دێ هێت، یان خۆ ل هیڤیا ئێكێ دی بگرین؟»</verse>
				<verse number="4">عیسای بەرسڤا وان دا و گۆت: «هەڕن و ئەو تشتێن هوین دبهیسن و دبینن، بێژنە یوحەننای:</verse>
				<verse number="5">كۆرە یێ دبینن، لەنگ یێ بڕێڤە دچن، گوڕی یێ پاقژ دبن، كەڕ یێ دبهیسن، مری یێ رادبنەڤە و مزگینی بۆ بەلەنگازان دهێتە دان.</verse>
				<verse number="6">خوزیكێن وی یێ د من نەهەلنگڤیت!»</verse>
				<verse number="7">دەمێ شاگردێن یوحەننای دچوون، عیسای بۆ وی خەلكێ كۆمبووی دەربارەی یوحەننای دەست ب ئاخفتنێ كر و گۆت: «هوین دەركەفتنە چۆلی دا چ ببینن؟ لەڤەنەكێ ب بای دهەژیێت؟</verse>
				<verse number="8">ئەڤجا هوین دەركەفتن دا چ ببینن؟ مرۆڤەكێ جلكێن نازك ل بەر؟ نەخێر، خودانێن جلكێن نازك د كۆچكێن پاشایان دانە.</verse>
				<verse number="9">ئەڤجا هوین دەركەفتن دا چ ببینن؟ پێغەمبەرەكی؟ بەلێ، ئەز دبێژمە هەوە، ئەو ژ پێغەمبەرەكی ژی زێدەترە.</verse>
				<verse number="10">ئەڤەیە یێ دەربارەی وی هاتیە نڤیسین: ‹ئەڤە ئەز دێ هنارتیێ خۆ ل پێشیا تە هنێرم، ئەوێ دێ رێكا تە ل پێشیا تە ئامادە كەت.›</verse>
				<verse number="11">راستیێ دبێژمە هەوە: كەسەك ژ دایكا خۆ نەبوویە ژ یوحەننایێ تافیركەر مەزنتر. لێ بچویكترین كەس ل پاشایەتیا ئەسمانان ژ وی مەزنترە.</verse>
				<verse number="12">ژ دەمێ یوحەننایێ تافیركەر هەتا نوكە، خورتی یا ل پاشایەتیا ئەسمانان دهێتە كرن و یێن خورت ب توندی ب دەست خۆ ڤە دئینن.</verse>
				<verse number="13">چنكو هەمی پێغەمبەران و دەستووری هەتا دەمێ یوحەننای پەیام رادگەهاندن،</verse>
				<verse number="14">ئەگەر هەوە دڤێت قەبیل بكەن ژی، ئەڤەیە ئەو ئلیاسێ پێدڤیە بهێت.</verse>
				<verse number="15">ئەوێ گو‍‌ھ هەبن، بلا ببهیسیت.</verse>
				<verse number="16">لێ پا ئەز ڤی نفشی ب چ هەڤبەر بكەم؟ ئەو وەكو وان زاڕۆكانە یێن ل ناڤ بازاڕی دروینشتی و گازی هەڤالێن خۆ دكەن</verse>
				<verse number="17">و دبێژن: ‹مە زڕنا بۆ هەوە لێ دا، هەوە سەما نەكر و مە بۆ هەوە ڤەلووراند، هەوە شینی نەكر.›</verse>
				<verse number="18">ژ بەر كو یوحەننا هات، نەدخۆت و نەڤەدخۆت و ئەو دبێژن: ‹ئەجنەیەكێ تێدا.›</verse>
				<verse number="19">كوڕێ مرۆڤ هات، دخۆت و ڤەدخۆت و ئەو دبێژن: ‹ئەڤە مرۆڤەكە یێ ب دویڤ خوارنێ و مەی ڤەخوارنێ كەفتی و هەڤالێ باجگر و گونەهكارانە.› لێ ئاقلمەندی ب كریارێن وێ دهێتە سەلماندن.»</verse>
				<verse number="20">پاشی عیسای دەست ب پاشڤەبرنا وان باژێڕان كر، ئەوێن پڕانیا حنێرێن وی لێ هاتینە كرن، چنكو ل خۆ نەزڤڕین.</verse>
				<verse number="21">گۆت: «نەخوزیكێن تە خۆرازین! نەخوزیكێن تە بێت‌سایدا! ئەو حنێرێن ل ناڤ هەوە روی داین، ئەگەر ل سور و سایدا روی دابان، ئەو هەر ژ مێژە دا ل خۆ زڤڕن، كو خراری بكەنە بەر خۆ و خولیێ ب سەرێ خۆ دا كەن،</verse>
				<verse number="22">لێ دبێژمە هەوە: ل رۆژا دادكرنێ دێ رەوشا سور و سایدایێ ژ یا هەوە باشتر بیت.</verse>
				<verse number="23">تۆ ژی هەی كەفەرناحوم، ما دێ بۆ ئەسمانی هێیە بلندكرن؟ نەخێر! تۆ دێ كەڤیە وارێ مریان. ئەگەر ئەو حنێرێن ل ناڤ تە هاتینە كرن ل سەدۆمێ هاتبانە كرن، دا هەتا ئەڤرۆ مینیت،</verse>
				<verse number="24">لێ دبێژمە هەوە: ل رۆژا دادكرنێ دێ رەوشا وەڵاتێ سەدۆمێ ژ یا تە باشتر بیت.»</verse>
				<verse number="25">ل وی دەمی عیسای گۆت: «باب، خودانێ ئەرد و ئەسمانی، ئەز سوپاسیا تە دكەم، چنكو تە ئەڤ تشتێن هەنێ ژ تێگەهشتی و ئاقلمەندان ڤەشارتن و تە بۆ زاڕۆكان ئاشكرا كرن.</verse>
				<verse number="26">بەلێ باب، چنكو هۆسا د دیتنا تە دا باش بوو.</verse>
				<verse number="27">هەمی تشت ژ لایێ بابێ من ڤە بۆ من یێن هاتینە دان. كەس كوڕی ناس ناكەت ژبلی بابی، كەس بابی ژی ناس ناكەت ژبلی كوڕی و هەر كەسێ كوڕی بڤێت بابی بۆ وی ئاشكرا بكەت.</verse>
				<verse number="28">وەرنە نك من، هەی هەمی ماندیبووی و بارگرانان، ئەز دێ بێهنا هەوە ڤەدەم.</verse>
				<verse number="29">نیركێ من داننە سەر ستۆیێ خۆ و ژ من فێر ببن، چنكو ئەز یێ دلنەرم و دەروونبچویكم و دێ بۆ دەروونێن خۆ بێهنڤەدانێ بینن.</verse>
				<verse number="30">چنكو نیركێ منێ گونجایە و بارێ منێ سڤكە.»</verse>
			</chapter>
			<chapter number="12">
				<verse number="1">وی دەمی عیسا ل رۆژا شەمبیێ د ناڤ دەخلان را بوری. شاگردێن وی برسی بوون و دەست ب گولیكرنێ كر و خوارن.</verse>
				<verse number="2">دەمێ فەریسیان دیتی، گۆتێ: «بەرێ خۆ بدێ، شاگردێن تە یێ وێ دكەن، ئەوا نە رەوایە د شەمبیێ دا بهێتە كرن!»</verse>
				<verse number="3">ئینا گۆتە وان: «ما هەوە نە خواندیە كا داوودی چ كر ، دەمێ ئەو و یێن ل گەل وی برسی بووین،</verse>
				<verse number="4">چەوا چوو د مالا خودێ ڤە و نانێ پێشكێشیێ خوار، ئەوێ نە بۆ وی رەوا بوو بخۆت، نە بۆ یێن ل گەل وی، ب تنێ بۆ كاهنان رەوا بوو؟</verse>
				<verse number="5">یان ما هەوە د دەستووری دا نە خواندیە كو ل شەمبیێ كاهن د پەرستگەهێ ڤە زێدەگاڤیێ ل سەر پیرۆزیا شەمبیێ دكەن و گونەهبار نابن؟</verse>
				<verse number="6">لێ ئەز دبێژمە هەوە: ئێكێ ژ پەرستگەهێ مەزنتر یێ ل ڤێرێ.</verse>
				<verse number="7">ئەگەر هوین د رامانا ڤێ ئاخفتنێ گەهشتبان: ‹من دلۆڤانی دڤێت، نەكو قوربان،› هەوە یێن بێگونە‍‌ھ داد نەدكرن.</verse>
				<verse number="8">چنكو كوڕێ مرۆڤ خودانێ شەمبیێیە.»</verse>
				<verse number="9">پاشی وێرێ ب ج‍‌ھ هێلا و چوو د كنیشتەیا وان ڤە،</verse>
				<verse number="10">وەسا چێبوو مرۆڤەكێ دەست گورۆج ل وێرێ بوو. وان پرسیار ژ عیسای كر: «ئەرێ ساخكرن ل شەمبیێ رەوایە؟» مەبەستا وان ئەو بوو كو عیسای تاوانبار بكەن.</verse>
				<verse number="11">ئەوی گۆتە وان: «ئەگەر ئێك ژ هەوە پەزەك هەبیت و ل رۆژا شەمبیێ بكەڤیتە د چاڵەكێ دا، ما ناگریت و دەربئێخیت؟</verse>
				<verse number="12">ئەڤجا مرۆڤ چەند ژ پەزی ب بهاترە! ژ بەر هندێ رەوایە باشی ل شەمبیێ بهێتە كرن.»</verse>
				<verse number="13">پاشی گۆتە وی مرۆڤی: «دەستێ خۆ درێژ كە.» وی ژی دەستێ خۆ درێژ كر و ساخ بووڤە وەكو دەستێ دی لێ هات.</verse>
				<verse number="14">لێ فەریسی دەركەفتن و ل دژی عیسای دەست ب پیلان دانانێ كرن، كا چەوا وی بكوژن.</verse>
				<verse number="15">لێ عیسای زانی، ئینا ژ وێرێ چوو. گەلەك ب دویڤ كەفتن و وی هەمی نەساخێن وان ساخ كرن</verse>
				<verse number="16">و فەرمان ل وان كر كو وی ئاشكرا نەكەن.</verse>
				<verse number="17">ئەڤ چەندە چێبوو، دا ئەوا ل سەر ئەزمانێ ئیشایا پێغەمبەری هاتی ب ج‍‌ھ بهێت، دەمێ دبێژیت:</verse>
				<verse number="18">«ئەڤەیە خزمەتكارێ من، یێ من هەلبژارتی، خۆشتڤیێ من، یێ دلێ من پێ خۆش بووی. ئەز دێ گیانێ خۆ دانمە سەر و ئەو دێ دادوەریێ ل سەر مللەتان بەڵاڤ كەت.</verse>
				<verse number="19">نە هەڤڕكیێ دكەت و نە هەواران رادهێلیت و كەسێ ل سەر جادەیان گو‍‌ھ ل دەنگێ وی نابیت،</verse>
				<verse number="20">لەڤەنەكێ هەڕشی ژی ناشكێنیت و پەتیلەكا نیڤ ڤەمری ناڤەمرینیت ، هەتا كو دادوەریێ ب سەر نە ئێخیت.</verse>
				<verse number="21">هیڤیا مللەتان دێ ب ناڤێ وی ڤە هێتە گرێدان.»</verse>
				<verse number="22">پاشی وان مرۆڤەكێ كۆرە و لال یێ ئەجنەیان هنگافتی ئینا نك عیسای و عیسای ئەو ساخ كر، ئێدی ئەو مرۆڤ شیا بئاخڤیت و ببینیت ژی.</verse>
				<verse number="23">هەمی خڕڤەبووی گوهشین و گۆتن: «ئەرێ ما ئەڤەیە كوڕێ داوودی؟»</verse>
				<verse number="24">لێ دەمێ فەریسیان ئەڤە بهیستی، وان گۆت: «ئەو ب تنێ ب دەستهەلاتا بەعلزەبولێ سەرۆكێ ئەجنەیان ئەجنەیان دەردئێخیت.»</verse>
				<verse number="25">ئینا عیسای هزرێن وان زانین و گۆتێ: «هەر پاشایەتیەكا دووبەرەكی بكەڤیتە د ناڤ دا، دێ وێران بیت و هەر باژێڕەك یان مالەكا دووبەرەكی بكەڤیتە د ناڤ دا، خۆ راناگریت.</verse>
				<verse number="26">ئەگەر ئبلیس ئبلیسی دەربئێخیت، ئەڤە دووبەرەكی كەفتە د ناڤ دا، ئەڤجا چەوا پاشایەتیا وی دێ خۆ راگریت؟</verse>
				<verse number="27">و ئەگەر ئەز ب ‹بەعلزەبولی› ئەجنەیان دەربئێخم، پا كوڕێن هەوە ب كێ دەردئێخن؟ ژ بەر هندێ ئەو دێ دادوەرێن هەوە بن،</verse>
				<verse number="28">لێ ئەگەر ئەز ب گیانێ خودێ ئەجنەیان دەردئێخم، ئەڤە پاشایەتیا خودێ یا ب سەر هەوە دا هاتی.</verse>
				<verse number="29">یان چەوا ئێك دشێت بچیتە د مالا زەڵامەكێ هێزدار ڤە و كەلوپەلێن وی تالان بكەت، ئەگەر ئەو ل بەراهیێ وی زەڵامێ هێزدار گرێ نەدەت و پشتی هنگی مالا وی تالان بكەت؟</verse>
				<verse number="30">هەر كەسێ ل گەل من نەبیت، ئەو دژی منە و هەر كەسێ ل گەل من خڕڤە نەكەت، ئەو بژاڵە دكەت.</verse>
				<verse number="31">ژ بەر هندێ ئەز دبێژمە هەوە: هەر گونەهەك و هەر گۆتنەكا خراب دێ ل مرۆڤان هێنە بورین، لێ ل كوفركرنێ د دەرهەقا گیانی دا ناهێتە بورین.</verse>
				<verse number="32">هەر كەسێ گۆتنەكا خراب د دەرهەقا كوڕێ مرۆڤ دا بێژیت، دێ ل وی هێتە بورین، لێ هەر كەسێ كوفریەكێ د دەرهەقا گیانێ پیرۆز دا ببێژیت، ل وی ناهێتە بورین، نە د ڤی جیهانێ دا و نە ژی د جیهانا دی دا.</verse>
				<verse number="33">دار ژ بەرهەمێ وێ دهێتە نیاسین، ئەڤجا خۆ ئێك دل بكەن: یان دار یا باشە و بەرهەمێ وێ یێ باشە، یان ژی دار یا خرابە و بەرهەمێ وێ یێ خرابە!</verse>
				<verse number="34">هەی تێژكێن ماران، چەوا هوینێن خراب دشێن ئاخفتنەكا چاك بێژن؟ چنكو دل ب چ یێ پڕە، دەڤ وێ دبێژیت.</verse>
				<verse number="35">مرۆڤێ باش ژ گەنجینەیا باشیێ، باشیێ دەردئێخیت و مرۆڤێ خراب ژ گەنجینەیا خرابیێ، خرابیێ دەردئێخیت.</verse>
				<verse number="36">لێ ئەز دبێژمە هەوە: هەر پەیڤەكا پویچ یا مرۆڤ بێژیت، ل رۆژا دادكرنێ دێ ژێ بەرپرسیار بیت.</verse>
				<verse number="37">چنكو تۆ ب ئاخفتنا خۆ دێ هێیە بێگونەهكرن و تۆ ب ئاخفتنا خۆ دێ هێیە گونەهبار كرن.»</verse>
				<verse number="38">وی دەمی هندەك مامۆستایێن دەستووری و فەریسیان بەرسڤا وی دا و گۆتن: «مامۆستا، ئەم حەز دكەین نیشانەكێ ل سەر دەستێ تە ببینین!»</verse>
				<verse number="39">وی بەرسڤا وان دا و گۆت: «نفشەكێ خرابكار و دەهمەنپیس نیشانەكێ دخوازیت، لێ ژبلی نیشانا یونس پێغەمبەری چ نیشان بۆ ڤی نفشی ناهێنە دان.</verse>
				<verse number="40">هەروەكو یونس سێ شەڤ و سێ رۆژان مایە د زكێ نەهنگی دا ، هەروەسا كوڕێ مرۆڤ ژی سێ شەڤ و سێ رۆژان دێ مینیتە د دلێ ئەردی دا.</verse>
				<verse number="41">خەلكێ نەینەوا دێ د رۆژا دادكرنێ دا ل گەل ڤی نفشی رابن و دێ وی گونەهبار كەت، چنكو ئەو ژ بەر ئاگەهداریا یونسی راگەهاندی، ل خۆ زڤڕین و ئەڤە ئێكێ ژ یونسی مەزنتر ل ڤێرێیە!</verse>
				<verse number="42">شاژنا باشووری دێ د رۆژا دادكرنێ دا، ل گەل ڤی نفشی رابیت و دێ وی گونەهبار كەت، چنكو ئەو ژ دویماهیا جیهانێ هات دا گو‍‌ھ بدەتە ئاقلمەندیا سلێمانی و ئەڤە ئێكێ ژ سلێمانی مەزنتر ل ڤێرێیە!</verse>
				<verse number="43">دەمێ گیانێ پیس ژ مرۆڤی دەردكەڤیت، د ناڤ بیابانێ دا ل حەوانگەهەكێ دگەڕیێت، لێ نابینیت.</verse>
				<verse number="44">هنگی ئەو دبێژیت: ‹دا بزڤڕمە مالا خۆ یا ئەز ژێ دەركەفتیم.› دەمێ دگەهیتە مالێ، دبینیت یا ڤاڵا و مالشتی و لێكدایە.</verse>
				<verse number="45">پاشی دچیت حەفت گیانێن دی یێن ژ خۆ پیستر ل گەل خۆ دئینیت و دچنە د وی جهی دا و تێدا ئاكنجی دبن. ئەڤجا رەوشا دویماهیێ یا وی مرۆڤی ژ یا بەرێ كمباختر لێ دهێت. رەوشا ڤی نفشێ خرابكار ژی دێ یا هۆسا بیت!»</verse>
				<verse number="46">دەمێ ئەو هێشتا بۆ خڕڤەبوویان دئاخفت، وەسا چێبوو دایك و برایێن وی هاتن و ژ دەرڤە راوەستیان، داخواز دكر ل گەل وی بئاخڤن.</verse>
				<verse number="47">ئینا ئێك ژ ئامادەبوویان گۆتێ: «ئەڤە دایكا تە و برایێن تە ژ دەرڤە د راوەستیاینە، دڤێن ل گەل تە بئاخڤن.»</verse>
				<verse number="48">لێ عیسای بەرسڤا وی دا و گۆت: «دایكا من كیە و برایێن من كینە؟»</verse>
				<verse number="49">و دەستێ خۆ درێژ كرە شاگردێن خۆ و گۆت: «ئها ئەڤەنە دایك و برایێن من.</verse>
				<verse number="50">چنكو هەر كەسێ ب حەزا بابێ من یێ ل ئەسمانان بكەت، ئەوە خویشك و برا و دایكا من.»</verse>
			</chapter>
			<chapter number="13">
				<verse number="1">هەر وێ رۆژێ عیسا ژ مال دەركەفت و ل سەر لێڤا دەریاكێ روینشت.</verse>
				<verse number="2">گەلەك خەلك لێ خڕڤە بوو، ژ بەر هندێ ئەو ل بەلەمەكێ سیار بوو و روینشت، هەمی خەلك ژی ل سەر لێڤا دەریاكێ مانە راوەستیای.</verse>
				<verse number="3">بۆ وان ب نموونەیان ل سەر گەلەك تشتان ئاخفت و گۆت: «تۆڤچین دەركەفت دا تۆڤی بهاڤێژیت.</verse>
				<verse number="4">دەمێ وی تۆڤ دهاڤێت، هندەك ژێ كەفتە سەر رێكێ، ئینا باڵندە هاتن و خوار.</verse>
				<verse number="5">هندەك ژی كەفتە سەر ئەردەكێ كەڤرین یێ كێم ئاخ و زوی شین بوو، چنكو ئاخا وی نە یا كویر بوو،</verse>
				<verse number="6">لێ دەمێ رۆژ هەلاتی، سۆت و چنكو یێ بێ رە‍‌ھ بوو، هشك بوو.</verse>
				<verse number="7">هندەك ژی كەفتە ناڤ ستریان، ستریان وەرار كر و ئەو فەتساند.</verse>
				<verse number="8">هندەك ژی كەفتە ئەردەكێ باش و بەرهەم دا. هندەك ژێ سەد جاركی بەرهەم دا و هندەكان شێست جاركی و هندەكان ژی سی‍‌ھ جاركی.</verse>
				<verse number="9">ئێدی ئەوێ گو‍‌ھ هەبن، بلا ببهیسیت.»</verse>
				<verse number="10">ئینا شاگرد هاتنە نك وی و ژێ پرسی: «بۆچی تۆ بۆ وان ب نموونەیان دئاخڤی؟»</verse>
				<verse number="11">وی بەرسڤا وان دا و گۆت: «تێگەهشتنا نهێنیێن پاشایەتیا ئەسمانان بۆ هەوە یا هاتیە دان، لێ بۆ وان نەهاتیە دان،</verse>
				<verse number="12">چنكو ئەوێ هەیی دێ پتر بۆ وی هێتە دان تاكو د سەردا دچیت، لێ ئەوێ نەیی، خۆ یێ هەی ژی دێ ژێ هێتە ستاندن.</verse>
				<verse number="13">ئەز بۆ وان ب نموونەیان دئاخڤم، چنكو ئەو دنێڕن لێ نابینن و گو‍‌ھ ددەن لێ نابهیسن و تێناگەهن.</verse>
				<verse number="14">ئەڤجا پەیاما خودێ یا ئیشایای راگەهاندی د وان دا ب ج‍‌ھ دهێت، ئەوا دبێژیت: ‹هوین دێ گو‍‌ھ ڤەكری بهیسن و تێناگەهن، دێ چاڤ ڤەكری لێ نێڕن و نابینن،</verse>
				<verse number="15">چنكو ئەڤ مللەتە یێ سەرهشك بووی و گوهێن وان یێن گران بووین و چاڤێن خۆ یێن نقاندین، نەكو ب چاڤێن خۆ ببینن و ب گوهێن خۆ ببهیسن و ب مەژیێ خۆ تێبگەهن و بزڤڕن، دا ساخ بكەم.›</verse>
				<verse number="16">لێ خوزیكێن چاڤێن هەوە، چنكو دبینن و گوهێن هەوە، چنكو دبهیسن.</verse>
				<verse number="17">ئەز ب راستی دبێژمە هەوە: هزرەتا گەلەك پێغەمبەر و راستداران ئەو بوو، وێ چەندێ ببینن یا هوین دبینن، لێ وان نەدیت و وێ چەندێ ببهیسن یا هوین دبهیسن، لێ وان نەبهیست.</verse>
				<verse number="18">ئەڤجا هوین گوهێ خۆ بدەنە رامانا نموونەیا تۆڤچینی:</verse>
				<verse number="19">هەر كەسێ پەیڤا پاشایەتیێ ببهیسیت و تێنەگەهیت، یێ خرابكار دهێت و ئەوا د دلێ وی دا هاتیە چاندن، دڕەڤینیت، ئەڤەیە تۆڤێ ل سەر رێكێ هاتیە چاندن.</verse>
				<verse number="20">لێ تۆڤێ ل سەر ئەردێ كەڤرین هاتیە چاندن، ئەو كەسن یێن پەیڤێ دبهیسن و ئێكسەر ب دلخۆشی وەردگرن،</verse>
				<verse number="21">لێ ژ بەر كو رە‍‌ھ تێدا نینە، ئەو د دۆمكورتن و دەمێ تەنگاڤی یان تەپەسەری ژ بەر پەیڤێ ب سەرێ وان دهێت، ئێكسەر پەیڤێ دهێلن.</verse>
				<verse number="22">ئەو تۆڤێ ل ناڤ ستریان هاتیە چاندن، ئەو كەسن یێن پەیڤێ دبهیسن، لێ خەمێن ڤێ جیهانێ و خاپاندنا دەولەمەندیێ پەیڤێ دفەتسینن و پەیڤ بێ بەرهەم دبیت.</verse>
				<verse number="23">لێ ئەو تۆڤێ ل ئەردێ باش هاتیە چاندن، ئەو كەسن یێن پەیڤێ دبهیسن و تێدگەهن. ئەو بەرهەمی ددەن، هندەك ژێ سەد جاركی و هندەك ژێ شێست جاركی و هندەك ژێ سی‍‌ھ جاركی بەرهەمی ددەن.»</verse>
				<verse number="24">نموونەیەكا دی بۆ وان ئینا و گۆت: «پاشایەتیا ئەسمانان وەكو وی مرۆڤیە یێ تۆڤەكێ باش ل ناڤ زەڤیا خۆ چاندی</verse>
				<verse number="25">و دەمێ خەلك نڤستی، دوژمنێ وی هات و زیوان هاڤێتە ناڤ گەنمی و چوو.</verse>
				<verse number="26">پشتی گەنم شین بووی و گولی دای، زیوان ژی ل گەل دیار بوو.</verse>
				<verse number="27">بەنیێن خودانێ زەڤیێ هاتن و گۆتنێ: ‹ئەزبەنی، ما تە تۆڤێ باش نەهاڤێتبوو زەڤیا خۆ؟ پا ئەڤ زیوانە ژ كیڤە هات؟›</verse>
				<verse number="28">بەرسڤا وان دا: ‹دوژمنەكی ئەڤە یا كری!› ئینا بەنیان پرسیار ژێ كر: ‹تە دڤێت بچین و زیوانێ كۆم كەین؟›</verse>
				<verse number="29">بەرسڤا وان دا: ‹نەخێر، نەكو ل گەل كۆمكرنا زیوانێ هوین گەنمی هەلكێشن.</verse>
				<verse number="30">بهێلن هەردوو پێكڤە شین ببن، هەتا دەمێ دروینێ دهێت. د وی دەمی دا، دێ بێژمە پالەیێن دروینێ: ل بەراهیێ زیوانێ كۆم كەن و بكەنە گورز دا بهێتە سۆتن، لێ گەنمی كۆم كەن و بكەنە د عومبارا من دا.›</verse>
				<verse number="31">وی بۆ وان نموونەیەكا دی ژی ئینا و گۆت: پاشایەتیا ئەسمانان وەكو دندكەكا خەردەلێیە، مرۆڤەكی بر و هاڤێتە زەڤیا خۆ.</verse>
				<verse number="32">ئەو ژ هەمی تۆڤان بچویكترە، لێ دەمێ شین دبیت ژ هەمی دەرامەتی مەزنتر لێ دهێت و دبیتە دار كو باڵندەیێن ئەسمانی ل سەر چەقێن وێ ڤەدحەویێن.»</verse>
				<verse number="33">نموونەیەكا دی ژی بۆ وان ئینا و گۆت: «پاشایەتیا ئەسمانان وەكو هەڤیرترشییە، كو ژنكەكێ ئینای و كریە د ناڤ سێ لەگەنێن ئاری دا ، هەتا هەمی ترش بووی.»</verse>
				<verse number="34">ئەڤە هەمی عیسای ب نموونە بۆ خڕڤەبوویان گۆت و تشتەك بێی نموونە بۆ وان نەگۆت.</verse>
				<verse number="35">ئەڤ چەندە چێبوو، دا ئەوا پێغەمبەری گۆتی ب ج‍‌ھ بهێت: ئەز دێ ب نموونەیان ئاخڤم، ئەو تشتێن ژ دامەزراندنا جیهانێ د ڤەشارتی، دێ ئاشكرا كەم.</verse>
				<verse number="36">پاشی عیسای خڕڤەبووی ڤەڕەڤاندن و چوو مال، شاگردێن وی هاتنە نك و گۆتنێ: «رامانا نموونەیا زیوانا زەڤیێ بۆ مە شڕۆڤە بكە.»</verse>
				<verse number="37">بەرسڤ دا و گۆتە وان: «تۆڤچینێ تۆڤێ باش، ئەو كوڕێ مرۆڤە</verse>
				<verse number="38">و زەڤی جیهانە و تۆڤێ باش كوڕێن پاشایەتیێنە و زیوان ژی كوڕێن خرابیێنە</verse>
				<verse number="39">و ئەو دوژمنێ زیوان چاندی ئبلیسە، دروین ژی دویماهیا جیهانێیە و پالەیێن دروینێ ژی فریشتەنە.</verse>
				<verse number="40">دێ ل دویماهیا جیهانێ وەسا چێبیت كا چەوا زیوانێ كۆم دكەن و ب ئاگری دسوژن،</verse>
				<verse number="41">كوڕێ مرۆڤ دێ فریشتەیێن خۆ هنێریت، داكو یێن بووینە ئەگەرێ هەلنگفتنێ و خرابكاران ژ پاشایەتیا وی كۆم كەن</verse>
				<verse number="42">و دێ هاڤێژنە د ئێتوینا ئاگری دا و ل وێرێ گری و گڤاشتنا ددانانە.</verse>
				<verse number="43">هنگی یێن راستدار وەكو رۆژێ د پاشایەتیا بابێ خۆ دا، دێ رۆناهیێ دەن. ئەوێ گو‍‌ھ هەبن، بلا ببهیسیت.»</verse>
				<verse number="44">«پاشایەتیا ئەسمانان وەكو گەنجینەیەكا ڤەشارتی یا د ناڤ زەڤیەكێ دایە، ئەوا مرۆڤەكی دیتی و ڤەشارتیەڤە، ئینا ژ كەیفان دا چوو هەمی تشتێن هەین فرۆتن و ئەو زەڤی كڕی.</verse>
				<verse number="45">دیسان پاشایەتیا ئەسمانان وەكو بازرگانەكیە، ئەوێ ل مراریێن بهاگران دگەڕیا</verse>
				<verse number="46">و دەمێ وی مراریەكا گەلەك ب بها دیتی، چوو هەمی تشتێن هەین فرۆتن و ئەو مراری كڕی.»</verse>
				<verse number="47">«دیسان پاشایەتیا ئەسمانان وەكو تۆڕەكێیە، ئەوا هاڤێتیە د دەریایێ دا و ژ هەمی رەنگان ماسی پێ گرتین</verse>
				<verse number="48">و دەمێ پڕ بووی، وان كێشا بەر لێڤا دەریایێ و روینشتن و یێن باش ژێ گرتن و كرنە د سەڵكان دا و یێن خراب هاڤێتن.</verse>
				<verse number="49">د دویماهیا جیهانێ دا دێ هۆسا بیت: دێ فریشتە هێن و خرابكاران ژ ناڤ راستداران دەرئێخن</verse>
				<verse number="50">و دێ هاڤێژنە د ئێتوینا ئاگری دا و ل وێرێ گری و گڤاشتنا ددانانە.»</verse>
				<verse number="51">عیسای پرسیار ژ وان كر: «ئەرێ هوین د ڤان هەمیان گەهشتن؟» وان بەرسڤا وی دا: «بەلێ.»</verse>
				<verse number="52">پاشی گۆتە وان: «ئەڤجا هەر مامۆستایەكێ دەستووری یێ ل سەر پاشایەتیا ئەسمانان هاتیە پەروەردەكرن، وەكو خودان ملكەكیە، ئەوێ ژ گەنجینەیا خۆ، تشتێن نوی و یێن كەڤن دەردئێخیت.»</verse>
				<verse number="53">پشتی عیسای ئەڤ نموونە ب دویماهی ئیناین، ژ وێرێ چوو</verse>
				<verse number="54">و هاتە باژێڕكێ خۆ و دەست ب فێركرنێ د كنیشتەیێن وان دا كر، ئەڤجا ئەو گوهشین و گۆتن: «ئەرێ وی ئەڤ ئاقلمەندی و حنێرە ژ كیڤە ئیناینە؟</verse>
				<verse number="55">ئەرێ ئەو نە كوڕێ دارتاشیە؟ ئەرێ ناڤێ دایكا وی نە مەریەمە، برایێن وی یەعقوب و یوسڤ و شەمعون و یەهودا نینن؟</verse>
				<verse number="56">ئەرێ هەمی خویشكێن وی ل نك مە نینن؟ پا ئەڤە هەمی ژ كیرێ ئیناینە؟»</verse>
				<verse number="57">و ئەو ژ وی دلگران بوون. لێ عیسای گۆتە وان: «چ پێغەمبەر د بێ رێز نینن، ب تنێ د باژێڕ و مالا خۆ دا نەبیت.»</verse>
				<verse number="58">وی ل وێرێ، ژ بەر بێباوەریا وان، گەلەك حنێر نەكرن.</verse>
			</chapter>
			<chapter number="14">
				<verse number="1">ل وی دەمی، هێرودێسێ دەستهەلاتدار نوچەیێن عیسای بهیستن،</verse>
				<verse number="2">ئینا گۆتە خزمەتكارێن خۆ: «ئەڤە یوحەننایێ تافیركەرە. ئەو ژ ناڤ مریان یێ رابووی، ژ بەر هندێ حنێر ل سەر دەستێ وی چێدبن.»</verse>
				<verse number="3">هێرودێسی یوحەننا ژ بەر هیرودیایا هەڤژینا برایێ خۆ فیلیپۆسی گرتبوو و ب زنجیران گرێ دابوو و كربوو د زیندانێ دا،</verse>
				<verse number="4">چنكو یوحەننای دگۆتە وی: «نە یا رەوایە تۆ وێ ل خۆ مارە بكەی.»</verse>
				<verse number="5">هێرودێسی دڤیا یوحەننای بكوژیت، لێ ئەو ژ خەلكی دترسیا، چنكو وان یوحەننا ب پێغەمبەر ددانا.</verse>
				<verse number="6">ل دەمێ گێڕانا ئاهەنگا ژدایكبوونا هێرودێسی، كچا هیرودیایێ ل ناڤەڕاستێ سەما كر و هێرودێس گەلەك پێ دلخۆش بوو.</verse>
				<verse number="7">ئینا سویند خوار و سۆز دایێ، كو هەر تشتەكێ وێ بڤێت بدەتێ.</verse>
				<verse number="8">كچكێ ل دویڤ هاندانا دایكا خۆ گۆتێ: «ل ڤێرێ تۆ سەرێ یوحەننایێ تافیركەر ل سەر سێنیەكێ بدە من!»</verse>
				<verse number="9">پاشا خەمگین بوو، لێ ژ بەر وان سویندێن وی خوارین و ژ بەر مێڤانان، وی فەرمان دا كو ئەو تشتێ وێ بڤێت وەرگریت.</verse>
				<verse number="10">فەرمان هنارتە زیندانێ و سەرێ یوحەننای بڕی</verse>
				<verse number="11">و سەرێ وی ل سەر سێنیەكێ ئینا و دا كچكێ، ئەوێ ژی ئینا نك دایكا خۆ.</verse>
				<verse number="12">شاگردێن یوحەننای هاتن و تەرمێ وی بر و ڤەشارت. پشتی هنگی چوون گۆتنە عیسای.</verse>
				<verse number="13">دەمێ عیسای ئەو رویدان بهیستی، ب تنێ ب بەلەمێ بۆ جهەكێ ڤەدەر چوو. خەلكی ئەڤ چەندە بهیست، ئینا ژ باژێڕان ب پێیان خۆ گەهاندە وی.</verse>
				<verse number="14">دەمێ عیسا ژ بەلەمێ هاتیە خوارێ و كۆمەكا مەزن یا مرۆڤان دیتی، دلێ وی ب وان سۆت و نەساخێن وان ساخ كرن.</verse>
				<verse number="15">گاڤا بوویە ئێڤار، شاگرد هاتنە نك وی و گۆتنێ: «ئەڤە جهەكێ ڤەدەرە و دەم بوویە درەنگی. جەماوەری بڤەڕەڤینە، دا بچنە گوندان و خوارنێ بۆ خۆ بكڕن.»</verse>
				<verse number="16">لێ عیسای گۆتە وان: «چوونا وان نە یا پێدڤیە. هوین تشتەكی بدەنێ دا بخۆن.»</verse>
				<verse number="17">ئینا وان گۆتێ: «ل ڤێرێ مە ژبلی پێنج نان و دوو ماسیان تشتەكێ دی نینە.»</verse>
				<verse number="18">ئینا گۆت: بۆ من بیننە ڤێرێ.</verse>
				<verse number="19">عیسای گۆتە جەماوەری ل سەر گیای رویننە خوار. پاشی هەر پێنج نان و هەردوو ماسی وەرگرتن، بەرێ خۆ دا ئەسمانی و سوپاسیا خودێ كر و نان كەر كر و داڤ شاگردان، ئینا وان ل سەر جەماوەری بەڵاڤ كرن.</verse>
				<verse number="20">هەمیان خوار و تێر بوون، پاشی دوازدە سەڵكێن تژی پرتێن بەرمایكان راكرن.</verse>
				<verse number="21">ژمارەیا ئەوێن خواری نێزیكی پێنج هزار زەڵامان بوو، ژبلی ژن و زاڕۆكان.</verse>
				<verse number="22">هەر د وێ گاڤێ دا عیسای لەز ل شاگردان كر، كو ل بەلەمێ سیار بن و بەری وی بچنە لایێ دی یێ دەریاكێ، هەتا ئەو جەماوەری ڤەدڕەڤینیت.</verse>
				<verse number="23">پشتی وی جەماوەر ڤەڕەڤاندی، ب تنێ ب سەر چیای كەفت دا نڤێژێ بكەت. شەڤ ب سەردا هات و ئەو ب تنێ ل وێرێ بوو،</verse>
				<verse number="24">لێ بەلەما شاگردان گەهشتبوو نیڤا دەریاكێ و پێلان لێ ددا، چنكو بەرێ بای دژی وان بوو.</verse>
				<verse number="25">بەری ئەلندێ، عیسا ب پێیان ل سەر ئاڤا دەریاكێ چوو نك وان.</verse>
				<verse number="26">دەمێ شاگردان دیتی ئەو یێ ل سەر ئاڤێ بڕێڤە دچیت، بزدیان و گۆتن: «ئەڤە رەشەیەكە!» و ژ ترسان دا كرنە هەوار.</verse>
				<verse number="27">هەر د گاڤێ دا عیسای گۆتە وان: «پشتڕاست بن! ئەزم، نەترسن!»</verse>
				<verse number="28">پەترۆسی گۆتێ: «خودان، ئەگەر تۆ ئەو بی، فەرمانێ بدە من، داكو ئەز ب پێیان ل سەر ئاڤێ بهێمە نك تە.»</verse>
				<verse number="29">عیسای گۆتێ: «وەرە!» ئینا پەترۆس ژ بەلەمێ هاتە خوار و ل سەر ئاڤێ بەرەڤ عیسای ڤە چوو.</verse>
				<verse number="30">لێ دەمێ وی دیتی با یێ دژوارە ترسیا و دەست ب نقوومبوونێ كر، كرە هەوار: «خودان، من قورتال بكە!»</verse>
				<verse number="31">لێ د گاڤێ دا عیسای دەستێ خۆ درێژ كرێ و گرت و گۆتێ: «هەی كێمباوەر، تۆ بۆچی ب گۆمان كەفتی؟»</verse>
				<verse number="32">دەمێ ئەو ل بەلەمێ سیار بووین، با راوەستیا،</verse>
				<verse number="33">ئینا ئەوێن د بەلەمێ دا سوجدە بۆ بر و گۆتن: «ب راستی تۆ كوڕێ خودێی.»</verse>
				<verse number="34">دەمێ ئەو دەربازی لایێ دی یێ دەریاكێ بووین، ل دەڤەرا جەنیسارتێ پەیا بوون.</verse>
				<verse number="35">خەلكێ وێ دەڤەرێ ئەو نیاسی و خەلكێ دەوروبەر ئاگەهدار كرن، ئەڤجا هەمی نەساخ ئینانە نك</verse>
				<verse number="36">و هیڤی ژێ دكرن، كو ب تنێ ئەو دەستێ خۆ بكەنە ریشالۆكەكا كراسێ وی و هەمیێن دەستێ خۆ گەهاندیێ ساخ بوون.</verse>
			</chapter>
			<chapter number="15">
				<verse number="1">ل وی دەمی، هندەك فەریسی و مامۆستایێن دەستووری ژ ئورشەلیمێ هاتنە نك عیسای و گۆتن:</verse>
				<verse number="2">«بۆچی شاگردێن تە سەرپێچیا تیتالێن باب و كالان دكەن؟ ئەو بەری خوارنێ دەستێن خۆ ناشوون.»</verse>
				<verse number="3">عیسای بەرسڤ دا و گۆتە وان: «ئەرێ بۆچی هوین ژ بەر تیتالێن خۆ سەرپێچیا فەرمانا خودێ دكەن؟</verse>
				<verse number="4">خودێ یێ گۆتی: ‹رێزێ ل دایك و بابێن خۆ بگرە› و ‹هەر كەسێ ئاخفتنێن كرێت بێژیتە بابێ خۆ یان دایكا خۆ، دڤێت بهێتە كوشتن.›</verse>
				<verse number="5">لێ هوین دبێژن: هەر كەسێ بێژیتە بابێ خۆ یان دایكا خۆ: ‹ئەو مفایێ هەوە ژ من ددیت، وەكو پێشكێشی من دا خودێ،›</verse>
				<verse number="6">ئێدی ل سەر وی نەما ئەو رێزێ ل دایك و بابێن خۆ بگریت. هوین هۆسا پەیڤا خودێ بۆ پاراستنا تیتالێن خۆ ژ كار دئێخن.</verse>
				<verse number="7">هەی مرۆڤێن دووڕوی! ئیشایا یێ راست بوو دەمێ پەیاما خودێ دەربارەی هەوە راگەهاندی، دەمێ گۆتی:</verse>
				<verse number="8">‹ئەڤ مللەتە ب دەڤی رێزێ ل من دگریت، لێ دلێ وی گەلەك یێ ژ من دویرە.</verse>
				<verse number="9">ئەو ژ قەستا من دپەرێسن، چنكو ئەو راسپاردەیێن مرۆڤان، هەروەكو فەرمانێن من بن، نیشا خەلكی ددەن.› »</verse>
				<verse number="10">پاشی گازی خەلكی كر و گۆتێ: «گو‍‌ھ بدەن و تێبگەهن:</verse>
				<verse number="11">ئەوێ مرۆڤی دهەڕمینیت، نە ئەوە یێ دچیتە د دەڤی دا، لێ ئەوێ ژ دەڤی دەردكەڤیت.»</verse>
				<verse number="12">هنگی شاگردان خۆ نێزیكی وی كر و گۆتنێ: «تۆ دزانی دەمێ فەریسیان گو‍‌ھ ل ڤێ ئاخفتنێ بووی، دلگران بوون؟»</verse>
				<verse number="13">وی بەرسڤ دا: «هەر شینكاتیەكا بابێ من یێ ئەسمانی نەچاندبیت، دێ هێتە هەلكێشان.</verse>
				<verse number="14">وان بهێلن، ئەو د كۆرەنە رێبەراتیا كۆرەیان دكەن. ئەگەر ئێكێ كۆرە كۆرەیەكی بڕێڤە ببەت، هەردوو دێ كەڤنە د چاڵەكێ دا.»</verse>
				<verse number="15">پەترۆسی گۆتێ: «بۆ مە ڤێ نموونەیێ روهن بكە.»</verse>
				<verse number="16">عیسای گۆت: «ئەرێ هوین ژی هێشتا تێنەگەهشتینە؟</verse>
				<verse number="17">ما هوین نزانن هەر چ تشتێ دچیتە د دەڤی دا، دچیتە د زكی ژی دا، پاشی دەردكەڤیتە ژ دەرڤە؟</verse>
				<verse number="18">لێ ئەوێ ژ دەڤی دەردكەڤیت، ئەو ژ دلی دەردكەڤیت و ئەوە مرۆڤی دهەڕمینیت.</verse>
				<verse number="19">چنكو ژ دلی ئەڤە دەردكەڤن: هزرێن خراب، كوشتن، دەهمەنپیسی، بێنامویسی، دزی، شاهدەییا ب درەو و بوهتان.</verse>
				<verse number="20">ئەڤەنە ئەوێن مرۆڤی دهەڕمینن. لێ خوارنا زادی ب دەستێن نەشویشتی مرۆڤی ناهەڕمینیت.»</verse>
				<verse number="21">عیسای ئەو دەڤەر هێلا و چوو دەوروبەرێن سور و سایدا.</verse>
				<verse number="22">وەسا چێبوو ژنەكا كەنعانی كو خەلكا وان دەڤەران بوو، هاتە نك و ب هەواركی ڤە گۆت: «خودان، كوڕێ داوودی، دلۆڤانیێ ب من ببە! ئەجنەیەكی كچا من یا هنگافتی و گەلەك ئەشكەنجە ددەت.»</verse>
				<verse number="23">لێ وی ب چ پەیڤان بەرسڤ نەدا، ئەڤجا شاگردێن وی نێزیك بوون و داخواز ژێ كر: «ڤێ ژ مە دویر بئێخە، چنكو یا ب دویڤ مە ڤە دكەتە هەوار.»</verse>
				<verse number="24">لێ وی بەرسڤ دا: «ئەز ب تنێ بۆ وان پەزێن بەرزە یێن مالا ئیسرائیلێ یێ هاتیمە هنارتن.»</verse>
				<verse number="25">لێ ئەو ژنك هاتە نك و سوجدە بۆ بر و گۆتێ: «خودان، هاریكاریا من بكە.»</verse>
				<verse number="26">وی بەرسڤ دا: «نە دروستە نانێ زاڕۆكان ببەن و بهاڤێژنە بەر كویچكان!»</verse>
				<verse number="27">وێ بەرسڤ دا: «دروستە خودان، لێ كویچك ژی وان پرتان دخۆن یێن ژ مێزا خودانێ وان دكەڤن.»</verse>
				<verse number="28">ئێدی عیسای بەرسڤا وێ دا: «خانم، باوەریا تە یا ب هێزە! داخوازا تە ب ج‍‌ھ هات.» ئینا د وێ گاڤێ دا كچا وێ ساخ بوو.</verse>
				<verse number="29">عیسای ئەو دەڤەر هێلا و بەرەڤ كنارێ دەریاكا جەلیل ڤە چوو و ب سەر چیای كەفت و ل وێرێ روینشتە خوار.</verse>
				<verse number="30">ئینا جەماوەرەكێ مەزن هاتە نك و گەلەك مرۆڤێن لەنگ و كۆرە و سەقەت و لال و گەلەك نەساخێن دی ل گەل خۆ ئینان و ل بەر پێیێن وی دانان، ئەوی ژی ساخ كرن.</verse>
				<verse number="31">ژ بەر ڤێ چەندێ جەماوەر حێبەتی بوو، دەمێ وان دیتی لال یێ دئاخڤن و پەككەفتی یێ ساخ دبن و لەنگ یێ بڕێڤە دچن و كۆرە یێ دبینن. ئینا وان خودایێ ئیسرائیلێ مەزن كر.</verse>
				<verse number="32">عیسای گازی شاگردێن خۆ كر و گۆت: «دلێ من یێ ب جەماوەری ڤە، چنكو ئەڤە سێ رۆژە ئەو ل گەل من و وان چ نینە بخۆن. من نەڤێت ئەز وان برسی ڤەڕەڤینم، نەكو د رێكێ دا ژ برسا دا بكەڤن!»</verse>
				<verse number="33">شاگردان گۆتێ: «مە ژ كیڤە ل ڤی چۆلی هند نان هەیە، ڤی جەماوەری هەمیێ تێر بكەت؟»</verse>
				<verse number="34">عیسای گۆتە وان: «هەوە چەند نان هەنە؟» وان گۆت: «حەفت نان و چەند ماسیێن بچویك.»</verse>
				<verse number="35">عیسای فەرمان ل جەماوەری كر، كو ل سەر ئەردی رویننە خوار.</verse>
				<verse number="36">پاشی هەر حەفت نان و ماسی هەلگرتن و سوپاسیا خودێ كر و كەر كرن و دانە شاگردێن خۆ و شاگردان ژی دا جەماوەری.</verse>
				<verse number="37">ئینا هەمیان خوار و تێر بوون و حەفت سەڤیكێن تژی ژ پرتێن بەرمایكان راكرن.</verse>
				<verse number="38">و ئەوێن خوارین، ژبلی ژنان و زاڕۆكان، چوار هزار زەڵام بوون.</verse>
				<verse number="39">پاشی عیسای جەماوەر ڤەڕەڤاند و ل بەلەمێ سیار بوو و چوو دەڤەرا مەگەدانێ.</verse>
			</chapter>
			<chapter number="16">
				<verse number="1">فەریسی و سەدوقی هاتنە نك عیسای، دا وی تاقی بكەن، داخواز ژێ كر كو نیشانەكێ ژ ئەسمانی نیشا وان بدەت.</verse>
				<verse number="2">بەرسڤا وان دا: «دەمێ رۆژ ئاڤا دبیت، هوین دبێژن: ‹دێ ساهی بیت، چنكو ئەسمان یێ سۆر بووی.›</verse>
				<verse number="3">لێ سپێدێ دبێژن: ‹ئەڤرۆ دێ سەقا یێ نەخۆش بیت، چنكو ئەسمان یێ سۆر و گرتییە.› هوین دزانن دیمەنێ ئەسمانی شڕۆڤە بكەن، لێ هوین نەشێن نیشانێن سەردەمان شڕۆڤە بكەن.</verse>
				<verse number="4">نفشەكێ خرابكار و دەهمەنپیس نیشانەكێ دخوازیت، لێ ژبلی نیشانا یونس پێغەمبەری ، چ نیشان بۆ ڤی نفشی ناهێنە دان.» پاشی ئەو هێلان و چوو.</verse>
				<verse number="5">دەمێ شاگردێن وی چووینە كنارێ دی، ژ بیر كربوو كو نانی ل گەل خۆ ببەن.</verse>
				<verse number="6">عیسای گۆتە وان: «ئاگەهدار بن، هشیار بن ژ هەڤیرترشێ فەریسی و سەدوقیان!»</verse>
				<verse number="7">شاگردان د ناڤبەرا خۆ دا دەست هاڤێتە دانوستاندنێ و گۆتن: «مە نان ل گەل خۆ نە ئینایە، لەوما یێ ڤێ دبێژیت.»</verse>
				<verse number="8">عیسای زانی و گۆتە وان: «هەی ئەوێن كێمباوەر، هوین بۆچی د ناڤبەرا خۆ دا دبێژن: ‹مە نان نینە›؟</verse>
				<verse number="9">ما هێشتا هوین تێنەگەهشتینە؟ ما بیرا هەوە ناهێتە پێنج نانێن كو پێنج هزار تێر كرین و هەوە چەند سەڵك ژێ كۆم كرین؟</verse>
				<verse number="10">و وان حەفت نانێن چوار هزار تێر كرین و هەوە چەند سەڤیك ژێ كۆم كرین؟</verse>
				<verse number="11">هوین چەوا تێناگەهن كو من بەحسێ نانی نەدكر؟ هشیاری هەڤیرترشێ فەریسی و سەدوقیان بن.»</verse>
				<verse number="12">هنگی ئەو تێگەهشتن، كو وی نە ژ بەر هەڤیرترشێ نانی، لێ ژ بەر فێركرنا فەریسی و سەدوقیان ئەو ئاگەهداركرن.</verse>
				<verse number="13">دەمێ عیسا گەهشتیە دەڤەرا قەیسەریا فیلیپۆسی، پرسیار ژ شاگردێن خۆ كر: «خەلك دبێژن كوڕێ مرۆڤ كیە؟»</verse>
				<verse number="14">وان بەرسڤ دا: «هندەك دبێژن یوحەننایێ تافیركەرە و هندەك دبێژن ئلیاسە و هندەك ژی دبێژن یەرمیایە یان ژی ئێكە ژ پێغەمبەرێن دی.»</verse>
				<verse number="15">عیسای گۆتە وان: «و هوین چ دبێژن، ئەز كیمە؟»</verse>
				<verse number="16">ئینا شەمعون پەترۆسی بەرسڤا وی دا و گۆت: «تۆ مەسیحی ، كوڕێ خودایێ زیندی.»</verse>
				<verse number="17">عیسای بەرسڤ دا و گۆتە وی: «خوزیكێن تە، شەمعونێ كوڕێ یۆنای! چنكو چ خوین و گۆشتان ئەڤە بۆ تە دیار نەكریە، لێ بابێ منێ ل ئەسمانان.</verse>
				<verse number="18">ئەز دبێژمە تە: تۆ پەترۆسی و ل سەر ڤی كەڤری دێ جڤاكا باوەردارێن خۆ ئاڤا كەم و دەرگەهێن وارێ مریان نەشێن ل دژی وێ سەركەفتنێ بینن.</verse>
				<verse number="19">دێ كلیلێن پاشایەتیا ئەسمانان دەمە تە و هەر تشتەكێ تۆ ل ئەردی گرێ دەی، دێ ل ئەسمانان یێ گرێدای بیت و هەر تشتەكێ ل ئەردی ڤەكەی، دێ ل ئەسمانان یێ ڤەكری بیت.»</verse>
				<verse number="20">هنگی عیسای فەرمان دا شاگردێن خۆ كو نەبێژنە كەسێ ئەو مەسیحە.</verse>
				<verse number="21">د وی دەمی دا، عیسای دەست پێ كر شاگردێن خۆ ئاگەهدار كرن، كو پێدڤیە ئەو بچیتە ئورشەلیمێ و ژ لایێ ریهسپی و سەرۆكێن كاهنان و مامۆستایێن دەستووری ڤە بهێتە ئازاردان و كوشتن و ل رۆژا سێیێ راببیتەڤە.</verse>
				<verse number="22">پەترۆسی ئەو ڤەدەر كر و پاشڤە بر و گۆتێ: «خودان، دویری تە! چ جاران ئەڤ تشتە ب سەرێ تە ناهێت.»</verse>
				<verse number="23">عیسا ل پەترۆسی زڤڕی و گۆتێ: «ژ بەر چاڤێن من هەڕە هەی ئبلیس! تۆ ئاستەنگی ل پێشیا من، چنكو هزرێن تە نە ل سەر تشتێن خودێنە، لێ ل سەر تشتێن مرۆڤانە.»</verse>
				<verse number="24">هنگی عیسای گۆتە شاگردێن خۆ: «ئەگەر ئێكی بڤێت ل دویڤ من بهێت، بلا خۆ ماندەل بكەت و خاچا خۆ هەلگریت و ب دویڤ من بكەڤیت.</verse>
				<verse number="25">چنكو ئەوێ بڤێت ژیانا خۆ قورتال بكەت، دێ وێ ژ دەست دەت، لێ ئەوێ ژیانا خۆ ژ پێخەمەتی من ژ دەست بدەت، دێ وێ پارێزیت.</verse>
				<verse number="26">مرۆڤ دێ چ مفای كەت، ئەگەر جیهان هەمی ب دەست خۆ ڤە ئینا، لێ ژیانا خۆ ژ دەست دا؟ مرۆڤ دێ ب پێش ژیانا خۆ ڤە چ دەت؟</verse>
				<verse number="27">كوڕێ مرۆڤ دێ ب مەزناهیا بابێ خۆ ڤە ل گەل فریشتەیێن خۆ هێت، هنگی هەر كەسەك دێ ل دویڤ كارێن خۆ هێتە خەلاتكرن.</verse>
				<verse number="28">ب راستی دبێژمە هەوە: هندەك ژ ئەوێن ل ڤێرێ راوەستیاین، تاكو هاتنا كوڕێ مرۆڤ د پاشایەتیا وی دا نەبینن، تام ناكەنە مرنێ.»</verse>
			</chapter>
			<chapter number="17">
				<verse number="1">پشتی شەش رۆژان، عیسای پەترۆس، یەعقوب و برایێ وی یوحەننا ل گەل خۆ برن و سەرئێخستنە چیایەكێ بلند، ل وێرێ ئەو ب تنێ بوون.</verse>
				<verse number="2">دیمەنێ وی ل بەر چاڤێن وان هاتە گوهۆڕین و دێمێ وی وەكو رۆژێ روهن بوو، جلكێن وی وەكو رۆناهیێ سپی بوون،</verse>
				<verse number="3">ژ نشكەكێ ڤە مووسا و ئلیاس بۆ وان دیار بوون، كو یێ ل گەل عیسای دئاخڤن.</verse>
				<verse number="4">ئینا پەترۆسی گۆتە عیسای: «خودان، باش بوو ئەم ل ڤێرێ! ئەگەر تە بڤێت، ئەز دێ سێ كەپران ل ڤێرێ چێكەم: ئێك بۆ تە، ئێك بۆ مووسای و ئێك ژی بۆ ئلیاسی.»</verse>
				<verse number="5">هێشتا ئەو دئاخفت، وەسا چێبوو عەورەكێ رۆناهیدار سیبەر ل وان كر و دەنگەك ژ عەوری هات و گۆت: «ئەڤەیە كوڕێ من یێ خۆشتڤی، ئەوێ دلێ من پێ خۆش بووی، گوهێ خۆ بدەنێ!»</verse>
				<verse number="6">دەمێ شاگردان ئەو دەنگ بهیستی، دەڤ و دەڤ خۆ هاڤێتە ئەردی و گەلەك ترسیان،</verse>
				<verse number="7">عیسا ژی هات و دەستێ خۆ كرێ و گۆت: «رابن، نەترسن.»</verse>
				<verse number="8">وان سەرێ خۆ بلندكر، ژبلی عیسای كەس نەدیت.</verse>
				<verse number="9">دەمێ ئەو ژ چیای دهاتنە خوارێ، عیسای فەرمان ل وان كر و گۆت: «ئەوا هەوە دیتی نەبێژنە كەسێ، تاكو كوڕێ مرۆڤ ژ ناڤ مریان رانەبیت.»</verse>
				<verse number="10">ئینا شاگردێن وی پرسیار ژێ كر: «ئەرێ بۆچی مامۆستایێن دەستووری دبێژن پێدڤیە ل بەراهیێ ئلیاس بهێت؟»</verse>
				<verse number="11">وی بەرسڤا وان دا و گۆت: «راستە، ئلیاس دێ هێت و هەمی تشتان رێك ئێخیتەڤە.</verse>
				<verse number="12">لێ ئەز دبێژمە هەوە: ئلیاس یێ هاتی و وان نەنیاسی، لێ وان چ تشتێ ڤیای ل گەل كر، هەروەسا كوڕێ مرۆڤ ژی ل سەر دەستێن وان دێ هێتە ئێشاندن.»</verse>
				<verse number="13">وێ گاڤێ شاگرد تێگەهشتن، كو وی بۆ وان بەحسێ یوحەننایێ تافیركەر دكر.</verse>
				<verse number="14">دەمێ ئەو گەهشتینە نك جەماوەری، زەڵامەك هاتە نك عیسای و كەفتە سەر چۆكێن خۆ</verse>
				<verse number="15">و گۆت: «خودان، دلۆڤانیێ ب كوڕێ من ببە، چنكو تەپ دهێنێ و ئازارەكا دژوار دكێشیت و گەلەك جاران دكەڤیتە د ناڤ ئاگری یان ئاڤێ دا.</verse>
				<verse number="16">من ئینا نك شاگردێن تە، لێ ئەو نەشیان وی ساخ بكەن.»</verse>
				<verse number="17">عیسای بەرسڤ دا و گۆت: «هەی نفشێ بێباوەر و خوار، تا كەنگی دێ د ناڤ هەوە دا مینم؟ تا كەنگی دێ بێهنا خۆ ل هەوە فرە‍‌ھ كەم؟ وی بیننە نك من ل ڤێرێ.»</verse>
				<verse number="18">عیسای ل ئەجنەی حەیتاند، ئینا ژ كوڕكی دەركەفت و د وێ گاڤێ دا ساخ بوو.</verse>
				<verse number="19">ئینا شاگرد ب تنێ هاتنە نك عیسای و ژێ پرسین: «بۆچی ئەم نەشیاین ئەجنەی دەربئێخین؟»</verse>
				<verse number="20">وی گۆتە وان: «ژ كێمباوەریا هەوەیە. ئەز راستیێ دبێژمە هەوە: ئەگەر هەوە تەمەت دندكەكا خەردەلێ باوەری هەبیت، دێ بێژنە ڤی چیای: ‹ژ ڤێرێ هەڕە وێراهە،› دێ چیت. چ تشت ل بەر هەوە ئاسێ نابن.</verse>
				<verse number="21">لێ ئەڤ توخمە دەرناكەڤن، ئەگەر ب نڤێژ و رۆژیان نەبیت.»</verse>
				<verse number="22">دەمێ ئەو پێكڤە ل جەلیل كۆمبووین، عیسای گۆتە شاگردێن خۆ: «چ نەمایە دێ كوڕێ مرۆڤ رادەستی مرۆڤان هێتە كرن،</verse>
				<verse number="23">دێ وی كوژن و ل رۆژا سێیێ دێ رابیتەڤە.» ئینا گەلەك ب خەم كەفتن.</verse>
				<verse number="24">دەمێ ئەو گەهشتینە كەفەرناحوم، باجگرێن دوو دەرهەمان هاتنە نك پەترۆسی و گۆتنێ: «ما مامۆستایێ هەوە باجا دوو دەرهەمی نادەت؟»</verse>
				<verse number="25">پەترۆسی بەرسڤ دا: «بەلێ.» دەمێ پەترۆس هاتیە د خانی ڤە، ئێكسەر عیسای پرسیار ژێ كر: «تۆ چ دبێژی شەمعون: پاشایێن ئەردی باجێ یان خویكێ ژ كێ وەردگرن؟ ژ كوڕێن خۆ یان ژ بیانیان؟»</verse>
				<verse number="26">پەترۆسی بەرسڤ دا: «ژ بیانیان.» عیسای گۆتێ: «ئەگەر هۆسایە، كوڕ ژ وێ د ئازادن.</verse>
				<verse number="27">لێ داكو ئەم بۆ وان نەبینە ئاستەنگ، هەڕە دەریاكێ و شوكێ بهاڤێژە و ئێكەمین ماسیا دەردكەڤیت بگرە و دەڤێ وێ ڤەكە، دێ ستاتیرەكی بینی. ببە و باجێ ژ پێش من و خۆ ڤە بدە.»</verse>
			</chapter>
			<chapter number="18">
				<verse number="1">د وی دەمی دا شاگرد بەرەڤ عیسای ڤە هاتن و گۆتنێ: «یێ هەری مەزن ل پاشایەتیا ئەسمانان كیە؟»</verse>
				<verse number="2">گازی كرە زاڕۆكەكی و د ناڤبەرا وان دا راوەستاند</verse>
				<verse number="3">و گۆت: «ب راستی دبێژمە هەوە: ئەگەر هوین نەهێنە گوهۆڕین و وەكو زاڕۆكان لێ نەهێن، چ جاران هوین ناچنە د پاشایەتیا ئەسمانان دا.</verse>
				<verse number="4">هەر كەسێ خۆ وەكو ڤی زاڕۆكی دەروونبچویك بكەت، ئەوە یێ هەری مەزن ل پاشایەتیا ئەسمانان.</verse>
				<verse number="5">هەر كەسێ زاڕۆكەكێ وەكو ڤی ب ناڤێ من قەبیل بكەت، ئەوی ئەز قەبیل كرم.</verse>
				<verse number="6">لێ هەر كەسێ ببیتە ئەگەرێ هەلنگفتنا ئێك ژ ڤان بچویكێن باوەری ب من هەی، بۆ وی باشترە بەرئاشەك ب ستۆیێ وی ڤە بهێتە گرێدان و د كویراتیا دەریایێ دا بهێتە خەندقاندن.</verse>
				<verse number="7">نەخوزیكێن جیهانێ ژ بەر ئەگەرێن هەلنگفتنێ! پێدڤیە ئەگەرێن هەلنگفتنێ هەبن، لێ نەخوزیكێن وی كەسی یێ ئەگەرێ هەلنگفتنێ ل سەر دەستێ وی دهێت.</verse>
				<verse number="8">ئەگەر دەستێ تە یان پێیێ تە ببیتە ئەگەرێ هەلنگفتنا تە، ببڕە و بهاڤێژە. باشترە تۆ دەست بڕی یان لەنگ بچیە د ژیانێ دا ، ژ كو تۆ یێ ب دوو دەست و دوو پێیان بی و بۆ ناڤ ئاگرێ هەروهەر بهێیە هاڤێتن.</verse>
				<verse number="9">ئەگەر چاڤێ تە ببیتە ئەگەرێ هەلنگفتنا تە، بینە دەر و بهاڤێژە. باشترە تۆ یێ ب چاڤەكی بی و بچیە د ژیانێ دا، ژ كو تۆ یێ ب دوو چاڤان بی و بۆ ناڤ ئاگرێ دۆزەخێ بهێیە هاڤێتن.»</verse>
				<verse number="10">«هشیار بن، كەس ب سڤكاتی بەرێ خۆ نەدەتە ئێك ژ ڤان بچویكان! ئەز دبێژمە هەوە: فریشتەیێن وان ل ئەسمانان هەردەم دێمێ بابێ من یێ ل ئەسمانان دبینن.</verse>
				<verse number="11">چنكو كوڕێ مرۆڤ یێ هاتی، دا یێن بەرزە قورتال بكەت.</verse>
				<verse number="12">هوین چ دبێژن؟ ئەگەر مرۆڤەكی سەد پەز هەبن و ئێك ژ وان بەرزە بوو، ما ئەو وان نۆت و نەهان ل چیای ناهێلیت و ناچیت ل دویڤ یا بەرزە بگەڕیێت؟</verse>
				<verse number="13">ب راستی دبێژمە هەوە: ئەگەر وی دیت، دێ كەیفا وی ب وێ پتر بیت ژ كەیفا وی ب وان نۆت و نە‍‌ھ پەزێن بەرزە نەبووی.</verse>
				<verse number="14">هۆسا بابێ هەوە ئەوێ ل ئەسمانان نەڤێت ئێك ژ ڤان بچویكان ژ ناڤ بچیت.</verse>
				<verse number="15">ئەگەر برایێ تە گونەهەك د دەرهەقا تە دا كر، تۆ ب تنێ هەڕە نك وی و گازندەیێ ژێ بكە. ئەگەر گوهێ خۆ دا تە، تە برایێ خۆ ب دەست خۆ ڤە ئینا.</verse>
				<verse number="16">ئەگەر گوهێ خۆ نەدا تە، كەسەكی یان دوویان ل گەل خۆ ببە، دا ‹هەر تاوانەك ب دەڤێ دوو یان سێ شاهدان بهێتە سەلماندن.›</verse>
				<verse number="17">ئەگەر گوهێ خۆ نەدا وان، تۆ بێژە جڤاكا باوەرداران و ئەگەر گوهێ خۆ نەدا جڤاتێ ژی، بلا ئەو ل نك تە وەكو ئێكێ پووتپەرێس یان باجگر بیت.</verse>
				<verse number="18">ب راستی دبێژمە هەوە: هەر تشتەكێ هوین ل ئەردی گرێ دەن، دێ ل ئەسمانی یێ گرێدای بیت و هەر تشتەكێ هوین ل ئەردی ڤەكەن، دێ ل ئەسمانی یێ ڤەكری بیت.</verse>
				<verse number="19">دیسان دبێژمە هەوە: ئەگەر دوو ژ هەوە ل ئەردی ل سەر داخوازەكێ پێك هاتن، داخوازا وان چ تشت بیت، دێ بۆ وان ژ نك بابێ من یێ ل ئەسمانان ب ج‍‌ھ هێت.</verse>
				<verse number="20">چنكو هەر جهەكێ دوو یان سێ ب ناڤێ من كۆم ببن، ئەز یێ ل وێرێ د ناڤ وان دا.»</verse>
				<verse number="21">پاشی پەترۆس هاتە نك و پرسیار ژێ كر: «هەی خودان، چەند جاران برایێ من دەربارەی من گونەهان بكەت، ئەز لێ ببورم؟ ئەرێ هەتا حەفت جاران؟»</verse>
				<verse number="22">عیسای بەرسڤا وی دا: «ئەز دبێژمە تە: نە هەتا حەفت جاران، لێ هەتا حەفتێ جاران حەفت!</verse>
				<verse number="23">چنكو پاشایەتیا ئەسمانان وەكو پاشایەكیە، ڤیا ژمێریاریێ ل گەل بەنیێن خۆ بكەت.</verse>
				<verse number="24">دەمێ ل گەل وان دەست ب ژمێریاریێ كری، ئێك ئینانە نك ب دە‍‌ھ هزار قالبێن زێڕی یێ قەردار بوو،</verse>
				<verse number="25">لێ وی نەبوو قەرێ خۆ بدەت، خودانێ وی فەرمان دا كو ئەو و ژن و زاڕۆك و هەر تشتەكێ وی هەی بهێنە فرۆتن و قەرێ وی بهێتە دان.</verse>
				<verse number="26">ئەڤجا بەنی سوجدە بۆ بر و گۆت: ‹بێهنا خۆ ل من فرە‍‌ھ بكە، ئەز دێ هەمی قەرێ خۆ دەم.›</verse>
				<verse number="27">ئینا دلێ خودانی ما ب بەنی ڤە، ئەڤجا بەردا و قەرێ وی پێ هێلا.</verse>
				<verse number="28">دەمێ ئەو بەنی دەركەفتی، هەڤالەكێ خۆ یێ بەنی دیت، ئەوێ ب سەد دیناران قەردارێ وی، حەفكا وی گرت و گۆتێ: ‹قەرێ من بدە!›</verse>
				<verse number="29">ئەڤجا هەڤالێ وی خۆ هاڤێتە بەر پێیێن وی و هیڤی ژێ كرن و گۆتێ: ‹بێهنا خۆ ل من فرە‍‌ھ بكە، ئەز دێ دەمە تە.›</verse>
				<verse number="30">لێ ئەو رازی نەبوو و هاڤێتە د زیندانێ دا، هەتا قەرێ خۆ بدەت.</verse>
				<verse number="31">دەمێ هەڤالێن وی یێن بەنی ئەڤ تشتە دیتی، گەلەك پێ نەخۆش بوون و چوون ئەڤ چەندە گۆتنە خودانێ خۆ.</verse>
				<verse number="32">ئینا خودانی ژی گازی كرێ و گۆتێ: ‹هەی بەنیێ خراب، ئەو قەر هەمی من ب تە هێلا، چنكو تە هیڤی ژ من كرن.</verse>
				<verse number="33">ئەرێ ما نە پێدڤی بوو تە دلۆڤانی ب هەڤالێ خۆ یێ بەنی بربا، هەروەكو من دلۆڤانی ب تە بری؟›</verse>
				<verse number="34">خودان گەلەك تۆڕە بوو، دا دەستێ ئەشكەنجەكەران، هەتا قەرێ خۆ هەمیێ بدەت.</verse>
				<verse number="35">هۆسا بابێ من یێ ئەسمانی ژی دێ ڤێ ب سەرێ هەوە ئینیت، ئەگەر هەر ئێك ژ هەوە ژ دل ل برایێ خۆ نەبوریت.»</verse>
			</chapter>
			<chapter number="19">
				<verse number="1">پشتی عیسای ئەڤ ئاخفتنە ب دویماهی ئیناین، ژ جەلیلێ دەركەفت و چوو دەڤەرا یەهودیایێ، ئەوا دكەڤیتە لایێ دی یێ رویبارێ ئوردن.</verse>
				<verse number="2">گەلەك جەماوەر ب دویڤ كەفتن و نەساخێن وان ل وێرێ ساخ كرن.</verse>
				<verse number="3">هندەك فەریسی هاتنە نك عیسای، داكو تاقی بكەن، ژێ پرسین: «ئەرێ رەوایە زەڵام ژ بەر هەر ئەگەرەكێ هەبیت، ژنا خۆ بەردەت؟»</verse>
				<verse number="4">وی بەرسڤ دا و گۆت: «ئەرێ ما هەوە نەخواندیە، كو ئافرێندەری ‹ژ دەستپێكێ مرۆڤ نێر و مێ یێن داین› ؟</verse>
				<verse number="5">و گۆت: ‹ژ بەر ڤێ چەندێ زەڵام دێ دایك و بابێن خۆ هێلیت و ب ژنا خۆ ڤە نویسیێت و دێ هەردوو بنە ئێك لەش›،</verse>
				<verse number="6">هۆسا ئێدی ئەو نە دوونە، لێ ئێك لەشن. ئەڤجا ئەوێن خودێ ئەو كرینە ئێك، بلا مرۆڤ ژێكڤە نەكەت.»</verse>
				<verse number="7">ژێ پرسین: «لێ بۆچی مووسای فەرمان دابوو كو مێر بەلگەنامەیا بەردانێ بدەتە ژنا خۆ، ئەگەر وێ بەردەت؟»</verse>
				<verse number="8">عیسای بەرسڤا وان دا: «ژ بەر سەرهشكیا هەوە مووسای هێلا هوین ژنێن خۆ بەردەن، لێ ل دەستپێكێ هۆسا نەبوو</verse>
				<verse number="9">و ئەز دبێژمە هەوە: هەر كەسێ ژبلی ئەگەرێ دەهمەنپیسیێ ژنا خۆ بەردەت و بۆ خۆ ئێكا دی بینیت، ئەو دەهمەنپیسیێ دكەت.»</verse>
				<verse number="10">ئینا شاگردێن وی گۆتێ: «ئەگەر كاودانێ مێری ل گەل ژنێ یێ هۆسا بیت، باشترە ژنێ نەئینیت.»</verse>
				<verse number="11">عیسای بەرسڤا وان دا: «هەمی كەس نەشێن ڤێ گۆتنێ قەبیل بكەن، ژبلی وان یێن خودێ ئەو كەرەم ل گەل كری.</verse>
				<verse number="12">چنكو هندەك ژ زكماكی د خەساندینە و هندەك ژی ژ لایێ خەلكی ڤە هاتینە خەساندن و هندەكێن دی بڕیار دایە ژ پێخەمەت پاشایەتیا ئەسمانان وەكو یێن خەساندی بژین. ئەڤجا یێ بشێت ڤێ چەندێ قەبیل بكەت، بلا قەبیل بكەت.»</verse>
				<verse number="13">پشتی هنگی هندەك زاڕۆك ئینانە نك عیسای، دا دەستێن خۆ بدانیتە سەر وان و نڤێژێ بكەت، شاگردان ژی ل وان حەیتاند.</verse>
				<verse number="14">لێ عیسای گۆت: «بهێلن زاڕۆك بهێنە نك من و رێ لێ نەگرن، چنكو پاشایەتیا ئەسمانان بۆ یێن وەكو وانە.»</verse>
				<verse number="15">وی دەستێن خۆ دانانە سەر وان و ژ وێرێ چوو.</verse>
				<verse number="16">پاشی وەسا چێبوو ئێك ب نك عیسای ڤە هات و گۆتێ: «مامۆستا، چ چاكیێ بكەم دا ژیانا هەروهەر ب دەست خۆ ڤە بینم؟»</verse>
				<verse number="17">عیسای بەرسڤا وی دا: «بۆچی تۆ دەربارەی چاكیێ پرسیارا من دكەی؟ ب تنێ ئێكێ هەی یێ چاكە. لێ ئەگەر تە بڤێت تۆ بچیە د ژیانێ دا، فەرمانان ب ج‍‌ھ بینە.»</verse>
				<verse number="18">وی گۆتێ: «كیژ فەرمانان؟» عیسای بەرسڤ دا: «‹كوشتنێ نەكە، دەهمەنپیسیێ نەكە، دزیێ نەكە، شاهدەییا ب درەو نەدە،</verse>
				<verse number="19">رێزێ ل دایك و بابێن خۆ بگرە› و ‹حەز ژ نێزیكێ خۆ بكە، وەك چەوا تۆ حەز ژ خۆ دكەی›.»</verse>
				<verse number="20">گەنجی گۆتێ: «من ئەڤە هەمی ب ج‍‌ھ ئیناینە. ئێدی چ یێ ژ من كێمە؟»</verse>
				<verse number="21">عیسای گۆتە وی: «ئەگەر تە بڤێت تۆ یێ كامل بی، هەڕە تشتێن خۆ بفرۆشە و بدە هەژاران، دێ تە گەنجینەیەك ل ئەسمانان هەبیت، پاشی وەرە ب دویڤ من بكەڤە.»</verse>
				<verse number="22">دەمێ گەنجی ئەڤ ئاخفتنە بهیستی، چوو یێ خەمبار، چنكو ئەو خودان سامانەكێ مەزن بوو.</verse>
				<verse number="23">ئینا عیسای گۆتە شاگردێن خۆ: «راستیە دبێژمە هەوە: زەحمەتە مرۆڤێ دەولەمەند بچیتە د پاشایەتیا ئەسمانان دا.</verse>
				<verse number="24">دیسان دبێژمە هەوە: چوونا حێشترێ د كونا دەرزیكێ را ب ساناهیترە ژ ب ژۆركەفتنا دەولەمەندەكی بۆ پاشایەتیا خودێ.»</verse>
				<verse number="25">دەمێ شاگردان ئەڤ تشتە بهیستی، گەلەك حێبەتی بوون و گۆتن: «ئەڤجا كی دشێت قورتال ببیت؟»</verse>
				<verse number="26">عیسای بەرێ خۆ دا وان و گۆت: «ئەڤە ل نك مرۆڤان مەحالە، لێ ل نك خودێ، هەمی تشت د شیان دانە.»</verse>
				<verse number="27">وی دەمی پەترۆسی لێ ڤەگێڕا و گۆت: «ئەڤە مە هەمی تشت یێن هێلاین و ئەم یێ ب دویڤ تە كەفتین. ئەڤجا بۆ مە دێ چ هەبیت؟»</verse>
				<verse number="28">عیسای بەرسڤا وان دا: «ب راستی دبێژمە هەوە: د نویكرنێ دا، دەمێ كوڕێ مرۆڤ ل سەر تەختێ مەزناهیا خۆ دروینیت، هوین ئەوێن ب دویڤ من كەفتین، دێ ل سەر دوازدە تەختان روینن و دادوەریێ ل سەر هەر دوازدە هۆزێن ئیسرائیل كەن.</verse>
				<verse number="29">هەر كەسێ خانی، یان برا، یان خویشك، یان باب، یان دایك، یان زاڕۆك یان زەڤی ژ پێخەمەت ناڤێ من هێلا بیت، دێ سەد جاركی هندێ وەرگریت و دێ ژیانا هەروهەر ب میرات وەرگریت.</verse>
				<verse number="30">لێ گەلەكێن پێشیێ دێ بنە یێن پاشیێ و گەلەكێن پاشیێ دێ بنە یێن پێشیێ.»</verse>
			</chapter>
			<chapter number="20">
				<verse number="1">«پاشایەتیا ئەسمانان وەكو خودان ملكەكیە، سپێدێ زوی ژ مالێ دەركەفت دا بۆ رەزێ خۆ پالەیان بگریت.</verse>
				<verse number="2">ل گەل وان پێك هات كو هەر رۆژێ دینارەكێ بدەتێ، پاشی هنارتنە ناڤ رەزێ خۆ.</verse>
				<verse number="3">ل دۆرێن دەمژمێر نە‍‌ھ، دەركەفت و هندەكێن دی یێن بێكار ل بازاڕی دیتن.</verse>
				<verse number="4">گۆتە وان: ‹هوین ژی هەڕنە ناڤ رەزی، ئەز دێ وێ دەمە هەوە یا مافێ هەوە بیت.› ئەو ژی چوون.</verse>
				<verse number="5">ل دەمژمێر دوازدە و ل دەمژمێر سێیێ ژی ئەو دەركەفتە بازاڕی و هەمان تشت كر.</verse>
				<verse number="6">ل دۆرێن دەمژمێر پێنجێ ئێڤاری، جارەكا دی دەركەفت، هندەك پالەیێن دی دیتن و گۆتە وان: ‹بۆچی هوین ب درێژاهیا رۆژێ بێكار ل ڤێرێ د راوەستیاینە؟›</verse>
				<verse number="7">وان بەرسڤا وی دا: ‹چنكو كەسێ ئەم نەبرینە پالەتیێ.› گۆتە وان: ‹هوین ژی هەڕنە ناڤ رەزێ من.›</verse>
				<verse number="8">دەمێ بوویە شەڤ، خودانێ رەزی گۆتە سەركارێ خۆ: ‹گازی پالەیان بكە و مافێ وان بدێ، ژ یێن دویماهیێ دەست پێ بكە هەتا دگەهیە یێن بەراهیێ.›</verse>
				<verse number="9">ئەوێن دەمژمێر پێنجێ ئێڤاری دەست ب كاری كری، هاتن و هەر ئێكی دینارەك وەرگرت.</verse>
				<verse number="10">ئەڤجا یێن بەراهیێ هاتن، وان هزر كر ئەو دێ پتر وەرگرن، لێ هەر ئێكی ژ وان ژی دینارەك وەرگرت.</verse>
				<verse number="11">دەمێ وان دینار وەرگرتی گازندە ژ خودانێ مالی كرن</verse>
				<verse number="12">و گۆتنێ: ‹ئەوێن دویماهیێ هاتین ب تنێ دەمژمێرەكێ كار كر و تە ئەو ئینانە رێزا مە، و مە خۆ ل بەر گرانیا رۆژێ و گەرمێ گرتییە.›</verse>
				<verse number="13">بەرسڤا ئێك ژ وان دا: ‹هەڤال، من مافێ تە نەخوارییە. ما ئەز و تۆ ل سەر دینارەكێ پێك نەهاتبووین؟</verse>
				<verse number="14">مافێ خۆ وەرگرە و هەڕە سەر رێكا خۆ. من دڤێت وەكو تە بدەمە ئەڤێ دویماهیێ ژی.</verse>
				<verse number="15">ما من ماف نینە ب مالێ خۆ وێ بكەم یا من دڤێت؟ یان ژی چاڤێن تە ب مەردینیا من رانابن؟›</verse>
				<verse number="16">هۆسا ئەوێن پاشیێ دێ بنە یێن پێشیێ و یێن پێشیێ دێ بنە یێن پاشیێ.»</verse>
				<verse number="17">دەمێ عیسا بەرەڤ ئورشەلیمێ ب سەر دكەفت، هەر دوازدە شاگردێن خۆ بڕێڤە ڤەدەر كرن و گۆتە وان:</verse>
				<verse number="18">«ئەڤە ئەم یێ بەرەڤ ئورشەلیمێ ب سەر دكەڤین و كوڕێ مرۆڤ دێ رادەستی سەرۆكێن كاهنان و مامۆستایێن دەستووری هێتە كرن و ئەو دێ حوكمێ مرنێ ل سەر دانن</verse>
				<verse number="19">و دێ وی رادەستی مللەتان كەن، ئەڤجا ئەو دێ تڕانەیان پێ كەن و قامچی دەن و خاچ دەن، لێ ل رۆژا سێیێ دێ ژ ناڤ مریان رابیت.»</verse>
				<verse number="20">وی دەمی دایكا كوڕێن زەبەدی ل گەل هەردوو كوڕێن خۆ نێزیكی عیسای بوون و وێ سوجدە بۆ بر و داخوازەك ژێ كر.</verse>
				<verse number="21">وی گۆتێ: «تە چ دڤێت؟» بەرسڤا وی دا: «فەرمانێ بدە كو هەردوو كوڕێن من د پاشایەتیا تە دا، ئێك ل دەستێ تە یێ راستێ و یێ دی ل دەستێ تە یێ چەپێ، روینن.»</verse>
				<verse number="22">عیسای بەرسڤ دا و گۆت: «هوین نزانن كا هوین چ دخوازن. ما هوین دشێن ژ وێ پەرداغێ ڤەخۆن، یا كو نێزیكە ئەز دێ ژێ ڤەخۆم؟» وان بەرسڤا وی دا: «ئەم دشێین.»</verse>
				<verse number="23">عیسای گۆتە وان: «راستە، هوین دێ ژ پەرداغا من ڤەخۆن، لێ دەستویریا روینشتنێ ل لایێ منێ راستێ و چەپێ، نە د دەستێ من دایە بدەم، لێ ب تنێ بۆ وانە یێن ژ لایێ بابێ من ڤە بۆ وان هاتیە ئامادە كرن.»</verse>
				<verse number="24">دەمێ هەر دە‍‌ھ شاگردێن دی ئەڤ تشتە بهیستی، ژ هەردوو برایان دلگران بوون.</verse>
				<verse number="25">لێ عیسای گازی وان هەمیان كر و گۆت: «هوین دزانن سەرۆكێن مللەتان زاڵدەستیێ ل وان دكەن و مەزنێن وان ژی دەستهەلاتداریێ ل سەر دكەن،</verse>
				<verse number="26">لێ د ناڤ هەوە دا وەسا نابیت. ئەوێ حەز بكەت د ناڤ هەوە دا یێ مەزن بیت، دڤێت ببیتە خزمەتكارێ هەوە</verse>
				<verse number="27">و ئەوێ حەز بكەت د ناڤ هەوە دا یێ پێشیێ بیت، دڤێت ببیتە بەنیێ هەوە.</verse>
				<verse number="28">هەروەسا كوڕێ مرۆڤ ژی نەهاتیە داكو خزمەتا وی بهێتە كرن، لێ دا ئەو خزمەتێ بكەت و خۆ ژ پێش گەلەكان ڤە بكەتە گۆری.»</verse>
				<verse number="29">دەمێ عیسا و شاگردێن خۆ ژ ئەریحا دەردكەفتن، جەماوەرەكێ مەزن ل دویڤ وی چوون.</verse>
				<verse number="30">وەسا چێبوو دوو كۆرە ل رەخێ رێكێ د روینشتی بوون. دەمێ بهیستی كو عیسا یێ دبوریت، كرنە گازی: «خودان، كوڕێ داوودی، دلۆڤانیێ ب مە ببە!»</verse>
				<verse number="31">جەماوەری ئەو پاشڤە برن دا بێدەنگ ببن، لێ وان ب دەنگەكێ بلندتر كرە هەوار و گۆتن: «خودان، كوڕێ داوودی، دلۆڤانیێ ب مە ببە!»</verse>
				<verse number="32">عیسا راوەستیا و ئەو گازی كرن و گۆتە وان: «هەوە چ دڤێت ئەز بۆ هەوە بكەم؟»</verse>
				<verse number="33">وان گۆتێ: «خودان، بیناهیێ بدە چاڤێن مە.»</verse>
				<verse number="34">دلێ وی ما ب وان ڤە و دەستێ خۆ كرە چاڤێن وان. د گاڤێ دا وان بیناهی كر و ئەو ل دویڤ وی چوون.</verse>
			</chapter>
			<chapter number="21">
				<verse number="1">دەمێ نێزیكی ئورشەلیمێ بووین و هاتینە گوندێ بێت‌فاجی ل نك چیایێ زەیتوونان، عیسای دوو شاگردێن خۆ هنارتن</verse>
				<verse number="2">و گۆتە وان: «هەڕنە ڤی گوندێ بەرامبەری هەوە، ئێكسەر دێ ماكەرەكا گرێدای ل گەل جانەكەرەكی بینن، وان ڤەكەن و بۆ من بینن.</verse>
				<verse number="3">ئەگەر ئێكی تشتەك گۆتە هەوە، بێژنێ: ‹خودانی پێدڤی یا پێ هەی.› ئەو دێ ئێكسەر هنێریت.»</verse>
				<verse number="4">و ڤێ وەسا روی دا، داكو ئەو تشتێ ل سەر زارێ پێغەمبەری هاتیە گۆتن، ب ج‍‌ھ بهێت:</verse>
				<verse number="5">‹بێژنە سییۆنا كچ ، ئها ئەڤە پاشایێ تە یێ دهێتە نك تە، یێ دلنەرم و سیارە ل كەری، ل جانەكەرێ تێژكێ ماكەرێ.›</verse>
				<verse number="6">ئەڤجا شاگرد چوون و ئەو كر ئەوا عیسای فەرمان پێ دای.</verse>
				<verse number="7">ماكەر و جانەكەر ئینان و جلكێن خۆ دانانە سەر و عیسا لێ سیار بوو.</verse>
				<verse number="8">بەهرا پتر ژ جەماوەرێ خڕڤەبووی رێك ب جلكێن خۆ رائێخست و هندەكێن دی چەقێن داران بڕین و رێك پێ رائێخست.</verse>
				<verse number="9">جەماوەرێ بەری عیسای دچوو و یێ ل پشت وی دهات، گازی دكر و دگۆت: «هۆساننا بۆ كوڕێ داوودی! ‹یێ بەرەكەتدارە ئەوێ ب ناڤێ خودانی دهێت!› هۆساننا ل بلنداهیان!»</verse>
				<verse number="10">دەمێ عیسا ب ژۆر كەفتیە ئورشەلیمێ، هەمی باژێڕ تێكهەژیا و خەلكی دگۆت: «ئەڤە كیە؟!»</verse>
				<verse number="11">خڕڤەبوویان بەرسڤ دا: «ئەڤە عیسا پێغەمبەرە، ژ ناسیرەیا دەڤەرا جەلیلێیە.»</verse>
				<verse number="12">ئەڤجا عیسا چوو د حەوشا پەرستگەهێ دا و هەمیێن كڕین و فرۆتن دكر دەرئێخستن. وی مێزێن پارەگوهۆڕان و تەختكێن كووترفرۆشان وەرگێڕان</verse>
				<verse number="13">و گۆتە وان: «یا هاتیە نڤیسین: ‹مالا من ب مالا نڤێژێ دێ هێتە نیاسین› ، لێ هەوە یا كریە ‹كونجا رێگران›!»</verse>
				<verse number="14">ل پەرستگەهێ هندەكێن كۆرە و لەنگ هاتنە نك و وی ئەو ساخ كرن.</verse>
				<verse number="15">دەمێ سەرۆكێن كاهنان و مامۆستایێن دەستووری ئەو حێبەتیێن وی كرین، دیتین و گو‍‌ھ ل گازیكرنا زاڕۆكان د حەوشا پەرستگەهێ دا بووی دەمێ دگۆتن: «هۆساننا ژ بۆ كوڕێ داوودی!»، گەلەك پێ نەخۆش بوون.</verse>
				<verse number="16">ئینا گۆتنێ: «تە گو‍‌ھ لێ هەیە ئەوێن هەنێ چ دبێژن؟» عیسای گۆتێ: «بەلێ! ما هەوە ئەڤ تشتە نەخواندیە: ‹تە ل سەر زارێ زاڕۆكان و ساڤایان پەسن بۆ خۆ ئامادە كرن›؟ »</verse>
				<verse number="17">پاشی هێلان و چوو ژ دەرڤەی باژێڕی بۆ گوندێ بێت‌عەنیا و ب شەڤ ما ل وێرێ.</verse>
				<verse number="18">سپێدەیا رۆژا پاشتر، دەمێ ئەو دزڤڕی باژێڕی، یێ برسی بوو.</verse>
				<verse number="19">دارهژیرەك ل رەخێ رێكێ دیت و قەستا وێ كر، لێ وی چ پێڤە نەدیت ژبلی بەلگان ب تنێ. وی گۆتە دارێ: «ئێدی تۆ هەتا هەتایێ بەرهەمی نەدەی.» ئێكسەر دارهژیر هشك بوو.</verse>
				<verse number="20">دەمێ شاگردان ئەو دیتی، گوهشین و گۆتن: «چەوا ئێكسەر دارهژیر هشك بوو؟»</verse>
				<verse number="21">عیسای بەرسڤا وان دا: «راستیێ دبێژمە هەوە: ئەگەر هەوە باوەری هەبیت و د بێگۆمان بن، نە ب تنێ وەكو من ل دارهژیرێ كری هوین دێ كەن، لێ ئەگەر هوین بێژنە ڤی چیای ژی: ‹رابە و خۆ بهاڤێژە د دەریایێ دا،› دێ ئەڤ چەندە ب ج‍‌ھ هێت.</verse>
				<verse number="22">هەر تشتێ هوین د نڤێژێ دا ب باوەری داخواز بكەن، دێ ب دەست ڤە ئینن.»</verse>
				<verse number="23">دەمێ گەهشتیە پەرستگەهێ و دەست ب فێركرنێ كری، سەرۆكێن كاهنان و ریهسپیێن مللەتی هاتنە نك و پرسیار ژێ كرن: «تۆ ب چ دەستهەلات ڤان كاران دكەی؟ و كێ ئەڤ دەستهەلاتە دایە تە؟»</verse>
				<verse number="24">عیسای بەرسڤا وان دا و گۆت: «ئەز ژی دێ پرسیارەكێ ژ هەوە كەم، ئەگەر هەوە بەرسڤا من دا، ئەز ژی دێ بێژمە هەوە ب چ دەستهەلات ئەز ڤان كاران دكەم.</verse>
				<verse number="25">تافیركرنا یوحەننای ژ كیرێ بوو؟ ژ ئەسمانی یان ژ مرۆڤان؟» وان د ناڤبەرا خۆ دا گۆت: «ئەگەر ئەم بێژین: ‹ژ ئەسمانی بوو،› دێ بێژیتە مە: ‹ئەڤجا بۆچی هەوە باوەر ژێ نەكر؟›</verse>
				<verse number="26">لێ ئەگەر ئەم بێژین: ‹ژ مرۆڤان بوو،› ئەم ژ خەلكی دترسین، چنكو ئەو هەمی یوحەننای ب پێغەمبەر ددانن.»</verse>
				<verse number="27">ئەڤجا وان بەرسڤا عیسای دا: «ئەم نزانین.» وی گۆتە وان: «ئەز ژی نابێژمە هەوە ب چ دەستهەلات ڤان كاران دكەم.»</verse>
				<verse number="28">«هوین چ دبێژن؟ مرۆڤەكی دوو كوڕ هەبوون، ئەو چوو نك یێ ئێكێ و گۆتێ: ‹كوڕێ من، ئەڤرۆ هەڕە ناڤ رەزی كار بكە.›</verse>
				<verse number="29">وی بەرسڤ دا: ‹ئەز ناچم،› لێ پاشی پەشیمان بوو و چوو.</verse>
				<verse number="30">پاشی زەڵام چوو نك كوڕێ خۆ یێ دی و ئەوا گۆتیە كوڕێ خۆ یێ ئێكێ گۆتە وی ژی. بەرسڤ دا: ‹سەر چاڤان باب!› لێ ئەو نەچوو.</verse>
				<verse number="31">كێ ژ هەردوویان ب حەزا بابێ خۆ كر؟» ئەوان بەرسڤ دا: «یێ ئێكێ.» عیسای گۆتە وان: «راستیێ دبێژمە هەوە: باجگر و لەشفرۆش بەری هەوە دچنە د پاشایەتیا خودێ دا.</verse>
				<verse number="32">یوحەننا هات و رێیا راستداریێ نیشا هەوە دا، هەوە باوەر ژێ نەكر، لێ باجگر و لەشفرۆشان باوەر ژێ كر. خۆ پشتی هەوە ئەڤ تشتە دیتی ژی، هوین پەشیمان نەبوون كو باوەر ژێ بكەن.»</verse>
				<verse number="33">«گو‍‌ھ بدەنە نموونەیەكا دی: خودان ملكەكی رەزەك دانا و پەرژان كر و ئویسلەیەك د ناڤ دا كۆلا و بورجەكا نوبەداریێ د ناڤ دا ئاڤا كر، پاشی رەز ب كرێ داڤ رەزڤانان و چوو وەڵاتەكێ دی.</verse>
				<verse number="34">دەمێ گەهشتنا فێقی نێزیك بووی، وی بەنیێن خۆ هنارتنە نك رەزڤانان، داكو بەرهەمێ رەزی بۆ وی بینن.</verse>
				<verse number="35">رەزڤانان بەنیێن وی گرتن، ئێك ژ وان قوتا و ئێكێ دی كوشت و ئێكێ دی بەرباران كر.</verse>
				<verse number="36">پاشی خودانێ مالێ ژ جارا پێشیێ پتر بەنی هنارتن و رەزڤانان وە ل وان ژی كر، هەروەكو ل یێن پێشیێ كری.</verse>
				<verse number="37">ل دویماهیێ كوڕێ خۆ هنارت. وی د دلێ خۆ دا دگۆت: ‹دێ رێزێ ل كوڕێ من گرن.›</verse>
				<verse number="38">لێ دەمێ رەزڤانان كوڕێ وی دیتی، گۆتە ئێكودوو: ‹ئەڤە میراتگرە! وەرن ئەم وی بكوژین و میراتێ وی بدەست خۆ ڤە بینین.›</verse>
				<verse number="39">ئینا وان ئەو گرت و ژ ناڤ رەزی دەرئێخست و كوشت.</verse>
				<verse number="40">دەمێ خودانێ رەزی دهێت، دێ چ ل وان رەزڤانان كەت؟»</verse>
				<verse number="41">وان بەرسڤا عیسای دا: «ئەو دێ وان خرابكاران ب توندی ژ ناڤ بەت، پاشی دێ رەزی دەتەڤ هندەك رەزڤانێن دی، یێن كو دێ بەرهەمێ رەزی د دەمێ چنینێ دا دەنە وی.»</verse>
				<verse number="42">عیسای گۆتە وان: «ئەرێ ما هەوە د نڤیساران دا نەخواندیە: ‹ئەو بەرێ هۆستایان رەتكری، یێ بوویە بەرێ بنیاتی. ئەڤە ژ لایێ خودانی ڤە چێبوویە و ئەو ل بەر چاڤێن مە تشتەكێ حنێرە!›</verse>
				<verse number="43">ژ بەر هندێ ئەز دبێژمە هەوە: پاشایەتیا خودێ دێ ژ هەوە هێتە ستاندن و دێ بۆ مللەتەكی هێتە دان كو بەرهەمێ وێ بدەت.</verse>
				<verse number="44">هەر كەسێ بكەڤیتە سەر ڤی بەری، دێ پرتكیت و هەر كەسێ بەر بكەڤیتە سەر، دێ وی هەڕشینیت.»</verse>
				<verse number="45">دەمێ سەرۆكێن كاهنان و فەریسیان گو‍‌ھ ل نموونەیێن وی بووی، وان زانی ئەو بەحسێ وانە.</verse>
				<verse number="46">هەر چەندە وان بزاڤ دكر وی دەستەسەر كەن، لێ ئەو ژ خەلكی ترسیان، چنكو وان ئەو ب پێغەمبەر ددانا.</verse>
			</chapter>
			<chapter number="22">
				<verse number="1">جارەكا دی عیسا بۆ وان ب نموونەیان ئاخفت و گۆت:</verse>
				<verse number="2">«پاشایەتیا ئەسمانان وەكو پاشایەكیە داوەتا كوڕێ خۆ گێڕا</verse>
				<verse number="3">و بەنیێن خۆ هنارتن داكو گازی وان كەسان بكەن، ئەوێن بۆ داوەتێ هاتینە داخوازكرن، لێ وان نەڤیا ئامادە ببن.</verse>
				<verse number="4">جارەكا دی پاشای هندەك بەنیێن دی هنارتن و گۆتە وان: ‹بێژنە داخوازكریان: ئەڤە من نانخوارنا خۆ یا ئامادەكری، گا و ربیتەكریێن من یێن هاتینە سەرژێكرن و هەمی تشت یێ ئامادەیە، ئەڤجا وەرنە داوەتێ.›</verse>
				<verse number="5">لێ وان چ پویتە پێ نەدا، ئەڤجا ئێك چوو ناڤ چەمێ خۆ و یێ دی چوو سەر بازرگانیا خۆ</verse>
				<verse number="6">و ئەڤێن دی بەنیێن وی گرتن و كرێت كرن و كوشتن.</verse>
				<verse number="7">پاشا تۆڕە بوو و لەشكەرێن خۆ هنارتن و ئەو مێركوژ ژناڤبرن و باژێڕێ وان سۆت.</verse>
				<verse number="8">پاشی گۆتە بەنیێن خۆ: ‹داوەت یا ئامادەیە، لێ داخوازكری نە د هەژی بوون.</verse>
				<verse number="9">ئەڤجا هەڕنە سەرێن رێیان و هەر كەسێ هوین دبینن داخواز كەنە خوارنا داوەتێ.›</verse>
				<verse number="10">بەنی دەركەفتنە سەرێن رێیان و هەر كەسێ چاك یان خراب دیتبان كۆم دكرن، هەتا جهێ داوەتێ ژ مێڤانان تژی بووی.</verse>
				<verse number="11">دەمێ پاشا هاتیە ژۆر دا مێڤانان ببینیت، ئێك ل وێرێ دیت جلكێن داوەتێ ل بەر نەبوون.</verse>
				<verse number="12">گۆتە وی: ‹هەڤال، تۆ چەوا بێی جلكێن داوەتێ هاتیە ژۆر؟› ئەو بێدەنگ ما.</verse>
				<verse number="13">ل وی دەمی پاشای گۆتە خزمەتكارێن خۆ: ‹دەست و پێیێن وی گرێ دەن و بهاڤێژنە ژ دەرڤە، ل ناڤ تاریاتیێ. ل وێرێ گری و گڤاشتنا ددانانە.›</verse>
				<verse number="14">چنكو یێن داخوازكری گەلەكن، لێ یێن هەلبژارتی د كێمن.»</verse>
				<verse number="15">پاشی فەریسی چوون و پیلانەك داڕشت كا دێ چەوا عیسای ب ئاخفتنێن وی ئێخنە داڤان.</verse>
				<verse number="16">ئینا هندەك شاگردێن خۆ ل گەل لایەنگرێن هێرودێسی هنارتنە نك وی و گۆتنێ: «مامۆستا، ئەم دزانین تۆ یێ راستگۆی و رێكا خودێ راست نیشا خەلكی ددەی، تۆ هەمیان وەكو ئێك دبینی و تۆ بەرێ خۆ نادەیە ئاستێن مرۆڤان.</verse>
				<verse number="17">ئەڤجا بێژە مە، بۆچوونا تە چیە؟ ئەرێ رەوایە باج بۆ قەیسەری بهێتە دان یان نە؟»</verse>
				<verse number="18">عیسای نیازخرابیا وان زانی و گۆت: «هەی دووڕوینۆ، بۆچی هوین من تاقی دكەن؟</verse>
				<verse number="19">پارەیێ باجێ نیشا من بدەن.» وان دینارەك بۆ ئینا.</verse>
				<verse number="20">ئەڤجا وی گۆتە وان: «ئەڤ وێنە و ناڤە یێن كێنە؟»</verse>
				<verse number="21">وان گۆتە وی: «یێن قەیسەرینە.» ئەڤجا گۆتە وان: «یێ قەیسەری بدەنە قەیسەری و یێ خودێ ژی بدەنە خودێ.»</verse>
				<verse number="22">دەمێ وان ئەڤ تشتە بهیستی حێبەتی بوون و وان عیسا هێلا و چوون.</verse>
				<verse number="23">ل وێ رۆژێ، سەدوقی ئەوێن دبێژن رابوونا مریان نینە، هندەك ژ وان هاتنە نك وی و پرسیار ژێ كر</verse>
				<verse number="24">و گۆتێ: «مامۆستا، مووسای یا گۆتی: ‹ئەگەر زەڵامەك بێ زاڕۆك مر، پێدڤیە برایێ وی هەڤژینا وی بۆ خۆ بینیت و دویندەهێ بۆ ناڤێ برایێ خۆ پەیدا بكەت.›</verse>
				<verse number="25">ئەڤجا ل نك مە حەفت برا هەبوون، یێ ئێكێ ژن ئینا و بێ دویندە‍‌ھ مر و هەڤژینا خۆ بۆ برایێ خۆ هێلا.</verse>
				<verse number="26">هەروەسا یێ دوویێ و پاشی یێ سێیێ هەتا یێ حەفتێ ژی.</verse>
				<verse number="27">پشتی وان هەمیان، ژن ژی مر.</verse>
				<verse number="28">ئەڤجا ل رۆژا رابوونێ، ئەو ژن دێ هەڤژینا كیژ ژ وان حەفتان بیت؟ چنكو یا هەمیان بوو.»</verse>
				<verse number="29">عیسای بەرسڤا وان دا و گۆت: «هوین د شاشن، چنكو هوین نە د نڤیسارێن پیرۆز و نە د هێزا خودێ دگەهن.</verse>
				<verse number="30">پشتی رۆژا رابوونێ مرۆڤ نە ژنێ دئینن و نە شوی دكەن، لێ دێ وەكو فریشتەیێن ئەسمانی بن.</verse>
				<verse number="31">دەربارەی رابوونا مریان، ما هەوە نەخواندیە ئەوا ژ لایێ خودێ ڤە بۆ هەوە هاتیە گۆتن:</verse>
				<verse number="32">‹ئەز خودایێ ئیبراهیمی و خودایێ ئیسحاقی و خودایێ یەعقوبیمە› ؟ ئەو نە خودایێ مریانە، لێ یێ زیندیانە.»</verse>
				<verse number="33">دەمێ خەلكی ئەڤ چەندە بهیستی، ژ بەر فێركرنا وی حێبەتی بوون.</verse>
				<verse number="34">لێ دەمێ فەریسیان بهیستی كو عیسای سەدوقی یێن بێدەنگ كرین، ل گەل ئێك كۆمبوون</verse>
				<verse number="35">و ئێك ژ وان كو زانایێ دەستووری بوو، ئەڤ پرسیارە ژێ كر، دا وی تاقی بكەت:</verse>
				<verse number="36">«مامۆستا، فەرمانا هەری مەزن د دەستووری دا چیە؟»</verse>
				<verse number="37">بەرسڤا وی دا: «‹ژ هەمی دلێ خۆ و ژ هەمی دەروونێ خۆ و ژ هەمی هزرا خۆ حەز ژ خودان خودایێ خۆ بكە.›</verse>
				<verse number="38">ئەڤەیە فەرمانا ئێكێ و یا هەری مەزن.</verse>
				<verse number="39">یا دوویێ ژی وەكو وێیە: ‹حەز ژ نێزیكێ خۆ بكە، وەك چەوا تۆ حەز ژ خۆ دكەی.›</verse>
				<verse number="40">دەستوور هەمی و پەیامێن پێغەمبەران ب ڤان هەردوو فەرمانان ڤە د هەلاویستینە.»</verse>
				<verse number="41">دەمێ فەریسی پێكڤە كۆمبووین، عیسای پرسیار ژ وان كر:</verse>
				<verse number="42">«هوین دەربارەی مەسیحی چ دبێژن: ئەو كوڕێ كێیە؟» وان بەرسڤا وی دا: «كوڕێ داوودیە.»</verse>
				<verse number="43">گۆتە وان: «ئەڤجا چەوا داوود ب سرۆشێ گیانێ خودێ دبێژیتە وی خودان:</verse>
				<verse number="44">‹خودانی گۆتە خودانێ من: ل دەستێ من یێ راستێ روینە، تاكو ئەز دوژمنێن تە بكەمە دبن پێیێن تە ڤە.›</verse>
				<verse number="45">ئەڤجا ئەگەر داوود دبێژیتێ ‹خودان›، پا چەوا كوڕێ ویە؟»</verse>
				<verse number="46">كەس ژ وان نەشیا خۆ ب پەیڤەكێ ژی بەرسڤا وی بدەت. ژ وێ رۆژێ وەرە كەس نەدوێریا پرسیاران ژێ بكەت.</verse>
			</chapter>
			<chapter number="23">
				<verse number="1">هنگی عیسای گۆتە جەماوەری و شاگردێن خۆ:</verse>
				<verse number="2">«مامۆستایێن دەستووری و فەریسی ل سەر كورسیكا مووسای دروینن،</verse>
				<verse number="3">ئەڤجا هەر تشتێ ئەو دبێژنە هەوە، هوین بكەن و ب ج‍‌ھ بینن، لێ ل دویڤ كریارێن وان نەكەن، چنكو ئەو دبێژن، لێ ناكەن.</verse>
				<verse number="4">ئەو بارێن گران و دەستنەخۆش گرێ ددەن و دداننە سەر ملێن مرۆڤان، لێ ئەو ب خۆ تبلەكا خۆ بۆ هەلگرتنا باری نالڤینن.</verse>
				<verse number="5">هەمی تشتێن دكەن ژ بەر هندێیە، داكو خەلك وان ببینن. ئەو نڤشتیێن خۆ پەحن دكەن و ریشالۆكێن كراسێ خۆ شۆڕ دكەن</verse>
				<verse number="6">و حەز دكەن د مێڤانداریان دا ل سەرێ ژۆری و د كنیشتەیان دا ل كورسیكێن پێشیێ بن</verse>
				<verse number="7">و ل بازاڕان سڵاڤ لێ بهێنە كرن و خەلك بێژیتە وان ‹رابی ›.</verse>
				<verse number="8">لێ بلا هوین ب ‹رابی› نەهێنە گازی كرن، چنكو مامۆستایێ هەوە ئێكە و هوین هەمی برانە.</verse>
				<verse number="9">هەروەسا ل سەر ئەردی نەبێژنە كەسێ ‹باب›، چنكو بابێ هەوە ئێكە، ئەوێ ل ئەسمانی.</verse>
				<verse number="10">هەروەسا بلا هوین ب ‹رێبەر› نەهێنە گازی كرن، چنكو رێبەرێ هەوە ئێكە، ئەو ژی مەسیحە.</verse>
				<verse number="11">د ناڤ هەوە دا یێ هەری مەزن، دێ خزمەتكارێ هەوە بیت.</verse>
				<verse number="12">هەر كەسێ خۆ بلند بكەت، دێ هێتە نزمكرن و هەر كەسێ خۆ نزم بكەت، دێ هێتە بلندكرن.</verse>
				<verse number="13">نەخوزیكێن هەوە گەلی مامۆستایێن دەستووری و فەریسیان، هەی دووڕوینۆ! چنكو هوین دەرگەهێ پاشایەتیا ئەسمانان ل بەر مرۆڤان دگرن، نە هوین ب ژۆر دكەڤن و نەدهێلن ژی ئەوێن حەز بكەن، ب ژۆر بكەڤن.</verse>
				<verse number="14">نەخوزیكێن هەوە گەلی مامۆستایێن دەستووری و فەریسیان، هەی دووڕوینۆ! چنكو هوین مالێ بیژنان دخۆن و بۆ رویمەتی نڤێژان درێژ دكەن. ژ بەر هندێ هوین دێ سزادانەكا گرانتر وەرگرن.</verse>
				<verse number="15">نەخوزیكێن هەوە گەلی مامۆستایێن دەستووری و فەریسیان، هەی دووڕوینۆ! چنكو هوین ل دەریا و دێمی دگەڕیێن، دا ئێكی بیننە سەر باوەریا خۆ و ئەگەر وەسا چێبوو، هوین وی دوو جاران ژ خۆ پتر دكەنە كوڕێ دۆزەخێ.</verse>
				<verse number="16">نەخوزیكێن هەوە گەلی سەركێشێن كۆرە. هوین دبێژن: ‹هەر كەسێ سویندێ ب پەرستگەهێ بخۆت، سویند ل سەر نینە، لێ یێ سویندێ ب زێڕێ پەرستگەهێ بخۆت، دڤێت پێگیریێ پێ بكەت.›</verse>
				<verse number="17">گەلی دەبەنگ و كۆرەیان، ما كیژ مەزنترە، زێڕ یان پەرستگە‍‌ھ ئەوا زێڕی پیرۆز دكەت؟</verse>
				<verse number="18">دیسان هوین دبێژن: ‹هەر كەسێ ب قوربانگەهێ سویند بخۆت، سویند ل سەر نینە. لێ ئەوێ سویندێ ب پێشكێشیێ ل سەر قوربانگەهێ بخۆت، دڤێت پێگیریێ پێ بكەت.›</verse>
				<verse number="19">گەلی كۆرەیان! ما كیژ مەزنترە، قوربان یان قوربانگەها قوربانی پیرۆز دكەت؟</verse>
				<verse number="20">ئەڤجا هەر كەسێ سویندێ ب قوربانگەهێ بخۆت، وی سویند ب وێ و ب هەمی تشتێ ل سەر ژی خوار.</verse>
				<verse number="21">هەر كەسێ سویندێ ب پەرستگەهێ ژی بخۆت، وی سویند ب وێ و ب ئاكنجیێ وێ ژی خوار.</verse>
				<verse number="22">هەر كەسێ سویندێ ب ئەسمانی ژی بخۆت، ئەوی سویند ب تەختێ خودێ و ئەوێ ل سەر روینشتی ژی خوار.</verse>
				<verse number="23">نەخوزیكێن هەوە گەلی مامۆستایێن دەستووری و فەریسیان، هەی دووڕوینۆ! چنكو هوین دەهێكێ ژ پوینگی و سبتێ و رەها زەر ددەن، لێ هەوە تشتێن گرنگتر د دەستووری دا، ئانكو دادپەروەری، دلۆڤانی و دلسۆزی، ب پاش گوهێن خۆ ڤە هاڤێتینە. پێدڤی بوو هوین ئەڤان بكەن و یێن دی ژی ب پاش گوهێن خۆ ڤە نەهاڤێژن.</verse>
				<verse number="24">گەلی سەركێشێن كۆرە، هوین خۆ ژ وێ ڤەخوارنێ ددەنە پاش یا پێشكەك بكەڤیتە تێدا، لێ هوین حێشترێ دادعیرن.</verse>
				<verse number="25">نەخوزیكێن هەوە گەلی مامۆستایێن دەستووری و فەریسیان، هەی دووڕوینۆ! چنكو هوین دەرڤەیا پەرداغ و سێنیكێن خۆ دشوون، لێ ئەو ژ ناڤ دا دپڕن ژ وی تشتی یێ هەوە ب تالانی و چاڤبرسیێ بدەست خۆ ڤە ئینای.</verse>
				<verse number="26">هەی فەریسیێ كۆرە! تۆ ل بەراهیێ ناڤخۆیا پەرداغێ بشوو، داكو دەرڤەیا وێ ژی پاقژ ببیت.</verse>
				<verse number="27">نەخوزیكێن هەوە گەلی مامۆستایێن دەستووری و فەریسیان، هەی دووڕوینۆ! چنكو هوین وەكو گۆڕێن گێچكرینە، كو ژ دەرڤە جوان دیار دبن، لێ ژ ناڤ دا دپڕن ژ هەستیكێن مریان و هەمی پیساتیێ.</verse>
				<verse number="28">هوین ژی هۆسا، بۆ خەلكی دیار دبن كو هوین د راستدارن، لێ ژ ناڤ دا د پڕی دووڕویاتی و خرابینە.</verse>
				<verse number="29">نەخوزیكێن هەوە گەلی مامۆستایێن دەستووری و فەریسیان، هەی دووڕوینۆ! چنكو هوین گۆڕێن پێغەمبەران ئاڤا دكەن و گۆڕێن مرۆڤێن چاك دنەخشینن</verse>
				<verse number="30">و هوین دبێژن: ‹ئەگەر ئەم ل سەردەمێ بابكالێن خۆ ژیاباین، مە پشكداری د كوشتنا پێغەمبەران دا نەدكر.›</verse>
				<verse number="31">ب ڤێ چەندێ هوین دژی خۆ شاهدەییێ ددەن كو هوین كوڕێن كوژەكێن پێغەمبەرانە.</verse>
				<verse number="32">ئەڤجا هوین ژی شووپا بابكالێن خۆ تەمام كەن.</verse>
				<verse number="33">هەی مارێن تێژكێن كۆرەماران، دێ چەوا ژ سزایێ دۆزەخێ رەڤن؟</verse>
				<verse number="34">ئەڤجا ئەڤە ئەز دێ پێغەمبەر، ئاقلمەند و مامۆستایێن دەستووری بۆ هەوە هنێرم. هوین دێ هندەك ژ وان كوژن و خاچ دەن و هندەكان ژی د كنیشتەیێن خۆ دا قامچی دەن و دێ ژ باژێڕەكی بۆ یێ دی راتەقینن.</verse>
				<verse number="35">لەوما هەر خوینەكا پاقژ یا ل سەر ئەردی هاتیە رشتن، هەر ژ خوینا هابیلێ راستدار تا خوینا زەكەریایێ كوڕێ بەرەخیای، ئەوێ هەوە د ناڤبەرا پەرستگە‍‌ھ و قوربانگەهێ دا كوشتی، دێ كەڤیتە ستۆیێ هەوە.</verse>
				<verse number="36">ئەز ب راستی دبێژمە هەوە: ئەڤە هەمی دێ كەڤیتە ستۆیێ ڤی نفشی.</verse>
				<verse number="37">ئورشەلیم، ئورشەلیم، هەی كوژەكا پێغەمبەران و بەربارانكەرا ئەوێن بۆ تە هاتینە هنارتن، چەند جاران من حەز دكر زاڕۆكێن تە خڕڤە بكەم، كا چەوا مریشك چیچەلۆكێن خۆ د بن چەنگێن خۆ ڤە خڕڤە دكەت، لێ هەوە نەڤیا!</verse>
				<verse number="38">ئەڤە مالا هەوە ما ب هیڤیا هەوە ڤە و دێ كاڤل بیت.</verse>
				<verse number="39">ئەز دبێژمە هەوە: ئێدی هوین من نابینن، تاكو هوین بێژن: ‹یێ بەرەكەتدارە ئەوێ ب ناڤێ خودانی دهێت.› »</verse>
			</chapter>
			<chapter number="24">
				<verse number="1">عیسا ژ پەرستگەهێ دەركەفت و دچوو، ئینا شاگردێن وی خۆ گەهاندێ، دا ئاڤاهیێن پەرستگەهێ نیشا وی بدەن.</verse>
				<verse number="2">وی گۆتە وان: «ما هوین ڤان هەمیان نابینن؟ ئەز راستیێ دبێژمە هەوە: ل ڤێرێ بەر ل سەر بەری نامینیت هەمی دێ هێنە هەڕفاندن.»</verse>
				<verse number="3">دەمێ ئەو ل سەر چیایێ زەیتوونان یێ روینشتی، شاگردێن وی ب تنێ هاتنە نك و گۆتێ: «بێژە مە، ئەڤ چەندە دێ كەنگی چێبن؟ و نیشانا هاتنا تە و دویماهیا سەردەمی چیە؟»</verse>
				<verse number="4">عیسای بەرسڤا وان دا: «هشیار بن كەس هەوە د سەردا نەبەت،</verse>
				<verse number="5">چنكو گەلەك دێ ب ناڤێ من هێن و دێ بێژن: ‹ئەزم مەسیح!› و دێ گەلەكان د سەردا بەن.</verse>
				<verse number="6">دێ هەوە گو‍‌ھ ل جەنگ و دەنگوباسێن جەنگان بیت. هشیار بن نەڤەجنقن، چنكو دڤێت ئەڤ تشتە روی بدەن. لێ ئەڤە هێشتا نە دویماهیە.</verse>
				<verse number="7">چنكو دێ مللەتەك دژی مللەتەكی و پاشایەتیەك دژی پاشایەتیەكێ رابیت و دێ ل گەلەك جهان كولب و بیڤەلەرز پەیدا بن،</verse>
				<verse number="8">لێ ئەڤە هەمی دەستپێكا ژانێن زاڕۆكبوونێنە.</verse>
				<verse number="9">هنگی دێ هەوە رادەستی تەنگاڤیێ كەن و كوژن و دێ ژ بەر ناڤێ من كەربێن هەمی مللەتان ژ هەوە ڤەبن،</verse>
				<verse number="10">وی دەمی دێ گەلەك هەلنگڤن و ئێكودوو دەنە گرتن و كەربێ ژ ئێكودوو هەلگرن.</verse>
				<verse number="11">دێ گەلەك پێغەمبەرێن درەوین پەیدا بن و دێ گەلەكان د سەردا بەن.</verse>
				<verse number="12">ژ بەر زێدەبوونا كارێن خراب، دێ ڤیانا گەلەك مرۆڤان سار بیت،</verse>
				<verse number="13">لێ ئەوێ تا دویماهیێ خۆ راگریت ئەو دێ قورتال بیت</verse>
				<verse number="14">و ئەڤ مزگینیا پاشایەتیێ دێ ل هەمی جیهانێ هێتە بەڵاڤكرن، كو بۆ هەمی مللەتان ببیتە شاهدەیی و پاشی دێ ب دویماهی هێت.</verse>
				<verse number="15">ئەڤجا دەمێ هوین ‹پیساتیا وێرانكرنێ› ئەوا ل سەر زارێ دانیێل پێغەمبەری هاتی، دبینن ل جهێ پیرۆز یا ئامادەیە» (بلا خواندەڤان تێبگەهیت)</verse>
				<verse number="16">«هنگی بلا ئەوێن ل دەڤەرا یەهودیایێ بڕەڤنە چیایان</verse>
				<verse number="17">و ئەوێ ل سەر بانی بیت، بلا نەهێتە خوارێ دا تشتەكی ژ مالا خۆ ببەت</verse>
				<verse number="18">و ئەوێ ل ناڤ زەڤیێ بیت، بلا ڤەنەگەڕیێت دا كوركێ خۆ ببەت.</verse>
				<verse number="19">لێ ل وان رۆژان، نەخوزیكێن ژنكێن دووگیان و شیردەران!</verse>
				<verse number="20">نڤێژان بكەن داكو رەڤینا هەوە نەكەڤیتە زڤستانێ یان رۆژا شەمبیێ.</verse>
				<verse number="21">چنكو هنگی دێ تەنگاڤیەكا مەزن روی دەت، كو وەكو وێ هەر ژ دەستپێكا جیهانێ هەتا نوكە روی نەدایە و چ جاران روی نادەت ژی.</verse>
				<verse number="22">ئەگەر ئەو رۆژ نەهاتبانە كورتكرن، كەس قورتال نەدبوو، لێ ژ بەر هەلبژارتیان ئەو رۆژ دێ هێنە كورتكرن.</verse>
				<verse number="23">هنگی ئەگەر ئێكی گۆتە هەوە: ‹ئها ئەڤە مەسیح یێ ل ڤێرێ!› یان ژی ‹یێ ل وێراهە!›، باوەر نەكەن.</verse>
				<verse number="24">چنكو دێ مەسیحێن درەوین و پێغەمبەرێن درەوین دیار بن و دێ نیشانێن مەزن دیار كەن و مەندەهۆشیان كەن، داكو، ئەگەر د شیان دا با، خۆ هەلبژارتیێن خودێ ژی د سەر دا ببەن.</verse>
				<verse number="25">ئەڤە من پێشوەخت گۆتە هەوە،</verse>
				<verse number="26">ئەڤجا ئەگەر وان گۆتە هەوە: ‹وێهە مەسیح یێ ل چۆلی› هوین دەرنەكەڤن. یان ژی ئەگەر گۆتن: ‹یێ د ژۆرڤە› هوین باوەر نەكەن.</verse>
				<verse number="27">چنكو كا چەوا برویسی ل رۆژهەلاتێ ڤەددەت و ل رۆژئاڤایێ دیار دبیت، هاتنا كوڕێ مرۆڤ ژی دێ یا وەسا بیت.</verse>
				<verse number="28">مرار ل كیرێ بیت، باڵندەیێن كەلەخان دێ ل وێرێ خڕڤە بن.</verse>
				<verse number="29">ئێكسەر پشتی تەنگاڤیا وان رۆژان، رۆژ دێ هێتە تاری كرن و هەیڤ رۆناهیا خۆ نادەت، ستێر دێ ژ ئەسمانی رژیێن و ئەختەرێن ئەسمانان دێ هێنە تێكهەژاندن.</verse>
				<verse number="30">هنگی دێ نیشانا كوڕێ مرۆڤ ل ئەسمانی دیار بیت و دێ هۆزێن ئەردی هەمی شینیێ دانن و دێ بینن كوڕێ مرۆڤ ب هێز و گەلەك مەزناهی ل سەر عەورێن ئەسمانی یێ دهێت.</verse>
				<verse number="31">ئەڤجا دێ فریشتەیێن خۆ ب لێدانا بۆڕیزانەكا دەنگ مەزن هنێریت، دێ هەلبژارتیێن وی ژ هەر چوار كوژیێن جیهانێ ، ژ ڤی لایێ ئەسمانان هەتا لایێ دی، خڕڤە كەن.</verse>
				<verse number="32">ژ دارهژیرێ فێری ڤێ نموونەیێ ببن: دەمێ چەقێن وێ دبشكڤن و بەلگ پێڤە دهێن، هوین دزانن هاڤین یا نێزیكە.</verse>
				<verse number="33">وەسا هوین ژی، دەمێ ڤان هەمی تشتان دبینن، بزانن یا نێزیكە و ل بەر دەرگەهیە.</verse>
				<verse number="34">راستیێ دبێژمە هەوە: ئەڤ نفشە ژ ناڤ ناچیت، تا ئەڤ تشتە هەمی روی نەدەن.</verse>
				<verse number="35">ئەرد و ئەسمان دێ ژ ناڤ چن، لێ پەیڤێن من چ جاران ژ ناڤ ناچن.</verse>
				<verse number="36">لێ سەبارەت وێ رۆژێ و وێ دەمژمێرێ كەس نزانیت، نە فریشتەیێن ئەسمانان و نە ژی كوڕ، لێ ب تنێ باب دزانیت.</verse>
				<verse number="37">ل دەمێ نوحی كا چەوا بوو، هاتنا كوڕێ مرۆڤ ژی دێ یا وەسا بیت.</verse>
				<verse number="38">ل رۆژێن بەری تووفانێ، مرۆڤان دخوار و ڤەدخوار، ژن دئینا و شوی دكر، تا وێ رۆژا نوح چوویە د گەمیێ دا،</verse>
				<verse number="39">وان هەست پێ نەدكر هەتا تووفان رابووی و هەمی ژناڤبرین. هاتنا كوڕێ مرۆڤ ژی دێ یا وەسا بیت.</verse>
				<verse number="40">هنگی دوو زەڵام دێ ل ناڤ زەڤیێ بن، ئێك دێ هێتە برن و یێ دی دێ هێتە هێلان.</verse>
				<verse number="41">دوو ژنك دێ دستاڕەكی هێرن، ئێك دێ هێتە برن و یا دی دێ هێتە هێلان.</verse>
				<verse number="42">ئەڤجا هشیار بمینن، چنكو هوین نزانن كیژ رۆژێ دێ خودانێ هەوە هێت،</verse>
				<verse number="43">لێ هوین ڤێ بزانن: ئەگەر خودانێ مالێ زانیبا كیژ دەمێ شەڤێ دێ دز هێت، دا هشیار مینیت و نەدهێلا بكەڤیتە مالا وی.</verse>
				<verse number="44">ئەڤجا هوین ژی د ئامادە بن، چنكو كوڕێ مرۆڤ دێ د دەمەكێ وەسا دا هێت، كو هوین هزر نەكەن.</verse>
				<verse number="45">ئەڤجا ئەو بەنیێ دلسۆز و ئاقلمەند كیە، ئەوێ خودان وی بكەتە بەرپرسێ خزمەتكارێن خۆ، دا خوارنێ د دەمێ وێ دا بدەتێ؟</verse>
				<verse number="46">خوزیكێن وی بەنی یێ كو دەمێ خودانێ وی دهێت، وی ببینیت ئەو یێ وە دكەت.</verse>
				<verse number="47">راستیێ دبێژمە هەوە: ئەو دێ وی كەتە بەرپرسێ هەمی مالێ خۆ.</verse>
				<verse number="48">لێ ئەگەر ئەوی بەنیێ خراب د دلێ خۆ دا گۆت: ‹خودانێ من دێ گیرۆ بیت›</verse>
				<verse number="49">و دەست ب قوتانا بەنیێن دی بكەت و ل گەل سەرخۆشان بخۆت و ڤەخۆت،</verse>
				<verse number="50">خودانێ وی بەنی دێ ل رۆژەكێ هێت كو ئەو چاڤەڕێ نەبیت و ل دەمژمێرەكێ كو ئەو نەزانیت.</verse>
				<verse number="51">ئەڤجا دێ وی پارچە پارچە كەت و چارەنڤیسێ وی كەتە ل گەل دووڕویان. ل وێرێ گری و گڤاشتنا ددانانە.»</verse>
			</chapter>
			<chapter number="25">
				<verse number="1">«هنگی دێ پاشایەتیا ئەسمانان وەكو ڤێ چەندێ بیت: دە‍‌ھ كچكان چرایێن خۆ هەلگرتن و چوونە پێشوازیا زاڤای.</verse>
				<verse number="2">پێنج ژ وان د ئاقلمەند بوون و پێنج د دەبەنگ بوون.</verse>
				<verse number="3">یێن دەبەنگ چرایێن خۆ برن، لێ زەیت ل گەل خۆ نەبر،</verse>
				<verse number="4">لێ یێن ئاقلمەند ئامانێن زەیتێ ژی ل گەل چرایێن خۆ برن.</verse>
				<verse number="5">زاڤا گیرۆ بوو و خەوا وان هات و هەمی نڤستن.</verse>
				<verse number="6">ل نیڤ شەڤ، گازی بلند بوون: ‹ئەڤە زاڤا هات، هەڕنە پێشوازیا وی!›</verse>
				<verse number="7">ئینا هەمی كچك ژ خەو رابوون و چرایێن خۆ ئامادە كرن.</verse>
				<verse number="8">یێن دەبەنگ گۆتە یێن ئاقلمەند: ‹هندەكێ ژ زەیتا خۆ بدەنە مە، چنكو چرایێن مە یێن ڤەدمرن!›</verse>
				<verse number="9">ئینا یێن ئاقلمەند بەرسڤ دا و گۆتن: ‹نەخێر، ئەو تێرا مە و هەوە ناكەت. ئەڤجا هەڕنە نك زەیت فرۆشان و بۆ خۆ بكڕن.›</verse>
				<verse number="10">دەمێ ئەو چووین دا بكڕن، زاڤا هات، ئینا یێن ئامادە ل گەل زاڤای چوونە د ژۆرڤە و دەرگە‍‌ھ هاتە گرتن.</verse>
				<verse number="11">پاشی كچكێن دی ژی ڤەگەڕیان و گۆتن: ‹ئەزبەنی، ئەزبەنی، دەرگەهی ل مە ڤەكە.›</verse>
				<verse number="12">لێ زاڤای بەرسڤ دا: ‹ب راستی دبێژمە هەوە: ئەز هەوە نانیاسم.›</verse>
				<verse number="13">ئەڤجا هشیار بمینن، چنكو هوین وێ رۆژێ و وێ دەمژمێرێ ژی نزانن.</verse>
				<verse number="14">دیسان پاشایەتیا ئەسمانان وەكو مرۆڤەكێ ل بەر گەشتێیە. بەنیێن خۆ داخوازكرن و سامانێ خۆ دا دەستێ وان.</verse>
				<verse number="15">پێنج تالانتێن زیڤی دانە ئێك ژ وان و دوو دانە یێ دی و یێ سێیێ تالانتەك دایێ، هەر ئێك ل دویڤ شیانا وی و پاشی گەشت كر.</verse>
				<verse number="16">یێ پێنج تالانت وەرگرتین ئێكسەر چوو و بازرگانی پێ كر، ئینا پێنج تالانتێن دی قازانج كرن.</verse>
				<verse number="17">هەروەسا یێ دوو تالانت برین، ئەوی ژی دوو قازانج كرن.</verse>
				<verse number="18">لێ یێ تالانتەك بری، چوو و كووركەك د ئەردی دا كۆلا و پارەیێ خودانێ خۆ تێدا ڤەشارت.</verse>
				<verse number="19">پشتی دەمەكێ درێژ، خودانێ وان بەنیان ڤەگەڕیا و ژمێریاری ل گەل وان كر.</verse>
				<verse number="20">ئەوێ كو پێنج تالانت وەرگرتین، پێنج تالانتێن دی ژی ئینان و گۆت: ‹ئەزبەنی، تە پێنج تالانت دابوونە من، ئەڤە ژبلی وان، من پێنج تالانتێن دی قازانج كرن.›</verse>
				<verse number="21">ئینا خودانێ وی گۆتێ: ‹دەستخۆش، بەنیێ قەنج و دلسۆز! تۆ ل سەر پیچەكێ یێ دلسۆز بووی، ئەڤجا ئەز دێ تە دانمە سەر گەلەكێ. وەرە پشكداری بەختەوەریا خودانێ خۆ ببە!›</verse>
				<verse number="22">پاشی یێ دوو تالانت وەرگرتین هات و گۆت: ‹ئەزبەنی، تە دوو تالانت دابوونە من، ئەڤە ژبلی وان، من دوو تالانتێن دی قازانج كرن!›</verse>
				<verse number="23">ئینا خودانێ وی گۆتێ: ‹دەستخۆش، بەنیێ قەنج و دلسۆز! تۆ ل سەر پیچەكێ یێ دلسۆز بووی، ئەڤجا ئەز دێ تە دانمە سەر گەلەكێ. وەرە پشكداری بەختەوەریا خودانێ خۆ ببە.›</verse>
				<verse number="24">پاشی یێ ئێك تالانت وەرگرتی هات و گۆت: ‹ئەزبەنی، من دزانی تۆ مرۆڤەكێ زۆرداری، تۆ ژ وی ئەردی ددروی یێ تە نەچاندی و ژ وی ئەردی كۆم دكەی یێ تە تۆڤ نەهاڤێتیێ.</verse>
				<verse number="25">ئینا ئەز ترسیام و ئەز چووم و من تالانتێ تە د ئەردی دا ڤەشارت. ئەڤجا ئەڤە پارەیێ تە!›</verse>
				<verse number="26">ئینا خودانێ وی بەرسڤ دا: ‹هەی بەنیێ خراب و تەمبەل! تە دزانی ئەز ژ ئەردێ من نەچاندی ددوریم و ژ ئەردێ من تۆڤ نەهاڤێتیێ كۆم دكەم.</verse>
				<verse number="27">ئەڤجا پێدڤی بوو، تە پارەیێ من دانابا نك پارەگوهۆڕان، دا هەر دەمێ ئەز هاتبام، من پارەیێ خۆ ل گەل ریبایێ وەرگرتبا!</verse>
				<verse number="28">ئەڤجا تالانتی ژێ بستینن و بدەنە خودانێ دە‍‌ھ تالانتان.</verse>
				<verse number="29">چنكو هەر كەسێ هەیی دێ پتر بۆ وی هێتە دان، تاكو د سەردا دچیت، لێ ئەوێ نەیی، خۆ یێ هەی ژی دێ ژێ هێتە ستاندن،</verse>
				<verse number="30">لێ ڤی بەنیێ بكێرنەهاتی بهاڤێژنە د تاریا ژ دەرڤە دا. ل وێرێ گری و گڤاشتنا ددانانە.›</verse>
				<verse number="31">دەمێ كوڕێ مرۆڤ ب مەزناهیا خۆ ڤە دهێت و هەمی فریشتە یێن د گەل دا، دێ ل سەر تەختێ مەزناهیا خۆ روینیت.</verse>
				<verse number="32">ل بەرامبەر وی هەمی مللەت دێ هێنە كۆمكرن و دێ وان ژ ئێك جودا كەت هەروەكو شڤان پەزێ سپی ژ پەزێ رەش جودا دكەت.</verse>
				<verse number="33">ئەو دێ پەزێ سپی ل دەستێ خۆ یێ راستێ راوەستینیت و ل دەستێ چەپێ پەزێ رەش.</verse>
				<verse number="34">پاشی دێ پاشا بێژیتە یێن ل دەستێ خۆ یێ راستێ: ‹وەرن هەی ئەوێن بەرەكەتا بابێ من ل سەر، ببنە میراتگرێن وێ پاشایەتیا هەر ژ دامەزراندنا جیهانێ بۆ هەوە هاتیە ئامادەكرن،</verse>
				<verse number="35">چنكو ئەز برسی بووم، هەوە ئەز تێر كرم، ئەز تێهنی بووم، هەوە ئاڤ دا من، ئەز یێ بیانی بووم، هەوە ئەز حەواندم،</verse>
				<verse number="36">یێ رویس بووم، هەوە ئەز ب جلك ئێخستم، نەساخ بووم، هەوە سەرەدانا من كر، زیندانی بووم، هوین هاتنە نك من.›</verse>
				<verse number="37">ل وی دەمی دێ یێن راستدار بەرسڤێ دەن و بێژن: ‹خودان، كەنگی مە تۆ برسی دیتی و خوارن دایە تە، یان ژی تێهنی و ئاڤ دایە تە؟</verse>
				<verse number="38">كەنگی مە تۆ بیانی دیتی و تۆ حەواندی، یان ژی رویس و تۆ ب جلك ئێخستی؟</verse>
				<verse number="39">كەنگی مە تۆ نەساخ یان زیندانی دیتی و ئەم هاتینە سەرەدانا تە؟›</verse>
				<verse number="40">ئەڤجا پاشا دێ بەرسڤا وان دەت: ‹ب راستی دبێژمە هەوە: چنكو هەوە ئەڤ چەندە یا ل گەل ئێك ژ ڤان بچویكترین برایێن من كری، هەوە ئەو یا ل گەل من كری.›</verse>
				<verse number="41">پاشی دێ بێژیتە ئەوێن ل دەستێ چەپێ: ‹ژ من دویر بكەڤن، هەی ئەوێن تۆڕەبوونا بابێ من ل سەر، بەرەڤ ئاگرێ هەروهەر، ئەوێ بۆ ئبلیسی و فریشتەیێن وی هاتیە ئامادەكرن،</verse>
				<verse number="42">چنكو ئەز برسی بووم و هەوە خوارن نەدا من و ئەز تێهنی بووم و هەوە ئاڤ نەدا من،</verse>
				<verse number="43">ئەز یێ بیانی بووم، هەوە ئەز نەحەواندم، رویس بووم و هەوە ئەز ب جلك نە ئێخستم، نەساخ و زیندانی بووم و هەوە سەرەدانا من نەكر.›</verse>
				<verse number="44">ئەڤجا ئەڤە دێ بەرسڤێ دەن و بێژن: ‹خودان، كەنگی مە تۆ برسی، یان تێهنی، یان بیانی، یان رویس، یان ژی نەساخ، یان زیندانی دیتی و ئەم د هانا تە نەهاتین؟›</verse>
				<verse number="45">دێ هنگی بەرسڤا وان دەت و بێژیت: ‹ب راستی دبێژمە هەوە: چنكو هەوە ئەڤ چەندە ل گەل ئێك ژ ڤان بچویكترین برایێن من نەكر، هەوە ل گەل من ژی نەكر.›</verse>
				<verse number="46">ئەڤجا ئەڤێن هەنێ دێ چنە سزایێ هەروهەر، لێ یێن راستدار دێ چنە ژیانا هەروهەر.»</verse>
			</chapter>
			<chapter number="26">
				<verse number="1">دەمێ عیسای ئەڤ هەمی ئاخفتنە ب دویماهی ئیناین، گۆتە شاگردێن خۆ:</verse>
				<verse number="2">«هوین دزانن پشتی دوو رۆژێن دی جەژنا دەربازبوونێیە و دێ كوڕێ مرۆڤ رادەست كەن، دا بهێتە خاچدان.»</verse>
				<verse number="3">هنگی سەرۆكێن كاهنان و ریهسپیێن مللەتی ل كۆچكا سەرۆككاهنی، كو ناڤێ وی قەیافا بوو، كۆمبوون</verse>
				<verse number="4">و پیلانەك دانا، كو عیسای ب فێلبازی بگرن و بكوژن.</verse>
				<verse number="5">لێ وان دگۆت: «ئەم ل جەژنێ وی ناگرین، دا تێكدان د ناڤ خەلكی دا چێنەبیت.»</verse>
				<verse number="6">دەمێ عیسا ل بێت‌عەنیا، ل مالا شەمعونێ گوڕی،</verse>
				<verse number="7">ژنكەكێ گولاڤدانكەكا روینێ بێهنخۆش یێ بهاگران ڤێ بوو، هاتە نك و دەمێ ل سەر سفرێ یێ روینشتی، وێ هەمی ب سەرێ وی دا كر.</verse>
				<verse number="8">گاڤا شاگردێن وی ئەڤ چەندە دیتی، دلتەنگ بوون و گۆتن: «بۆچی ئەڤ زەعێكرنە؟</verse>
				<verse number="9">چێدبوو ئەڤ گولاڤە ب بهایەكێ باش هاتبا فرۆتن و دابا هەژاران.»</verse>
				<verse number="10">لێ عیسای ب ڤێ چەندێ زانی و گۆتە وان: «بۆچی هوین ڤێ ژنكێ تەنگاڤ دكەن؟ وێ كارەكێ باش بۆ من كر.</verse>
				<verse number="11">هەژار هەمی دەمان یێن ل نك هەوە هەین، لێ ئەز هەمی دەمان ل نك هەوە نابم.</verse>
				<verse number="12">دەمێ وێ گولاڤ ب لەشێ من دا كری، وێ ئەز بۆ ڤەشارتنێ ئامادە كرم.</verse>
				<verse number="13">راستیێ دبێژمە هەوە: ئەڤ مزگینیە ل هەر جهەكی ل سەرانسەری جیهانێ بهێتە راگەهاندن، دێ بەحسێ ئەوا ڤێ ژنكێ كری ژی ژ بۆ بیرهاتنا وێ هێتە كرن.»</verse>
				<verse number="14">هنگی ئێك ژ دوازدە شاگردان، ئەوێ ناڤێ وی یەهودایێ ئەسخەریوتی، چوو نك سەرۆكێن كاهنان</verse>
				<verse number="15">و گۆت: «دێ چ دەنە من، ئەز وی رادەستی هەوە بكەم؟» ئینا وان سۆزا سی‍‌ھ زیڤان دایێ.</verse>
				<verse number="16">ئێدی ژ وی دەمی وەرە، یەهودا ل دەلیڤەیەكێ دگەڕیا، دا وی رادەستی وان بكەت.</verse>
				<verse number="17">ل رۆژا ئێكێ ژ جەژنا نانێ شكەڤا ، شاگرد هاتنە نك عیسای و گۆتنێ: «تە دڤێت ئەم ل كیرێ شیڤا جەژنا دەربازبوونێ ئامادە بكەین، دا تۆ بخۆی؟»</verse>
				<verse number="18">ئینا گۆتە وان: «هەڕنە باژێڕی ل نك فلان كەسی و بێژنێ: ‹مامۆستا دبێژیت: دەمێ من یێ نێزیك بووی و دێ جەژنا دەربازبوونێ ل گەل شاگردێن خۆ ل نك تە كەم.›»</verse>
				<verse number="19">شاگردان ئەو كر یا عیسای فەرمان پێ دای و ل وێرێ شیڤا دەربازبوونێ ئامادە كر.</verse>
				<verse number="20">دەمێ بوویە شەڤ، ل گەل هەر دوازدان ل سەر سفرێ روینشت.</verse>
				<verse number="21">د بەر خوارنێ را عیسای گۆت: «ب راستی دبێژمە هەوە: ئێك ژ هەوە دێ بێبەختیێ ل من كەت.»</verse>
				<verse number="22">ئەو گەلەك دلتەنگ بوون و دەست پێ كر ئێك ئێكە پرسیار ژێ كر: «خودان، ئەرێ ئەو ئەزم؟»</verse>
				<verse number="23">بەرسڤا وان دا: «ئەوێ پاریێ خۆ ل گەل من د سێنیكێ هەلاندی، ئەو دێ من دەتە دەست.</verse>
				<verse number="24">كوڕێ مرۆڤ دێ وەسا چیت، هەروەكو دەربارەی وی هاتیە نڤیسین، لێ نەخوزیكێن وی كەسی یێ كوڕێ مرۆڤ رادەست بكەت. بۆ وی كەسی باشتر بوو ئەو ژ دایك نەببا.»</verse>
				<verse number="25">ئەڤجا یەهودا، ئەوێ دێ بێبەختیێ ل وی كەت، بەرسڤ دا و گۆت: «مامۆستا، ئەرێ ئەو ئەزم؟» عیسای بەرسڤا وی دا: «تە گۆت.»</verse>
				<verse number="26">دەمێ وان خوارن دخوار، عیسای نان هەلگرت و سوپاسی كر و كەر كر و دا شاگردان و گۆت: «وەرگرن، بخۆن، ئەڤە لەشێ منە!»</verse>
				<verse number="27">پاشی پەرداغ هەلگرت و سوپاسی كر و دا وان و گۆتێ: «هوین هەمی ژێ ڤەخۆن،</verse>
				<verse number="28">چنكو ئەڤە خوینا منە، خوینا پەیمانێ، ئەوا ژ پێخەمەتی گەلەكان بۆ لێبورینا گونەهان دێ هێتە رشتن.</verse>
				<verse number="29">ئەز دبێژمە هەوە: ئێدی ئەز ژ ڤی بەرهەمێ مێوێ ڤەناخۆم، تا وێ رۆژا ئەز ل گەل هەوە ل پاشایەتیا بابێ خۆ ژ یا نوی ڤەدخۆم.»</verse>
				<verse number="30">پشتی وان سروودەك بۆ پەسنا خودێ گۆتی، چوونە چیایێ زەیتوونان.</verse>
				<verse number="31">پشتی هنگی گۆتە وان «ئەڤ شەڤە هوین هەمی دێ ژ بەر من هەلنگڤن، چنكو یا هاتیە نڤیسین: ‹ئەز دێ ل شڤانی دەم، كەرێ پەزی دێ بژاڵە بیت.›</verse>
				<verse number="32">لێ پشتی رابوونا من، ئەز دێ بەراهیا هەوە چمە جەلیل.»</verse>
				<verse number="33">پەترۆسی بەرسڤا وی دا و گۆتێ: «ئەگەر هەمی ژی ژ بەر تە بهەلنگڤن، ئەز چ جاران ناهەلنگڤم!»</verse>
				<verse number="34">عیسای گۆتێ: «ب راستی دبێژمە تە: ئەڤ شەڤە بەری دیكل بانگ بدەت، تۆ دێ سێ جاران من ماندەل كەی.»</verse>
				<verse number="35">پەترۆسی گۆتێ: «خۆ ئەگەر یا پێدڤی بیت ئەز ل گەل تە بمرم ژی، ئەز تە ماندەل ناكەم!» هەمی شاگردان ژی وە گۆت.</verse>
				<verse number="36">پاشی عیسا و شاگردێن خۆ چوونە وی جهێ دبێژنێ گەتسێمانی و گۆتە وان: «ل ڤێرێ روینن، تا ئەز بچمە وێراهە نڤێژێ بكەم.»</verse>
				<verse number="37">پەترۆس و هەردوو كوڕێن زەبەدی ل گەل خۆ برن و خەمگینیێ و دلتەنگیێ ب سەر وی دا گرت.</verse>
				<verse number="38">هنگی گۆتە وان: «دلێ من تا رادەیێ مرنێ یێ ب خەمە! ل ڤێرێ بن و ل گەل من هشیار بمینن.»</verse>
				<verse number="39">پاشی پیچەكێ پێشڤە چوو و خۆ دەڤ و دەڤ هاڤێتە ئەردی و نڤێژ كر و گۆت: «بابێ من، ئەگەر چێببیت، بلا ئەڤ پەرداغە ژ من دەرباز ببیت. لێ نە وەكو من دڤێت، بەلكو وەكو تە دڤێت.»</verse>
				<verse number="40">پشتی هنگی ڤەگەڕیا نك شاگردان و دیت د نڤستینە، ئینا گۆتە پەترۆسی: «ما هوین نەشیان دەمژمێرەكێ ژی ل گەل من هشیار بمینن؟</verse>
				<verse number="41">هشیار بمینن و نڤێژان بكەن، دا هوین نەكەڤنە د تاقیكرنێ دا. گیان یێ ئامادەیە، لێ لەش یێ لاوازە.»</verse>
				<verse number="42">دیسان بۆ جارا دوویێ چوو و نڤێژ كر و گۆت: «بابێ من، ئەگەر چێ نەبیت ئەڤە ژ من دەرباز ببیت، تاكو ئەز وێ ڤەنەخۆم، بلا ب حەزا تە بیت.»</verse>
				<verse number="43">ڤەگەڕیاڤە نك شاگردان، دیسان دیت د نڤستینە، چنكو خەوێ چاڤێن وان گران كربوون.</verse>
				<verse number="44">ئەو هێلان و زڤڕی بۆ جارا سێیێ نڤێژ كر و هەر ئەو ئاخفتن دووبارە كر.</verse>
				<verse number="45">پاشی هاتە نك شاگردێن خۆ و گۆتە وان: «ئەڤە هێشتا هوین د نڤستینە و بێهنا خۆ ڤەددەن؟ ئەڤە ئەو دەم هات و كوڕێ مرۆڤ رادەستی گونەهكاران دهێتە كرن.</verse>
				<verse number="46">رابن دا بچین، ئها ئەڤە ئەوێ من رادەست دكەت، نێزیك بوو!»</verse>
				<verse number="47">دەمێ ئەو دئاخفت، وەسا چێبوو یەهودا، كو ئێك ژ هەر دوازدان بوو، گەهشت و كۆمەكا مەزن یا مرۆڤان ب شیر و دار ڤە ل گەل بوون. ئەو ژ لایێ سەرۆكێن كاهنان و ریهسپیێن مللەتی ڤە هاتبوونە هنارتن.</verse>
				<verse number="48">ئەوێ وی رادەست دكەت نیشانەك دابوو وان و گۆتبوویێ: «ئەوێ ئەز ماچی بكەم، ئەو ئەوە. وی بگرن.»</verse>
				<verse number="49">یەهودا ئێكسەر هاتە نك عیسای و گۆت: «سڵاڤ، مامۆستا!» و ماچی كر.</verse>
				<verse number="50">عیسای گۆتێ: «هەڤال، تۆ بۆ چ هاتی، وێ بكە.» ئەوێن د گەل یەهودای دا، هاتنە پێش و عیسا دەستەسەر كر و گرت.</verse>
				<verse number="51">وەسا چێبوو ئێك ژ ئەوێن ل گەل عیسای دەست دا شیرێ خۆ و ئینا دەرێ و ڤەوەشاندە بەنیێ سەرۆككاهنی و گوهێ وی ژێڤە كر.</verse>
				<verse number="52">ئینا عیسای گۆتێ: «شیرێ خۆ بزڤڕینە جهێ وی! یێ دەست بهاڤێژیتە شیری، دێ ب شیری ژ ناڤ چیت.</verse>
				<verse number="53">ما تۆ هزر دكەی، ئەز نەشێم داخوازێ ژ بابێ خۆ بكەم و ئەو د ج‍‌ھ دا پتر ژ دوازدە سوپایێن فریشتەیان بۆ من نەهنێریت؟</verse>
				<verse number="54">لێ ئێدی دا چەوا نڤیسار ب ج‍‌ھ هێن، كو دبێژن پێدڤیە هۆسا روی بدەت؟»</verse>
				<verse number="55">وێ گاڤێ عیسای گۆتە وێ كۆمێ: «دێ بێژی هوین بۆ ب سەرداگرتنا قاچاخەكی ب شیر و داران دەركەفتین، دا من بگرن؟ هەر رۆژ ئەز ل پەرستگەهێ یێ روینشتی بووم و من فێركرن دكر و هەوە ئەز نەدگرتم.</verse>
				<verse number="56">لێ ئەڤێ هەمیێ روی دا، دا نڤیسارێن پێغەمبەران ب ج‍‌ھ بهێن.» ل وی دەمی هەمی شاگردان ئەو هێلا و رەڤین.</verse>
				<verse number="57">ئەوێن عیسا گرتی، ئەو برە نك قەیافایێ سەرۆككاهن. ل وێرێ مامۆستایێن دەستووری و ریهسپی كۆم ببوون.</verse>
				<verse number="58">پەترۆس ژ دویر ڤە ب دویڤ را تا حەوشا سەرۆككاهنی چوو، قەستا ژۆر كر و ل گەل زێرەڤانان روینشت، دا ئەنجامی ببینیت.</verse>
				<verse number="59">سەرۆكێن كاهنان و جڤاتا بلند هەمی ل شاهدەییا ب درەو دەربارەی عیسای دگەڕیان، دا وی بدەنە كوشتن،</verse>
				<verse number="60">لێ وان نەدیت، سەرەڕای كو گەلەك شاهدێن درەوین خۆ دیار كر. ل دویماهیێ دوو هاتنە پێش</verse>
				<verse number="61">و گۆتن: «ڤی مرۆڤی گۆت: ‹ئەز دشێم پەرستگەها خودێ بهەڕفینم و د سێ رۆژان دا ئاڤا بكەم.›»</verse>
				<verse number="62">سەرۆككاهن رابوو و گۆتێ: «ما تۆ چ بەرسڤان نادەی؟ ئەڤە چ شاهدەییە ئەڤ كەسە ل سەر تە ددەن؟»</verse>
				<verse number="63">لێ عیسا بێدەنگ ما. سەرۆككاهنی گۆتێ: «ئەز تە ب خودایێ زیندی ددەمە سویندێ، بێژە مە: ئەرێ تۆی مەسیحێ كوڕێ خودێ؟»</verse>
				<verse number="64">عیسای بەرسڤا وی دا: «تە گۆت! و ئەز دبێژمە هەوە: ژ نوكە پێڤە هوین دێ كوڕێ مرۆڤ بینن، ل دەستێ راستێ یێ هێزداری یێ روینشتی و ل سەر عەورێن ئەسمانی یێ دهێت.»</verse>
				<verse number="65">هنگی سەرۆككاهنی جلكێن خۆ دڕاندن و گۆت: «وی كوفری كر! ما ئێدی مە چ پێدڤی ب شاهدان هەیە؟ ئها ئەڤە هەوە كوفریا وی بهیست!</verse>
				<verse number="66">ئەڤجا هوین چ دبێژن؟» وان بەرسڤ دا و گۆت: «ئەو یێ هەژی مرنێیە!»</verse>
				<verse number="67">ل وی دەمی وان تف كرنە دێمێ وی و دا بەر كولمان و هندەكێن دی زللە‍‌ھ لێدان</verse>
				<verse number="68">و گۆتن: «هەی مەسیح، ئەگەر تۆ پێغەمبەر بی، بۆ مە بێژە كی بوو دانایە تە؟»</verse>
				<verse number="69">ل وی دەمی پەترۆس د حەوشێ دا یێ روینشتی بوو، ئینا كچكەكا خزمەتكار هاتە نك و گۆتێ: «تۆ ژی ل گەل عیسایێ جەلیلی بووی.»</verse>
				<verse number="70">ئینا پەترۆسی بەرامبەری هەمیان ماندەل كر و گۆت: «ئەز نزانم تۆ چ دبێژی.»</verse>
				<verse number="71">دەمێ دەركەفتیە بەر دەرگەهێ حەوشێ، خزمەتكارەكا دی ئەو دیت و گۆتە ئامادەبوویان: «ئەڤە ژی ل گەل عیسایێ ناسیرەیی بوو.»</verse>
				<verse number="72">پەترۆسی دیسان ماندەل كر و سویند خوار، گۆت: «ئەز وی زەڵامی نانیاسم!»</verse>
				<verse number="73">پشتی دەمەكێ كورت، ئەوێن كو ل وێرێ بوون، چوونە نك پەترۆسی و گۆتێ: «ب راستی تۆ ژی ئێك ژ وانی، چنكو ژ زاراڤێ تە یا دیارە.»</verse>
				<verse number="74">هنگی وی دەست ب نفرین و سویندخوارنێ كر و گۆت: «ئەز وی زەڵامی نانیاسم!» ئینا د ج‍‌ھ دا دیكلی بانگ دا.</verse>
				<verse number="75">ئینا ئاخفتنا عیسای هاتە بیرا پەترۆسی دەمێ گۆتیێ: «بەری دیكل بانگ بدەت، تۆ دێ سێ جاران من ماندەل كەی.» پەترۆس دەركەفتە ژ دەرڤە و گریەكا تەحل كر.</verse>
			</chapter>
			<chapter number="27">
				<verse number="1">دەمێ بوویە سپێدە، هەمی سەرۆكێن كاهنان و ریهسپیێن مللەتی پیلانەك ل سەر عیسای دانا، كا دێ چەوا دەنە كوشتن.</verse>
				<verse number="2">پاشی ئەو گرێ دا و بر و رادەستی پیلاتۆسێ والی كر.</verse>
				<verse number="3">دەمێ یەهودای، ئەوێ عیسا رادەست كری، دیتی كو عیسا هاتە گونەهباركرن، پەشیمان بوو و ئەو سی‍‌ھ زیڤ بۆ سەرۆكێن كاهنان و ریهسپیان ڤەگێڕانەڤە</verse>
				<verse number="4">و گۆت: «من گونە‍‌ھ كر، دەمێ من خوینەكا بێگونە‍‌ھ رادەست كری.» وان بەرسڤ دا: «مە چ ژێیە؟ ئەو د ستۆیێ تە دایە!»</verse>
				<verse number="5">ئینا وی زیڤ هاڤێتنە د پەرستگەهێ ڤە، پاشی چوو و خۆ سێدارە دا.</verse>
				<verse number="6">سەرۆكێن كاهنان زیڤ هەلگرتن و گۆتن: «نە یا رەوایە بكەینە د گەنجینێ دا، چنكو پارەیێن خوینێنە.»</verse>
				<verse number="7">ئەڤجا ئەو رێككەفتن كو ب وی پارەی زەڤیا گلكاری بكڕن، دا بكەنە گۆڕستان بۆ بیانیان.</verse>
				<verse number="8">ژ بەر هندێ هەتا ئەڤرۆ دبێژنێ زەڤیا خوینێ.</verse>
				<verse number="9">وی دەمی، ئەو پەیڤا ب رێیا یەرمیا پێغەمبەر هاتیە گۆتن، ب ج‍‌ھ هات: «وان ئەو سی‍‌ھ زیڤ برن، كو بهایێ وی بوون، ل دویڤ وی بهایێ ژ لایێ هندەك ژ كوڕێن ئیسرائیلی ڤە بۆ وی هاتیە ڤەبڕین،</verse>
				<verse number="10">و ژ پێش بهایێ زەڤیا گلكاری ڤە دان، هەروەكو خودانی فەرمان ل من كری.»</verse>
				<verse number="11">ئینا عیسا بەرامبەری والی راوەستیا و والی پرسیار ژێ كر: «ئەرێ تۆ پاشایێ جوهیانی؟» عیسای بەرسڤا وی دا: «تە ب خۆ گۆت.»</verse>
				<verse number="12">دەمێ سەرۆكێن كاهنان و ریهسپیان ئەو تاوانبار دكر، وی چ بەرسڤ نەدان.</verse>
				<verse number="13">ئەڤجا پیلاتۆسی گۆتە وی: «ما تە گو‍‌ھ لێ نینە ئەو یێ چەند شاهدەییان ل دژی تە ددەن؟»</verse>
				<verse number="14">عیسای دەربارەی تاوانەكێ ژی بەرسڤا وی نەدا و والی گەلەك حێبەتی بوو.</verse>
				<verse number="15">والی نەریتەك هەبوو، ل جەژنێ گرتیەكی یێ كو خەلك دخوازیت، ئازاد بكەت.</verse>
				<verse number="16">وی دەمی گرتیەكێ ناڤدار هەبوو ناڤێ وی باراباس بوو.</verse>
				<verse number="17">ئەڤجا دەمێ ئەو كۆم بووین، پیلاتۆسی پرسیار ژ وان كر: «هەوە دڤێت بۆ هەوە كێ ئازاد بكەم: باراباسی یان ژی عیسایێ دبێژنێ مەسیح؟»</verse>
				<verse number="18">وی دزانی وان ژ زكڕەشی عیسا رادەستی وی كریە.</verse>
				<verse number="19">دەمێ ئەو ل سەر كورسیكا دادوەریێ یێ روینشتی، هەڤژینا وی ئێك هنارتە نك و گۆتێ: «نەكەی چ ل وی مرۆڤێ راستدار بكەی! چنكو ئەڤرۆ د خەونێ دا، ژ بەر وی، من گەلەك ئازار یا دیتی.»</verse>
				<verse number="20">لێ سەرۆكێن كاهنان و ریهسپیان جەماوەر هاندا، كو داخوازا ئازادكرنا باراباسی و كوشتنا عیسای بكەن.</verse>
				<verse number="21">ئەڤجا پیلاتۆسی گۆتە وان: «هەوە كی ژ هەردوویان دڤێت ئەز بۆ هەوە ئازاد بكەم؟» وان بەرسڤ دا: «باراباسی.»</verse>
				<verse number="22">پیلاتۆسی گۆتە وان: «پا ئەز چ ل عیسایێ دبێژنێ مەسیح بكەم؟» هەمیان بەرسڤ دا: «بلا بهێتە خاچدان!»</verse>
				<verse number="23">والی گۆت: «ما ئەڤی چ خرابی كریە؟» ئینا قێڕیێن وان بلندتر لێ هاتن: «بلا بهێتە خاچدان!»</verse>
				<verse number="24">دەمێ پیلاتۆسی دیتی چ مفا نینە، لێ تێكدان دێ پەیدا بیت، ئاڤ ئینا و ل بەرامبەر جەماوەری دەستێن خۆ شویشتن و گۆت: «ئەز ژ خوینا ڤی مرۆڤی یێ بێگونەهم، ئەو ل ستۆیێ هەوەیە!»</verse>
				<verse number="25">خەلكێ هەمیێ بەرسڤ دا: «بلا خوینا وی ل سەر ستۆیێ مە و زاڕۆكێن مە بیت!»</verse>
				<verse number="26">وی دەمی باراباس بۆ وان ئازاد كر، لێ عیسا قامچی دا، پاشی رادەستی وان كر داكو بهێتە خاچدان.</verse>
				<verse number="27">هنگی سەربازێن والی عیسا برە د كۆچكا والی ڤە و هەمی بەتالیون ل وی كۆم كر.</verse>
				<verse number="28">ئەو رویس كر و كوركەكێ سۆر كرە بەر</verse>
				<verse number="29">و تانجەك ژ ستریان ڤەهاند و دانا سەر سەرێ وی، لەڤەنەك ژی كرە د دەستێ وی یێ راستێ دا و ل بەر سینگێ وی چۆكڤەدان و تڕانە پێ كرن و گۆت: «بژی پاشایێ جوهیان!»</verse>
				<verse number="30">و وان تف كرێ و لەڤەن ژێ ستاند و ل سەرێ وی ددا.</verse>
				<verse number="31">پشتی تڕانە پێ كرین، كورك ژ بەر كر و جلكێن وی كرنە بەر و بۆ خاچدانێ بر.</verse>
				<verse number="32">دەمێ ئەو دەردكەفتن، وان زەڵامەكێ قەیرەوانی دیت، ناڤێ وی شەمعون بوو، وان ئەو نەچار كر كو خاچا عیسای هەلگریت.</verse>
				<verse number="33">دەمێ ئەو گەهشتینە وی جهێ دبێژنێ گۆلگۆتە (كو رامانا وی كلۆخە)</verse>
				<verse number="34">شەرابەكا تێكهەل ل گەل زەرداڤێ دانە عیسای، دا ڤەخۆت، لێ دەمێ تام كریێ رازی نەبوو ڤەخۆت.</verse>
				<verse number="35">پشتی ئەو خاچ دای، پشك هاڤێتە جلكێن وی و ل خۆ لێكڤەكرن</verse>
				<verse number="36">و ل وێرێ روینشتن و زێرەڤانی ل وی دكر.</verse>
				<verse number="37">تاوانا وی ل هنداڤ سەرێ وی هەلاویست، كو هاتبوو نڤیسین: «ئەڤە عیسایە، پاشایێ جوهیان.»</verse>
				<verse number="38">هنگی ل گەل وی دوو قاچاخ ل خاچێ دان، ئێك ل لایێ وی یێ راستێ و یێ دی ل لایێ وی یێ چەپێ.</verse>
				<verse number="39">یێن كو د وێرێ را دهاتن و دچوون ئەو كرێت دكر و سەرێ خۆ لێ دهەژاند</verse>
				<verse number="40">و دگۆت: «هەی ئەوێ دا پەرستگەهێ د سێ رۆژان دا هەڕفینیت و ئاڤا كەتەڤە، خۆ قورتال بكە! ئەگەر تۆ كوڕێ خودێی ژ خاچێ وەرە خوار!»</verse>
				<verse number="41">هەروەسا سەرۆكێن كاهنان ل گەل مامۆستایێن دەستووری و ریهسپیان ژی تڕانە پێ دكرن و دگۆتن:</verse>
				<verse number="42">«هندەكێن دی قورتال كرن، لێ نەشێت خۆ قورتال بكەت! پاشایێ ئیسرائیلێیە ژی! بلا نوكە ژ خاچێ بهێتە خوارێ، دێ باوەریێ پێ ئینین.</verse>
				<verse number="43">خۆ ب هیڤیا خودێ ڤە هێلا، ئەگەر خودێ ئەو بڤێت، بلا نوكە وی قورتال بكەت، چنكو وی گۆتبوو: ‹ئەز كوڕێ خودێمە!›»</verse>
				<verse number="44">و ئەو قاچاخێن ل گەل وی هاتینە خاچدان ژی وەسا ئەو فهێت دكر.</verse>
				<verse number="45">ژ دەمژمێر دوازدەی نیڤرۆ تا دەمژمێر سێ، تاریاتیێ هەمی ئەرد گرت.</verse>
				<verse number="46">ل دۆرێن دەمژمێر سێ، عیسای ب دەنگەكێ بلند كرە هەوار: «ئێلی، ئێلی، لەما ساباختانی؟» ئانكو: «خودایێ من، خودایێ من، بۆچی تە ئەز هێلام؟»</verse>
				<verse number="47">هندەك ژ ئامادەبوویان گو‍‌ھ ل وی بوو و گۆتن: «ئەو یێ گازی ئلیاسی دكەت!»</verse>
				<verse number="48">دەملدەست ئێك ژ وان كرە غار و ئیسفەنجەك د سهكێ هەلاند و دانا سەر لەڤەنەكی و گەهاندە وی، دا ڤەخۆت.</verse>
				<verse number="49">لێ ئەوێن دی گۆت: «بهێلە دا ببینین كا دێ ئلیاس هێت وی قورتال كەت؟»</verse>
				<verse number="50">عیسای جارەكا دی ب دەنگەكێ بلند كرە هەوار و گیانێ خۆ ژ دەست دا.</verse>
				<verse number="51">ئها وێ گاڤێ پەردەیا پەرستگەهێ ژ سەری تا بنی شەق بوو و بوو دوو پارچە و ئەرد هەژیا و كەڤر كەلشین</verse>
				<verse number="52">و گۆڕ ڤەبوون و گەلەك كەسێن پیرۆز یێن مری، رابوون.</verse>
				<verse number="53">ئەو ژ گۆڕان دەركەفتن و پشتی رابوونا عیسای، چوونە د باژێڕێ پیرۆز ڤە و بۆ گەلەكان دیار بوون.</verse>
				<verse number="54">دەمێ سەرلەشكەری و ئەوێن د گەل دا زێرەڤانیا عیسای دكر، ئەو بیڤەلەرز و هەمی تشتێن رویدای دیتین، ترسەكا مەزن گرتن و گۆتن: «ب راستی، ئەڤە كوڕێ خودێ بوو.»</verse>
				<verse number="55">گەلەك ژنك ل وێرێ بوون، ژ دویر ڤە بەرێ خۆ ددایێ، ئەو ژ جەلیلێ ب دویڤ عیسای كەفتبوون و خزمەتا وی دكر.</verse>
				<verse number="56">د ناڤ وان دا مەریەما مەجدەلی و مەریەما دایكا یەعقوب و یوسڤی و دایكا كوڕێن زەبەدی بوون.</verse>
				<verse number="57">دەمێ بوویە ئێڤار، زەڵامەكێ دەولەمەند ژ باژێڕێ رامە هات، ناڤێ وی یوسڤ بوو، ئەو ژی شاگردێ عیسای بوو.</verse>
				<verse number="58">ئەو چوو نك پیلاتۆسی و داخوازا تەرمێ عیسای ژێ كر. ئینا پیلاتۆسی فەرمان دا، كو تەرمی بدەنێ.</verse>
				<verse number="59">یوسڤی تەرم بر و ب كتانەكێ پاقژ كفن كر</verse>
				<verse number="60">و دانا د گۆڕێ خۆ یێ نوی، یێ د كەڤری كۆلای دا. پاشی بەرەكێ مەزن گڕێل كرە بەر دەرێ گۆڕی و چوو.</verse>
				<verse number="61">مەریەما مەجدەلی و مەریەما دی ل وێرێ بوون، بەرامبەری گۆڕی د روینشتی بوون.</verse>
				<verse number="62">رۆژا پاشتر، كو پشتی رۆژا ئامادەكرنێ ژی بوو، سەرۆكێن كاهنان و فەریسی پێكڤە چوونە نك پیلاتۆسی</verse>
				<verse number="63">و گۆتن: «ئەزبەنی، بیرا مە هات، وی خاپینۆكی ب ساخیا خۆ گۆتبوو: ‹ئەز دێ پشتی سێ رۆژان رابم.›</verse>
				<verse number="64">ئەڤجا فەرمانێ بدە، داكو هەتا رۆژا سێیێ گۆڕ بهێتە پاراستن، نەوەكو شاگردێن وی بهێن و بدزن و بێژنە مللەتی: ‹ئەو یێ ژ ناڤ مریان رابووی.› هنگی خاپاندنا دویماهیێ دێ ژ یا ئێكێ خرابتر بیت.»</verse>
				<verse number="65">پیلاتۆسی بەرسڤا وان دا: «ئەڤە زێرەڤان یێ ل بن فەرمانا هەوە. هەڕن و وەكو هوین دزانن وەسا گۆڕی بپارێزن.»</verse>
				<verse number="66">ئەڤجا ل گەل كۆما سەربازان چوون و بەر موهر كر و زێرەڤان دانانە بەر گۆڕی.</verse>
			</chapter>
			<chapter number="28">
				<verse number="1">پشتی شەمبیێ، ل گەل ئەلندا رۆژا ئێكێ ژ حەفتیێ ، مەریەما مەجدەلی و مەریەما دی چوون، دا بەرێ خۆ بدەنە گۆڕی.</verse>
				<verse number="2">ژ نشكەكێ ڤە بیڤەلەرزەكا ب هێز چێبوو، چنكو فریشتەیەكێ خودانی ژ ئەسمانی هاتە خوارێ و چوو سەر گۆڕی و بەر گڕێل كر و ل سەر روینشت.</verse>
				<verse number="3">دیمەنێ فریشتەی وەكو برویسیێ بوو و جلكێن وی وەكو بەفرێ د سپی بوون.</verse>
				<verse number="4">ژ سەهما وی، زێرەڤان لەرزین و وەكو مریان لێ هاتن.</verse>
				<verse number="5">فریشتەی گۆتە ژنكان: «نەترسن! ئەز دزانم هوین یێ ل عیسایێ خاچدای دگەڕیێن.</verse>
				<verse number="6">ئەو نە ل ڤێرێیە، چنكو هەروەكو وی گۆتی، یێ رابووی. وەرن و بەرێ خۆ بدەنە وی جهێ لێ هاتبوو درێژ كرن.</verse>
				<verse number="7">پاشی ب لەز هەڕن و بێژنە شاگردێن وی: ‹ئەو یێ ژ ناڤ مریان رابووی و بەری هەوە یێ دچیتە جەلیل، ل وێرێ دێ وی بینن.› ئەڤە من گۆتە هەوە.»</verse>
				<verse number="8">ئینا ئەو ب لەز ژ دەڤ گۆڕی چوون و ب ترس و كەیفەكا مەزن دكرە غار، دا مزگینیێ بدەنە شاگردێن وی.</verse>
				<verse number="9">وەسا چێبوو عیسا ب خۆ هاتە بەراهیا وان و گۆتێ: «سڵاڤ ل هەوە بن!» ئینا ئەو بەرەڤ عیسای ڤە چوون و پێیێن وی گرتن و سوجدە بۆ بر.</verse>
				<verse number="10">عیسای گۆتە وان: «نەترسن، هەڕن و بێژنە برایێن من، بلا بچنە جەلیل، ل وێرێ دێ من بینن!»</verse>
				<verse number="11">دەمێ ئەو ژنك دچوون، وەسا چێبوو هندەك ژ زێرەڤانان هاتنە باژێڕی و هەمی تشتێ رویدای بۆ سەرۆكێن كاهنان ڤەگێڕا.</verse>
				<verse number="12">ئینا سەرۆكێن كاهنان ل گەل ریهسپیان كۆمبوون و ل سەر پیلانەكێ رێككەفتن و گەلەك پارە دانە سەربازان</verse>
				<verse number="13">و گۆتنە وان: «بێژن: ‹شاگردێن وی ب شەڤ هاتن و دەمێ ئەم د نڤستی، تەرمێ وی دزین.›</verse>
				<verse number="14">ئەگەر ئەڤە گەهشتە گوهێ والی، ئەم دێ وی رازی كەین و دێ هەوە ژی ژ وێ گرفتاریێ پارێزین.»</verse>
				<verse number="15">ئینا سەربازان پارە وەرگرتن و كا چەوا بۆ وان هاتیە گۆتن، ب ج‍‌ھ ئینا. ئەڤ گۆتنە هەتا نوكە ژی د ناڤ جوهیان دا یا بەڵاڤە.</verse>
				<verse number="16">هەر یازدە شاگرد چوونە جەلیلێ، بۆ وی چیایێ عیسای بۆ وان دەستنیشانكری.</verse>
				<verse number="17">دەمێ وان دیتی، سوجدە بۆ بر، لێ هندەك ب گۆمان كەفتن.</verse>
				<verse number="18">عیسا بەرەڤ شاگردان چوو و گۆت: «هەمی دەستهەلاتا ل ئەردی و ل ئەسمانی بۆ من یا هاتیە دان.</verse>
				<verse number="19">ئەڤجا هەڕن و هەمی مللەتان بكەنە شاگرد، كو وان ب ناڤێ باب و كوڕ و گیانێ پیرۆز تافیر بكەن</verse>
				<verse number="20">و وان فێر بكەن كو پێگیریێ ب هەمی فەرمانێن من داینە هەوە بكەن. ئەڤە ئەز هەمی رۆژان هەتا دویماهیا سەردەمی، ل گەل هەوەمە.»</verse>
			</chapter>
		</book>
		<book number="41">
			<chapter number="1">
				<verse number="1">ئەڤەیە دەستپێكا مزگینیا عیسایێ مەسیحێ كوڕێ خودێ.</verse>
				<verse number="2">هەروەكو د پەیاما ئیشایا پێغەمبەری دا هاتیە نڤیسین: «ئەڤە ئەز دێ هنارتیێ خۆ ل پێشیا تە هنێرم، ئەوێ دێ رێكا تە ئامادە كەت»</verse>
				<verse number="3">«دەنگەك ل چۆلی گازی دكەت: ‹رێكێ بۆ خودانی ئامادە بكەن، پەیادەڕێیان بۆ هاتنا وی راست بكەن›»،</verse>
				<verse number="4">وەسا یوحەننایێ تافیركەر ل چۆلی دیار بوو. ئەوی رادگەهاند كو خەلك ل خۆ بزڤڕن و بهێنە تافیركرن ، داكو ل گونەهێن وان بهێتە بورین.</verse>
				<verse number="5">هەمی خەلكێ دەڤەرا یەهودیایێ و هەمی خەلكێ ئورشەلیمێ دەردكەفتن و بەرەڤ وی دچوون و دانپێدان ب گونەهێن خۆ دكر و ل سەر دەستێ وی د رویبارێ ئوردن دا دهاتنە تافیركرن.</verse>
				<verse number="6">یوحەننای جلكەكێ ژ پویرتێ حێشتران ل بەر بوو و ناڤتەنگا خۆ ب قایشەكا كەڤلی گرێ ددا، كولی و هنگڤینێ چۆلی دخوارن.</verse>
				<verse number="7">وی گازی دكر و دگۆت: «پشتی من دێ ئێكێ ژ من ب هێزتر هێت، ئەوێ ئەز هەژی هندێ نینم بچەمیێم و بەندكێ پێلاڤا وی ڤەكەم.</verse>
				<verse number="8">من هوین ب ئاڤێ تافیر كرن، لێ ئەو دێ هەوە ب گیانێ پیرۆز تافیر كەت.»</verse>
				<verse number="9">د وان رۆژان دا عیسا ژ ناسیرەیێ ل دەڤەرا جەلیل هات و ل سەر دەستێ یوحەننای د رویبارێ ئوردن دا هاتە تافیركرن.</verse>
				<verse number="10">چەوا عیسا ژ ئاڤێ دەركەفت، دیت ئەسمان شەق بوو و گیانێ پیرۆز وەكو كووترەكێ هاتە خوار و ل سەر وی دادا</verse>
				<verse number="11">و دەنگەك ژ ئەسمانان هات و گۆت: «تۆ كوڕێ منی یێ خۆشتڤی، دلێ من ب تە یێ خۆش بووی.»</verse>
				<verse number="12">ئێكسەر گیانێ پیرۆز عیسا دەرئێخستە چۆلی.</verse>
				<verse number="13">چل رۆژان ل وێرێ ما و ژ لایێ ئبلیسی ڤە دهاتە تاقیكرن. د ناڤ دڕندان دا بوو و فریشتەیان خزمەتا وی دكر.</verse>
				<verse number="14">پشتی یوحەننا هاتیە زیندانكرن، عیسا هاتە جەلیل و مزگینیا خودێ رادگەهاند</verse>
				<verse number="15">و دگۆت: «دەم یێ ب دویماهی هاتی، پاشایەتیا خودێ یا نێزیك بووی. ل خۆ بزڤڕن و باوەریێ ب مزگینیێ بینن.»</verse>
				<verse number="16">دەمێ ئەو ل بەر كنارێ دەریاكا جەلیل بڕێڤە دچوو، وی شەمعون و برایێ وی ئەندراوس دیتن، یێ تۆڕێ دهاڤێژنە د دەریاكێ دا، چنكو ئەو ماسیگر بوون.</verse>
				<verse number="17">عیسای گۆتە وان: «ب دویڤ من بكەڤن، دێ هەوە كەمە نێچیرڤانێن مرۆڤان.»</verse>
				<verse number="18">ئینا د گاڤێ دا تۆڕێن خۆ هێلان و ب دویڤ وی كەفتن.</verse>
				<verse number="19">پیچەكێ وێڤەتر چوو، یەعقوبێ كوڕێ زەبەدی و یوحەننایێ برایێ وی دیتن، ئەو د بەلەمێ دا بوون تۆڕ دروست دكرن.</verse>
				<verse number="20">د ج‍‌ھ دا گازی وان كر، وان ژی بابێ خۆ زەبەدی ل گەل پالەیێن وی د بەلەمێ دا هێلان و ب دویڤ وی كەفتن.</verse>
				<verse number="21">چوونە كەفەرناحوم، رۆژا شەمبیێ عیسا چوو د كنیشتەیێ ڤە و دەست ب فێركرنێ كر.</verse>
				<verse number="22">ئەو خەلكێ ل وێرێ ژ فێركرنا وی حێبەتی بوون، چنكو وی وەكو مرۆڤەكێ خودان دەستهەلات ئەو فێر دكرن، نە وەكو مامۆستایێن دەستووری.</verse>
				<verse number="23">د وی دەمی دا زەڵامەك ل كنیشتەیا وان هەبوو گیانەكێ پیس هنگافتبوو ، كرە قێڕی</verse>
				<verse number="24">و گۆت: «تە چ ژ مە دڤێت، عیسایێ ناسیرەیی؟ تۆ هاتی مە ژ ناڤ ببەی؟ ئەز دزانم تۆ كی، تۆ پیرۆزێ خودێی!»</verse>
				<verse number="25">عیسای ئەو پاشڤە بر و گۆتێ: «بێدەنگ بە و ژێ دەركەڤە!»</verse>
				<verse number="26">گیانێ پیس زەڵام ئێخست و قێڕیەكا ب هێز راهێلا و ژێ دەركەفت.</verse>
				<verse number="27">خەلك هەمی گوهشین و پرسیار ژ ئێكودوو كرن: «ئەڤە چیە؟ فێركرنەكا نویە یا ب دەستهەلاتداری ڤە دهێتە گۆتن! فەرمانێ ل گیانێن پیس ژی دكەت و ئەو ب فەرمانا وی دكەن!»</verse>
				<verse number="28">ناڤودەنگێ عیسای د گاڤێ دا ل هەمی دەوروبەرێن جەلیل بەڵاڤ بوو.</verse>
				<verse number="29">دەمێ ئەو ژ كنیشتەیێ دەركەفتین، ل گەل یەعقوبی و یوحەننای هاتنە مالا شەمعون و ئەندراوسی.</verse>
				<verse number="30">خەسیا شەمعونی د ناڤ نڤینان دا یا تاوی بوو، وان ئێكسەر بەحسێ رەوشا وێ بۆ عیسای كر.</verse>
				<verse number="31">بەرەڤ وێ چوو و دەستێ وێ گرت و راكر و تایێ بەردا و وێ دەست ب خزمەتا وان كر.</verse>
				<verse number="32">ب شەڤ، پشتی رۆژ چوویە ئاڤا، هەمی مرۆڤێن نەساخ و ئەوێن ئەجنەیان هنگافتین ئینانە نك عیسای.</verse>
				<verse number="33">خەلكێ باژێڕی هەمی ل بەر دەرگەهی خڕڤەبوون.</verse>
				<verse number="34">گەلەك نەساخ ژ گەلەك جۆرێن نەساخیان چارەسەر كرن، گەلەك ئەجنە ژی دەرئێخستن و وی نەدهێلا ئەجنە بئاخڤن، چنكو وان دزانی ئەو كیە.</verse>
				<verse number="35">سپێدەیا رۆژا پاشتر بەری ئەلندێ، عیسا رابوو و دەركەفت و قەستا جهەكێ ڤەدەر كر و ل وێرێ نڤێژ دكر.</verse>
				<verse number="36">شەمعون و ئەوێن د گەل دا چوون و لێ گەڕیان،</verse>
				<verse number="37">دەمێ وان ئەو دیتی گۆتنێ: «هەمی یێ داخوازا تە دكەن!»</verse>
				<verse number="38">ئینا عیسای گۆتە وان: «وەرن دا بچینە گوندێن دەوروبەر، دا مزگینیێ ل وێرێ ژی رابگەهینم. چنكو ئەز یێ ژ بەر هندێ هاتیم.»</verse>
				<verse number="39">ل هەمی دەڤەرا جەلیل دگەڕیا، مزگینی ل كنیشتەیێن وان رادگەهاند و ئەجنە دەردئێخستن.</verse>
				<verse number="40">زەڵامەكێ گوڕی هاتە نك وی، هیڤی ژێ كرن و بەرامبەری وی چۆكڤەدان و گۆتێ: «ئەگەر تە بڤێت، تۆ دشێی من پاقژ بكەی.»</verse>
				<verse number="41">دلێ عیسای پێ سۆت و دەستێ خۆ كرێ و گۆتێ: «من دڤێت، پاقژ ببە.»</verse>
				<verse number="42">د گاڤێ دا گوڕیاتی لێ نەما و پاقژ بوو.</verse>
				<verse number="43">عیسای د گاڤێ دا ئەو ب رێ ئێخست، پشتی ب توندی هۆشداریا وی كری</verse>
				<verse number="44">و گۆتێ: «هشیار بە، چ تشتان بۆ چ كەسان نەبێژی! لێ هەڕە و خۆ نیشا كاهنی بدە و ئەوا مووسای فەرمان پێ دای ژ پێش پاقژبوونا خۆ ڤە پێشكێش بكە، وەك شاهدەیی بۆ وان.»</verse>
				<verse number="45">لێ ئەو دەركەفت و دەست پێ كر ب ئاشكرایی دگۆت و سەرهاتیا خۆ بەڵاڤ دكر، تا ئێدی عیسا نەدشیا ب ئاشكرایی بچیتە چ باژێڕان، لێ ئەو دما ژ دەرڤە ل جهێن ڤەدەر. خەلك ژی ژ هەمی جهان هەر دهاتنە نك وی.</verse>
			</chapter>
			<chapter number="2">
				<verse number="1">پشتی چەند رۆژان، عیسا ڤەگەڕیا ڤە باژێڕێ كەفەرناحوم، خەلكی گو‍‌ھ لێ بوو كو ئەو یێ ل مال.</verse>
				<verse number="2">ئینا گەلەك ژ وان لێ كۆم بوون تا ل بەر دەری ژی جهی نەدكر، ئەوی ژی پەیاما خودێ بۆ وان رادگەهاند.</verse>
				<verse number="3">هندەك هاتن و فاڵنجیەك د گەل دا بوو و چوار زەڵامان هەلگرتبوو،</verse>
				<verse number="4">لێ ژ بەر بۆشاتیێ، نەدشیان نێزیكی وی ببن و چوونە وی جهێ عیسا تێدا و بان كون كر و مرۆڤێ فاڵنجی ب نڤین ڤە داهێلا خوارێ.</verse>
				<verse number="5">دەمێ عیسای باوەریا وان دیتی، گۆتە یێ فاڵنجی: «كوڕێ من، ل گونەهێن تە هاتە بورین!»</verse>
				<verse number="6">هندەك مامۆستایێن دەستووری د ناڤ وان دا د روینشتی بوون و د دلێ خۆ دا دگۆتن:</verse>
				<verse number="7">«چەوا ئەڤ زەڵامە ئاخفتنەكا هۆسا دبێژیت؟ ئەو یێ كوفریان دكەت! ما كی ژ خودێ پێڤەتر دشێت ل گونەهان ببوریت؟»</verse>
				<verse number="8">د ج‍‌ھ دا عیسای ب گیانێ خۆ زانی ئەو چ هزر دكەن، ئەڤجا گۆتە وان: «بۆچی هوین هۆسا د دلێ خۆ دا هزران دكەن؟</verse>
				<verse number="9">كیژ ژ ڤان ب ساناهیترە، كو مرۆڤ بۆ ڤی فاڵنجی بێژیت: ‹ل گونەهێن تە هاتە بورین› یان بێژیت: ‹رابە نڤینێن خۆ هەلگرە و بڕێڤە هەڕە›؟</verse>
				<verse number="10">لێ ئەز دێ بۆ هەوە سەلمینم كو كوڕێ مرۆڤ ل سەر ئەردی دەستهەلاتا هەی ل گونەهان ببوریت،» ئەڤجا گۆتە یێ فاڵنجی:</verse>
				<verse number="11">«دبێژمە تە: رابە و نڤینێن خۆ هەلگرە و هەڕە مالا خۆ.»</verse>
				<verse number="12">د گاڤێ دا ئەو زەڵام رابوو و نڤینێن خۆ هەلگرتن و ل پێش چاڤێن هەمیان دەركەفت. ئینا هەمی گوهشین و پەسنا خودێ دكر و دگۆتن: «مە چ جاران وەكو ڤی تشتی نەدیتیە!»</verse>
				<verse number="13">جارەكا دی عیسا دەركەفتە كنارێ دەریاكێ. هەمی خەلك هاتنە نك وی و ئەوی دەست ب فێركرنا وان كر.</verse>
				<verse number="14">دەمێ ئەو بڕێڤە دچوو، لێڤی یێ كوڕێ حەلفی دیت ل جهێ باج وەرگرتنێ یێ روینشتی بوو، عیسای گۆتێ: «ب دویڤ من بكەڤە.» ئەو رابوو و ب دویڤ وی كەفت.</verse>
				<verse number="15">دەمێ عیسا ل سەر سفرێ ل مالا لێڤی، گەلەك باجگر و گونەهكارێن دی ل گەل وی و شاگردێن وی د روینشتی بوون، چنكو ئەوێن ب دویڤ وی كەفتین گەلەك بوون.</verse>
				<verse number="16">دەمێ مامۆستایێن دەستووری یێن فەریسی، دیتی عیسا یێ ل گەل گونەهكار و باجگران خوارنێ دخۆت، گۆتنە شاگردێن وی: «بۆچی ل گەل باجگر و گونەهكاران خوارنێ دخۆت؟»</verse>
				<verse number="17">دەمێ عیسای گو‍‌ھ لێ بووی، گۆتێ: «مرۆڤێن ساخلەم پێدڤی ب نۆژداری نینە، لێ مرۆڤێن نەساخ. ئەز نەهاتیمە گازی مرۆڤێن راستدار بكەم، لێ یێن گونەهكار.»</verse>
				<verse number="18">شاگردێن یوحەننای و فەریسی ب رۆژی بوون، ئەڤجا هندەك مرۆڤ هاتنە نك عیسای و گۆتنێ: «بۆچی شاگردێن فەریسیان و شاگردێن یوحەننای رۆژیان دگرن، لێ شاگردێن تە ناگرن؟»</verse>
				<verse number="19">گۆتە وان: «ئەرێ ما داخوازكریێن داوەتێ دشێن ب رۆژی بن، هێشتا زاڤا د ناڤ وان دا؟ هندی زاڤا د ناڤ وان دا بیت، ئەو نەشێن ب رۆژی بن.</verse>
				<verse number="20">لێ رۆژ دێ هێن، زاڤا دێ ژ ناڤ وان هێتە راكرن، هنگی ل وێ رۆژێ ئەو دێ رۆژیان گرن.</verse>
				<verse number="21">كەس جلكەكێ كەڤن ب پاتەكێ ل ئاڤێ نەدای پنی ناكەت، نەكو پاتەیێ نوی تێك بچیت و ژ جلكێ كەڤن بكێشیت و كون خرابتر لێ بهێت.</verse>
				<verse number="22">كەس ژی شەرابا نوی ناكەتە مەشكێن كەڤن، ئەگەر وە كر شەراب دێ مەشكان پەقینیت و شەراب دێ هێتە رشتن و مەشك ژی دێ پویچ بن. لێ شەرابا نوی دكەنە مەشكێن نوی.»</verse>
				<verse number="23">د شەمبیێ دا، عیسا د ناڤ دەخلان را دبوری و شاگردێن وی بڕێڤە دەست ب گولیكرنێ كر.</verse>
				<verse number="24">ئینا فەریسیان گۆتە وی: «بەرێ خۆ بدێ، بۆچی ئەو وێ دكەن، ئەوا نە رەوایە د شەمبیێ دا بهێتە كرن؟»</verse>
				<verse number="25">گۆتە وان: «ما هەوە قەت ئەو نەخواندیە كا داوودی چ كر، دەمێ ئەو و یێن ل گەل وی كەفتینە هەوجەییێ و برسی بووین،</verse>
				<verse number="26">چەوا ل سەردەمێ ئەبیاتارێ سەرۆككاهن، ئەو چوو د مالا خودێ ڤە و نانێ پێشكێشیێ خوار و دا یێن ل گەل خۆ ژی، هەر چەندە ژبلی كاهنان نە رەوایە كەس ژێ بخۆت؟»</verse>
				<verse number="27">و وی گۆتە وان: «شەمبی ژ پێخەمەت مرۆڤان یا هاتیە چێكرن، نە مرۆڤ ژ پێخەمەت شەمبیێ.</verse>
				<verse number="28">ئەڤجا كوڕێ مرۆڤ خودانێ شەمبیێیە ژی.»</verse>
			</chapter>
			<chapter number="3">
				<verse number="1">عیسا جارەكا دی چوو د كنیشتەیێ ڤە، مرۆڤەكێ دەست گورۆج ل وێرێ بوو.</verse>
				<verse number="2">چاڤێ وان لێ بوو كا دێ وی ل شەمبیێ ساخ كەت، دا وی تاوانبار بكەن.</verse>
				<verse number="3">گۆتە زەڵامێ دەست گورۆج: «رابە ل ناڤەندێ راوەستە!»</verse>
				<verse number="4">پاشی گۆتە وان: «ئایا ل شەمبیێ كرنا كارێ باش رەوایە، یان كارێ خراب؟ قورتالكرنا ژیانەكێ یان كوشتن؟» لێ ئەو بێدەنگ بوون.</verse>
				<verse number="5">عیسا ب تۆڕەبوون ڤە ل وان زڤڕی و ژ سەرهشكیا وان خەمگین بوو، گۆتە وی مرۆڤی: «دەستێ خۆ درێژ كە!» وی ژی دەستێ خۆ درێژ كر و دەستێ وی ساخ بووڤە.</verse>
				<verse number="6">ئینا فەریسی دەركەفتن و د گاڤێ دا ل گەل لایەنگرێن هێرودێسی ل دژی عیسای دەست ب پیلان دانانێ كرن، كا چەوا وی بكوژن.</verse>
				<verse number="7">عیسا و شاگردێن خۆ ژ وێرێ چوونە دەریاكێ و جەماوەرەكێ مەزن ژ جەلیلێ ب دویڤ كەفتن.</verse>
				<verse number="8">دەمێ خەلكی گو‍‌ھ ل وان تشتێن وی كرین بووی، گەلەك كەس ژ یەهودیایێ، ئورشەلیمێ، ئەدومیێ، رەخێ دی یێ رویبارێ ئوردن و ژ دەوروبەرێن سور و سایدایێ ژی هاتنە نك وی.</verse>
				<verse number="9">عیسای ژ بەر وێ گێلەشۆكا مەزن گۆتە شاگردێن خۆ كو بۆ وی بەلەمەكا بچویك ئامادە بكەن، داكو ژ بەر پالدانێ فشار لێ نەهێتە كرن.</verse>
				<verse number="10">چنكو وی گەلەك خەلك ساخ كربوون، لەوما هەر ئێكێ نەساخ ژی بزاڤ دكر خۆ نێزیكی عیسای بكەت، داكو دەستێ خۆ بگەهینیتێ.</verse>
				<verse number="11">ئەو كەسێن گیانێن پیس تێدا، دەمێ وان عیسا ددیت، بەرامبەری وی دكەفتنە سەر چۆكێن خۆ و دكرنە قێڕی: «تۆ كوڕێ خودێی!»</verse>
				<verse number="12">لێ وی ب توندی فەرمان ل وان دكر، كو وی ئاشكرا نەكەن.</verse>
				<verse number="13">پاشی عیسا ب سەر چیای كەفت و گازی وان كر یێن وی دڤیان. ئەو ژی چوونە نك وی.</verse>
				<verse number="14">دوازدە شاگرد دەست نیشان كرن و ناڤێ ‹هنارتی› دانا سەر وان، دا ل گەل وی بن و وان بهنێریت دا مزگینیێ رابگەهینن</verse>
				<verse number="15">و وان دەستهەلات بۆ دەرئێخستنا ئەجنەیان هەبیت.</verse>
				<verse number="16">ئەڤە ئەو دوازدەنە ئەوێن وی دەست نیشان كرین: شەمعون ئەوێ ناڤێ وی كریە پەترۆس،</verse>
				<verse number="17">یەعقوب و یوحەننایێ برایێ وی، كوڕێن زەبەدی، ناڤێ وان كرە بووانەرجس ئانكو كوڕێن برویسیێ،</verse>
				<verse number="18">ئەندراوس، فیلیپۆس، بەرتولماوس، مەتتا، توماس، یەعقوبێ كوڕێ حەلفی، تەداوس، شەمعونێ وەڵاتپەروەر</verse>
				<verse number="19">و یەهودایێ ئەسخەریوتی ئەوێ بێبەختی ل عیسای كری.</verse>
				<verse number="20">پاشی عیسا هاتە مالەكێ و جارەكا دی جەماوەرەك لێ خڕڤەبوو، تاكو ئێدی عیسا و شاگردێن وی نەشیاین خوارنێ ژی بخۆن.</verse>
				<verse number="21">دەمێ مرۆڤێن وی گو‍‌ھ لێ بووی، هاتن دا ببەن، چنكو دگۆتن: «ئەو یێ تێكچووی.»</verse>
				<verse number="22">مامۆستایێن دەستووری ئەوێن ژ ئورشەلیمێ هاتینە خوار دگۆتن: «بەعلزەبولی یێ هنگافتی» و «ئەو ب دەستهەلاتا سەرۆكێ ئەجنەیان، ئەجنەیان دەردئێخیت.»</verse>
				<verse number="23">ئەڤجا عیسای گازی وان كر و ب نموونەیان ل گەل وان ئاخفت و گۆت: «ئبلیس چەوا دشێت ئبلیسی دەربئێخیت؟</verse>
				<verse number="24">ئەگەر پاشایەتیەكێ دووبەرەكی بكەڤیتە د ناڤ دا، ئەو نەشێت خۆ رابگریت.</verse>
				<verse number="25">یان ئەگەر مالەكێ دووبەرەكی بكەڤیتە د ناڤ دا، ئەو نەشێت خۆ رابگریت.</verse>
				<verse number="26">ئەگەر ئبلیس دژی خۆ راوەستیا و دووبەرەكی كەفتە د ناڤ دا، ئەو نەشێت خۆ رابگریت، لێ ئەو دێ نەمانا وی بیت.</verse>
				<verse number="27">ب راستی ژی كەس نەشێت بچیتە د مالا زەڵامەكێ هێزدار ڤە و كەلوپەلێن وی تالان بكەت، ئەگەر ئەو ل بەراهیێ وی زەڵامێ هێزدار گرێ نەدەت و پشتی هنگی مالا وی تالان بكەت.</verse>
				<verse number="28">راستیێ دبێژمە هەوە: هەر گونەهەك و هەر گۆتنەكا خراب یا چەوا بیت، خودێ دێ ل مرۆڤان بوریت،</verse>
				<verse number="29">لێ ئەوێ كوفریان د دەرهەقا گیانێ پیرۆز دا بكەت، چ جاران ل وی ناهێتە بورین، گونەها وی دێ هەروهەر مینیت.»</verse>
				<verse number="30">ب ڤێ ئاخفتنێ بەرسڤا وان دا ئەوێن دگۆتن: «گیانەكێ پیس یێ هنگافتی.»</verse>
				<verse number="31">د وی دەمی دا، دایك و برایێن وی هاتن و ژ دەرڤە راوەستیان و هنارتنە د دویڤ را.</verse>
				<verse number="32">جەماوەرەك ل دۆرێن وی یێ روینشتی بوو، گۆتنە وی: «ئەڤە دایكا تە و برایێن تە ژ دەرڤە د راوەستیاینە، داخوازا تە دكەن.»</verse>
				<verse number="33">بەرسڤا وان دا و گۆت: «دایكا من و برایێن من كینە؟»</verse>
				<verse number="34">بەرێ خۆ دا ئەوێن ل دەوروبەرێن وی دروینشتی و گۆت: «ئها ئەڤەنە دایك و برایێن من!</verse>
				<verse number="35">چنكو هەر كەسێ ب حەزا خودێ بكەت، ئەوە خویشك و برا و دایكا من.»</verse>
			</chapter>
			<chapter number="4">
				<verse number="1">عیسای جارەكا دی ل سەر لێڤا دەریاكێ دەست ب فێركرنێ كر. خەلكەكێ زۆر لێ خڕڤە بوو، ژ بەر هندێ ئەو ل بەلەمەكا د دەریایێ دا سیار بوو و روینشت و هەمی خەلك ژی ل سەر لێڤا دەریاكێ ل ئەردی بوون.</verse>
				<verse number="2">وی ب نموونەیان ئەو فێری گەلەك تشتان دكرن. د فێركرنا خۆ دا گۆتە وان:</verse>
				<verse number="3">«هشیار بن و گوهێ خۆ بدەنێ! تۆڤچین دەركەفت دا تۆڤی بهاڤێژیت.</verse>
				<verse number="4">دەمێ وی تۆڤ دهاڤێت، هندەك ژێ كەفتە سەر رێكێ، ئینا باڵندە هاتن و خوار.</verse>
				<verse number="5">هندەك ژی كەفتە سەر ئەردەكێ كەڤرین یێ كێم ئاخ و زوی شین بوو، چنكو ئاخا وی نە یا كویر بوو.</verse>
				<verse number="6">دەمێ رۆژ هەلاتی، سۆت و چنكو یێ بێ رە‍‌ھ بوو، هشك بوو.</verse>
				<verse number="7">هندەك ژی كەفتە ناڤ ستریان، ستریان وەرار كر و ئەو فەتساند و چ بەرهەم نەدا.</verse>
				<verse number="8">هندەك ژی كەفتە ئەردەكێ باش و بەرهەم دا. ئەو شین بوو و وەرار كر و بەرهەم دا، هندەكان سی‍‌ھ جاركی و هندەكان شێست جاركی و هندەكان ژی سەد جاركی.»</verse>
				<verse number="9">پاشی عیسای گۆت: «ئەوێ گو‍‌ھ بۆ بهیستنێ هەبن، بلا ببهیسیت.»</verse>
				<verse number="10">دەمێ عیسا مایە ب تنێ، ئەوێن ل دەوروبەرێن وی و هەر دوازدان پرسیارا رامانا نموونەیێ ژێ كر،</verse>
				<verse number="11">وی گۆتە وان: «نهێنیا پاشایەتیا خودێ بۆ هەوە یا هاتیە دان، لێ بۆ ئەوێن ژ دەرڤە، هەمی تشت ب نموونەیان دهێتە گۆتن</verse>
				<verse number="12">دا ‹چاڤ ڤەكری لێ بنێڕن و نەبینن، گو‍‌ھ ڤەكری ببهیسن و تێنەگەهن، نەكو بزڤڕنەڤە، ئەڤجا ل گونەهێن وان بهێتە بورین.›»</verse>
				<verse number="13">پاشی گۆتە وان: «ما هوین د ڤێ نموونەیێ نەگەهشتن؟ پا چەوا دێ د هەمی نموونەیێن دی گەهن؟</verse>
				<verse number="14">تۆڤچین پەیڤێ دچینیت.</verse>
				<verse number="15">ئەوێن ل سەر رێكێ، ل وی جهێ پەیڤ دهێتە چاندن، ئەڤەنە: دەمێ گو‍‌ھ لێ دبن، ئێكسەر ئبلیس دهێت و پەیڤا د دلێ وان دا هاتیە چاندن، دڕەڤینیت.</verse>
				<verse number="16">هەروەسا ئەوێن ل سەر ئەردێ كەڤرین هاتینە چاندن، ئەو كەسن یێن دەمێ گو‍‌ھ ل پەیڤێ دبن، ئێكسەر ب دلخۆشی وەردگرن،</verse>
				<verse number="17">لێ ژ بەر كو رە‍‌ھ د وان دا نینن، ئەو د دۆمكورتن، ئەڤجا دەمێ تەنگاڤی یان تەپەسەری ژ بەر پەیڤێ ب سەرێ وان دهێت، ئێكسەر پەیڤێ دهێلن.</verse>
				<verse number="18">هندەكێن دی ئەون یێن د ناڤ ستریان دا هاتینە چاندن. ئەون یێن پەیڤێ دبهیسن،</verse>
				<verse number="19">لێ خەمێن ڤێ جیهانێ و خاپاندنا دەولەمەندیێ و حەزژێكرنا تشتێن دی دكەڤیتە د ناڤ وان دا و پەیڤێ دفەتسینن و پەیڤ بێ بەرهەم دبیت.</verse>
				<verse number="20">ئەوێن ل ئەردێ باش هاتینە چاندن ئەڤەنە: ئەون یێن پەیڤێ دبهیسن و وەردگرن و بەرهەمی ددەن، هندەك سی‍‌ھ جاركی، هندەك شێست جاركی و هندەك سەد جاركی.»</verse>
				<verse number="21">هەروەسا گۆتە وان: «ئەرێ كەسەك چرایەكی دئینیت، دا ل بن ئامانەكی یان ژی ل بن تەختی دانیت؟ ما نادانیتە سەر چرادانكێ؟</verse>
				<verse number="22">چ ڤەشارتی نینن، ئەگەر بۆ ئاشكرابوونێ نەبن و تشتەك نەبوویە نهێنی، ئەگەر بۆ دیاربوونێ نەبیت.</verse>
				<verse number="23">ئەگەر كەسەكی گو‍‌ھ بۆ بهیستنێ هەبن، بلا ببهیسیت.»</verse>
				<verse number="24">پاشی گۆتە وان: «بنێڕن تشتێ هوین گوهداریێ دكەن! ب وی پیڤەرێ هوین دپیڤن، دێ بۆ هەوە ژی ب وی هێتە پیڤان و دێ بۆ هەوە زێدەتر بیت،</verse>
				<verse number="25">چنكو ئەوێ هەیی دێ پتر بۆ وی هێتە دان و ئەوێ نەیی، خۆ یێ هەی ژی دێ ژێ هێتە ستاندن.»</verse>
				<verse number="26">گۆت ژی: «پاشایەتیا خودێ هۆسایە: مرۆڤەكی تۆڤ دهاڤێتە سەر ئەردی.</verse>
				<verse number="27">ب شەڤێ دنڤیت و ب رۆژێ رادبیت، تۆڤ شین دبیت و وەرارێ دكەت و ئەو نزانیت چەوا.</verse>
				<verse number="28">ئەرد ب خۆ بەرهەمی ددەت، ل پێشیێ بستیكێ ددەت، پاشی دكەتە گولی، پاشی دكەتە گولیەكا تژی گەنم.</verse>
				<verse number="29">ئەڤجا دەمێ بەرهەم دگەهیت، ئێكسەر شالۆكێ دهاڤێژیتێ، چنكو دەمێ دروینێ یێ هاتی.»</verse>
				<verse number="30">پاشی گۆت: «ئەم پاشایەتیا خودێ وەكو چ دانین؟ یان ژی ب چ نموونە دیار بكەین؟</verse>
				<verse number="31">ئەو وەكو دندكەكا خەردەلێیە، كو ژ هەمی تۆڤێن ل سەر ئەردی دهێنە چاندن بچویكترە،</verse>
				<verse number="32">لێ پشتی چاندنێ بلند دبیت و دبیتە مەزنترین شینكاتی و چەقێن هند مەزن ددەت كو باڵندەیێن ئەسمانی دشێن ل بن سیبەرا وێ ڤەحەویێن.»</verse>
				<verse number="33">ب گەلەك نموونەیێن ژ ڤی شێوەی، عیسای ل دویڤ ئاستێ ئەو دشیان تێبگەهن پەیاما خودێ بۆ وان رادگەهاند</verse>
				<verse number="34">و بێ نموونە ل گەل وان نەدئاخفت، لێ دەمێ ل گەل شاگردێن خۆ ڤەدەر دبوو، ئەوی هەمی تشت دیار دكرن.</verse>
				<verse number="35">دەمێ بوویە ئێڤار، گۆتە وان: «دا دەرباز ببینە رەخێ دی یێ ئاڤێ!»</verse>
				<verse number="36">و شاگردان جەماوەر ڤەڕەڤاند و عیسا ب بەلەم ڤە بر، هندەك بەلەمێن دی ژی د گەل دا بوون.</verse>
				<verse number="37">باڕۆڤەیەكا توند هات و پێلان ل بەلەمێ ددا و چ نەمابوو تژی ئاڤ ببیت.</verse>
				<verse number="38">عیسای ژی ل پاشیا بەلەمێ سەرێ خۆ ل سەر بالیفكێ دانابوو و نڤستبوو، ئینا هشیار كر و گۆتنێ: «مامۆستا، ما دلێ تە ب مە ڤە نینە كو ئەم ژ ناڤ بچین؟»</verse>
				<verse number="39">ئینا ئەو رابوو و ل بای حەیتاند و گۆتە دەریاكێ: «كڕ بە، بێدەنگ بە!» با راوەستیا و ئارامیەكا مەزن پەیدابوو.</verse>
				<verse number="40">ئەڤجا گۆتە وان: «بۆچی هوین دترسن؟ ما هێشتا هەوە باوەری نینە؟»</verse>
				<verse number="41">ترسەكا مەزن ئەو گرتن و گۆتنە ئێكودوو: «ئەڤە كیە؟ هەتا با و دەریا ژی گوهێ خۆ ددەنێ!»</verse>
			</chapter>
			<chapter number="5">
				<verse number="1">پاشی گەهشتنە رەخێ دی یێ دەریاكا جەلیل، ل دەڤەرا جەراسینیان.</verse>
				<verse number="2">دەمێ ژ بەلەمێ هاتیە خوار، ئێكسەر ژ گۆڕستانێ زەڵامەك هاتە بەراهیا وی، گیانەكێ پیس تێدا بوو.</verse>
				<verse number="3">ئەو د ناڤ گۆڕستانێ دا دژیا و ئێدی كەس نەدشیا وی گرێ بدەت، خۆ ب زنجیران ژی،</verse>
				<verse number="4">چنكو ئەو گەلەك جاران ب قەید و زنجیران هاتبوو گرێدان، زنجیر دقەتاندن و قەید دشكاندن، كەسەك نەدشیا وی ئاسێ كەت.</verse>
				<verse number="5">هەردەم ب شەڤ و رۆژ ل ناڤ گۆڕان و ل چیایان دكرە گازی و لەشێ خۆ ب بەران بریندار دكر.</verse>
				<verse number="6">دەمێ وی عیسا ژ دویر ڤە دیتی، كرە غار و چوو نك و بۆ وی چۆكڤەدان</verse>
				<verse number="7">و هندی ژێ هاتی كرە هەوار: «تە چ ژ من دڤێت، عیسایێ كوڕێ خودایێ هەری بلند؟ تۆ ب ناڤێ خودێ كەیە، من ئەشكەنجە نەدە!»</verse>
				<verse number="8">چنكو عیسای گۆتبوو وی: «هەی گیانێ پیس، ژ ڤی مرۆڤی دەركەڤە!»</verse>
				<verse number="9">عیسای پرسیار ژێ كر: «ناڤێ تە چیە؟» ئینا بەرسڤ دا: «ناڤێ من ‹لەشكەر›ە، چنكو ئەم گەلەكین!»</verse>
				<verse number="10">وی گەلەك هیڤی ژ عیسای كرن كو وان نە هنێریتە ژ دەرڤەی دەڤەرێ.</verse>
				<verse number="11">ل وێرێ، ل قونتارا چیای، رەڤدەیەكا مەزن یا بەرازان دچەری.</verse>
				<verse number="12">گیانێن پیس هیڤی ژ عیسای كرن و گۆتن: «مە بهنێرە د ناڤ بەرازان دا، داكو بچینە تێدا!»</verse>
				<verse number="13">ئەڤجا دەستویریا وان دا و گیانێن پیس دەركەفتن و چوونە د بەرازان دا. ئینا رەڤدە ژ وێ قونتارا رك بەرەڤ دەریاكێ بەزی و خۆ هاڤێتە تێدا و خەندقی، ژمارەیا وان نێزیكی دوو هزاران بوو.</verse>
				<verse number="14">گاڤان ژی رەڤین و ئەو رویدان ل باژێڕی و ل گوندان راگەهاند، ئینا خەلك دەركەفتن دا ببینن كا چ رویدایە.</verse>
				<verse number="15">دەمێ هاتینە نك عیسای، دیتن ئەو زەڵامێ لەشكەرەكێ ئەجنەیان تێدا ل وێرێ یێ روینشتیە و جلكێن ل بەر و یێ ل سەر هشێن خۆ، ئینا ترسیان.</verse>
				<verse number="16">ئەوێن ئەڤ رویدانە دیتی و كا چ ب سەرێ وی مرۆڤێ ئەجنە تێدا ئاكنجی و ب سەرێ بەرازان هاتی، بۆ خەلكی بەحس كر.</verse>
				<verse number="17">ئەڤجا هیڤی ژ عیسای كرن كو ژ دەڤەرا وان بچیت.</verse>
				<verse number="18">دەمێ عیسا ل بەلەمێ سیار دبوو، ئەو زەڵامێ بەرێ گیانێن پیس تێدا، هیڤی ژێ كرن كو ل گەل وی بیت.</verse>
				<verse number="19">ئینا عیسای دەستویری نەدایێ، لێ گۆتێ: «هەڕە مالا خۆ و بێژە مرۆڤێن خۆ كا خودانی چەند بۆ تە كر و چەوا دلۆڤانی ب تە بر.»</verse>
				<verse number="20">ئینا ئەو چوو و كا عیسای چەند بۆ كربوو، ل دەڤەرا دێكاپۆلیس راگەهاند، ئەڤجا هەمی حێبەتی مان.</verse>
				<verse number="21">دەمێ عیسا دیسان ب بەلەمێ دەربازی لایێ دی یێ دەریاكێ بووی، جەماوەرەكێ مەزن ب رەخ دەریاكێ ڤە لێ خڕڤە بوون.</verse>
				<verse number="22">ئێك ژ سەرۆكێن كنیشتەیێ، ناڤێ وی یائیرۆس بوو، هات و چەوا ئەوی عیسا دیت خۆ هاڤێتە بەر پێیێن وی</verse>
				<verse number="23">و گەلەك هیڤی ژێ كرن و گۆت: «كچا من یا بچویك یا ل بەر مرنێ، وەرە و دەستێن خۆ دانە سەر، دا ئەو ساخ ببیت و بژیت.»</verse>
				<verse number="24">ئینا ل گەل چوو و كۆمەكا مەزن ژی ب دویڤ وی كەفت و ئاسێ كر.</verse>
				<verse number="25">ژنكەك ل وێرێ هەبوو، ئەو دوازدە ساڵ بوو خوین ژ بەر دچوو.</verse>
				<verse number="26">ئەوێ گەلەك ئازار ل سەر دەستێ گەلەك نۆژداران كێشابوون و چ مالێ هەی مەزاختبوو و چ مفا نەدیتبوو، لێ رەوشا وێ ئالۆزتر لێ هاتبوو.</verse>
				<verse number="27">ئەوێ گو‍‌ھ ل دەنگوباسێن عیسای ببوو، ئەڤجا د ناڤ كۆمێ را هات و ژ پشتێ ڤە دەستێ خۆ كرە كراسێ وی.</verse>
				<verse number="28">چنكو وێ د دلێ خۆ دا دگۆت: «خۆ ئەگەر ئەز دەستێ خۆ بكەمە جلكێن وی ژی دێ ساخ بم.»</verse>
				<verse number="29">د گاڤێ دا خوین ژ بەر چوونا وێ راوەستیا، د لەشێ خۆ دا هەست پێ كر كو یا ژ دەردێ خۆ ساخ بووی.</verse>
				<verse number="30">ئێكسەر عیسا پێ حەسیا كو هێزەك ژێ دەركەفت، ل كۆمێ زڤڕی و گۆت: «كێ دەستێ خۆ كرە جلكێن من؟»</verse>
				<verse number="31">ئینا شاگردێن وی گۆتنێ: «تۆ یێ دبینی خەلكێ تە پالددەت و تۆ یێ پرسیار دكەی: ‹كێ دەستێ خۆ كرە من؟›»</verse>
				<verse number="32">لێ عیسا ل دەوروبەرێن خۆ دزڤڕی داكو یا وە كری ببینیت.</verse>
				<verse number="33">لێ ژنك ب ترس و لەرز هات، ژ بەر كو دزانی چ كارێ ب سەری هاتی، ئینا خۆ هاڤێتە بەر پێیێن وی و راستی هەمی بۆ گۆت.</verse>
				<verse number="34">ئینا گۆتە وێ: «كچا من، باوەریا تە تۆ ساخ كری. ب ئاشتی هەڕە و ژ دەردێ خۆ ساخ ببە.»</verse>
				<verse number="35">هێشتا عیسا دئاخفت، هندەك ژ مالا سەرۆكێ كنیشتەیێ هاتن و گۆتن: «كچا تە مر، ئەڤجا بۆچی دێ پتر زەحمەتێ بۆ مامۆستای چێكەی؟»</verse>
				<verse number="36">لێ عیسای گو‍‌ھ نەدا ئاخفتنا وان و گۆتە سەرۆكێ كنیشتەیێ: «نەترسە، ب تنێ باوەریێ بینە.»</verse>
				<verse number="37">ئەوی نەهێلا كەسەك ژبلی پەترۆسی و یەعقوبی و یوحەننای برایێ یەعقوبی د گەل دا بچیت.</verse>
				<verse number="38">دەمێ گەهشتینە مالا سەرۆكێ كنیشتەیێ، گێلەشۆكەك دیت، گەلەك یێ دگریێن و دلوورینن.</verse>
				<verse number="39">چوو د ژۆرڤە و گۆتە وان: «بۆچی هوین دكەنە قێڕی و دگریێن؟ زاڕۆك نەمریە، لێ یا نڤستیە!»</verse>
				<verse number="40">ئینا ئەو پێ كەنین. لێ ئەوی هەمی دەرئێخستن و دایك و بابێن كچكێ و ئەوێن د گەل وی دا، برنە جهێ كچك تێڤە.</verse>
				<verse number="41">دەستێ وێ گرت و گۆتێ: «تالیتا قومی» كو وەرگێڕانا وێ: «كچكێ، دبێژمە تە رابە.»</verse>
				<verse number="42">د گاڤێ دا كچك رابوو و بڕێڤە چوو. كچك یا دوازدە ساڵی بوو. ئەڤجا گەلەك گوهشین.</verse>
				<verse number="43">ئەوی ئەو گەلەك راسپاردن كو بلا كەس ب ڤێ چەندێ نەزانیت و گۆتێ: «خوارنێ بدەنێ دا بخۆت.»</verse>
			</chapter>
			<chapter number="6">
				<verse number="1">عیسای ئەو ج‍‌ھ هێلا و هاتە باژێڕكێ خۆ، شاگردێن وی ژی كەفتنە دویڤ.</verse>
				<verse number="2">دەمێ بوویە شەمبی، د ناڤ كنیشتەیێ دا دەست ب فێركرنێ كر. گەلەك كەس ل وێرێ بوون، دەمێ وان ئەو بهیستی، گوهشین و گۆتن: «ئەوی ئەڤ هەمی تشتە ژ كیڤە ئیناینە؟ و ئەڤە چ ئاقلمەندییە بۆ هاتیە دان؟ و ئەڤە چ حنێرن ل سەر دەستێن وی چێ دبن؟</verse>
				<verse number="3">ئەرێ ئەڤە نە ئەو دارتاشێ كوڕێ مەریەمێیە، برایێ یەعقوب و یوسی و یەهودا و شەمعونیە؟ ئەرێ ما خویشكێن وی نە ل ڤێرێنە د ناڤ مە دانە؟» هۆسا ئەو ژ وی دلگران بوون.</verse>
				<verse number="4">ئینا عیسای گۆتە وان: «چ پێغەمبەر د بێ رێز نینن، ب تنێ د ناڤ باژێڕ و كەسوكار و مالا خۆ دا نەبیت.»</verse>
				<verse number="5">نەدشیا ل وێرێ چ حنێران بكەت، ژبلی كو دەستێ خۆ كرە چەند نەساخان و ساخ كرنەڤە.</verse>
				<verse number="6">ئەو ژ بەر بێباوەریا وان یێ گوهشی بوو. پاشی ل گوندێن دەوروبەران دگەڕیا و فێركرن دكر.</verse>
				<verse number="7">وی گازی كرە هەر دوازدە شاگردان و دەست پێ كر جۆت جۆتە هنارتن و دەستهەلات ل سەر گیانێن پیس دا وان.</verse>
				<verse number="8">ئەو راسپاردن كو چ تشتی بۆ رێكێ ژبلی دارەكی هەلنەگرن، نە نانی، نە چانتكی و نە پارەی د كەمەرێن خۆ دا،</verse>
				<verse number="9">لێ پێلاڤەك ل پێ وان بیت و دوو كراسان نەكەنە بەر خۆ.</verse>
				<verse number="10">هەروەسا گۆتە وان: «هەر گاڤا هوین چوونە د مالەكێ ڤە، تێدا بمینن هەتا هوین ژ وێرێ دچن.</verse>
				<verse number="11">ل هەر جهەكێ خەلكێ وی هەوە قەبیل نەكەن و گوهێ خۆ نەدەنە ئاخفتنێن هەوە، دەمێ وی جهی دهێلن، تۆزا بنێ پێیێن خۆ داقوتن، دا ل سەر وان ببیتە شاهدەیی.»</verse>
				<verse number="12">ئینا ب رێ كەفتن و گۆتنە خەلكی كو پێدڤیە ئەو ل خۆ بزڤڕن</verse>
				<verse number="13">و وان گەلەك ئەجنە دەرئێخستن و نەخۆش زەیت كرن و ساخ كرن.</verse>
				<verse number="14">هێرودێسێ پاشا گو‍‌ھ ل نوچەیێن عیسای بوو، چنكو ناڤێ وی بەڵاڤ ببوو. هندەك مرۆڤان دگۆت: «یوحەننایێ تافیركەر ژ ناڤ مریان یێ رابووی، ژ بەر هندێ ئەو حنێر ل سەر دەستێ وی چێدبن.»</verse>
				<verse number="15">لێ هندەكێن دی دگۆت: «ئەڤە ئلیاسە.» هەروەسا هندەكان دگۆت: «ئەڤە پێغەمبەرەكە وەكو پێغەمبەرێن بەرێ.»</verse>
				<verse number="16">دەمێ هێرودێسی گو‍‌ھ لێ بووی گۆت: «ئەڤە یوحەننایە ئەوێ من سەرێ وی دایە بڕین، ژ ناڤ مریان یێ رابووی!»</verse>
				<verse number="17">هێرودێسی یوحەننا گرتبوو و د ناڤ زیندانێ دا گرێ دابوو، ژ بەر هیرودیایێ ئەوا وی مارە كری، ئەو ژی هەڤژینا فیلیپۆسێ برایێ وی بوو.</verse>
				<verse number="18">ژ بەر كو یوحەننای دگۆتە وی: «نە یا رەوایە تۆ ژنبرا خۆ مارە بكەی.»</verse>
				<verse number="19">ئەڤجا كەربێن هیرودیایێ ژ یوحەننای ڤەدبوون و دڤیا بكوژیت، لێ نەدشیا،</verse>
				<verse number="20">چنكو هێرودێس ژ یوحەننای دترسیا و دزانی كو ئەو زەڵامەكێ راستدار و پیرۆزە، ژ بەر هندێ دپاراست. دەمێ وی گوهداریا یوحەننای دكر، تەنگاڤ دبوو، لێ ل گەل هندێ ب دلخۆشی دبهیست.</verse>
				<verse number="21">پاشی بۆ هیرودیایێ دەرفەت چێبوو دەمێ هێرودێسی ب هەلكەفتا ژدایكبوونا خۆ شیڤەكا بەركەفتی بۆ ماقویلێن خۆ و فەرماندە و ناڤدارێن دەڤەرا جەلیلێ چێكری.</verse>
				<verse number="22">دەمێ كچا هیرودیایێ ب ژۆر كەفتی و سەما كری، هێرودێس و مێڤانێن وی پێ دلخۆش بوون. ئینا پاشای گۆتە كچكێ: «تە چ دڤێت ژ من بخوازە، ئەز دێ دەمە تە.»</verse>
				<verse number="23">سویند ژی بۆ وێ خوار و گۆت: «تۆ چ بخوازی ئەز دێ دەمە تە، ئەگەر نیڤا پاشایەتیا من ژی بیت.»</verse>
				<verse number="24">ئینا كچك دەركەفت و پرسیار ژ دایكا خۆ كر: «ئەز چ بخوازم؟» بەرسڤا وێ دا: «سەرێ یوحەننایێ تافیركەر!»</verse>
				<verse number="25">د گاڤێ دا ب لەز ب ژۆر كەفت و داخواز ژ پاشای كر و گۆت: «من دڤێت تۆ ڤێ گاڤێ سەرێ یوحەننایێ تافیركەر ل سەر سێنیەكێ بدەیە من!»</verse>
				<verse number="26">پاشا گەلەك خەمگین بوو، لێ ژ بەر وان سویندێن وی خوارین و ژ بەر مێڤانان، وی نەدڤیا داخوازا وێ ڤەگەڕینیت.</verse>
				<verse number="27">ئێكسەر پاشای سەربڕەك هنارت و فەرمان دایێ، كو سەرێ یوحەننای بینیت. سەربڕ چوو و سەرێ وی د زیندانێ دا بڕی</verse>
				<verse number="28">و سەرێ وی ل سەر سێنیەكێ ئینا و دا كچكێ، كچكێ ژی دا دایكا خۆ.</verse>
				<verse number="29">دەمێ دەنگوباس گەهشتینە شاگردێن یوحەننای، هاتن و تەرمێ وی بر و دانا د گۆڕەكی دا.</verse>
				<verse number="30">هنارتی ڤەگەڕیانە نك عیسای و هەمی كریار و فێركرنێن وان كرین گۆتنێ.</verse>
				<verse number="31">گەلەك خەلك دهاتن و دچوون، لەوما وان چ دەرفەت نەبوو كو خوارنا خۆ بخۆن، ئینا عیسای گۆتە وان: «هوین ب تنێ وەرنە جهەكێ ڤاڵا و پیچەكێ بێهنا خۆ ڤەدەن.»</verse>
				<verse number="32">ئەو ب تنێ ب بەلەمێ بۆ جهەكێ ڤەدەر چوون.</verse>
				<verse number="33">لێ خەلكی دیتن یێن دچن و گەلەك ژ وان ئەو نیاسین، ئەڤجا ژ هەمی باژێڕان ب پێیان غار دان و بەری وان گەهشتنە وێرێ و لێ كۆم بوون.</verse>
				<verse number="34">دەمێ عیسا ژ بەلەمێ هاتیە خوارێ، كۆمەكا مەزن یا مرۆڤان دیت، دلێ وی ب وان سۆت، چنكو ئەو وەكو پەزێ بێ شڤان بوون. ئینا ئەو فێری گەلەك تشتان كرن.</verse>
				<verse number="35">دەمەكێ درێژ ژ رۆژێ بوری، شاگردێن وی هاتنە نك وی و گۆتێ: «ئەڤە جهەكێ ڤەدەرە و هندە دێ رۆژ ئاڤا بیت،</verse>
				<verse number="36">ئەڤجا بێژە خەلكی داكو بچنە مال و گوندێن دەوروبەران و بۆ خۆ تشتەكی بكڕن و بخۆن.»</verse>
				<verse number="37">لێ عیسای بەرسڤا وان دا: «هوین تشتەكی بدەنێ دا بخۆن.» ئەوان گۆتێ: «ئەرێ تە دڤێت ئەم بچین و ب بهایێ دوو سەد دیناران بۆ وان نانی بكڕین و بدەینێ دا بخۆن؟»</verse>
				<verse number="38">لێ عیسای گۆتە وان: «هەوە چەند نان هەنە؟ هەڕن سەحكەنێ.» دەمێ وان زانی چەندێ هەی، گۆتە وی: «پێنج نان و دوو ماسی.»</verse>
				<verse number="39">ئینا فەرمان دا وان، دا بێژنە خەلكی كو كۆم كۆم ل سەر گیایێ كەسك رویننە خوارێ.</verse>
				<verse number="40">ئینا سەد سەد و پێنجی پێنجی روینشتن.</verse>
				<verse number="41">پاشی عیسای هەر پێنج نان و هەردوو ماسی وەرگرتن، بەرێ خۆ دا ئەسمانی و سوپاسیا خودێ كر و نان كەر كر و داڤ شاگردێن خۆ، داكو بدەنە خەلكی و هەردوو ماسی ژی ل سەر هەمیان لێكڤە كرن.</verse>
				<verse number="42">هەمیان خوار و تێر بوون،</verse>
				<verse number="43">پاشی دوازدە سەڵكێن تژی پرتێن نانی و ماسیان راكرن.</verse>
				<verse number="44">ژمارەیا ئەوێن ژ وی نانی خواری پێنج هزار زەڵام بوون.</verse>
				<verse number="45">هەر د وێ گاڤێ دا عیسای فەرمان ل شاگردێن خۆ كر كو ل بەلەمێ سیار بن و بەری وی بچنە بێت‌سایدا ل لایێ دی یێ دەریاكێ، هەتا ئەو جەماوەری ڤەدڕەڤینیت.</verse>
				<verse number="46">پشتی خاترخواستنێ، چوو چیای دا نڤێژێ بكەت.</verse>
				<verse number="47">دەمێ بوویە شەڤ بەلەم ل نیڤا دەریاكێ بوو و عیسا ب تنێ ل سەر هشكاتیێ بوو.</verse>
				<verse number="48">عیسای دیت شاگردێن وی گەلەك ب هاژوتنێ دوەستیێن، چنكو بەرێ بای دژی وان بوو. بەری ئەلندێ عیسا ب پێیان ل سەر ئاڤا دەریاكێ چوو نك وان و ڤیا ژ وان دەرباز ببیت.</verse>
				<verse number="49">دەمێ وان دیتی ئەو یێ ل سەر ئاڤێ بڕێڤە دچیت، هزر كرن رەشەیەكە، ئینا كرنە هەوار،</verse>
				<verse number="50">چنكو هەمیان ئەو دیت و ترسیان. لێ د گاڤێ دا ل گەل وان ئاخفت و گۆت: «پشتڕاست بن! ئەزم، نەترسن!»</verse>
				<verse number="51">ل گەل وان ل بەلەمێ سیار بوو و با راوەستیا، ئەڤجا گەلەك گوهشین و حێبەتی بوون،</verse>
				<verse number="52">چنكو ئەو د حنێرا نانی نە گەهشتبوون، ژ بەر كو د مەژی هشك بوون.</verse>
				<verse number="53">دەمێ ئەو دەربازی لایێ دی یێ دەریاكێ بووین، ل دەڤەرا جەنیسارتێ پەیا بوون و بەلەم گرێ دا.</verse>
				<verse number="54">دەمێ ژ بەلەمێ هاتینە خوار، خەلكی ئێكسەر عیسا نیاسی.</verse>
				<verse number="55">ئەڤجا رابوون و ب لەز ل وان دەوروبەران گەڕیان و نەساخ ل سەر نڤینان هەلگرتن و دئینانە هەر جهەكێ گو‍‌ھ لێ ببا كو یێ ل وێرێ.</verse>
				<verse number="56">هەر چ گوند یان باژێڕ و دەڤەرا چووبایێ، دا نەساخان داننە گۆڕەپانان و هیڤی ژێ دكرن كو ب تنێ دەستێ خۆ بكەنە ریشالۆكەكا كراسێ وی و هەمیێن دەستێ خۆ گەهاندیێ ساخ دبوون.</verse>
			</chapter>
			<chapter number="7">
				<verse number="1">فەریسی و هندەك مامۆستایێن دەستووری ژ ئورشەلیمێ هاتبوون و ل نك وی كۆم بوون.</verse>
				<verse number="2">وان دیت كو هندەك شاگردێن وی یێ خوارنێ ب دەستێن هەڕمی، ئانكو نەشویشتی، دخۆن.</verse>
				<verse number="3">(فەریسی و جوهی هەمی ب تیتالێن باب و كالان ڤە د گرێداینە، هەتا ب شێوازێ دروست دەستێن خۆ نەشوون، ناخۆن.</verse>
				<verse number="4">ئەگەر ژ بازاڕی زڤڕیبان ژی خوارن نەدخوار هەتا دەستێن خۆ نەشویشتبان. گەلەك تشتێن دی ژی ژێ وەرگرتبوون دا ب ج‍‌ھ بینن، وەكو شویشتنا پەرداغ، دوولك، ئامانێن سفری و نڤینان.)</verse>
				<verse number="5">فەریسی و مامۆستایێن دەستووری پرسیار ژێ كرن: «بۆچی شاگردێن تە ل دویڤ تیتالێن باب و كالان ناچن، لێ ب دەستێن هەڕمی خوارنێ دخۆن؟»</verse>
				<verse number="6">بەرسڤا وان دا: «ئیشایا یێ راست بوو دەمێ پەیاما خودێ دەربارەی هەوە دووڕویان راگەهاندی، هەروەكو هاتیە نڤیسین: ‹ئەڤ مللەتە ب دەڤی رێزێ ل من دگریت، لێ دلێ وی گەلەك یێ ژ من دویرە.</verse>
				<verse number="7">ئەو ژ قەستا من دپەرێسن، چنكو ئەو راسپاردەیێن مرۆڤان، هەروەكو فەرمانێن من بن، نیشا خەلكی ددەن.›</verse>
				<verse number="8">هەوە فەرمانا خودێ هێلا و هوین پێگیریێ ب تیتالێن مرۆڤان دكەن.»</verse>
				<verse number="9">پاشی گۆتە وان: «هوین چەند د شارەزانە، كو فەرمانا خودێ بدەنە رەخەكی داكو تیتالێن خۆ بپارێزن!</verse>
				<verse number="10">مووسای یا گۆتی: ‹رێزێ ل دایك و بابێن خۆ بگرە› و ‹هەر كەسێ ئاخفتنێن كرێت بێژیتە دایكا خۆ یان بابێ خۆ، دڤێت بهێتە كوشتن.›</verse>
				<verse number="11">لێ هوین دبێژن: ئەگەر ئێك بێژیتە دایكا خۆ یان بابێ خۆ: ئەو مفایێ هەوە ژ من ددیت، ئەز دێ وی كەمە ‹قوربان ›، (ئانكو پێشكێشی بۆ خودێ،)</verse>
				<verse number="12">ئێدی هوین ناهێلن ئەو چ تشتی بۆ بابێ خۆ یان دایكا خۆ بكەت.</verse>
				<verse number="13">هوین هۆسا ب ڤان تیتالێن خۆ یێن بۆ نفشێن نوی دهێلن، پەیڤا خودێ ژ كار دئێخن. گەلەك تشتێن دی ژی وەكو ڤێ هوین دكەن.»</verse>
				<verse number="14">دیسان گازی خەلكی كر و گۆتێ: «هوین هەمی گوهێ خۆ بدەنە من و تێبگەهن:</verse>
				<verse number="15">تشتەك نینە ژ دەرڤە بهێتە د لەشێ مرۆڤی دا و مرۆڤی بهەڕمینیت، لێ ئەو تشتێن ژ مرۆڤی دەردكەڤن، مرۆڤی دهەڕمینن.</verse>
				<verse number="16">ئەوێ گو‍‌ھ بۆ بهیستنێ هەبن، بلا ببهیسیت!»</verse>
				<verse number="17">دەمێ ژ نك جەماوەری چووی و ڤەگەڕیایە مال، شاگردان دەربارەی وێ نموونەیێ پرسیار ژێ كر.</verse>
				<verse number="18">ئینا گۆتە وان: «ئەرێ هوین ژی تێنەگەهشتینە؟ ما هوین نزانن هەر چ تشتێ ژ دەرڤە دهێتە د ناڤ مرۆڤی دا، نەشێت مرۆڤی بهەڕمینیت؟</verse>
				<verse number="19">چنكو ناچیتە د دلێ وی دا، لێ دچیتە د زكی دا، پاشی دەردكەڤیتە ژ دەرڤە.» ب ڤێ ئاخفتنێ هەمی خوارن پاقژ هێلان.</verse>
				<verse number="20">ئینا گۆت: «ئەو تشتێ ژ مرۆڤی دەردكەڤیت، ئەوە مرۆڤی دهەڕمینیت،</verse>
				<verse number="21">چنكو ژ ناڤ دا، ژ دلێ مرۆڤان هزرێن خراب دەردكەڤن: بێنامویسی، دزی، كوشتن،</verse>
				<verse number="22">دەهمەنپیسی، زكڕەشی، خرابی، خاپاندن، بێدەلنگی، چاڤپێنەڕابوون، بوهتان ، دفنبلندی و بێمێشكی.</verse>
				<verse number="23">ئەڤ تشتێن خراب هەمی ژ ناڤ مرۆڤی دزێن و مرۆڤی دهەڕمینن.»</verse>
				<verse number="24">پاشی عیسای ئەو دەڤەر هێلا و چوو دەوروبەرێن سور. چوو مالەكێ و ئەوی دڤیا كەس پێ نەزانیت، د سەر هندێ را ئەو نەدشیا ڤەشارتی بمینیت.</verse>
				<verse number="25">لێ ژنكەكێ های ژێ هەبوو، كچا وێ گیانەكێ پیس تێدا بوو، ئینا ئێكسەر هات و خۆ هاڤێتە بەر پێیێن وی.</verse>
				<verse number="26">ئەو ژنك یونانی بوو و خەلكا فینیقیا سوریێ بوو. هیڤی ژێ كر كو ئەجنەی ژ كچا وێ دەربئێخیت.</verse>
				<verse number="27">لێ ئەوی گۆتە وێ: «بهێلە زاڕۆك ل پێشیێ تێر بن، چنكو نە دروستە نانێ زاڕۆكان ببەن و بهاڤێژنە بەر كویچكان.»</verse>
				<verse number="28">بەرسڤا وی دا و گۆت: «دروستە خودان، لێ كویچكێن ل بن مێزێ ژ بەرمایكێن زاڕۆكان دخۆن!»</verse>
				<verse number="29">ئینا گۆتە وێ: «ژ بەر ڤێ پەیڤێ هەڕە، ئەجنە ژ كچا تە دەركەفت.»</verse>
				<verse number="30">دەمێ ژنك ڤەگەڕیایە مالا خۆ، دیت كو كچا وێ یا ل سەر تەختی درێژ كریە و ئەجنە یێ ژێ دەركەفتی.</verse>
				<verse number="31">پاشی عیسای دەوروبەرێن سور هێلان، د رێكا سایدا را بوری و د ناڤ توخیبێن دەڤەرا دێكاپۆلیس را دەرباز بوو و هاتە دەریاكا جەلیل.</verse>
				<verse number="32">وان ئێكێ كەڕ و لال ئینا نك وی و هیڤی ژێ كرن كو دەستێ خۆ بدانیتە سەر،</verse>
				<verse number="33">ئینا ئەو ب تنێ برە وێڤەی كۆمبوویان و تبلێن خۆ كرنە د گوهێن زەڵامی را، پاشی تف كر و دەست كرە ئەزمانێ وی،</verse>
				<verse number="34">بەرێ خۆ دا ئەسمانی، بێهنا خۆ هەلكێشا و گۆتە وی: «ئەففاتا!» ئانكو: «ڤەببە.»</verse>
				<verse number="35">د وی دەمی دا گو‍‌ھ و گرێیا ئەزمانێ وی ڤەبوون و راست ئاخفت.</verse>
				<verse number="36">عیسای ئەو راسپاردن كو نەبێژنە كەسێ، لێ چەند وی پتر ئەو دراسپاردن، ئەوان پتر رویدان رادگەهاند.</verse>
				<verse number="37">خەلك گەلەك گوهشین و دگۆتن: «ئەوی هەمی كریار ب باشی كرینە! ئەو وە دكەت كو یێن كەڕ ببهیسن و یێن لال بئاخڤن.»</verse>
			</chapter>
			<chapter number="8">
				<verse number="1">د وان رۆژان دا، دیسان گەلەك خەلك كۆم بوون و چ خوارن ل گەل وان نەبوو بخۆن. ئینا عیسای گازی كرە شاگردێن خۆ و گۆتە وان:</verse>
				<verse number="2">«دلێ من یێ ب ڤی جەماوەری ڤە، چنكو ئەڤە سێ رۆژە ئەو ل گەل من و وان چ نینە بخۆن.</verse>
				<verse number="3">ئەگەر ئەز وان برسی بهنێرمە مالێن وان، دێ ب رێكێ ڤە كەڤن و هندەك ژ وان یێ ژ دویر هاتین.»</verse>
				<verse number="4">ئینا شاگردێن وی گۆتێ: «ژ كیڤە مرۆڤ دشێت ل ڤی چۆلی ڤان ژ نانی تێر بكەت؟»</verse>
				<verse number="5">ئینا پرسیار ژ وان كر: «هەوە چەند نان هەنە؟» وان گۆت: «حەفت.»</verse>
				<verse number="6">ئینا عیسای فەرمان ل جەماوەری كر كو ل سەر ئەردی رویننە خوار. پاشی هەر حەفت نان هەلگرتن و سوپاسیا خودێ كر و كەر كرن و دانە شاگردێن خۆ، دا ئەو ل بەر جەماوەری بدانن. وان ژی ل بەر وان دانا.</verse>
				<verse number="7">هەروەسا هندەك ماسیێن بچویك ل گەل وان بوون، ئینا عیسای ژ بەر وان ژی سوپاسیا خودێ كر و فەرمان ب بەڵاڤكرنا وان ژی دا.</verse>
				<verse number="8">ئەوان خوار و تێر بوون، پاشی پرتێن بەرمایكان راكرن، كو حەفت سەڤیك بوون.</verse>
				<verse number="9">ئەوێن ل وێرێ نێزیكی چوار هزار كەسان بوون. پشتی ئەو ڤەڕەڤاندین،</verse>
				<verse number="10">د گاڤێ دا ل گەل شاگردێن خۆ ل بەلەمێ سیار بوو و چوو دەوروبەرێن دەلمانوتە.</verse>
				<verse number="11">فەریسی دەركەفتن و ل گەل وی دەست ب گەنگەشەیێ كر و نیشانەك ژ ئەسمانی ژێ خواست، داكو وی پێ تاقی بكەن.</verse>
				<verse number="12">ئینا ئاخینكەك ژ نیڤا دلێ خۆ راهێلا و گۆت: «بۆچی ئەڤ نفشە نیشانەكێ دخوازیت؟ راستیێ دبێژمە هەوە: چ نیشان بۆ ڤی نفشی ناهێنە دان.»</verse>
				<verse number="13">پاشی ئەو هێلان و جارەكا دی ل بەلەمێ سیار بوو، بۆ لێڤا دی یا دەریاكێ چوو.</verse>
				<verse number="14">شاگردان ژ بیر كربوو كو نانی ل گەل خۆ ببەن، ژ ئێك نانی پێڤەتر د بەلەمێ دا ل گەل وان نەبوو.</verse>
				<verse number="15">عیسای شیرەت ل وان كر و گۆت: «ئاگەهدار بن، ژ هەڤیرترشێ فەریسیان و هەڤیرترشێ هێرودێسی هشیار بن.»</verse>
				<verse number="16">ئینا ئەوان د ناڤبەرا خۆ دا دانوستاندن كر و گۆتن: «نان د گەل مە دا نینە، لەوما یێ ڤێ دبێژیت.»</verse>
				<verse number="17">ئینا عیسای زانی و گۆتە وان: «هوین بۆچی د ناڤبەرا خۆ دا دبێژن كو نان ل گەل هەوە نینە؟ ما هێشتا هەوە نەزانیە و هوین تێنەگەهشتینە؟ ئەرێ ما تا ڤێ گاڤێ ژی هوین د مەژی هشكن؟</verse>
				<verse number="18">ما هەوە چاڤ هەنە و هوین نابینن؟ هەوە گو‍‌ھ هەنە و هوین نابهیسن؟ ما ناهێتە بیرا هەوە،</verse>
				<verse number="19">دەمێ من پێنج نان بۆ پێنج هزاران كەر كرین، هەوە چەند سەڵكێن تژی ژ بەرمایكان راكرن؟» وان بەرسڤا وی دا: «دوازدە.»</verse>
				<verse number="20">هەروەسا وی گۆت: «و دەمێ من حەفت نان بۆ چوار هزاران كەر كرین، هەوە چەند سەڤیكێن تژی ژ بەرمایكان هەلگرتن؟» وان بەرسڤ دا: «حەفت.»</verse>
				<verse number="21">ئینا گۆتە وان: «ما هێشتا هوین تێنەگەهشتینە؟»</verse>
				<verse number="22">ئەو گەهشتنە بێت‌سایدا و هندەكان كۆرەیەك ئینانە نك و هیڤی ژێ كرن كو ئەو دەستێ خۆ بكەتێ.</verse>
				<verse number="23">ئینا ئەوی دەستێ كۆرەی گرت و برە ژ دەرڤەی گوندی، ل وێرێ تف كرە چاڤێن وی و دەستێن خۆ دانانە سەر وی و پرسیار ژێ كر: «تۆ تشتەكی دبینی؟»</verse>
				<verse number="24">ئەوی ژی بەرێ خۆ دا دۆرێن خۆ و گۆت: «ئەز مرۆڤان دبینم، دێ بێژی دارن بڕێڤە دچن.»</verse>
				<verse number="25">عیسای دیسان دەستێن خۆ دانانە سەر چاڤێن وی. ئینا یێ كۆرە بەرێ خۆ دا دەوروبەرێن خۆ و بیناهی ڤەگەڕیا چاڤێن وی و هەمی تشت ب زەڵالی دیتن.</verse>
				<verse number="26">پاشی ئەو هنارتە مالا وی و گۆتێ: «نەچە د ناڤ گوندی دا.»</verse>
				<verse number="27">پاشی عیسا و شاگردێن خۆ چوونە گوندێن قەیسەریا فیلیپۆسی و د رێكێ دا پرسیارا شاگردێن خۆ كر: «خەلك دبێژن ئەز كیمە؟»</verse>
				<verse number="28">ئینا بەرسڤا وی دان: «هندەك دبێژن تۆ یوحەننایێ تافیركەری و هندەك دبێژن تۆ ئلیاسی و هندەك دبێژن تۆ ئێك ژ پێغەمبەرانی.»</verse>
				<verse number="29">ئینا پرسیارا وان كر: «و هوین چ دبێژن، ئەز كیمە؟» پەترۆسی بەرسڤا وی دا و گۆت: «تۆ مەسیحی.»</verse>
				<verse number="30">ئینا فەرمان ل وان كر كو بەحسێ وی بۆ كەسێ نەكەن.</verse>
				<verse number="31">عیسای دەست ب فێركرنا وان كر، كو دڤێت كوڕێ مرۆڤ گەلەك ئازارێ بكێشیت و ژ لایێ ریهسپی و سەرۆكێن كاهنان و مامۆستایێن دەستووری ڤە بهێتە رەتكرن و بهێتە كوشتن و پشتی سێ رۆژان راببیتەڤە.</verse>
				<verse number="32">وی ئاخفتنا خۆ ب ئاشكرایی گۆت، ئینا پەترۆسی ئەو ڤەدەر كر و پاشڤە بر.</verse>
				<verse number="33">لێ عیسا زڤڕی و بەرێ خۆ دا شاگردێن خۆ و ل پەترۆسی حەیتاند و گۆت: «ژ بەر چاڤێن من هەڕە هەی ئبلیس! چنكو هزرێن تە نە ل سەر تشتێن خودێنە، لێ ل سەر تشتێن مرۆڤانە.»</verse>
				<verse number="34">پاشی گازی جەماوەری و شاگردێن خۆ كر و گۆتێ: «ئەگەر ئێكی بڤێت ل دویڤ من بهێت، بلا خۆ ماندەل بكەت و خاچا خۆ هەلگریت و ب دویڤ من بكەڤیت.</verse>
				<verse number="35">ژ بەر كو ئەوێ بڤێت ژیانا خۆ قورتال بكەت، دێ وێ ژ دەست دەت، لێ ئەوێ ژیانا خۆ ژ پێخەمەتی من و مزگینیێ ژ دەست بدەت، دێ وێ قورتال كەت.</verse>
				<verse number="36">ئەڤجا دێ چ مفایێ مرۆڤی بیت، ئەگەر هەمی جیهان ب دەست خۆ ڤە ئینا، لێ ژیانا خۆ ژ دەست دا؟</verse>
				<verse number="37">مرۆڤ دشێت ب پێش ژیانا خۆ ڤە چ بدەت؟</verse>
				<verse number="38">چنكو هەر كەسێ ل بەر چاڤێن ڤی نفشێ دەهمەنپیس و گونەهكار شەرم بكەت دانپێدانێ ب من و پەیڤێن من بكەت، كوڕێ مرۆڤ ژی، دەمێ ب مەزناهیا بابێ خۆ ڤە ل گەل فریشتەیێن پیرۆز دهێت، دێ شەرم كەت دانپێدانێ ب وی بكەت.»</verse>
			</chapter>
			<chapter number="9">
				<verse number="1">گۆتە وان: «ب راستی دبێژمە هەوە: هندەك ژ ئەوێن ل ڤێرێ راوەستیاین، تاكو نەبینن پاشایەتیا خودێ ب هێز یا هاتی، تام ناكەنە مرنێ.»</verse>
				<verse number="2">پشتی شەش رۆژان، عیسای پەترۆس، یەعقوب و یوحەننا ل گەل خۆ برن و سەرئێخستنە چیایەكێ بلند، ل وێرێ ئەو ب تنێ بوون. دیمەنێ وی ل بەر چاڤێن وان هاتە گوهۆڕین</verse>
				<verse number="3">و جلكێن وی سپی بوون و تەیسین، كو چ كەس ل سەر ئەردی نەشێن وەسا سپی بكەن.</verse>
				<verse number="4">بۆ وان ئلیاس و مووسا دیار بوون كو یێ ل گەل عیسای دئاخڤن.</verse>
				<verse number="5">پەترۆسی گۆتە عیسای: «مامۆستا، باش بوو ئەم ل ڤێرێ! ئەڤجا دا ئەم سێ كەپران چێكەین، ئێك بۆ تە، ئێك بۆ مووسای و ئێك بۆ ئلیاسی.»</verse>
				<verse number="6">پەترۆسی نەدزانی كا چ دبێژیت، چنكو هەر سێ شاگرد د بەهتی بوون.</verse>
				<verse number="7">پاشی عەورەك هات و سیبەر ل وان كر، دەنگەك ژ عەوری هات: «ئەڤەیە كوڕێ من یێ خۆشتڤی، گوهێ خۆ بدەنێ!»</verse>
				<verse number="8">ژ نشكەكێ ڤە ل دۆر خۆ زڤڕین و ژبلی عیسای كەس ل گەل خۆ نەدیت.</verse>
				<verse number="9">دەمێ ئەو ژ چیای دهاتنە خوارێ، عیسای فەرمان ل وان كر كو ئەو تشتێ وان دیتی نەبێژنە كەسێ، تاكو كوڕێ مرۆڤ ژ ناڤ مریان رانەبیت.</verse>
				<verse number="10">وان پەیڤ د دلێ خۆ دا ژ بەر كر و پرسیار ژ ئێكودوو كر: «رابوون ژ ناڤ مریان چیە؟»</verse>
				<verse number="11">و پرسیار ژێ كر: «بۆچی مامۆستایێن دەستووری دبێژن پێدڤیە ل بەراهیێ ئلیاس بهێت؟»</verse>
				<verse number="12">وی بەرسڤا وان دا: «راستە، ئلیاس دێ ل بەراهیێ هێت و هەمی تشتان رێك ئێخیتەڤە. پا چەوا دەربارەی كوڕێ مرۆڤ هاتیە نڤیسین كو ئەو دێ گەلەك ئازارێ كێشیت و هێتە كرێت كرن؟</verse>
				<verse number="13">لێ ئەز دبێژمە هەوە: ئلیاس یێ هاتی و وان چ تشتێ ڤیای ل گەل كر، كا چەوا دەربارەی وی هاتیە نڤیسین.»</verse>
				<verse number="14">دەمێ ڤەگەڕیاینە نك شاگردێن دی، دیت گەلەك یێ ل دۆران خڕڤەبووین و هندەك مامۆستایێن دەستووری گەنگەشە ل گەل دكر.</verse>
				<verse number="15">چەوا خڕڤەبوویان ئەو دیت، گوهشین و كرنە غار و سڵاڤ لێ كر.</verse>
				<verse number="16">عیسای پرسیار ژ وان كر: «هوین گەنگەشەیێ دەربارەی چ ل گەل دكەن؟»</verse>
				<verse number="17">ئینا ئێك ژ خڕڤەبوویان بەرسڤا وی دا: «مامۆستا، من كوڕێ خۆ یێ ئینایە نك تە، گیانەكێ پیس یێ تێدا وی لال دكەت،</verse>
				<verse number="18">ل هەر جهێ وی بهنگێڤیت تەپ دهێتێ و كەف ب سەر دەڤی دكەڤیت و ددانێن خۆ دقرچینیت و رەق دبیت. من داخواز ژ شاگردێن تە كر كو وی ژێ دەربئێخن، لێ نەشیان.»</verse>
				<verse number="19">ئینا بەرسڤا وان دا و گۆت: «هەی نفشێ بێباوەر، تا كەنگی دێ د ناڤ هەوە دا مینم؟ تا كەنگی دێ بێهنا خۆ ل هەوە فرە‍‌ھ كەم؟ وی بیننە نك من.»</verse>
				<verse number="20">ئینانە نك. دەمێ ئەو دیتی، ئێكسەر گیانێ پیس زاڕۆك ڤەهەژاند و كەفتە ئەردی و خۆ گەڤزاند و كەف ب سەر دەڤی كەفت.</verse>
				<verse number="21">عیسای پرسیار ژ بابێ كوڕكی كر: «ئەڤە ژ كەنگی وەرە هۆ لێ دهێتە هە؟» گۆت: «ژ بچویكاتی وەرە.</verse>
				<verse number="22">گەلەك جاران گیانێ پیس ئەو دهاڤێتە د ناڤ ئاگری یان ئاڤێ دا، داكو بكوژیت. ئەگەر تۆ دشێی تشتەكی بكەی، دلۆڤانیێ ب مە ببە و هاریكاریا مە بكە.»</verse>
				<verse number="23">عیسای گۆتێ: «تە گۆت: ‹ئەگەر تۆ بشێی؟› هەمی تشت بۆ خودان باوەری یێ بەردەستە.»</verse>
				<verse number="24">د ج‍‌ھ دا بابێ كوڕكی گازی كر: «من باوەریا هەی، هاریكاریا بێباوەریا من بكە!»</verse>
				<verse number="25">دەمێ عیسای دیتی خەلك یێ دبەزنە نك و ل وێرێ خڕڤە دبن، ل گیانێ پیس حەیتاند و گۆتێ: «هەی گیانێ كەڕ و لال، ئەز فەرمانێ ل تە دكەم ژ كوڕكی دەركەڤە و ئێدی لێ نەزڤڕەڤە!»</verse>
				<verse number="26">گیانێ پیس كرە هەوار و زاڕۆك ب هێز ڤەهەژاند، پاشی دەركەفت و زاڕۆك وەكو مریان لێ هات، تاكو بەهرا پتر ژ خڕڤەبوویان گۆتی: «مر.»</verse>
				<verse number="27">لێ دەمێ عیسای دەستێ وی گرتی و راكریەڤە، ئەو رابووڤە.</verse>
				<verse number="28">دەمێ چوویە مال، شاگردێن وی ب تنێ پرسیار ژێ كر: «بۆچی ئەم نەشیاین گیانێ پیس دەربئێخین؟»</verse>
				<verse number="29">بەرسڤا وان دا: «ئەڤ توخمە ب چ تشتان دەرناكەڤن، ب تنێ ب نڤێژان نەبیت.»</verse>
				<verse number="30">ژ وێرێ چوون و ژ دەڤەرا جەلیل دەرباز بوون و عیسای نەدڤیا كەس پێ بزانیت،</verse>
				<verse number="31">چنكو وی شاگردێن خۆ فێر دكرن و دگۆتێ: «دێ كوڕێ مرۆڤ رادەستی مرۆڤان هێتە كرن و دێ وی كوژن و پشتی كوشتنا وی ل رۆژا سێیێ دێ رابیتەڤە.»</verse>
				<verse number="32">لێ ئەو د ڤێ ئاخفتنێ نەگەهشتن و ترسیان پرسیارێ ژێ بكەن.</verse>
				<verse number="33">گەهشتنە كەفەرناحوم و دەمێ ب ژۆر كەفتین، پرسیار ژ وان كر: «هەوە ب رێكێ ڤە گەنگەشە ل سەر چ دكر؟»</verse>
				<verse number="34">لێ ئەو بێدەنگ بوون، چنكو د رێكێ دا وان گەنگەشەیا هندێ دكر كا یێ هەری مەزن ژ وان كیە.</verse>
				<verse number="35">روینشت و گازی هەر دوازدە شاگردێن خۆ كر و گۆتێ: «ئەگەر ئێكی ڤیا خۆ بكەتە یێ پێشیێ، بلا ل دویماهیا هەمیان بیت و خزمەتكارێ هەمیان بیت.»</verse>
				<verse number="36">ئەوی زاڕۆكەك ئینا و د ناڤبەرا وان دا راوەستاند و هەمبێز كر و گۆتە وان:</verse>
				<verse number="37">هەر كەسێ زاڕۆكەكێ وەكو ڤی ب ناڤێ من قەبیل بكەت، ئەوی ئەز قەبیل كرم و یێ من قەبیل بكەت، ئەوی نە ب تنێ ئەز قەبیل كرم، لێ ئەو ژی قەبیل كر یێ ئەز هنارتیم.</verse>
				<verse number="38">ئینا یوحەننای گۆتە وی: «مامۆستا، مە كەسەك دیت ب ناڤێ تە ئەجنە دەردئێخستن، لێ مە نەهێلا وی كاری بكەت، چنكو ئەو نە ژ مە بوو.»</verse>
				<verse number="39">عیسای گۆت: «رێكێ لێ نەگرن، چنكو كەس نەشێت حنێران ب ناڤێ من بكەت و بشێت زوی ب زوی ب خرابی بەحسێ من بكەت،</verse>
				<verse number="40">چنكو ئەوێ دژی مە نەبیت، د گەل مە دایە.</verse>
				<verse number="41">هەر كەسێ پەرداغەكا ئاڤێ ب ناڤێ من بدەتە هەوە چنكو هوین یێن مەسیحن، ئەز ب راستی دبێژمە هەوە، خەلاتێ وی چ جاران بەرزە نابیت.»</verse>
				<verse number="42">«هەر كەسێ ببیتە ئەگەرێ هەلنگفتنا ئێك ژ ڤان بچویكێن باوەری ب من هەی، بۆ وی باشترە بەرئاشەك ب ستۆیێ وی ڤە بهێتە گرێدان و بهاڤێژنە د دەریایێ دا.</verse>
				<verse number="43">ئەگەر دەستێ تە ببیتە ئەگەرێ هەلنگفتنا تە، ببڕە. باشترە تۆ دەست بڕی بچیە د ژیانێ دا، ژ كو تۆ یێ ب دوو دەستان بی و بچیە د دۆزەخێ دا، د ناڤ ئاگرەكی دا، كو نەهێتە ڤەمراندن،</verse>
				<verse number="44">ل وێرێ نە ئەو كرم دمرن یێن لەشێ وان دخۆن، نە ژی ئەو ئاگر ڤەدمریت یێ لەشێ وان دسوژیت.</verse>
				<verse number="45">ئەگەر پێیێ تە ببیتە ئەگەرێ هەلنگفتنا تە، ببڕە. باشترە تۆ لەنگ بچیە د ژیانێ دا، ژ كو تۆ یێ ب دوو پێیان بی و بۆ دۆزەخێ بهێیە هاڤێتن،</verse>
				<verse number="46">ل وێرێ نە ئەو كرم دمرن یێن لەشێ وان دخۆن، نە ژی ئەو ئاگر ڤەدمریت یێ لەشێ وان دسوژیت.</verse>
				<verse number="47">ئەگەر چاڤێ تە ببیتە ئەگەرێ هەلنگفتنا تە، بینە دەر. باشترە تۆ یێ ب چاڤەكی بی و بچیە د پاشایەتیا خودێ دا، ژ كو تۆ یێ ب دوو چاڤان بی و بۆ دۆزەخێ بهێیە هاڤێتن،</verse>
				<verse number="48">ل وێرێ نە ئەو كرم دمرن یێن لەشێ وان دخۆن، نە ژی ئەو ئاگر ڤەدمریت یێ لەشێ وان دسوژیت.</verse>
				<verse number="49">چنكو هەر كەسەك ب ئاگری دهێتە خوێ كرن.</verse>
				<verse number="50">خوێ یا باشە، لێ ئەگەر خوێ سویراتیا خۆ بەردا، دێ جارەكا دی ب چ سویر كەن؟ بلا خوێ د ناڤ هەوە دا هەبیت و ل گەل ئێكودوو د ئاشتیخواز بن.»</verse>
			</chapter>
			<chapter number="10">
				<verse number="1">ژ وێرێ رابوو و هاتە دەڤەرا یەهودیایێ و ئەو ئەردێ ل لایێ دی یێ رویبارێ ئوردن. ئینا جارەكا دی جەماوەر لێ خڕڤەبوو، وی وەكو هەر جار، دەست ب فێركرنا وان كر.</verse>
				<verse number="2">هندەك فەریسی هاتنە نك و پرسیار ژێ كرن، دا تاقی بكەن: «ئەرێ رەوایە زەڵام ژنا خۆ بەردەت؟»</verse>
				<verse number="3">بەرسڤا وان دا: «ما مووسای ب چ فەرمان ل هەوە كریە؟»</verse>
				<verse number="4">ئینا گۆتن: «مووسای دەستویری دا كو مێر بەلگەنامەیا بەردانێ بنڤیسیت و ژنا خۆ بەردەت.»</verse>
				<verse number="5">عیسای بەرسڤا وان دا: «ژ بەر سەرهشكیا هەوە مووسای ئەڤ فەرمانە بۆ هەوە نڤیسی.</verse>
				<verse number="6">لێ ژ دەستپێكا ئافراندنێ ‹خودێ مرۆڤ نێر و مێ یێن داین.›</verse>
				<verse number="7">‹ژ بەر ڤێ چەندێ زەڵام دێ دایك و بابێن خۆ هێلیت و ب ژنا خۆ ڤە نویسیێت</verse>
				<verse number="8">و دێ هەردوو بنە ئێك لەش›، هۆسا ئێدی ئەو نە دوونە، لێ ئێك لەشن.</verse>
				<verse number="9">ئەڤجا ئەوێن خودێ ئەو كرینە ئێك، بلا مرۆڤ ژێكڤە نەكەت.»</verse>
				<verse number="10">پاشی ل مال ژی شاگردێن وی دەربارەی ڤێ چەندێ پرسیار ژێ كرن.</verse>
				<verse number="11">ئینا گۆتە وان: «هەر كەسێ ژنا خۆ بەردەت و ئێكا دی بینیت، ئەو د دەرهەقا ژنا خۆ دا دەهمەنپیسیێ دكەت</verse>
				<verse number="12">و ئەگەر ژنێ زەڵامێ خۆ هێلا و شوی ب ئێكێ دی كر، ئەو دەهمەنپیسیێ دكەت!»</verse>
				<verse number="13">هندەكان زاڕۆك ئینانە نك دا دەستێ خۆ بدانیتە سەر وان، شاگردان ژی ل وان حەیتاند.</verse>
				<verse number="14">لێ دەمێ عیسای ئەڤ چەندە دیتی، تۆڕە بوو و گۆتە وان: «بهێلن زاڕۆك بهێنە نك من و رێ لێ نەگرن، چنكو پاشایەتیا خودێ بۆ یێن وەكو وانە.</verse>
				<verse number="15">ب راستی دبێژمە هەوە: هەر كەسێ وەكو زاڕۆكەكی پاشایەتیا خودێ قەبیل نەكەت، ئەو ناچیتە د وێ دا.»</verse>
				<verse number="16">پاشی زاڕۆك هەمبێز كرن و دەستێن خۆ دانانە سەر وان و بەرەكەتدار كرن.</verse>
				<verse number="17">پشتی ب رێ كەفتی، زەڵامەك ب لەز گەهشتێ و كەفتە سەر چۆكان و پرسیار ژێ كر: «مامۆستایێ چاك، ئەز چ بكەم دا ببمە میراتگرێ ژیانا هەروهەر؟»</verse>
				<verse number="18">عیسای گۆتێ: «بۆچی تۆ دبێژیە من چاك؟ كەسێ چاك نینە ژبلی ئێكی، ئەو ژی خودێیە.</verse>
				<verse number="19">تۆ فەرمانان دزانی: ‹كوشتنێ نەكە، دەهمەنپیسیێ نەكە، دزیێ نەكە و شاهدەییا ب درەو نەدە›، مافێ كەسێ نەخۆ، ‹رێزێ ل دایك و بابێن خۆ بگرە.›»</verse>
				<verse number="20">ئینا زەڵامی بەرسڤا وی دا و گۆت: «مامۆستا، من هەر ژ لاوینیا خۆ ئەڤە هەمی ب ج‍‌ھ ئیناینە.»</verse>
				<verse number="21">عیسای سەحكرێ و حەز ژێ كر و گۆتێ: «تشتەك ب تنێ یێ ژ تە كێمە: هەڕە هەمی تشتێ تە هەی بفرۆشە و بدە هەژاران، دێ تە گەنجینەیەك ل ئەسمانی هەبیت. پاشی وەرە ب دویڤ من بكەڤە.»</verse>
				<verse number="22">لێ ئەو ب ڤێ گۆتنێ دلگران بوو و چوو یێ خەمبار، چنكو ئەو خودان سامانەكێ مەزن بوو.</verse>
				<verse number="23">عیسای بەرێ خۆ دا دەوروبەرێن خۆ و گۆتە شاگردێن خۆ: «چەند یا ب زەحمەتە دەولەمەند بچنە د پاشایەتیا خودێ دا!»</verse>
				<verse number="24">شاگرد ژ گۆتنا وی گوهشین، لێ عیسای جارەكا دی گۆتە وان: «لاوێن من، ب ژۆركەفتنا پاشایەتیا خودێ، چەند یا ب زەحمەتە!</verse>
				<verse number="25">چوونا حێشترێ د كونا دەرزیكێ را ب ساناهیترە ژ ب ژۆركەفتنا دەولەمەندەكی بۆ پاشایەتیا خودێ.»</verse>
				<verse number="26">هندی بێژی ئەو حێبەتی بوون و گۆتنە ئێكودوو: «ئەڤجا كی دشێت قورتال ببیت؟»</verse>
				<verse number="27">عیسای بەرێ خۆ دا وان و گۆت: «ئەڤە ل نك مرۆڤان مەحالە، لێ نە ل نك خودێ، چنكو ل نك خودێ هەمی تشت د شیان دانە.»</verse>
				<verse number="28">ئینا پەترۆسی گۆتێ: «ئەڤە مە هەمی تشت یێن هێلاین و ئەم یێ ب دویڤ تە كەفتین.»</verse>
				<verse number="29">عیسای بەرسڤ دا: «راستیێ دبێژمە هەوە: هەر كەسێ ژ پێخەمەت من و مزگینیێ خانی، یان برا، یان خویشك، یان دایك، یان باب، یان هەڤژین، یان زاڕۆك یان زەڤی هێلا بیت،</verse>
				<verse number="30">دێ سەد جاركی بەرامبەری ڤان مال، خویشك، برا، دایك، زاڕۆك و زەڤیان، ل گەل تەپەسەریان، ل ڤێ جیهانێ هەر ب دەست ڤە ئینیت و دێ د سەردەمێ داهاتی ژی دا، ژیانا هەروهەر وەرگریت.</verse>
				<verse number="31">لێ گەلەكێن پێشیێ دێ بنە یێن پاشیێ و گەلەكێن پاشیێ دێ بنە یێن پێشیێ.»</verse>
				<verse number="32">ئەو بەرەڤ ئورشەلیمێ ب سەر دكەفتن، عیسا ل پێشیا وان بوو. شاگرد د مەندەهۆش بوون و ئەوێن ب دویڤ كەفتین، د ترسیای بوون. جارەكا دی ئەو دوازدە شاگرد ڤەدەر كرن و دەربارەی ئەوا دێ ب سەرێ وی هێت ئاگەهدار كرن</verse>
				<verse number="33">و گۆت: «ئەڤە ئەم یێ بەرەڤ ئورشەلیمێ ب سەر دكەڤین، دێ كوڕێ مرۆڤ رادەستی سەرۆكێن كاهنان و مامۆستایێن دەستووری هێتە كرن و ئەو دێ حوكمێ مرنێ ل سەر دانن و دێ وی رادەستی نەجوهیان كەن.</verse>
				<verse number="34">نەجوهی ژی دێ تڕانەیان پێ كەن و تف كەنێ و قامچی دەن و كوژن. پشتی سێ رۆژان دێ رابیتەڤە.»</verse>
				<verse number="35">ل وی دەمی یەعقوب و یوحەننایێ كوڕێن زەبەدی هاتنە نك و گۆتنێ: «مامۆستا، ئەم حەز دكەین هەر تشتەكێ ژ تە بخوازین، تۆ بۆ مە بكەی.»</verse>
				<verse number="36">گۆتە وان: «هەوە چ دڤێت ئەز بۆ هەوە بكەم؟»</verse>
				<verse number="37">وان بەرسڤ دا: «دەمێ مەزناهیا تە یا ب روومەت دهێت، دەستویریێ بدە مە، ئێك ژ مە ل دەستێ راستێ یێ كورسیكا تە روینیت و یێ دی ل دەستێ چەپێ.»</verse>
				<verse number="38">عیسای گۆتە وان: «هوین نزانن كا هوین چ دخوازن. ما هوین دشێن ژ وێ پەرداغێ ڤەخۆن یا ئەز دێ ژێ ڤەخۆم، یان ب وێ تافیركرنێ بهێنە تافیركرن یا ئەز دێ پێ هێمە تافیركرن؟»</verse>
				<verse number="39">وان بەرسڤا وی دا: «ئەم دشێین.» عیسای گۆتە وان: «بەلێ، ئەو پەرداغا ئەز دێ ژێ ڤەخۆم، هوین دێ ژێ ڤەخۆن و ئەو تافیركرنا ئەز دێ پێ هێمە تافیركرن، هوین دێ پێ هێنە تافیركرن.</verse>
				<verse number="40">لێ دەستویریا روینشتنێ ل لایێ منێ راستێ یان یێ چەپێ نە د دەستێ من دایە بدەم، لێ ب تنێ بۆ وانە یێن بۆ وان هاتیە ئامادە كرن.»</verse>
				<verse number="41">دەمێ هەر دە‍‌ھ شاگردێن دی ئەڤ تشتە بهیستی، ژ یەعقوب و یوحەننای دلگران بوون.</verse>
				<verse number="42">لێ عیسای گازی وان هەمیان كر و گۆتە وان: «هوین دزانن ئەوێن ب سەرۆكێن مللەتان دهێنە نیاسین زاڵدەستیێ ل وان دكەن و مەزنێن وان ژی دەستهەلاتداریێ ل سەر دكەن،</verse>
				<verse number="43">لێ د ناڤ هەوە دا وەسا نابیت. ئەوێ حەز بكەت د ناڤ هەوە دا یێ مەزن بیت، دڤێت ببیتە خزمەتكارێ هەوە</verse>
				<verse number="44">و ئەوێ حەز بكەت د ناڤ هەوە دا یێ پێشیێ بیت، دڤێت ببیتە بەنیێ هەمیان.</verse>
				<verse number="45">چنكو خۆ كوڕێ مرۆڤ ژی نەهاتیە داكو خزمەتا وی بهێتە كرن، لێ دا ئەو خزمەتێ بكەت و خۆ ژ پێش گەلەكان ڤە گۆری بكەت.»</verse>
				<verse number="46">ئەو گەهشتنە ئەریحا. دەمێ ئەو ژ ئەریحا دەردكەفت ل گەل شاگردێن خۆ و جەماوەرەكێ مەزن، بارتیماوس كوڕێ تیماوسی، خوازۆكەكێ كۆرە بوو، ل رەخێ رێكێ یێ روینشتی بوو.</verse>
				<verse number="47">دەمێ گو‍‌ھ لێ بووی كو ئەو عیسایێ ناسیرەییە، كرە هەوار و گۆت: «عیسایێ كوڕێ داوودی، دلۆڤانیێ ب من ببە!»</verse>
				<verse number="48">گەلەكان ئەو پاشڤە بر دا بێدەنگ ببیت، لێ ئەوی گەلەك پتر كرە هەوار: «كوڕێ داوودی، دلۆڤانیێ ب من ببە!»</verse>
				<verse number="49">ئینا عیسا راوەستیا و گۆت: «گازی كەنێ.» گازی كرنە كۆرەی و گۆتنێ: «پشتڕاست بە و رابە! ئەوێ گازی تە دكەت.»</verse>
				<verse number="50">ئەوی ژی كراسێ خۆ هاڤێت و ب لەز رابوو و هاتە نك عیسای.</verse>
				<verse number="51">ئینا عیسای گۆتێ: «تە چ دڤێت ئەز بۆ تە بكەم؟» یێ كۆرە گۆت: «مامۆستا، بیناهیێ بكەم.»</verse>
				<verse number="52">ئینا عیسای گۆتێ: «هەڕە، باوەریا تە تۆ ساخ كری.» د ج‍‌ھ دا بیناهی كر و ل دویڤ عیسای كەفتە رێكێ.</verse>
			</chapter>
			<chapter number="11">
				<verse number="1">دەمێ نێزیكی ئورشەلیمێ بووین و گەهشتینە گوندێن بێت‌فاجی و بێت‌عەنیا ل نك چیایێ زەیتوونان، دوو شاگردێن خۆ هنارتن</verse>
				<verse number="2">و گۆتە وان: «هەڕنە ڤی گوندێ بەرامبەری هەوە، دەمێ هوین دچنە ناڤ گوندی، ئێكسەر دێ جانەكەرەكێ گرێدای بینن كو هێشتا كەس لێ سیار نەبوویە. وی ڤەكەن و بینن.</verse>
				<verse number="3">ئەگەر ئێكی گۆتە هەوە: ‹بۆچی هوین هۆ دكەنە هە؟› بێژنێ: ‹خودانی پێدڤی یا پێ هەی و ئەو دێ ئێكسەر هنێریتە ڤێرێ ڤە.›»</verse>
				<verse number="4">ئینا هەردوو شاگرد چوون و جانەكەرەك دیت یێ ژ دەرڤە ل بەر دەرگەهی ل سەر رێكێ گرێدایە و هەفسارێ وی ڤەكر.</verse>
				<verse number="5">هندەكان ل وێرێ پرسیار ژێ كر: «بۆچی هوین هەفسارێ جانەكەری ڤەدكەن؟»</verse>
				<verse number="6">شاگردان بەرسڤا وان دا ب ئەوا عیسای گۆتیە وان، ئینا ئەو هێلان.</verse>
				<verse number="7">وان جانەكەر بۆ عیسای ئینا و جلكێن خۆ دانانە سەر و ئەو لێ سیار بوو.</verse>
				<verse number="8">گەلەك مرۆڤان جلكێن خۆ ل سەر رێكێ رائێخستن و هندەكێن دی ژ بیستانان چەقێن داران بڕین و رێك پێ رائێخست.</verse>
				<verse number="9">ئەوێن بەری وی دچوون و یێن ل پشت وی دهاتن دكرە گازی: «هۆساننا! ‹یێ بەرەكەتدارە ئەوێ ب ناڤێ خودانی دهێت!›</verse>
				<verse number="10">پاشایەتیا بابێ مە داوودی ئەوا دهێت یا بەرەكەتدارە، هۆساننا ل بلنداهیان!»</verse>
				<verse number="11">عیسا ب ژۆر كەفتە ئورشەلیمێ و چوو د حەوشا پەرستگەهێ دا. پشتی سەحكریە دەوروبەرێن خۆ، ل گەل هەر دوازدە شاگردێن خۆ دەركەفتە بێت‌عەنیا، چنكو دەم درەنگی بوو.</verse>
				<verse number="12">ل رۆژا د دویڤ دا، پشتی ژ بێت‌عەنیا دەركەفتین، برسی بوو.</verse>
				<verse number="13">دارهژیرەكا كەسك ژ دویر ڤە دیت و قەستا وێ كر، بەلكو هندەك هژیران پێڤە ببینیت. دەمێ گەهشتیە نك، چ پێڤە نەدیت ژبلی بەلگان، چنكو دەمێ هژیران هێشتا نەهاتبوو.</verse>
				<verse number="14">وی گۆتە دارێ: «ئێدی هەتا هەتایێ كەس ژ بەرهەمێ تە نەخۆت.» شاگردان ژی گو‍‌ھ ل ڤێ چەندێ بوو.</verse>
				<verse number="15">هاتنە ئورشەلیمێ، چوو د حەوشا پەرستگەهێ دا و دەست ب دەرئێخستنا وان كر یێن كڕین و فرۆتن د حەوشا پەرستگەهێ دا دكر، مێزێن پارەگوهۆڕان و تەختكێن كووترفرۆشان وەرگێڕان</verse>
				<verse number="16">و هەر كەسێ كەلوپەلەك د گەل دا با نەدهێلا د حەوشا پەرستگەهێ را دەرباز ببیت.</verse>
				<verse number="17">وی دەست ب فێركرنێ كر و گۆتە وان: «ما نەهاتیە نڤیسین: ‹مالا من ب مالا نڤێژێ بۆ هەمی مللەتان دێ هێتە نیاسین› ؟ لێ هەوە یا كریە ‹كونجا رێگران›!»</verse>
				<verse number="18">سەرۆكێن كاهنان و مامۆستایێن دەستووری گو‍‌ھ ل ڤێ چەندێ بوو و دەست پێ كر ل رێیەكێ گەڕیان كو وی بكوژن. ئەو ژ وی دترسیان، چنكو مللەت هەمی ب فێركرنا وی حێبەتی ببوون.</verse>
				<verse number="19">دەمێ بوویە شەڤ، عیسا و شاگردێن خۆ دەركەفتنە ژ دەرڤەی باژێڕی.</verse>
				<verse number="20">سپێدێ زوی، دەمێ دبورین، وان دیت ئەو دارهژیر ژ رەهان یا هشك بووی.</verse>
				<verse number="21">بیرا پەترۆسی ل ئاخفتنا عیسای هات و گۆتێ: «بنێڕە، مامۆستا! ئەو دارهژیرا تە نفرین لێ كری، یا هشك بووی.»</verse>
				<verse number="22">ئینا عیسای بەرسڤا وان دا: «بلا هەوە باوەری ب خودێ هەبیت.</verse>
				<verse number="23">راستیێ دبێژمە هەوە: هەر كەسێ بێژیتە ڤی چیای: ‹رابە و خۆ بهاڤێژە د دەریایێ دا،› گۆمان د دلی دا نەبیت، لێ باوەر بكەت كو ئەو تشتێ ببێژیت دێ چێبیت، تشتێ گۆت دێ بۆ وی ب ج‍‌ھ هێت.</verse>
				<verse number="24">ژ بەر هندێ ئەز دبێژمە هەوە: دەمێ نڤێژێ دكەن هەر تشتێ هوین داخواز بكەن، باوەریێ بینن هەوە یا وەرگرتی و دێ بۆ هەوە بیت.</verse>
				<verse number="25">هەر دەمێ هوین بۆ نڤێژێ رادوەستن و هەوە تشتەك ل سەر ئێكی هەبیت، لێ ببورن، داكو بابێ هەوە ژی ئەوێ ل ئەسمانان ل گونەهێن هەوە ببوریت.</verse>
				<verse number="26">لێ ئەگەر هوین لێ نەبورن، بابێ هەوە ژی ئەوێ ل ئەسمانی ل گونەهێن هەوە نابوریت.»</verse>
				<verse number="27">زڤڕینە ئورشەلیمێ و دەمێ د حەوشا پەرستگەهێ دا دگەڕیا، سەرۆكێن كاهنان و مامۆستایێن دەستووری و ریهسپی هاتنە نك</verse>
				<verse number="28">و گۆتنە وی: «تۆ ب چ دەستهەلات ڤان كاران دكەی؟ كێ ئەڤ دەستهەلاتە دایە تە كو تۆ ڤان كاران بكەی؟»</verse>
				<verse number="29">عیسای گۆتە وان: «ئەز ژی دێ پرسیارەكێ ژ هەوە كەم. بەرسڤا من بدەن، ئەز ژی دێ بێژمە هەوە ب چ دەستهەلات ئەز ڤان كاران دكەم.</verse>
				<verse number="30">تافیركرنا یوحەننای ژ ئەسمانی بوو یان ژ مرۆڤان؟ بەرسڤا من بدەن.»</verse>
				<verse number="31">وان د ناڤبەرا خۆ دا گۆت: «ئەگەر ئەم بێژین: ‹ژ ئەسمانی بوو،› دێ بێژیت: ‹ئەڤجا بۆچی هەوە باوەر ژێ نەكر؟›</verse>
				<verse number="32">لێ ئەگەر ئەم بێژین: ‹ژ مرۆڤان بوو›…؟» (ئەو ژ خەلكی دترسیان، چنكو ل نك هەمیان ئەو باوەری هەبوو كو یوحەننا ب راستی پێغەمبەرە.)</verse>
				<verse number="33">ئەڤجا وان بەرسڤا عیسای دا: «ئەم نزانین.» عیسای گۆتە وان: «ئەز ژی نابێژمە هەوە ب چ دەستهەلات ئەز ڤان كاران دكەم.»</verse>
			</chapter>
			<chapter number="12">
				<verse number="1">ئینا عیسای ب نموونەیان دەست ب ئاخفتنێ كر و گۆت: «مرۆڤەكی رەزەك دانا و پەرژان كر و ئویسلەیەك كۆلا و بورجەكا نوبەداریێ د ناڤ دا ئاڤا كر، پاشی رەز ب كرێ داڤ رەزڤانان و چوو وەڵاتەكێ دی.</verse>
				<verse number="2">ل دەمێ چنینێ، وی بەنیەك هنارتە نك رەزڤانان، داكو پشكا خۆ ژ بەرهەمێ رەزی ژ وان وەرگریت،</verse>
				<verse number="3">لێ وان بەنی گرت و قوتا و دەستڤاڵا زڤڕاند.</verse>
				<verse number="4">پاشی ئەوی بەنیەكێ دی هنارتە نك وان، لێ وان سەرێ وی شكاند و كرێت كر.</verse>
				<verse number="5">پاشی ئێكێ دی هنارت و ئەو ژی كوشت. گەلەكێن دی هنارتن، لێ وان هندەك قوتان و هندەك كوشتن.</verse>
				<verse number="6">ئەوی ئێك مابوو، ئەو ژی كوڕێ وی یێ خۆشتڤی بوو، ئینا ل دویماهیێ هنارتە نك وان. وی د دلێ خۆ دا دگۆت: ‹دێ رێزێ ل كوڕێ من گرن.›</verse>
				<verse number="7">لێ وان رەزڤانان گۆتە ئێكودوو: ‹ئەڤە میراتگرە، وەرن ئەم وی بكوژین، دێ میرات بۆ مە مینیت.›</verse>
				<verse number="8">ئینا وان ئەو گرت و كوشت و هاڤێتە ژ دەرڤەی رەزی.</verse>
				<verse number="9">ئەڤجا خودانێ رەزی دێ چ كەت؟ ئەو دێ هێت رەزڤانان كوژیت و رەزی دەتەڤ هندەكێن دی.</verse>
				<verse number="10">ئەرێ ما هەوە ئەڤ نڤیسارە نەخواندینە: ‹ئەو بەرێ هۆستایان رەتكری، یێ بوویە بەرێ بنیاتی.</verse>
				<verse number="11">ئەڤە ژ لایێ خودانی ڤە چێبوویە و ئەو ل بەر چاڤێن مە تشتەكێ حنێرە!› »</verse>
				<verse number="12">ئەوان بزاڤ كر عیسای بگرن، چنكو ئەوان زانی وی ب ڤێ نموونەیێ بەحسێ وان دكر، لێ ژ خەلكی ترسیان، ئینا وان ئەو هێلا و چوون.</verse>
				<verse number="13">پاشی هندەك ژ فەریسیان و لایەنگرێن هێرودێسی هنارتنە نك، داكو ب ئاخفتنەكێ بئێخنە داڤان.</verse>
				<verse number="14">ئینا هاتن و گۆتنێ: «مامۆستا، ئەم دزانین تۆ یێ راستگۆی. تۆ هەمیان وەكو ئێك دبینی و تۆ بەرێ خۆ نادەیە ئاستێن مرۆڤان، لێ تۆ رێكا خودێ راست نیشا خەلكی ددەی. ئەرێ رەوایە باج بۆ قەیسەری بهێتە دان یان نە؟ ئەم بدەین یان نەدەین؟»</verse>
				<verse number="15">لێ عیسای ب دووڕویاتیا وان زانی و گۆتێ: «بۆچی هوین من تاقی دكەن؟ دینارەكێ بینن دا بەرێ خۆ بدەمێ.»</verse>
				<verse number="16">وان دینارەك ئینا، ئەڤجا وی گۆتە وان: «ئەڤ وێنە و ناڤە یێن كێنە؟» وان گۆتە وی: «یێن قەیسەرینە.»</verse>
				<verse number="17">ئەڤجا عیسای گۆتە وان: «یێ قەیسەری بدەنە قەیسەری و یێ خودێ ژی بدەنە خودێ.» ئینا ئەو ژ وی حێبەتی بوون.</verse>
				<verse number="18">سەدوقی، ئەوێن دبێژن رابوونا مریان نینە، هندەك ژ وان هاتنە نك وی و پرسیار ژێ كر و گۆتێ:</verse>
				<verse number="19">«مامۆستا، مووسای بۆ مە یا نڤیسی: ئەگەر برایێ ئێكی مر و هەڤژینا وی ما و چ زاڕۆك نەبوون، پێدڤیە برایێ وی هەڤژینا وی بۆ خۆ بینیت و دویندەهێ بۆ ناڤێ برایێ خۆ پەیدا بكەت.</verse>
				<verse number="20">ئەڤجا حەفت برا هەبوون، یێ ئێكێ ژن ئینا و مر و چ دویندە‍‌ھ ل دویڤ خۆ نەهێلا.</verse>
				<verse number="21">ئینا یێ دوویێ ئەو بۆ خۆ ئینا و ئەو ژی بێ زاڕۆك مر، هەروەسا یێ سێیێ ژی</verse>
				<verse number="22">و هەتا یێ حەفتێ مر و چ دویندە‍‌ھ ل دویڤ خۆ نەهێلان. ل دویماهیا هەمیان ژن ژی مر.</verse>
				<verse number="23">ل رۆژا رابوونێ، دەمێ رادبنەڤە، ئەو ژن دێ هەڤژینا كێ بیت؟ چنكو هەڤژینا هەر حەفتان بوو.»</verse>
				<verse number="24">ئینا عیسای گۆتە وان: «ما نە ژ بەر هندێ هوین شاش دبن، كو هوین نە د نڤیسارێن پیرۆز و نە د هێزا خودێ دگەهن؟</verse>
				<verse number="25">دەمێ مرۆڤ ژ مرنێ رادبنەڤە، نە ژنێ دئینن و نە شوی دكەن، لێ دێ وەكو فریشتەیێن ئەسمانان بن.</verse>
				<verse number="26">دەربارەی مریان و رابوونا وان، ما هەوە سەرهاتیا تڕاشێ د پەرتووكا مووسای دا نە خواندیە، كا چەوا خودێ ل گەل وی ئاخفت و گۆتێ: ‹ئەز خودایێ ئیبراهیمی و خودایێ ئیسحاقی و خودایێ یەعقوبیمە› ؟</verse>
				<verse number="27">ئەو نە خودایێ مریانە، لێ یێ زیندیانە. شاشیا هەوە گەلەك یا مەزنە.»</verse>
				<verse number="28">ئێك ژ مامۆستایێن دەستووری ل وێرێ بوو، گو‍‌ھ ل گەنگەشەیا وان بوو و زانی عیسای ب رەنگەكێ باش بەرسڤا سەدوقیان دابوو، ئینا خۆ نێزیك كر و پرسیار ژێ كر: «كیژ فەرمان ژ هەمیان مەزنترە؟»</verse>
				<verse number="29">عیسای بەرسڤ دا: «مەزنترین فەرمان ئەڤەیە: ‹ئیسرائیل، گوهێ خۆ بدێ! خودان خودایێ مە ئێك خودانە.</verse>
				<verse number="30">ژ هەمی دلێ خۆ و ژ هەمی دەروونێ خۆ و ژ هەمی هزرا خۆ و ب هەمی هێزا خۆ حەز ژ خودان خودایێ خۆ بكە.›</verse>
				<verse number="31">فەرمانا دوویێ ئەڤەیە: ‹حەز ژ نێزیكێ خۆ بكە، وەك چەوا تۆ حەز ژ خۆ دكەی.› چ فەرمان ژ وان هەردوویان مەزنتر نینن.»</verse>
				<verse number="32">ئینا مامۆستایێ دەستووری گۆتێ: «باشە مامۆستا، ئەڤە تە ب راستی گۆت! خودێ ئێكە و كەسەك ژ وی پێڤەتر نینە</verse>
				<verse number="33">و حەزژێكرنا مرۆڤی بۆ خودێ، ژ هەمی دل و ب هەمی تێگەهشتنێ و ب هەمی هێزێ، هەروەسا حەزژێكرنا مرۆڤی بۆ نێزیكێ خۆ هەروەكو حەز ژ خۆ دكەت، فەرترە ژ هەمی قوربانیێن سۆتنێ و سەرژێكریان. »</verse>
				<verse number="34">عیسای دیت وی ب شارەزایی بەرسڤ دا و گۆتە وی: «تۆ ژ پاشایەتیا خودێ نە یێ دویری.» ئێدی كەس نەدوێریا پرسیاران ژێ بكەت.</verse>
				<verse number="35">دەمێ عیسای د حەوشا پەرستگەهێ دا فێركرن دكر گۆت: «چەوا مامۆستایێن دەستووری دبێژن مەسیح كوڕێ داوودیە؟</verse>
				<verse number="36">داوودی ب خۆ ب سرۆشێ گیانێ پیرۆز گۆت: ‹خودانی گۆتە خودانێ من: ل دەستێ من یێ راستێ روینە، تاكو ئەز دوژمنێن تە بكەمە دبن پێیێن تە ڤە.›</verse>
				<verse number="37">داوود ب خۆ دبێژیتێ ‹خودان›، پا چەوا كوڕێ ویە؟» و وی جەماوەرێ مەزن گەلەك ب دلخۆشی گوهداریا وی دكر.</verse>
				<verse number="38">ئەوی د فێركرنا خۆ دا گۆت: «هشیاری مامۆستایێن دەستووری بن. ئەو حەز دكەن ب جلكێن شۆڕ دەركەڤن و ل بازاڕان سڵاڤ لێ بهێنە كرن</verse>
				<verse number="39">و د كنیشتەیان دا ل كورسیكێن پێشیێ بن و ل مێڤانداریان ل سەرێ ژۆری بن.</verse>
				<verse number="40">ئەو مالێ بیژنان دخۆن و بۆ رویمەتی نڤێژان درێژ دكەن. ئەو دێ سزادانەكا گرانتر وەرگرن.»</verse>
				<verse number="41">دەمێ عیسا بەرامبەری پارەدانكا پەرستگەهێ روینشتی، دیت كا چەوا خەلكی پارە دكرنە د پارەدانكێ دا و گەلەك ژ دەولەمەندان پارەیەكێ زۆر دكرە تێدا.</verse>
				<verse number="42">پاشی بیژنەكا هەژار هات و دوو فلس كرنە د پارەدانكێ دا.</verse>
				<verse number="43">ئینا گازی كرە شاگردێن خۆ و گۆتە وان: «راستیێ دبێژمە هەوە: ڤێ بیژنا هەژار ژ هەمیان پتر كرنە د پارەدانكێ دا،</verse>
				<verse number="44">چنكو ڤان هەمیان ژ سامانێ خۆ یێ زێدە كرە تێدا، لێ وێ سەرەڕای بەلەنگازیا خۆ، هەر چ یێ وێ هەی، هەمی پارەیێ ژیارا خۆ، كرە تێدا.»</verse>
			</chapter>
			<chapter number="13">
				<verse number="1">دەمێ ژ پەرستگەهێ دەركەفتی، ئێك ژ شاگردێن وی گۆتێ: «مامۆستا، بەرێ خۆ بدێ، ئەڤ بەر و ئاڤاهیە چەند جهێ مەندەهۆشیێنە!»</verse>
				<verse number="2">ئینا عیسای بەرسڤا وی دا: «تۆ ڤان ئاڤاهیێن مەزن دبینی؟ بەر ل سەر بەری نامینیت، هەمی دێ هێنە هەڕفاندن.»</verse>
				<verse number="3">دەمێ ئەو ل سەر چیایێ زەیتوونان ل بەرامبەر پەرستگەهێ یێ روینشتی، پەترۆس، یەعقوب، یوحەننا و ئەندراوس ب تنێ ل گەل بوون و پرسیار ژێ كر:</verse>
				<verse number="4">«بێژە مە ئەڤە دێ كەنگی چێبن؟ و دێ چ نیشان هەبیت، دەمێ بجههاتنا وان هەمی تشتان نێزیك ببیت؟»</verse>
				<verse number="5">عیسای دەست پێ كر و گۆتە وان: «هشیار بن كەس هەوە د سەردا نەبەت.</verse>
				<verse number="6">گەلەك دێ ب ناڤێ من هێن و دێ بێژن: ‹ئەز ئەوم!› و دێ گەلەكان د سەردا بەن،</verse>
				<verse number="7">دەمێ هەوە گو‍‌ھ ل جەنگ و دەنگوباسێن جەنگان دبیت، نەڤەجنقن. دڤێت ئەڤ تشتە روی بدەن، لێ ئەڤە هێشتا نە دویماهیە.</verse>
				<verse number="8">چنكو دێ مللەتەك دژی مللەتەكی و پاشایەتیەك دژی پاشایەتیەكێ رابیت و دێ ل گەلەك جهان بیڤەلەرز روی دەن و دێ كولب پەیدا بن، لێ ئەڤە دەستپێكا ژانێن زاڕۆكبوونێنە.</verse>
				<verse number="9">لێ هوین د هشیار بن. ئەو دێ هەوە رادەستی دادگەهان كەن و دێ ل كنیشتەیان هێنە قوتان و ژ بەر من ل بەرامبەر حوكمداران و پاشایان دێ هێنە راوەستاندن، دا هوین ل بەرامبەری وان شاهدەییێ بدەن.</verse>
				<verse number="10">بەری دویماهی بهێت، دڤێت مزگینی بۆ هەمی مللەتان بهێتە راگەهاندن.</verse>
				<verse number="11">دەمێ هەوە دبەن دا رادەست بكەن، بەری هنگی خەمێ نەخۆن كا دێ چ بێژن، لێ ل وی دەمی وێ بێژن یا بۆ هەوە دهێتە دان، چنكو نە هوینن ئەوێ دئاخڤیت، لێ گیانێ پیرۆزە.</verse>
				<verse number="12">برا دێ برای رادەستی مرنێ كەت و باب دێ زاڕۆكی رادەست كەت، زاڕۆك دێ بەرامبەر دایك و بابێن خۆ رابن و دەنە كوشتن</verse>
				<verse number="13">و دێ ژ بەر ناڤێ من كەربێن هەمیان ژ هەوە ڤەبن، لێ یێ تا دویماهیێ خۆ راگریت، ئەو دێ قورتال بیت.</verse>
				<verse number="14">دەمێ هوین ‹پیساتیا وێرانكرنێ› دبینن یا ئامادەیە ل وی جهێ چێنابیت لێ بیت» (بلا خواندەڤان تێبگەهیت) «هنگی بلا ئەوێن ل دەڤەرا یەهودیایێ بڕەڤنە چیایان.</verse>
				<verse number="15">ئەوێ ل سەر بانی بیت، دەمێ دهێتە خوارێ بلا نەچیتە د خانی ڤە دا تشتەكی ژ مالا خۆ ببەت</verse>
				<verse number="16">و ئەوێ ل ناڤ زەڤیێ بیت، بلا ڤەنەگەڕیێت دا كوركێ خۆ ببەت.</verse>
				<verse number="17">ل وان رۆژان، نەخوزیكێن ژنكێن دووگیان و شیردەران.</verse>
				<verse number="18">نڤێژان بكەن دا ئەڤە نەكەڤیتە زڤستانێ،</verse>
				<verse number="19">چنكو ل وان رۆژان دێ تەنگاڤیەكا وەسا روی دەت، كو وەكو وێ هەر ژ دەستپێكا جیهانا خودێ ئافراندی و هەتا نوكە روی نەدایە و چ جاران روی نادەت ژی.</verse>
				<verse number="20">ئەگەر خودانی ئەو رۆژ كورت نەكربان، كەس قورتال نەدبوو، لێ ژ بەر وان بژارەیێن وی هەلبژارتین، وی ئەو رۆژ كورت كرینە.</verse>
				<verse number="21">هنگی ئەگەر ئێكی گۆتە هەوە: ‹ئها ئەڤە مەسیح یێ ل ڤێرێ!› یان ژی ‹ئها ئەڤە یێ ل وێراهە!› باوەر نەكەن.</verse>
				<verse number="22">چنكو دێ مەسیحێن درەوین و پێغەمبەرێن درەوین دیار بن و دێ نیشانان دیار كەن و مەندەهۆشیان كەن، داكو، ئەگەر د شیان دا با، هەلبژارتیێن خودێ ژی د سەر دا ببەن.</verse>
				<verse number="23">ئەڤجا هشیار بن! من پێشوەخت هەمی تشت گۆتنە هەوە.</verse>
				<verse number="24">د وان رۆژان دا، پشتی وێ تەنگاڤیێ، ‹رۆژ دێ هێتە تاری كرن و هەیڤ رۆناهیا خۆ نادەت،</verse>
				<verse number="25">ستێر دێ ژ ئەسمانی رژیێن و هێزێن ل ئەسمانان دێ هێنە تێكهەژاندن.›</verse>
				<verse number="26">هنگی دێ بینن كوڕێ مرۆڤ ب هێزەكا زۆر و مەزناهی د ناڤ عەوران دا یێ دهێت.</verse>
				<verse number="27">هنگی دێ فریشتەیێن خۆ هنێریت و هەلبژارتیێن خۆ ژ هەر چوار كوژیێن جیهانێ، ژ سەروبنێن ئەردی هەتا سەروبنێن ئەسمانی، خڕڤە كەت.</verse>
				<verse number="28">ژ دارهژیرێ فێری ڤێ نموونەیێ ببن: دەمێ چەقێن وێ دبشكڤن و بەلگ پێڤە دهێن، هوین دزانن هاڤین یا نێزیكە.</verse>
				<verse number="29">وەسا هوین ژی، دەمێ دبینن ئەڤ تشتە روی ددەن، بزانن یا نێزیكە و ل بەر دەرگەهیە.</verse>
				<verse number="30">راستیێ دبێژمە هەوە: ئەڤ بەرەبابە ژ ناڤ ناچیت، تاكو ئەڤ تشتە هەمی روی نەدەن.</verse>
				<verse number="31">ئەرد و ئەسمان دێ ژ ناڤ چن، لێ پەیڤێن من چ جاران ژ ناڤ ناچن.</verse>
				<verse number="32">لێ سەبارەت وێ رۆژێ یان وێ دەمژمێرێ، كەس نزانیت، نە فریشتەیێن ل ئەسمانی و نە ژی كوڕ، لێ ب تنێ باب دزانیت.</verse>
				<verse number="33">بنێڕن هەوە های ژ خۆ هەبیت، چنكو هوین نزانن ئەو دەم كەنگی دێ هێت.</verse>
				<verse number="34">هەروەكو مرۆڤەكێ رێڤنگ، دەمێ ژ مالا خۆ دچیت و كارێ هەر بەنیەكێ خۆ بۆ دەست نیشان دكەت و شیرەتان ل دەرگەهڤانی دكەت كو هشیار بیت.</verse>
				<verse number="35">ئەڤجا هشیار بمینن، چنكو هوین نزانن كەنگی دێ خودانێ مالێ ڤەگەڕیێت، ئێڤاری، یان نیڤا شەڤێ، یان ل گەل بانگێ دیكلی، یان ژی سپێدێ،</verse>
				<verse number="36">نەوەكو ژ نشكەكێ ڤە بهێت و هەوە نڤستی ببینیت.</verse>
				<verse number="37">ئەوا ئەز دبێژمە هەوە، ئەز بۆ هەمیان دبێژم: هشیار بن!»</verse>
			</chapter>
			<chapter number="14">
				<verse number="1">دوو رۆژ بۆ جەژنا دەربازبوونێ و جەژنا نانێ شكەڤا مابوون. هێشتا سەرۆكێن كاهنان و مامۆستایێن دەستووری ل رێكەكێ دگەڕیان كا چەوا عیسای ب فێلبازی بگرن و بكوژن.</verse>
				<verse number="2">وان دگۆت: «ئەم ل جەژنێ وی ناگرین، نەكو تێكدان د ناڤ خەلكی دا چێببیت.»</verse>
				<verse number="3">دەمێ عیسا ل بێت‌عەنیا ل سەر سفرێ یێ روینشتی ل نك شەمعونێ گوڕی، ژنكەك هات و گولاڤدانكەكا روینێ بێهنخۆش یێ بهاگران ژ جۆرێ ناردینا خۆڕستی ڤێ بوو، گولاڤدانك شكاند و گولاڤ ب سەرێ وی دا كر.</verse>
				<verse number="4">هندەك دلتەنگ بوون و گۆتنە ئێكودوو: «بۆچی ئەڤ گولاڤە هاتە زەعێكرن؟</verse>
				<verse number="5">چێدبوو ئەڤ گولاڤە ب سێ سەد دیناران هاتبا فرۆتن و بهایێ وێ دابا هەژاران!» هۆسا نەرازیبوونا خۆ ژێ دیار كر.</verse>
				<verse number="6">لێ عیسای گۆت: «بهێلن! بۆچی هوین وێ تەنگاڤ دكەن؟ وێ كارەكێ باش بۆ من كر.</verse>
				<verse number="7">هەژار هەمی دەمان یێن ل نك هەوە هەین و هەر دەمێ هەوە بڤێت هوین دشێن چاكیێ لێ بكەن، لێ ئەز هەمی دەمان ل نك هەوە نابم.</verse>
				<verse number="8">ئەوێ ئەو كر یا وێ پێ چێدبیت: بەری دەمی لەشێ من بۆ ڤەشارتنێ گولاڤ كر.</verse>
				<verse number="9">راستیێ ژی دبێژمە هەوە: ئەڤ مزگینیە ل هەر جهەكی ل سەرانسەری جیهانێ بهێتە راگەهاندن، دێ بەحسێ ئەوا ڤێ ژنكێ كری ژی ژ بۆ بیرهاتنا وێ هێتە كرن.»</verse>
				<verse number="10">پاشی یەهودایێ ئەسخەریوتی، كو ئێكە ژ دوازدە شاگردان چوو نك سەرۆكێن كاهنان، دا عیسای رادەستی وان بكەت.</verse>
				<verse number="11">دەمێ وان گو‍‌ھ ل ڤێ چەندێ بووی كەیفخۆش بوون، سۆز دایێ ئەو هندەك پارەیان بدەنێ. ئەڤجا یەهودا ل دەلیڤەیەكێ دگەڕیا، دا وی رادەستی وان بكەت.</verse>
				<verse number="12">ل رۆژا ئێكێ ژ جەژنا نانێ شكەڤا، ل وێ رۆژێ بەرخێ دەربازبوونێ دهاتە سەرژێكرن، شاگردێن وی پرسیار ژێ كرن: «تە دڤێت ئەم بچین ل كیرێ شیڤا جەژنا دەربازبوونێ ئامادە بكەین، دا تۆ بخۆی؟»</verse>
				<verse number="13">ئینا دوو شاگردێن خۆ هنارتن و گۆتە وان: «هەڕنە باژێڕی، دێ زەڵامەك هێتە پێشیا هەوە، جەڕەكێ ئاڤێ یێ هەلگرتی، ئەڤجا ل دویڤ هەڕن،</verse>
				<verse number="14">دەمێ دچیتە د مالەكێ ڤە بێژنە خودانێ وێ مالێ: ‹مامۆستا دبێژیت: كانێ ئەو ژۆرا مێڤانان یا ئەز دێ ل گەل شاگردێن خۆ تێڤە شیڤا دەربازبوونێ خۆم؟›</verse>
				<verse number="15">ئەو دێ ل قاتێ سەری ژۆرەكا مەزن، یا رائێخستی و ئامادە نیشا هەوە دەت. ل وێرێ بۆ مە ئامادە بكەن.»</verse>
				<verse number="16">هەردوو شاگرد دەركەفتن و چوونە باژێڕی و هەروەكو گۆتبوویێ وەسا دیت، ئەڤجا شیڤا دەربازبوونێ ئامادە كر.</verse>
				<verse number="17">دەمێ بوویە شەڤ، عیسا ل گەل هەر دوازدان هات.</verse>
				<verse number="18">دەمێ ئەو د روینشتی بوون خوارن دخوار، عیسای گۆت: «ب راستی دبێژمە هەوە: ئێك ژ هەوە دێ بێبەختیێ ل من كەت و نوكە یێ خوارنێ ل گەل من دخۆت.»</verse>
				<verse number="19">ئەو دلتەنگ بوون و دەست پێ كر ئێك ل دویڤ ئێكی پرسیار ژێ كر: «ئەرێ ئەو ئەزم؟»</verse>
				<verse number="20">ئینا گۆتە وان: «ئەو ئێك ژ دوازدانە، ئەوێ ل گەل من پاریێ خۆ د سێنیكێ دهەلینیت.</verse>
				<verse number="21">كوڕێ مرۆڤ دێ وەسا چیت، هەروەكو دەربارەی وی هاتیە نڤیسین، لێ نەخوزیكێن وی كەسی یێ كوڕێ مرۆڤ رادەست بكەت. بۆ وی كەسی باشتر بوو ئەو ژ دایك نەببا.»</verse>
				<verse number="22">دەمێ وان خوارن دخوار، وی نان هەلگرت و سوپاسیا خودێ كر، پاشی كەر كر و دا وان و گۆت: «وەرگرن، ئەڤە لەشێ منە.»</verse>
				<verse number="23">پاشی پەرداغ هەلگرت و سوپاسی كر و دا وان و هەمیان ژێ ڤەخوار</verse>
				<verse number="24">و گۆتێ: «ئەڤە خوینا منە، خوینا پەیمانێ، ئەوا ژ پێخەمەتی گەلەكان دێ هێتە رشتن.</verse>
				<verse number="25">راستیێ دبێژمە هەوە: ئێدی ئەز ژ بەرهەمێ مێوێ ڤەناخۆم تا وێ رۆژا ئەز ل پاشایەتیا خودێ ژ یا نوی ڤەدخۆم.»</verse>
				<verse number="26">پشتی وان سروودەك بۆ پەسنا خودێ گۆتی، چوونە چیایێ زەیتوونان.</verse>
				<verse number="27">عیسای گۆتە وان: «هوین هەمی دێ هەلنگڤن، چنكو یا هاتیە نڤیسین: ‹ئەز دێ ل شڤانی دەم، پەز دێ بژاڵە بیت.›</verse>
				<verse number="28">لێ پشتی رابوونا من، ئەز دێ بەراهیا هەوە چمە جەلیل.»</verse>
				<verse number="29">پەترۆسی گۆتێ: «خۆ ئەگەر هەمی ژی بهەلنگڤن، ئەز ناهەلنگڤم!»</verse>
				<verse number="30">عیسای گۆتێ: «ب راستی دبێژمە تە: ئەڤرۆ، هەر ئەڤ شەڤە، بەری دیكل دوو جاران بانگ بدەت، تۆ دێ سێ جاران من ماندەل كەی.»</verse>
				<verse number="31">لێ پەترۆسی پتر دووپات كر: «ئەگەر یا پێدڤی بیت ئەز ل گەل تە بمرم ژی، ئەز تە ماندەل ناكەم!» هەمیان ژی وە گۆت.</verse>
				<verse number="32">پاشی هاتنە جهەكی ناڤێ وی گەتسێمانی بوو و گۆتە شاگردێن خۆ: «ل ڤێرێ روینن، تا ئەز نڤێژێ بكەم.»</verse>
				<verse number="33">پەترۆس و یەعقوب و یوحەننا ل گەل خۆ برن و خەمگینیەكا دژوار و دلتەنگیێ ب سەر وی دا گرت.</verse>
				<verse number="34">گۆتە وان: «دلێ من تا رادەیێ مرنێ یێ ب خەمە! ل ڤێرێ بن و هشیار بمینن.»</verse>
				<verse number="35">پاشی پیچەكێ پێشڤە چوو و خۆ دەڤ و دەڤ هاڤێتە ئەردی و نڤێژ كر، دا ئەگەر چێببیت، ئەو دەم د سەر را ببوریت</verse>
				<verse number="36">و گۆت: «ئابا ، بابۆ! تۆ دشێی هەمی تشتان بكەی، ڤێ پەرداغێ ژ من دەرباز بكە، لێ نە ئەو بیت یا من دڤێت، بەلكو بلا ئەو بیت یا تە دڤێت.»</verse>
				<verse number="37">پشتی هنگی ڤەگەڕیا و دیت د نڤستینە، ئینا گۆتە پەترۆسی: «تۆ ژی یێ نڤستی شەمعون؟ ما تۆ نەشیای دەمژمێرەكێ هشیار بمینی؟</verse>
				<verse number="38">هشیار بمینن و نڤێژان بكەن، دا هوین نەكەڤنە د تاقیكرنێ دا. گیان یێ ئامادەیە، لێ لەش یێ لاوازە.»</verse>
				<verse number="39">جارەكا دی چوو و نڤێژ كر و هەر ئەو ئاخفتن دووبارە كر.</verse>
				<verse number="40">ڤەگەڕیاڤە نك شاگردان، دیسان دیت د نڤستینە، چنكو خەوێ چاڤێن وان گران كربوون و نەدزانین ب چ بەرسڤا وی بدەن.</verse>
				<verse number="41">بۆ جارا سێیێ ڤەگەڕیا و گۆتە وان: «ئەڤە هێشتا هوین د نڤستینە و بێهنا خۆ ڤەددەن؟ بەسە! دەم هات، ئها ئەڤە كوڕێ مرۆڤ رادەستی گونەهكاران دهێتە كرن.</verse>
				<verse number="42">رابن دا بچین، ئها ئەڤە ئەوێ من رادەست دكەت نێزیك بوو!»</verse>
				<verse number="43">هەر ل دەمێ ئەو دئاخفت، یەهودا، كو ئێك ژ هەر دوازدان بوو، گەهشت و كۆمەكا مرۆڤان ب شیر و دار ڤە ل گەل بوون. ئەو ژ لایێ سەرۆكێن كاهنان و مامۆستایێن دەستووری و ریهسپیان ڤە هاتبوونە هنارتن.</verse>
				<verse number="44">ئەوێ وی رادەست دكەت نیشانەك دابوو وان و گۆتبوویێ: «ئەوێ ئەز ماچی بكەم، ئەو ئەوە. وی بگرن و ببەن و باش لێ هشیار بن.»</verse>
				<verse number="45">دەمێ یەهودا گەهشتی، ئێكسەر هاتە نك عیسای و گۆت: «مامۆستا!» و ماچی كر.</verse>
				<verse number="46">ئینا وان دەستەسەر كر و گرت.</verse>
				<verse number="47">لێ ئێك ژ وان ئەوێن ل وێرێ راوەستیای شیرێ خۆ ئینا دەرێ و ڤەوەشاندە بەنیێ سەرۆككاهنی و گوهێ وی ژێڤە كر.</verse>
				<verse number="48">عیسای گۆتە وان: «دێ بێژی هوین بۆ ب سەرداگرتنا قاچاخەكی ب شیر و داران یێن دەركەفتین، دا من بگرن؟</verse>
				<verse number="49">هەر رۆژ ئەز ل پەرستگەهێ د ناڤ هەوە دا بووم و من فێركرن دكر و هەوە ئەز نەدگرتم. لێ ئەڤێ روی دا، دا نڤیسارێن پیرۆز ب ج‍‌ھ بهێن.»</verse>
				<verse number="50">هەمیان ئەو هێلا و رەڤین.</verse>
				<verse number="51">گەنجەك ل دویڤ وی دچوو، تشتەك ل بەر نەبوو ژبلی پەڕوكەكێ كتانی، ئینا وان ئەو گەنج گرت،</verse>
				<verse number="52">لێ وی پەڕوكێ كتانی ل وێرێ هێلا و رویس رەڤی.</verse>
				<verse number="53">وان عیسا برە نك سەرۆككاهنی و هەمی سەرۆكێن كاهنان و مامۆستایێن دەستووری و ریهسپی لێ كۆم بوون.</verse>
				<verse number="54">پەترۆس ژ دویر ڤە ب دویڤ را تا ناڤ حەوشا سەرۆككاهنی چوو، ل گەل زێرەڤانان یێ روینشتی بوو، خۆ ل بەر ئاگری گەرم دكر.</verse>
				<verse number="55">سەرۆكێن كاهنان و جڤاتا بلند هەمی ل شاهدەییێ دەربارەی عیسای دگەڕیان، دا وی بدەنە كوشتن، لێ وان نەددیت،</verse>
				<verse number="56">گەلەكان شاهدەییا ب درەو ل سەر دا، لێ شاهدەییێن وان وەكو ئێك نەبوون.</verse>
				<verse number="57">هندەك رابوون ژ درەو شاهدەیی ل سەر دا و دگۆتن:</verse>
				<verse number="58">«مە یێ گو‍‌ھ لێ بووی دبێژیت: ئەز دێ ڤێ پەرستگەهێ هەڕفینم، ئەوا دەستان ئاڤا كری و دێ د سێ رۆژان دا ئێكا دی ئاڤا كەم كو ب دەستان نە هاتبیتە ئاڤاكرن.»</verse>
				<verse number="59">لێ خۆ د ڤێ چەندێ ژی دا شاهدەییا وان وەكو ئێك نەبوو.</verse>
				<verse number="60">سەرۆككاهن رابوو و د ناڤ جڤاتێ دا راوەستیا و پرسیار ژ عیسای كر: «ما تۆ چ بەرسڤان نادەی؟ ئەڤە چ شاهدەییە ئەڤ كەسە ل سەر تە ددەن؟»</verse>
				<verse number="61">لێ ئەو بێدەنگ ما، چ ئاخفتن نەدكرن. سەرۆككاهنی دیسان پرسیار ژێ كر و گۆت: «ئەرێ تۆی مەسیح، كوڕێ پیرۆزمەندی؟»</verse>
				<verse number="62">عیسای گۆت: «ئەز ئەوم و هوین دێ كوڕێ مرۆڤ بینن، ل دەستێ راستێ یێ هێزداری یێ روینشتی و ل گەل عەورێن ئەسمانی یێ دهێت.»</verse>
				<verse number="63">ئەڤجا سەرۆككاهنی جلكێن خۆ دڕاندن و گۆت: «ما ئێدی مە چ پێدڤی ب شاهدان هەیە؟</verse>
				<verse number="64">هەوە كوفریا وی بهیست: ئەڤجا هوین چ دبێژن؟» هەمیان پێكڤە بڕیار دا، كو هەژی مرنێیە.</verse>
				<verse number="65">ئینا هندەكان دەست پێ كر تف كرنێ و سەروچاڤێن وی نخافتن و دا بەر كولمان و گۆتنێ: «ب رێكا سرۆشێ بێژە!» و زێرەڤانان ئەو بر و دا بەر زللەهان.</verse>
				<verse number="66">دەمێ پەترۆس ل حەوشێ ل خوارێ، كچكەكا خزمەتكارا سەرۆككاهنی هات</verse>
				<verse number="67">و دەمێ پەترۆس دیتی یێ خۆ گەرم دكەت، لێ نێڕی و گۆتێ: «تۆ ژی ل گەل عیسایێ ناسیرەیی بووی!»</verse>
				<verse number="68">لێ وی ماندەل كر و گۆت: «ئەز نزانم و تێناگەهم تۆ چ دبێژی!» پاشی دەركەفتە بەر دەرگەهی و دیكلی بانگ دا</verse>
				<verse number="69">و كچكا خزمەتكار ئەو دیت، دیسان دگۆتە یێن ل وێرێ راوەستیاین: «ئەڤە ئێك ژ وانە.»</verse>
				<verse number="70">جارەكا دی ماندەل كر. پشتی دەمەكێ كورت، هندەكێن دی یێن راوەستیای ژی گۆتنە پەترۆسی: «ب راستی تۆ ژی ئێك ژ وانی، چنكو تۆ ژی ژ جەلیلێی.»</verse>
				<verse number="71">وی دەست ب نفرین و سویندخوارنێ كر و گۆت: «ئەز وی زەڵامێ هوین بەحسێ وی دكەن، نانیاسم.»</verse>
				<verse number="72">ئینا د ج‍‌ھ دا دیكلی بۆ جارا دوویێ بانگ دا، ئەڤجا ئەو ئاخفتن هاتە بیرا پەترۆسی یا عیسای گۆتیێ: «بەری دیكل دوو جاران بانگ بدەت، تۆ دێ سێ جاران من ماندەل كەی.» دەمێ هزرا وی كری، نەشیا خۆ و گریا.</verse>
			</chapter>
			<chapter number="15">
				<verse number="1">دەمێ بوویە سپێدە، سەرۆكێن كاهنان و ریهسپی و مامۆستایێن دەستووری و جڤاتا بلند هەمی كەفتنە دانوستاندنێ، پاشی عیسا گرێ دا و بر و رادەستی پیلاتۆسی كر.</verse>
				<verse number="2">ئینا پیلاتۆسی پرسیار ژێ كر: «ئەرێ تۆ پاشایێ جوهیانی؟» عیسای بەرسڤا وی دا: «تە ب خۆ گۆت.»</verse>
				<verse number="3">سەرۆكێن كاهنان ئەو ب گەلەك تشتان تاوانبار كر.</verse>
				<verse number="4">پیلاتۆسی جارەكا دی پرسیار ژێ كر و گۆت: «ما تۆ چ بەرسڤان نادەی؟ گوهێ خۆ بدێ یێ چەند تاوانان ئاراستەی تە دكەن!»</verse>
				<verse number="5">لێ عیسای چ بەرسڤێن دی نەدان و پیلاتۆس حێبەتی بوو.</verse>
				<verse number="6">ژ نەریتێن پیلاتۆسی ئەو بوو ل هەر جەژنەكێ گرتیەكی كو خەلك دخوازیت، ئازاد بكەت.</verse>
				<verse number="7">زەڵامەكێ زیندانكری ب ناڤێ باراباس هەبوو ل گەل كۆمەكا تێكدەران، ئەوێن د دەمێ یاخیبوونێ دا كوشتن كری.</verse>
				<verse number="8">جەماوەر هات و داخواز ژ پیلاتۆسی كر، كو وێ بكەت ئەوا هەردەم بۆ وان دكر،</verse>
				<verse number="9">ئینا گۆتە وان: «ئەرێ هەوە دڤێت ئەز پاشایێ جوهیان بۆ هەوە ئازاد بكەم؟»</verse>
				<verse number="10">چنكو وی دزانی سەرۆكێن كاهنان ژ زكڕەشی عیسا رادەستی وی كریە.</verse>
				<verse number="11">لێ سەرۆكێن كاهنان جەماوەر ئازراند بۆ داخوازا ئازادكرنا باراباسی ل شوینا عیسای.</verse>
				<verse number="12">ئەڤجا پیلاتۆسی دیسان پرسیار ژ وان كر: «پا هەوە دڤێت ئەز چ ل وی بكەم یێ هوین دبێژنێ پاشایێ جوهیان؟»</verse>
				<verse number="13">ئینا ل قێڕیان دان و گۆتن: «ل خاچێ بدە!»</verse>
				<verse number="14">پیلاتۆسی گۆتە وان: «ما ئەڤی چ خرابی كریە؟» ئینا قێڕیێن وان بلندتر لێ هاتن: «ل خاچێ بدە!»</verse>
				<verse number="15">لێ چنكو پیلاتۆسی دڤیا جەماوەری رازی بكەت، ئینا باراباس بۆ وان ئازاد كر و عیسا قامچی دا، پاشی رادەستی وان كر داكو بهێتە خاچدان.</verse>
				<verse number="16">پاشی سەربازان عیسا برە د ناڤ حەوشا كۆچكا والی دا و هەمی بەتالیون گازی كر، دا كۆم ببن.</verse>
				<verse number="17">وان كوركەكێ بنەفشی كرە بەر و تانجەك ژ ستریان ڤەهاند و دانا سەر سەرێ وی</verse>
				<verse number="18">و دەست ب سڵاڤكرنێ ل وی كر و گۆت: «بژی پاشایێ جوهیان!»</verse>
				<verse number="19">ب لەڤەنەكی ددانا سەرێ وی و تف دكرێ و چۆكڤەدان و بۆ وی سوجدە دبرن.</verse>
				<verse number="20">پشتی تڕانە پێ كرین، كوركێ بنەفشی ژ بەر كر و جلكێن وی كرنە بەر و برە ژ دەرڤە، دا ل خاچێ بدەن.</verse>
				<verse number="21">زەڵامەكێ قەیرەوانی ب رێكا خۆ ژ ئاقاری دهات، ناڤێ وی شەمعون بوو و بابێ ئەسكەندەری و روفۆسی بوو. وان ئەو نەچار كر كو خاچا عیسای هەلگریت.</verse>
				<verse number="22">عیسا ئینا وی جهێ دبێژنێ گۆلگۆتە (كو رامانا وی كلۆخە)</verse>
				<verse number="23">و بۆ وی شەرابەكا تێكهەل ل گەل موڕێ ئینا، لێ وی ڤەنەخوار.</verse>
				<verse number="24">ئەو ل خاچێ دا و جلكێن وی ل خۆ لێكڤەكرن، ب هاڤێتنا پشكێ، دا هەر ئێك بەهرا خۆ بزانیت.</verse>
				<verse number="25">دەمژمێر نەهێ رۆژێ بوو، دەمێ ل خاچێ دای.</verse>
				<verse number="26">ل سەر دەپەكی تاوانا وی هۆسا هاتبوو نڤیسین: «پاشایێ جوهیان»</verse>
				<verse number="27">و دوو قاچاخ ژی ل گەل وی ل خاچێ دان، ئێك ل لایێ وی یێ راستێ و یێ دی ل لایێ وی یێ چەپێ.</verse>
				<verse number="28">ئەو نڤیسار ژی ب ج‍‌ھ هات: «ل گەل تاوانباران هاتە هژمارتن.»</verse>
				<verse number="29">یێن كو د وێرێ را دهاتن و دچوون ئەو كرێت دكر و سەرێ خۆ لێ دهەژاند و دگۆت: «ها! هەی ئەوێ دا پەرستگەهێ د سێ رۆژان دا هەڕفینیت و ئاڤا كەتەڤە!</verse>
				<verse number="30">ژ خاچێ وەرە خوار و خۆ قورتال بكە!»</verse>
				<verse number="31">هەروەسا سەرۆكێن كاهنان ل گەل مامۆستایێن دەستووری ژی تڕانە پێ دكرن و دگۆتنە ئێكودوو: «هندەكێن دی قورتال كرن، لێ نەشێت خۆ قورتال بكەت!</verse>
				<verse number="32">بلا مەسیح، پاشایێ ئیسرائیلێ، ژ خاچێ بهێتە خوارێ، دا ببینین و باوەریێ پێ بینین!» هەروەسا ئەوێن ل گەل وی هاتینە خاچدان ژی ئەو فهێت دكر.</verse>
				<verse number="33">دەمێ بوویە دەمژمێر دوازدەی نیڤرۆ، ژ وی دەمی تا دەمژمێر سێ، تاریاتیێ هەمی ئەرد گرت.</verse>
				<verse number="34">ل دەمژمێر سێ، عیسای ب دەنگەكێ بلند كرە هەوار: «ئێلۆیی، ئێلۆیی، لەما ساباختانی؟» رامانا وێ ئەوە كو: «خودایێ من، خودایێ من، بۆچی تە ئەز هێلام؟»</verse>
				<verse number="35">هندەك ژ ئامادەبوویان گو‍‌ھ ل وی بوو و گۆتن: «ئەڤە ئەو یێ گازی ئلیاسی دكەت!»</verse>
				<verse number="36">ئێكی كرە غار و ئیسفەنجەك د سهكێ هەلاند و دانا سەر لەڤەنەكی و گەهاندە وی دا ڤەخۆت و گۆت: «بهێلن دا ببینین كا دێ ئلیاس هێت وی ئینیتە خوار؟»</verse>
				<verse number="37">عیسای ب دەنگەكێ بلند كرە قێڕی و گیانێ خۆ ژ دەست دا.</verse>
				<verse number="38">پەردەیا پەرستگەهێ ژ سەری تا بنی شەق بوو و بوو دوو پارچە.</verse>
				<verse number="39">سەرلەشكەر بەرامبەر خاچێ یێ راوەستیای بوو و دەمێ دیتی كا چەوا عیسای گیان ژ دەست دا، گۆت: «ب راستی، ئەڤ مرۆڤە كوڕێ خودێ بوو.»</verse>
				<verse number="40">هەروەسا هندەك ژنكان ژ دویر ڤە بەرێ خۆ ددایێ، مەریەما مەجدەلی و مەریەما دایكا هەردوو برا یەعقوبێ بچویك و یوسی، هەروەسا سالومە ژی د ناڤ وان دا بوون،</verse>
				<verse number="41">ئەوێن ل جەلیل ب دویڤ كەفتین و خزمەتا وی كری، ژبلی وان گەلەك ژنكێن دی ژی بوون یێن ل گەل وی سەركەفتینە ئورشەلیمێ.</verse>
				<verse number="42">دەمێ بوویە ئێڤار، ژ بەر كو رۆژا ئامادەكرنێ بوو، ئانكو رۆژا بەری شەمبیێ،</verse>
				<verse number="43">یوسڤێ ئاریمەتیایی هات، ئەو ژی ئەندامەكێ رێزدار بوو د ناڤ جڤاتا بلند دا و چاڤەڕێیا پاشایەتیا خودێ دكر، وی مێرانی كر و چوو نك پیلاتۆسی و داخوازا تەرمێ عیسای ژێ كر.</verse>
				<verse number="44">پیلاتۆس گوهشی بوو كو ئەو هۆسا زوی مر و گازی سەرلەشكەری كر و ژێ پرسی: «ئەرێ راستە ئەو هۆسا زوی مریە؟»</verse>
				<verse number="45">و دەمێ ژ سەرلەشكەری زانی، رێ دا یوسڤی تەرمێ عیسای ببەت.</verse>
				<verse number="46">وی پارچەیەكا كتانی كڕی و تەرم ژ خاچێ ئینا خوارێ و ب وی كتانی كفن كر و دانا د گۆڕەكێ د كەڤری كۆلای دا و بەرەك گڕێل كرە بەر دەرێ گۆڕی.</verse>
				<verse number="47">مەریەما مەجدەلی و مەریەما دایكا یوسی دیت، كا ل كیڤە هاتە دانان.</verse>
			</chapter>
			<chapter number="16">
				<verse number="1">دەمێ شەمبی ب دویماهی هاتی، مەریەما مەجدەلی ل گەل مەریەما دایكا یەعقوبی ل گەل سالومەیێ دەرمانك كڕین داكو بچن تەرمێ عیسای پێ چەور بكەن.</verse>
				<verse number="2">سپێدێ زوی ژ رۆژا ئێكشەمبێ، ل گەل هەلاتنا رۆژێ هاتنە نك گۆڕی.</verse>
				<verse number="3">بڕێڤە وان دگۆتە ئێكودوو: «كی دێ بۆ مە بەری ژ بەر دەرگەهێ گۆڕی گڕێل كەت؟»</verse>
				<verse number="4">لێ وان سەحكرە بەری و سەرەڕای هندێ كو گەلەك یێ مەزن بوو، بەر یێ هاتیە گڕێل كرن.</verse>
				<verse number="5">دەمێ چووینە د ناڤ گۆڕی دا، ل رەخێ راستێ گەنجەكێ روینشتی دیت، كراسەكێ سپی ل بەر بوو، ئینا مەندەهۆش بوون.</verse>
				<verse number="6">وی گۆتە وان: «نەترسن! هوین ل عیسایێ ناسیرەیی یێ خاچدای دگەڕیێن. ئەو یێ رابووی! نە ل ڤێرێیە. ئەڤە ئەو جهە یێ وان لێ دانای.</verse>
				<verse number="7">نوكە هەڕن و بێژنە شاگردێن وی و بێژنە پەترۆسی ژی، كو ئەو دێ بەری هەوە چیتە جەلیلێ و ل وێرێ دێ وی بینن هەروەكو گۆتیە هەوە.»</verse>
				<verse number="8">دەركەفتن و ژ سەر گۆڕی رەڤین، چنكو سەهمێ ئەو گرتبوون و دلەرزین و چ تشت نەگۆتنە كەسێ چنكو دترسیان.</verse>
				<verse number="9">پشتی عیسا ل رۆژا ئێكشەمبێ سپێدێ زوی رابووی، ل پێشیێ بۆ مەریەما مەجدەلی ئەوا حەفت ئەجنە ژێ دەرئێخستین دیار بوو.</verse>
				<verse number="10">ئەو ژی چوو و مزگینی گەهاندە شاگردێن وی، كو ب هەوار و گری بوون.</verse>
				<verse number="11">دەمێ ئەوان بهیستی كو عیسا یێ ساخە و ئەوێ یێ دیتی، وان باوەر نەكر.</verse>
				<verse number="12">پشتی هنگی عیسا ب رەنگەكێ دی بۆ دوو ژ وان شاگردان دیار بوو دەمێ ئەو ب رێكێ ڤە ل چۆلی دچوون.</verse>
				<verse number="13">ئەو زڤڕین و گۆتنە یێن دی، لێ ژ وان ژی باوەر نەكر.</verse>
				<verse number="14">پاشی بۆ هەر یازدە شاگردان، دەمێ خوارنا خۆ دخوار دیار بوو. ژ بەر بێباوەری و سەرهشكیا وان، وی ئەو پاشڤە برن، چنكو ئەوان باوەر ژ وان نەدكر یێن عیسا پشتی رابوونا وی دیتی.</verse>
				<verse number="15">وی گۆتە وان: «هەڕنە هەمی جیهانێ و مزگینیێ بدەنە هەمی ئافراندیان.</verse>
				<verse number="16">یێ باوەریێ بینیت و بهێتە تافیركرن، دێ قورتال بیت و یێ باوەریێ نەئینیت دێ هێتە گونەهباركرن.</verse>
				<verse number="17">ئەوێن باوەری ئینای، ئەڤ نیشانە دێ ل گەل وان بن: ب ناڤێ من دێ ئەجنەیان دەرئێخن، دێ ب زمانێن نوی ئاخڤن،</verse>
				<verse number="18">دێ ب دەستێ خۆ ماران گرن و ئەگەر ژەهر ژی ڤەخوار چ زیان ناگەهیتە وان و دێ دەستێن خۆ داننە سەر نەساخان و نەساخ دێ ساخ بن.»</verse>
				<verse number="19">ئەڤجا پشتی كو خودان عیسا ل گەل وان ئاخفتی، بلند بوو ئەسمانی و ل ملێ راستێ یێ خودێ روینشت.</verse>
				<verse number="20">شاگرد ژی چوون و ل هەمی جیهانێ مزگینی ددا و خودانی ل گەل وان كار دكر و پەیاما وان پەسەند دكر ب رێكا نیشانێن ل سەر دەستێ وان دهاتنە كرن.</verse>
			</chapter>
		</book>
		<book number="42">
			<chapter number="1">
				<verse number="1">تیوفیلۆسێ هێژا، ژ بەر كو گەلەكان دەست هاڤێتیە نڤیسینا وان رویدانێن د ناڤ مە دا پەیدا بووین،</verse>
				<verse number="2">هەروەكو ژ لایێ ئەوێن ل دەستپێكێ ب چاڤێن خۆ دیتی و بووینە خزمەتكارێن پەیڤێ ، بۆ مە هاتیە راگەهاندن،</verse>
				<verse number="3">پشتی من هەمی تشت ژ دەستپێكێ ب هویری شڕۆڤە كرین، من ژی ب باشی دیت، ب رێكوپێكی بۆ تە بنڤیسم،</verse>
				<verse number="4">دا تۆ راستیا وان پەیڤێن تۆ پێ هاتیە فێركرن بزانی.</verse>
				<verse number="5">ل سەردەمێ هێرودێسی، پاشایێ یەهودیایێ، كاهنەك هەبوو ناڤێ وی زەكەریا بوو، ژ ئویجاخا ئەبیای بوو و هەڤژینا وی ژ دویندەها هارونی بوو، ناڤێ وێ ئەلیزابێت بوو.</verse>
				<verse number="6">هەردوو بەرامبەری خودێ د راست بوون و بێ گازندە فەرمان و شیرەتێن خودانی ب ج‍‌ھ دئینان.</verse>
				<verse number="7">لێ چ زاڕۆك نەبوون، چنكو ئەلیزابێت یا خرش بوو و هەردوو ژی ب ناڤ ساڵ ڤە چووبوون.</verse>
				<verse number="8">هۆسا چێبوو دەمێ وی د گەڕا ئویجاخا خۆ دا خزمەتا خۆ یا كاهنایەتیێ بەرامبەر خودێ دكر،</verse>
				<verse number="9">ل دویڤ داب و نەریتێن كاهنایەتیێ پشك بۆ زەكەریای كەفت كو بچیتە د پەرستگەها خودانی ڤە، دا بخویرێ بسوژیت.</verse>
				<verse number="10">ل دەمێ بخویر سۆتنێ، هەمی كۆمەڵا خەلكی ژ دەرڤە نڤێژ دكر.</verse>
				<verse number="11">هنگی فریشتەیەكێ خودانی بۆ وی دیار بوو و ل رەخێ راستێ ژ قوربانگەها بخویرێ یێ راوەستیای بوو.</verse>
				<verse number="12">دەمێ زەكەریای فریشتە دیتی، تێكچوو و ترس كەفتە دلێ وی.</verse>
				<verse number="13">فریشتەی گۆتێ: «زەكەریا نەترسە، چنكو داخوازا تە هاتە بهیستن و دێ هەڤژینا تە ئەلیزابێتێ كوڕەك بیت و تۆ دێ ناڤێ وی كەیە یوحەننا.</verse>
				<verse number="14">ئەو دێ بیتە كەیف و دلخۆشیا تە و دێ گەلەك مرۆڤ ب ژدایكبوونا وی دلشاد بن.</verse>
				<verse number="15">چنكو دێ ل بەرامبەری خودانی گەلەك یێ مەزن بیت. ب ئێكجاری شەراب و مەیێ ڤەناخۆت و هێشتا ئەو د زكێ دایكا خۆ دا، دێ ژ گیانێ پیرۆز پڕ بیت.</verse>
				<verse number="16">دێ گەلەكان ژ گەلێ ئیسرائیل بۆ خودان خودایێ وان ڤەگەڕینیت.</verse>
				<verse number="17">دێ ب گیان و شیانا ئلیاسی ل پێش وی چیت، داكو دلێن بابان ڤەگەڕینیتە سەر زاڕۆكان و نەگوهداران ڤەگەڕینیتە ئاقلمەندیا چاكان ، داكو مللەتەكی بۆ خودانی ئامادە بكەت.»</verse>
				<verse number="18">ئینا زەكەریای پرسیارا فریشتەی كر: «دێ چەوا ژ ڤێ ئاخفتنێ پشت راست بم؟ چنكو ئەز كالەمێرم و هەڤژینا من ژی یا ب ناڤ ساڵ ڤە چووی.»</verse>
				<verse number="19">ئەڤجا فریشتەی بەرسڤا وی دا: «ئەز جبرائیلم ئەوێ ل بەر دەستێ خودێ راوەستیای، ئەز یێ هنارتیم داكو ل گەل تە بئاخڤم و ڤێ مزگینیێ بدەمە تە.</verse>
				<verse number="20">ئەڤە تۆ دێ بێدەنگ مینی و نەشێی بئاخڤی تا وێ رۆژا ئەڤ تشتە ب ج‍‌ھ بهێن، چنكو تە باوەری ب ئاخفتنا من نەئینا، ئەوا دێ د دەمێ خۆ دا ب ج‍‌ھ هێت.»</verse>
				<verse number="21">د وی دەمی دا خەلكێ ژ دەرڤە چاڤەڕێی زەكەریای بوو، ئەو ژ بەر گیرۆبوونا وی د ناڤ پەرستگەهێ دا حێبەتی مابوون.</verse>
				<verse number="22">دەمێ زەكەریا دەركەفتی، نەشیا بۆ وان بئاخڤیت، ئینا وان زانی ئەوی د پەرستگەهێ ڤە بینینەكا دیتی. ئەو ب ئاماژەیان ل گەل وان ئاخفت و لال ما.</verse>
				<verse number="23">دەمێ رۆژێن خزمەتا وی ب دویماهی هاتین، بەرەڤ مالا خۆ ڤەگەڕیا.</verse>
				<verse number="24">پشتی وان رۆژان هەڤژینا وی ئەلیزابێت ب دوو گیان كەفت، لێ وێ پێنج هەیڤان خۆ ڤەشارت و گۆت:</verse>
				<verse number="25">«خودانی د ڤان رۆژان دا چەند باشی ل من كر! وی بەرێ خۆ دا رەوشا من و ئەو شەرمزاریا من د ناڤ مرۆڤان دا هەی، راكر!»</verse>
				<verse number="26">ل هەیڤا شەشێ جبرائیل ژ لایێ خودێ ڤە بۆ باژێڕەكێ جەلیل هاتە هنارتن، ناڤێ وی ناسیرە بوو،</verse>
				<verse number="27">داكو بچیتە نك كچەكا پاكیزە دەزگرا زەڵامەكێ ژ بنەمالا داوودی، ناڤێ وی یوسڤ بوو و ناڤێ وێ پاكیزەیێ مەریەم بوو.</verse>
				<verse number="28">فریشتە چوو ژۆر و گۆتێ: «سڵاڤ ل تە بن ئەوا كەرەم ل گەل هاتیە كرن، خودان ل گەل تەیە.»</verse>
				<verse number="29">ئینا مەریەم ژ بەر گۆتنێن فریشتەی تێكچوو و پرسیار ژ خۆ كر: «ئەرێ تۆ بێژی ئەڤ سڵاڤە چ بیت؟»</verse>
				<verse number="30">ئەڤجا فریشتەی گۆتێ: «مەریەم، تۆ نەترسە، كەرەم ژ نك خودێ بۆ تە هاتیە دان.</verse>
				<verse number="31">ئەڤە تۆ دێ ب دوو گیان كەڤی و دێ تە كوڕەك بیت، دێ ناڤێ وی كەیە عیسا.</verse>
				<verse number="32">دێ مەزن بیت و ب كوڕێ یێ هەری بلند هێتە نیاسین و خودان خودێ دێ تەختێ بابێ وی داوودی دەتێ.</verse>
				<verse number="33">دێ هەتا هەتایێ پاشایەتیێ ل بنەمالا یەعقوبی كەت و دویماهی بۆ پاشایەتیا وی نینە.»</verse>
				<verse number="34">مەریەمێ گۆتە فریشتەی: «دێ چەوا ئەڤ تشتە چێبیت، چنكو ئەز هێشتا كچم؟»</verse>
				<verse number="35">فریشتەی گۆتێ: «گیانێ پیرۆز دێ دادەتە سەر تە و شیانا یێ هەری بلند دێ سیبەرێ ل تە كەت. ژ بەر هندێ ئەو پیرۆزێ ژ تە دبیت دێ بێژنێ كوڕێ خودێ.</verse>
				<verse number="36">ئەڤە مرۆڤا تە ئەلیزابێت ژی د پیراتیا خۆ دا ب كوڕكەكی یا ب دوو گیان كەفتی. ئەوا ب خرشی دهاتە نیاسین، ئەڤە هەیڤا وێ یا شەشێیە.</verse>
				<verse number="37">چنكو چ تشت نینە د شیانا خودێ دا نەبیت.»</verse>
				<verse number="38">ئینا مەریەمێ گۆت: «ئەڤە ئەز بەنیا خودانیمە. بلا ئەوا تە گۆتی ب ج‍‌ھ بهێت.» پاشی فریشتە ژ نك چوو.</verse>
				<verse number="39">ل وان رۆژان مەریەم رابوو ب لەز چوو دەڤەرا چیایی بۆ باژێڕەكێ هۆزا یەهودای</verse>
				<verse number="40">و چوو د مالا زەكەریای ڤە و سڵاڤ ل ئەلیزابێتێ كر.</verse>
				<verse number="41">دەمێ ئەلیزابێتێ گو‍‌ھ ل سڵاڤا مەریەمێ بووی، ئەو زاڕۆكێ د زكێ وێ دا خۆ هەڵاڤێت و ئەلیزابێت ژ گیانێ پیرۆز پڕ بوو</verse>
				<verse number="42">و ب دەنگەكێ بلند گازی كر و گۆت: «تۆ ل ناڤ ژنان یا بەرەكەتداری، بەرهەمێ زكێ تە ژی یێ بەرەكەتدارە.</verse>
				<verse number="43">ئەڤە چ بەختەوەریەكە كو دایكا خودانێ من سەرەدانا من بكەت؟</verse>
				<verse number="44">چنكو دەمێ دەنگێ سڵاڤا تە گەهشتیە گوهێ من، زاڕۆكێ د زكێ من دا خۆ ژ كەیفان دا هەڵاڤێت.</verse>
				<verse number="45">خوزیكێن وێ یا باوەری ئینای، كو ئاخفتنا خودانی دێ ب ج‍‌ھ هێت، ئەوا ژ زاردەڤێ خودێ بۆ وێ هاتیە گۆتن.»</verse>
				<verse number="46">مەریەمێ گۆت: «دەروونێ من پەسنا خودانی دكەت</verse>
				<verse number="47">و گیانێ من ب خودێ، قورتالكەرێ من، گەلەك كەیفخۆش دبیت،</verse>
				<verse number="48">چنكو ئەوی بەرێ خۆ دا بەلەنگازیا بەنیا خۆ و ئەڤە ژ نوكە و پێڤە هەمی بەرەباب دێ بێژنە من: خوزیكێن تە.</verse>
				<verse number="49">شیانداری گەلەك كارێن مەزن ل من كرن، ناڤێ وی پیرۆزە.</verse>
				<verse number="50">دلۆڤانیا وی بەرەباب ل دویڤ بەرەبابی بۆ وانە، یێن كو ژ وی دترسن.</verse>
				<verse number="51">وی ب زەندێن خۆ كارەكێ ب هێز كر و ئەوێن د دلێ خۆ دا دفنبلند بەڵاڤ كرن.</verse>
				<verse number="52">ئەوێن ب شیان ژ تەختێ وان ئینانە خوارێ و ئەوێن هەژار بلند كرن.</verse>
				<verse number="53">یێن برسی ب تشتێن باش تێر كرن و یێن دەولەمەند ژی دەستڤاڵا هنارتن.</verse>
				<verse number="54">ئەوی دلۆڤانی ئینا بیرا خۆ و هاریكاریا خزمەتكارێ خۆ ئیسرائیل كر،</verse>
				<verse number="55">هەروەكو بۆ هەتا هەتایێ سۆز دایە باب و باپیرێن مە ئیبراهیم و دویندەها وی.»</verse>
				<verse number="56">مەریەم نێزیكی سێ هەیڤان ل نك ئەلیزابێتێ ما و پاشی ڤەگەڕیا مالا خۆ.</verse>
				<verse number="57">هندی ئەلیزابێت بوو، رۆژێن وێ ب دویماهی هاتن و زاڕۆك بوو.</verse>
				<verse number="58">هەڤسوی و مرۆڤێن وێ گو‍‌ھ لێ بوو، كو خودانی گەلەك دلۆڤانی یا پێ بری و گەلەك ل گەل وێ دلخۆش بوون.</verse>
				<verse number="59">ل رۆژا هەشتێ هاتن دا كوڕكی سونەت بكەن و وان دڤیا ب ناڤێ بابێ وی زەكەریای ناڤ بكەن،</verse>
				<verse number="60">لێ دایكا وی گۆت: «نەخێر، دێ ناڤێ وی كەینە: یوحەننا.»</verse>
				<verse number="61">وان گۆتێ: «كەسەك ژ هۆزا تە ب ڤی ناڤی نەهاتیە ناڤكرن.»</verse>
				<verse number="62">ئینا ئەوان ب ئاماژەیان گۆتە بابێ وی كا دڤێت ناڤێ وی بكەتە چ.</verse>
				<verse number="63">زەكەریای دەپەك ژ وان خواست و ل سەر نڤیسی: «ناڤێ وی یوحەننایە.» ئینا هەمی گوهشین.</verse>
				<verse number="64">ئێكسەر دەڤێ زەكەریای ڤەبوو و ئەزمانێ وی گەڕیا و ئاخفت و پەسنا خودێ كر.</verse>
				<verse number="65">هەمی ئاكنجیێن دەوروبەرێن وان ترسیان و ئەڤ رویدانە ل هەمی چیایێن یەهودیایێ بوونە بابەتێن ئاخفتنێن وان.</verse>
				<verse number="66">هەمی گوهداران كرە د دلێ خۆ دا و گۆتن: «ئەرێ تۆ بێژی ئەڤ كوڕكە دێ بیتە چ؟» چنكو دەستێ خودانی د گەل دا بوو.</verse>
				<verse number="67">بابێ وی زەكەریا ژ گیانێ پیرۆز پڕ بوو و ب سرۆشێ ئاخفت و گۆت:</verse>
				<verse number="68">«مەزناهی بۆ خودان خودایێ ئیسرائیل، چنكو سەرا گەلێ خۆ دا و رزگار كر</verse>
				<verse number="69">و بۆ مە شاخەكێ قورتالبوونێ ژ بنەمالا خزمەتكارێ خۆ داوودی دروست كر،</verse>
				<verse number="70">وەكو خودێ ل سەر ئەزمانێ پێغەمبەرێن خۆ یێن بەرێ و پیرۆز گۆتی،</verse>
				<verse number="71">بۆ قورتالبوونێ ژ هەمی دوژمن و كیندارێن مە،</verse>
				<verse number="72">دا دلۆڤانیێ بەرامبەری بابكالێن مە تەمام بكەت و پەیمانا خۆ یا پیرۆز ئانكو ئەو سویندا دایە بابێ مە ئیبراهیمی بینیتە بیرا خۆ و بۆ مە ببەخشینیت،</verse>
				<verse number="73"></verse>
				<verse number="74">كو پشتی ئەم ژ دەستێ دوژمنێن مە قورتال كرین،</verse>
				<verse number="75">بێ ترس، هەمی رۆژێن ژیانا خۆ ب پیرۆزی و راستداری ل بەرامبەر وی، پەرستنا وی بكەین. تۆ ژی زاڕۆكۆ، دێ بێژنە تە پێغەمبەرێ خودایێ هەری بلند، چنكو تۆ دێ كەڤیە پێشیا خودانی، داكو رێیێن وی بۆ ئامادە بكەی،</verse>
				<verse number="76"></verse>
				<verse number="77">دا قورتالبوونێ ب رێكا لێبورینا گونەهێن وان بۆ خەلكێ وی رابگەهینی.</verse>
				<verse number="78">ژ هەستێن وی یێن دلۆڤان، دێ خودایێ مە ژ ژۆری، هەروەكو رۆژ دهەلێت، هێتە سەرەدانا مە،</verse>
				<verse number="79">داكو رۆناهیێ بدەتە وان، یێن ل تاریستان و سیبەرا مرنێ روینشتین، بەرێ مە ژی بدەتە رێكا ئاشتیێ.»</verse>
				<verse number="80">ئەو زاڕۆك مەزن دبوو و ب گیانی ب هێز دكەفت و تا رۆژا بۆ ئیسرائیلێ دیار بووی، ل چۆلی دژیا.</verse>
			</chapter>
			<chapter number="2">
				<verse number="1">ل وی سەردەمی ئوگستۆسێ قەیسەر فەرمانەك دا، هەمی مرۆڤێن ئیمپراتۆریێ بهێنە سەرژمێركرن.</verse>
				<verse number="2">ئەڤە ئێكەم سەرژمێری بوو هاتیە كرن، دەمێ كرینیۆسی حوكمڕانی ل سوریایێ دكر.</verse>
				<verse number="3">ئینا هەمی چوونە باژێڕێن خۆ، دا ناڤێن خۆ تۆمار بكەن.</verse>
				<verse number="4">یوسڤ ژی ژ باژێڕێ ناسیرە ل دەڤەرا جەلیل چوو باژێڕێ داوودی یێ كو دبێژنێ بێت‌لەحم ل دەڤەرا یەهودیایێ، چنكو ئەو ژ بنەمال و بابكێ داوودی بوو،</verse>
				<verse number="5">دا ناڤێ وی ل گەل دەزگرا وی، مەریەمێ ئەوا دووگیان، بهێتە تۆماركرن.</verse>
				<verse number="6">دەمێ ئەو ل وێرێ، رۆژێن مەریەمێ تەمامبوون و بوو دەمێ زاڕۆكبوونێ.</verse>
				<verse number="7">وێ كوڕێ خۆ یێ نەخری بوو و د پێچكەكێ پێچا و د هافڕی دا رازاند، چنكو د خانی ڤە جهێ وان نەبوو.</verse>
				<verse number="8">ل وێ دەڤەرێ هندەك شڤان هەبوون ل چۆلی دمان، ب شەڤێ نوبەداری ل كەرێ پەزی دگرت.</verse>
				<verse number="9">ژ نشكەكێ ڤە فریشتەیەكێ خودانی بۆ وان دیار بوو و مەزناهیا خودانی دەوروبەرێن وان كرە رۆناهی و ترسەكا مەزن ئەو گرتن.</verse>
				<verse number="10">فریشتەی گۆتە وان: «نەترسن، ئەڤە ئەز یێ مزگینیا دلخۆشیەكا مەزن ددەمە هەوە، كو دێ بۆ هەمی مللەتی بیت.</verse>
				<verse number="11">ئەڤرۆ ل باژێڕێ داوودی قورتالكەرەك بۆ هەوە یێ ژ دایك بووی، ئەو ژی مەسیحێ خودانە.</verse>
				<verse number="12">نیشان ژی بۆ هەوە دێ ئەڤە بیت: دێ زاڕۆكەكێ د ناڤ پێچكێ دا پێچایی و د هافڕی دا رازایی بینن.»</verse>
				<verse number="13">ژ نشكەكێ ڤە گەلەك سەربازێن ئەسمانی ل گەل فریشتەی دیار بوون و پەسنا خودێ كرن و گۆتن:</verse>
				<verse number="14">«مەزناهی بۆ خودێ ل بلنداهیان و ل سەر ئەردی ژی ئاشتی بۆ مرۆڤان، یێن كو خودێ ژێ رازی.»</verse>
				<verse number="15">دەمێ فریشتەیان شڤان هێلاین و چووینە ئەسمانی، شڤانان گۆتە ئێكودوو: «ئەڤجا دا بچینە بێت‌لەحم، دا ئەڤ تشتێ رویدای و خودانی گەهاندیە مە، ببینین.»</verse>
				<verse number="16">شڤان ب لەز چوون، مەریەم و یوسڤ دیتن و زاڕۆك د هافڕی دا یێ رازایی بوو.</verse>
				<verse number="17">دەمێ دیتین، ئەو ئاخفتنا دەربارەی زاڕۆكی بۆ وان هاتیە گۆتن بەڵاڤ كر.</verse>
				<verse number="18">هەمی ئەوێن ئەڤ ئاخفتنە ژ شڤانان گو‍‌ھ لێ بووی، گوهشین.</verse>
				<verse number="19">لێ هندی مەریەم بوو، ئەڤ تشتە هەمی د دلێ خۆ دا هەلدگرتن و ب كویری هزر تێدا دكر.</verse>
				<verse number="20">شڤان ڤەگەڕیان سوپاسی و پەسنا خودێ دكر، ژ بەر بجههاتنا هەمی تشتێن دیتین و گو‍‌ھ لێ بووین، هەروەكو فریشتەی گۆتیە وان.</verse>
				<verse number="21">پشتی هەشت رۆژ ب سەر ژدایكبوونێ ڤە بورین، دەمێ سونەتكرنا وی هات و ناڤێ وی كرنە عیسا، هەروەكو ژ لایێ فریشتەی ڤە، بەری دایكا وی ب وی ب دووگیان بكەڤیت، ناڤ ل سەر هاتیە دانان.</verse>
				<verse number="22">دەمێ ل دویڤ دەستوورێ مووسای رۆژێن پاقژكرنا وان هاتین، وان كوڕك برە ئورشەلیمێ، دا پێشكێشی خودانی بكەن،</verse>
				<verse number="23">هەروەكو د دەستوورێ خودانی دا هاتیە نڤیسین: «هەر نەخریەك ژ نێران دبێژنێ پیرۆزێ خودانی»</verse>
				<verse number="24">و داكو قوربانەكی بدەن، وەكو د دەستوورێ خودانی دا هاتی: «ژ جۆتەكێ كەڤۆكان یان دوو تێژكێن كووتران».</verse>
				<verse number="25">زەڵامەك ل ئورشەلیمێ هەبوو دگۆتنێ شەمعون. یێ راست و ژ خودێ ترس بوو. چاڤەڕێی دلخۆشكرنا ئیسرائیلێ بوو و گیانێ پیرۆز ل سەر بوو.</verse>
				<verse number="26">ژ لایێ گیانێ پیرۆز ڤە بۆ وی هاتبوو دیاركرن، كو ئەو نامریت تاكو مەسیحێ خودانی نەبینیت.</verse>
				<verse number="27">گیانێ پیرۆز بەرێ شەمعونی دابوو پەرستگەهێ، ل دەمێ دایك و بابێن عیسایێ زاڕۆك ئەو گەهاندیە پەرستگەهێ، دا بۆ وی ئەوا د دەستووری دا هاتی، بكەن.</verse>
				<verse number="28">شەمعونی ئەو هەمبێز كر و سوپاسیا خودێ كر و گۆت:</verse>
				<verse number="29">«ئەڤجا خودانێ من یێ باڵادەست، نوكە تۆ ل دویڤ گۆتنا خۆ بەنیێ خۆ ب ئاشتیانە بەرددەی،</verse>
				<verse number="30">چنكو ئەڤە چاڤێن من قورتالكرنا تە دیتن،</verse>
				<verse number="31">ئەوا تە ل بەر چاڤێ هەمی مللەتان ئامادەكری.</verse>
				<verse number="32">ئەوە رۆناهی بۆ ڤەكرنا چاڤێن نەجوهیان و شانازی بۆ گەلێ تە ئیسرائیل. »</verse>
				<verse number="33">دایك و بابێن عیسای ژ ڤان ئاخفتنێن دەربارەی وی هاتینە گۆتن، گوهشین.</verse>
				<verse number="34">شەمعونی ئەو بەرەكەتدار كرن و گۆتە مەریەما دایكا وی: «بەرێ خۆ بدێ، ئەڤ زاڕۆكە بۆ كەفتن و رابوونا گەلەكان ل ئیسرائیلێ یێ هاتیە دانان و وەكو نیشانەكێ دێ بەرهنگاری لێ هێتە كرن،</verse>
				<verse number="35">داكو دلێن گەلەكان بهێنە ئاشكراكرن. دێ شیرەك دلێ تە ژی كون كەت.»</verse>
				<verse number="36">پێغەمبەرەكا ژن هەبوو، دگۆتنێ حەننا كچا پەنوئێلی ژ هۆزا ئاشێر بوو و گەلەك یا ب ناڤ ساڵ ڤە چوویبوو. پشتی شوی كرنێ حەفت ساڵان ل گەل مێرێ خۆ ژیابوو</verse>
				<verse number="37">و هەشتێ و چوار ساڵان بیژن مابوو. ئەوێ پەرستگە‍‌ھ ب ج‍‌ھ نەدهێلا، ب شەڤ و رۆژان پەرستن دكر ب رۆژی گرتنێ و نڤێژان.</verse>
				<verse number="38">د وی دەمی دا ئەو هات و ل نك وان راوەستیا و دەست ب پەسنا خودێ كر و دەربارەی عیسای بۆ هەمیێن چاڤەڕێیا رزگاركرنا ئورشەلیمێ دكرن، ئاخفت.</verse>
				<verse number="39">پشتی وان هەمی تشت ل دویڤ دەستوورێ خودانی ب ج‍‌ھ ئیناین، بۆ باژێڕێ خۆ ناسیرە كو دكەڤیتە هەرێما جەلیل ڤەگەڕیانە ڤە.</verse>
				<verse number="40">زاڕۆك مەزن دبوو و ب هێز دكەفت و ژ ئاقلمەندیێ پڕ دبوو و كەرەما خودێ ل سەر بوو.</verse>
				<verse number="41">دایك و بابێن وی ساڵێ جارەكێ ژ بەر جەژنا دەربازبوونێ دچوونە ئورشەلیمێ.</verse>
				<verse number="42">دەمێ ژیێ وی گەهشتیە دوازدە ساڵیێ، ل دویڤ داب و نەریتێن جەژنێ چوونە ئورشەلیمێ.</verse>
				<verse number="43">پشتی رۆژێن جەژنێ تەمام بووین، دەمێ رێكا ڤەگەڕیانێ گرتی، عیسایێ لاوك ما ل ئورشەلیمێ و دایك و بابێن وی نەدزانی.</verse>
				<verse number="44">وان هزر كر یێ د ناڤ كاروانیان دا، رێیا رۆژەكێ چوون، پشتی هنگی د ناڤ كەس و ناسیارێن خۆ دا لێ گەڕیان.</verse>
				<verse number="45">لێ دەمێ نەدیتی، ڤەگەڕیانە ئورشەلیمێ و لێ گەڕیان.</verse>
				<verse number="46">پشتی هنگی ب سێ رۆژان عیسا ل پەرستگەهێ دیت یێ د ناڤبەرا مامۆستایێن دەستووری دا روینشتیە و گوهێ خۆ ددەتێ و پرسیاران ژ وان دكەت.</verse>
				<verse number="47">هەمی مرۆڤێن ئاخفتنێن وی دبهیستن، ژ تێگەهشتن و بەرسڤێن وی دگوهشین.</verse>
				<verse number="48">دەمێ چاڤێ دای و بابێن وی ب وی كەفتی، مەندەهۆش بوون و دایكا وی گۆتێ: «كوڕێ من، تە بۆچی ئەڤە ب سەرێ مە ئینا؟ ئەز و بابێ تە ب شەپرزەیی ل تە دگەڕیاین.»</verse>
				<verse number="49">عیسای بەرسڤا وان دا و گۆت: «بۆچی هوین ل من دگەڕیان؟ ئەرێ ما هەوە نەدزانی كو پێدڤیە ئەز ل مالا بابێ خۆ بم؟ »</verse>
				<verse number="50">لێ ئەو د ئاخفتنێن وی نەگەهشتن.</verse>
				<verse number="51">پاشی ل گەل وان بەرەڤ باژێڕێ ناسیرە ڤەگەڕیا و گوهدارێ وان بوو و دایكا وی ئەڤ تشتە هەمی د دلێ خۆ دا هەلدگرتن.</verse>
				<verse number="52">عیسای ژی ژ لایێ ئاقلمەندی و بەژنێ و رەزامەندیێ ل نك خودێ و مرۆڤان گەشە دكر.</verse>
			</chapter>
			<chapter number="3">
				<verse number="1">ل ساڵا پازدێ ژ حوكمڕانیا تیبەریۆسێ قەیسەر، دەمێ پیلاتۆسێ پونتی والیێ یەهودیایێ و هێرودێس دەستهەلاتدارێ جەلیلێ و برایێ وی فیلیپۆس دەستهەلاتدارێ ئیتوریایێ و تراخونیتسێ و لیسانیۆس دەستهەلاتدارێ ئەبیلینێ،</verse>
				<verse number="2">دەمێ حەننان و قەیافای سەرۆكاتیا كاهنان دكر، هنگی پەیڤا خودێ بۆ یوحەننایێ كوڕێ زەكەریای ل چۆلی هات.</verse>
				<verse number="3">یوحەننا چوو ل سەرانسەری رویبارێ ئوردن رادگەهاند، كو خەلك ل خۆ بزڤڕن و بهێنە تافیركرن ، داكو ل گونەهێن وان بهێتە بورین.</verse>
				<verse number="4">هەروەكو د پەرتووكا ئیشایا پێغەمبەری دا هاتیە نڤیسین: «دەنگەك ل چۆلی گازی دكەت: ‹رێكێ بۆ خودانی ئامادە بكەن، پەیادەڕێیان بۆ هاتنا وی راست بكەن،</verse>
				<verse number="5">هەر نهالەك دێ هێتە داگرتن و هەر چیایەك و گرەك دێ هێتە نزمكرن و ئەو رێیێن خواروڤیچ دێ هێنە راستكرن و یێن سەخت و دژوار دێ هێنە خۆشكرن</verse>
				<verse number="6">و هەر كەسەك دێ قورتالبوونا خودێ بینیت.›»</verse>
				<verse number="7">یوحەننای دگۆتە ئەوان كەسان، یێن لێ خڕڤەبووین دا ل سەر دەستێ وی بهێنە تافیركرن: «هەی تێژكێن ماران، كێ هوین ئاگەهدار كرینە ژ تۆڕەبوونا بهێت بڕەڤن؟</verse>
				<verse number="8">بەرهەمێن وەسا بدەن، كو هەژی لخۆزڤڕینێ بن و د دلێ خۆ دا نەبێژن ‹ئیبراهیم بابێ مەیە.› چنكو ئەز دبێژمە هەوە: خودێ دشێت ژ ڤان بەران زاڕۆكان بۆ ئیبراهیمی دەربئێخیت.</verse>
				<verse number="9">ئەڤە دەڤێ بڤری یێ ل سەر رەها دارێ هاتیە دانان. ئەڤجا هەر دارەكا بەرهەمەكێ باش نەدەت، دێ هێتە بڕین و بۆ ناڤ ئاگری هێتە هاڤێتن.»</verse>
				<verse number="10">كۆمبوویان پرسیار ژێ كر: «پا ئەم چ بكەین؟»</verse>
				<verse number="11">یوحەننای بەرسڤا وان دا: «یێ دوو كراس هەبن، بلا ئێكی بدەتە یێ بێ كراس و یێ خوارن هەبیت، بلا هەر وی تشتی بكەت.»</verse>
				<verse number="12">هندەك باجگر ژی هاتن داكو بهێنە تافیركرن و پرسیار ژێ كر: «مامۆستا، ئەم چ بكەین؟»</verse>
				<verse number="13">یوحەننای گۆتە وان: «پتر ژ وێ یا بۆ هەوە هاتیە دەستنیشانكرن وەرنەگرن.»</verse>
				<verse number="14">هندەك سەربازان ژی پرسیار ژێ كر «پا ئەم چ بكەین؟» یوحەننای بەرسڤا وان دا: «ب زۆری یان ب شاهدەییا ب درەو پارەی ژ كەسێ نەستینن و ب مووچێ خۆ رازی بن.»</verse>
				<verse number="15">خەلك یێ ب هیڤی بوو و هەمیان دەربارەی یوحەننای د دلێ خۆ دا پرسیار دكر: «ئەرێ ئەڤە مەسیحە؟»</verse>
				<verse number="16">یوحەننای بەرسڤا وان هەمیان دا: «ئەز هەوە ب ئاڤێ تافیر دكەم، لێ ئێكێ ژ من ب هێزتر دێ هێت، ئەوێ ئەز هەژی هندێ نینم بەندكێ پێلاڤا وی ڤەكەم. ئەو دێ هەوە ب گیانێ پیرۆز و ئاگری تافیر كەت.</verse>
				<verse number="17">ملهێبا وی یا د دەستی دا، دا بێدەرا خۆ پاقژ بكەت و گەنمی د عومبارا خۆ دا خڕڤە كەت، لێ كایێ دێ ب ئاگرەكێ ناڤەمریێت، سوژیت.»</verse>
				<verse number="18">هۆسا یوحەننای دەربارەی گەلەك تشتێن دی ئاگەهداریا خەلكی دكر و مزگینی ددا وان.</verse>
				<verse number="19">لێ هێرودێسێ دەستهەلاتدار، ئەوێ یوحەننای پاشڤە بری، ژ بەر ژنبرا وی هیرودیایێ و ژ بەر هەمی خرابیێن وی كرین،</verse>
				<verse number="20">زێدەباری ئەوان هەمیان ئەو رابوو یوحەننا كرە د زیندانێ دا.</verse>
				<verse number="21">دەمێ هەمی خەلك هاتینە تافیركرن، عیسا ژی هاتە تافیركرن. دەمێ عیسای نڤێژ دكر، ئەسمان ڤەبوو</verse>
				<verse number="22">و گیانێ پیرۆز ب شێوەیێ لەشەكێ وەكو كووترەكێ هاتە خوار و ل سەر وی دادا و دەنگەك ژ ئەسمانی هات و گۆت: «تۆ كوڕێ منی یێ خۆشتڤی، دلێ من ب تە یێ خۆش بووی.»</verse>
				<verse number="23">دەمێ عیسای دەست پێ كری، ژیێ وی نێزیكی سی‍‌ھ ساڵان بوو و ل نك خەلكی ئەو بوو، كو عیسا كوڕێ یوسڤێ كوڕێ هێلیێ</verse>
				<verse number="24">كوڕێ مەتتاتێ كوڕێ لێڤیێ كوڕێ مەلكیێ كوڕێ یاننایێ كوڕێ یوسڤێ</verse>
				<verse number="25">كوڕێ مەتتیسیایێ كوڕێ عامۆسێ كوڕێ ناحومێ كوڕێ حێسلیێ كوڕێ نەجایێ</verse>
				<verse number="26">كوڕێ مەحەتێ كوڕێ مەتتیسیایێ كوڕێ شێمەینێ كوڕێ یوسێخێ كوڕێ یۆدایێ</verse>
				<verse number="27">كوڕێ یۆحەنانێ كوڕێ ریسایێ كوڕێ زەروبابلێ كوڕێ شەئەلتئێلێ كوڕێ نەریێ</verse>
				<verse number="28">كوڕێ مەلكیێ كوڕێ ئەددیێ كوڕێ قۆسامێ كوڕێ ئێلمودامێ كوڕێ ئێری،</verse>
				<verse number="29">كوڕێ یەشوعێ كوڕێ ئەلیعەزەرێ كوڕێ یۆریمێ كوڕێ مەتتاتێ كوڕێ لێڤیێ</verse>
				<verse number="30">كوڕێ شەمعونێ كوڕێ یەهودایێ كوڕێ یوسڤێ كوڕێ یۆنامێ كوڕێ ئێلیاقیمێ</verse>
				<verse number="31">كوڕێ مەلەیایێ كوڕێ مەنای كوڕێ مەتتاسایێ كوڕێ ناتانێ كوڕێ داوودێ</verse>
				<verse number="32">كوڕێ یێشایێ كوڕێ عوڤێدێ كوڕێ بۆعەزێ كوڕێ سەلمۆنێ كوڕێ نەحشۆنێ</verse>
				<verse number="33">كوڕێ عەمینادابێ كوڕێ رامێ كوڕێ حەسرۆنێ كوڕێ پێرێزێ كوڕێ یەهودایێ</verse>
				<verse number="34">كوڕێ یەعقوبێ كوڕێ ئیسحاقێ كوڕێ ئیبراهیمێ كوڕێ تێرەحێ كوڕێ ناحۆرێ</verse>
				<verse number="35">كوڕێ سەرووگێ كوڕێ رەعۆیێ كوڕێ پەلەگێ كوڕێ عێڤەرێ كوڕێ شێلەحێ</verse>
				<verse number="36">كوڕێ قێنانێ كوڕێ ئەرپەخشادێ كوڕێ سامێ كوڕێ نوحێ كوڕێ لامەخێ</verse>
				<verse number="37">كوڕێ مەتوشێلەحێ كوڕێ حەنۆخێ كوڕێ یارەدێ كوڕێ مەهەلەلئێلێ كوڕێ قینانێ</verse>
				<verse number="38">كوڕێ ئەنۆشێ كوڕێ شیتێ كوڕێ ئادەمێ كوڕێ خودێیە.</verse>
			</chapter>
			<chapter number="4">
				<verse number="1">عیسا ژ رویبارێ ئوردن ڤەگەڕیا، یێ پڕ ژ گیانێ پیرۆز. گیانی چل رۆژان رێڤەبەریا وی د چۆلی دا دكر</verse>
				<verse number="2">و ژ لایێ ئبلیسی ڤە دهاتە تاقیكرن. ل وان رۆژان چ نەخوار، دەمێ هەر چل رۆژ ب دویماهی هاتین، برسی بوو.</verse>
				<verse number="3">ئبلیسی گۆتێ: «ئەگەر تۆ كوڕێ خودێی، بێژە ڤی بەری ببە نان.»</verse>
				<verse number="4">عیسای بەرسڤا وی دا و گۆتێ: «یا هاتیە نڤیسین: ‹مرۆڤ نە ب تنێ ب نانی دژیت.› »</verse>
				<verse number="5">پاشی ئبلیسی ئەو برە جهەكێ بلند و هەمی پاشایەتیێن جیهانێ د چركەیەكێ دا نیشا دان</verse>
				<verse number="6">و گۆتێ: «ئەز دێ ڤێ هەمی دەستهەلاتێ و مەزناهیا وان دەمە تە، چنكو ئەڤ جیهانە بۆ من یا هاتیە دان و ئەز ژی دێ دەمە وی یێ من بڤێت،</verse>
				<verse number="7">لەوما ئەگەر تۆ بۆ من سوجدێ ببەی، هەمی دێ بنە یێن تە.»</verse>
				<verse number="8">عیسای بەرسڤا وی دا و گۆتێ: «یا هاتیە نڤیسین: ‹بۆ خودان خودایێ خۆ سوجدێ ببە و وی ب تنێ بپەرێسە.› »</verse>
				<verse number="9">پاشی ئبلیسی ئەو برە ئورشەلیمێ و ل سەر لێڤا بانێ پەرستگەهێ راوەستاند و گۆتێ: «ئەگەر تۆ كوڕێ خودێی، خۆ ژ ڤی بانی بهاڤێژە خوارێ،</verse>
				<verse number="10">چنكو یا هاتیە نڤیسین: ‹ئەو دێ دەربارەی تە فەرمانێ ل فریشتەیێن خۆ كەت، كو تە بپارێزن›</verse>
				<verse number="11">و ‹ئەو دێ تە ل سەر دەستێن خۆ هەلگرن، نەكو پێیێ تە ب بەرەكی بكەڤیت.› »</verse>
				<verse number="12">ئینا عیسای بەرسڤا وی دا و گۆتێ: «یا هاتیە گۆتن: ‹خودان خودایێ خۆ تاقی نەكە.› »</verse>
				<verse number="13">دەمێ ئبلیسی هەمی تاقیكرن ب دویماهی ئیناین، عیسا تا دەمەكی هێلا و چوو.</verse>
				<verse number="14">عیسا ب هێزا گیانی بەرەڤ دەڤەرا جەلیل ڤەگەڕیا و ناڤودەنگێن وی ل هەمی گوندێن دەوروبەران بەڵاڤ بوون.</verse>
				<verse number="15">ئەوی ل كنیشتەیێن وان فێركرن دكر و هەمیان پەسنا وی دكر.</verse>
				<verse number="16">پاشی هاتە باژێڕكێ ناسیرە، ئەوێ لێ مەزن بووی و ل دویڤ تیتالێن خۆ، ل رۆژا شەمبیێ چوو د كنیشتەیێ ڤە و رابوو ژ پێرڤە داكو بخوینیت.</verse>
				<verse number="17">ئینا پەرتووكا ئیشایا پێغەمبەری داڤێ. دەمێ پەرتووك ڤەكری ئەو ج‍‌ھ دیت، ئەوێ كو تێدا هاتبوو نڤیسین:</verse>
				<verse number="18">«گیانێ خودانی ل سەر منە، چنكو وی ئەز یێ ب زەیتكرنێ دەستنیشان كریم دا مزگینیێ بدەمە بەلەنگازان. ئەز یێ هنارتیم دا ئازادیێ بۆ دیلكریان و بینینێ بۆ كۆرەیان رابگەهینم، دا ئازادیێ بدەمە بندەستان،</verse>
				<verse number="19">دا مزگینیا هاتنا ساڵا خودانی یا رەزامەندیێ رابگەهینم.»</verse>
				<verse number="20">پاشی پەرتووك پێچا و داڤ خزمەتكاری و روینشت و هەمی كەسێن ل كنیشتەیێ ئامادە، چاڤێن وان رك ل عیسای بوون</verse>
				<verse number="21">و دەست پێ كر و گۆتە وان: «ئەڤرۆ ب بهیستنا هەوە، ئەڤ نڤیسارە ب ج‍‌ھ هات.»</verse>
				<verse number="22">هەمیان ل وێرێ بەحسێ وی ب باشی دكر، ژ گۆتنێن چاكانە یێن ژ دەڤێ وی دەركەفتین، حێبەتی دبوون و پرسیار دكر: «ما ئەڤە نە كوڕێ یوسڤیە؟»</verse>
				<verse number="23">ئەڤجا گۆتە وان: «بێگۆمان هوین دێ ڤێ گۆتنێ بێژنە من: ‹نۆژدارۆ، خۆ چارەسەر بكە!› و ئەوێن مە بهیستین تە ل كەفەرناحوم یێن كرین، ل باژێڕێ خۆ ژی بكە.»</verse>
				<verse number="24">هەروەسا گۆت: «راستیێ دبێژمە هەوە: چ پێغەمبەر د باژێڕێ خۆ دا ناهێنە وەرگرتن.</verse>
				<verse number="25">ئەز راستیێ دبێژمە هەوە: ل سەردەمێ ئلیاسی، دەمێ سێ ساڵ و شەش هەیڤان باران نەباری و كولبەكا مەزن ل ئەردی هەمیێ چێبووی، گەلەك بیژن ل ئیسرائیلێ هەبوون،</verse>
				<verse number="26">لێ ئلیاس بۆ كەسەكێ ژ وان نەهاتبوو هنارتن، ژبلی بیژنەكێ ل سارێفاتا سایدایێ.</verse>
				<verse number="27">هەروەسا ل سەردەمێ ئەلیشەع پێغەمبەری ژی گەلەك ل ئیسرائیلێ هەبوون تووشی گوڕیاتیێ ببوون، لێ كەس ژ وان نەخۆشان چارەسەر نەبوو، ب تنێ نەعمانێ سوری نەبیت.»</verse>
				<verse number="28">دەمێ ئەوێن د كنیشتەیێ ڤە، ئەڤ ئاخفتنە بهیستی، هەمی تۆڕە بوون</verse>
				<verse number="29">و رابوون ژ باژێڕی دەرئێخست و برە سەر لێڤا وی چیایێ باژێڕێ وان ل سەر هاتیە ئاڤاكرن، داكو تێدا بهاڤێژن.</verse>
				<verse number="30">لێ عیسا د ناڤ هەمیان را دەرباز بوو و چوو.</verse>
				<verse number="31">ئەو خوار كەفتە كەفەرناحوم، كو باژێڕەكێ دەڤەرا جەلیلێیە و د شەمبیێ دا خەلك فێر دكر.</verse>
				<verse number="32">خەلك ژ فێركرنا وی حێبەتی بوون، چنكو ئاخفتنا وی یا ب دەستهەلات بوو.</verse>
				<verse number="33">ل كنیشتەیێ زەڵامەك هەبوو گیانەكێ پیس د وی دا بوو، ئینا وی ب دەنگەكێ بلند گازی كر:</verse>
				<verse number="34">«وەی! عیسایێ ناسیرەیی، تە چ ژ مە دڤێت؟ تۆ هاتی مە ژ ناڤ ببەی؟ ئەز دزانم تۆ كی، تۆ پیرۆزێ خودێی.»</verse>
				<verse number="35">عیسای ئەو پاشڤە بر و گۆتێ: «بێدەنگ بە و ژێ دەركەڤە.» ئەڤجا ئەجنەی ئەو ل ناڤەندا وان ل ئەردی دا و بێی ب ئێشینیت ژێ دەركەفت.</verse>
				<verse number="36">گوهشینێ هەمی گرتن و پرسیار ژ ئێكودوو كرن «ئەڤە چ پەیڤە؟ ب دەستهەلات و هێز فەرمانێ ل گیانێن پیس دكەت و دەردكەڤن!»</verse>
				<verse number="37">ئێدی ناڤودەنگێن وی ل هەمی دەڤەرێن دەوروبەر بەڵاڤ دبوون.</verse>
				<verse number="38">پاشی ژ كنیشتەیێ دەركەفت و چوو مالا شەمعونی. تایەكا گەلەك دژوار ل خەسیا شەمعونی بوو. ئەڤجا وان هاریكاری ژێ خواست.</verse>
				<verse number="39">عیسا ل هنداڤ وێ راوەستیا و ل تایا وێ خوڕی، ئینا تایێ بەردا و ئێكسەر رابووڤە و وێ دەست ب خزمەتا وان كر.</verse>
				<verse number="40">دەمێ رۆژ ئاڤا دبوو، هەر كەسێ نەخۆشەك هەبا و چ جۆرێ ئێشێ لێ با، دئینانە نك عیسای و ئەوی دەستێن خۆ ددانانە سەر هەر ئێك ژ وان و ساخ دكرن.</verse>
				<verse number="41">ئەجنە ژی ژ گەلەكان دەردكەفتن و گازی دكرن و دگۆتن: «تۆ كوڕێ خودێی.» ئەوی ئەو پاشڤە دبرن و نەدهێلا بئاخڤن، چنكو وان دزانی ئەو مەسیحە.</verse>
				<verse number="42">دەمێ رۆژ هەلاتی، چوو جهەكێ ڤەدەر و خەلك لێ دگەڕیا و هاتنە نك وی و مانە پێڤە كو وان ب ج‍‌ھ نەهێلیت،</verse>
				<verse number="43">لێ گۆتە وان: «دڤێت ئەز مزگینیا پاشایەتیا خودێ بگەهینمە باژێڕێن دی ژی، چنكو ژ بەر ڤێ چەندێ ئەز یێ هاتیمە هنارتن.»</verse>
				<verse number="44">و ل كنیشتەیێن یەهودیایێ ب بەردەوامی مزگینی رادگەهاند.</verse>
			</chapter>
			<chapter number="5">
				<verse number="1">رۆژەكێ عیسا ل بەر لێڤا دەریاكا جەنیسارتێ یێ راوەستیای بوو، خەلك ژ بۆ گوهدانا پەیڤا خودێ ل دۆرێن وی خڕڤە ببوون.</verse>
				<verse number="2">وی دوو بەلەم ل بەر كنارێ دەریاكێ دیتن، ماسیگر ژێ دەركەفتبوون و تۆڕێن خۆ دشویشتن.</verse>
				<verse number="3">عیسا ل ئێك ژ وان بەلەمان سیار بوو، ئەو ژی یا شەمعونی بوو. داخواز ژێ كر پیچەكێ ژ دێمی دویر بئێخیت، پاشی روینشت و ژ ناڤ بەلەمێ خەلك فێر كر.</verse>
				<verse number="4">دەمێ ئاخفتنێن خۆ ب دویماهی ئیناین، گۆتە شەمعونی: «بهاژو جهێ كویر و تۆڕێن خۆ بۆ نێچیرێ بهاڤێژن.»</verse>
				<verse number="5">ئینا شەمعونی بەرسڤا وی دا: «هێژا، مە ب درێژاهیا شەڤێ هەمیێ بزاڤ كر و مە چ ماسی نەگرتن، لێ ژ بەر پەیڤا تە ئەز دێ تۆڕان هاڤێژم.»</verse>
				<verse number="6">دەمێ تۆڕ هاڤێتین، گەلەك ماسی گرتن، تاكو داڤێن تۆڕێن وان دەست ب قەتیانێ كری.</verse>
				<verse number="7">ئەڤجا ب نیشانان گازی كرە هەڤپشكێن خۆ یێن دی، ئەوێن د بەلەما دی دا، داكو بهێن و هاریكاریا وان بكەن. ئینا هاتن و هەردوو بەلەم تژی ماسی كرن و ژ گرانیا ماسیان چ نەما بوو بەلەم نقووم ببن،</verse>
				<verse number="8">لێ دەمێ شەمعونی ئەڤ تشتە دیتی، خۆ هاڤێتە بەر پێیێن عیسای و گۆت: «خودان، ژ من دویر بكەڤە، چنكو ئەز مرۆڤەكێ گونەهكارم.»</verse>
				<verse number="9">چنكو ئەو و هەمی مرۆڤێن ل گەل وی، ژ بەر وێ نێچیرا ماسیێن وان گرتین، مەندەهۆش ببوون،</verse>
				<verse number="10">یەعقوب و یوحەننایێ كوڕێن زەبەدی هەڤپشكێن شەمعونی ژی مەندەهۆش ببوون. ئینا عیسای گۆتە شەمعونی: «نەترسە! ژ نوكە و پێڤە تۆ دێ نێچیرڤانیا مرۆڤان كەی.»</verse>
				<verse number="11">پشتی وان بەلەم ڤەگەڕاندینە دێمی، هەمی تشت هێلان و ب دویڤ وی كەفتن.</verse>
				<verse number="12">جارەكێ عیسا ل باژێڕەكی بوو، مرۆڤەك لێ هەبوو لەشێ وی هەمیێ گوڕی بوو. دەمێ وی عیسا دیتی خۆ دەڤ و دەڤ هاڤێتە ئەردی و هیڤی ژێ كرن و گۆت: «خودان! ئەگەر تە بڤێت، تۆ دشێی من پاقژ بكەی.»</verse>
				<verse number="13">عیسای دەستێ خۆ درێژ كر و دەست كرێ و گۆت: «من دڤێت، پاقژ ببە.» د ج‍‌ھ دا گوڕیاتی ژێ چوو</verse>
				<verse number="14">و شیرەت لێ كر كو ڤێ چەندێ نەبێژیتە كەسەكی، لێ گۆتێ: «هەڕە و خۆ نیشا كاهنی بدە و ئەوا مووسای فەرمان پێ دای پێش پاقژبوونا خۆ ڤە پێشكێش بكە، وەك شاهدەیی بۆ هەمیان.»</verse>
				<verse number="15">لێ ناڤودەنگێن عیسای پتر بەڵاڤ دبوون و خەلكەكێ زۆر كۆم دبوون، داكو گوهێ خۆ بدەنێ و ل سەر دەستێ وی ژ نەساخیێن خۆ ساخ ببن.</verse>
				<verse number="16">لێ وی خۆ ڤەدكێشا جهێن ڤەدەر و نڤێژدكرن.</verse>
				<verse number="17">رۆژەكێ عیسای فێركرن دكر، ل وێرێ هندەك فەریسی و مامۆستایێن دەستووری، ئەوێن ژ هەمی گوندێن جەلیل و یەهودیایێ و ئورشەلیمێ هاتین، د روینشتی بوون. هێزا خودانی بۆ ساخكرنێ ل گەل وی بوو.</verse>
				<verse number="18">وی دەمی هندەك زەڵامان فاڵنجیەك ل سەر نڤینان هەلگرتبوو، ئەوان بزاڤ دكر ببەنە ژۆر و داننە بەر عیسای.</verse>
				<verse number="19">دەمێ ژ بەر بۆشاتیێ ئەو نەشیاین بچنە ژۆر، برە سەربانی و هندەك قەرمید راكرن و ب نڤین ڤە داهێلا نیڤا مالێ، ل بەرسینگێ عیسای.</verse>
				<verse number="20">دەمێ عیسای باوەریا وان دیتی، گۆت: «كوڕێ من ، ل گونەهێن تە هاتە بورین.»</verse>
				<verse number="21">ئینا مامۆستایێن دەستووری و فەریسیان دەست پێ كر د دلێ خۆ دا گۆتن: «ئەڤە كیە كوفریان دكەت؟ كی دشێت ل گونەهان ببوریت، ئەگەر خودێ نەبیت؟»</verse>
				<verse number="22">لێ عیسای زانی ئەو هزرێ د چ دا دكەن، ئەڤجا بەرسڤا وان دا و گۆتێ: «هوین چ هزرا د دلێ خۆ دا دكەن؟</verse>
				<verse number="23">كیژ ژ ڤان ب ساناهیترە مرۆڤ بێژیت: ‹ل گونەهێن تە هاتە بورین،› یان بێژیت: ‹رابە و بڕێڤە هەڕە!›؟</verse>
				<verse number="24">لێ ئەز دێ بۆ هەوە سەلمینم كو كوڕێ مرۆڤ ل سەر ئەردی دەستهەلاتا هەی ل گونەهان ببوریت» و گۆتە ئەوێ فاڵنجی: «دبێژمە تە: رابە و نڤینێن خۆ هەلگرە و هەڕە مالا خۆ.»</verse>
				<verse number="25">د ج‍‌ھ دا ل پێش چاڤێن وان رابوو و نڤینێن خۆ هەلگرتن و پەسنا خودێ دكر و چوو مالا خۆ.</verse>
				<verse number="26">مەندەهۆشیێ هەمی گرتن، وان پەسنا خودێ دكر و پڕ ب ترس ڤە دگۆتن: «ئەڤرۆ مە تشتێن حێبەتی دیتن.»</verse>
				<verse number="27">پشتی هنگی دەركەفت و باجگرەك دیت، ناڤێ وی لێڤی بوو، ل جهێ باج وەرگرتنێ یێ روینشتی بوو، عیسای گۆتێ: «ب دویڤ من بكەڤە.»</verse>
				<verse number="28">ئەوی هەمی تشت ب ج‍‌ھ هێلان و ب دویڤ وی كەفت.</verse>
				<verse number="29">پاشی لێڤی مێڤانداریەكا مەزن بۆ وی ل مالا خۆ دانا و جەماوەرەكێ مەزن ژ باجگر و كەسێن دی ل گەل وان ل سەر سفرێ د روینشتی بوون.</verse>
				<verse number="30">مامۆستایێن دەستووری و فەریسیان نەرازیبوونا خۆ بەرامبەری شاگردێن عیسای دیار كر و گۆتن: «بۆچی هوین ل گەل باجگر و گونەهكاران دخۆن و ڤەدخۆن؟»</verse>
				<verse number="31">ئینا عیسای بەرسڤا وان دا و گۆت: «مرۆڤێن ساخلەم پێدڤی ب نۆژداری نینە، لێ مرۆڤێن نەساخ.</verse>
				<verse number="32">ئەز نەهاتیمە گازی مرۆڤێن راستدار بكەم، لێ گازی یێن گونەهكار بكەم، دا ل خۆ بزڤڕن.»</verse>
				<verse number="33">ئەڤجا گۆتنێ: «شاگردێن یوحەننای و فەریسی گەلەك جاران رۆژیان دگرن و نڤێژان دكەن، لێ شاگردێن تە دخۆن و ڤەدخۆن.»</verse>
				<verse number="34">عیسای بەرسڤا وان دا و گۆت: «ما هوین دشێن وە ل داخوازكریێن داوەتێ بكەن، ب رۆژی بن، هێشتا زاڤا د ناڤ وان دا؟</verse>
				<verse number="35">لێ رۆژ دێ هێن، زاڤا دێ ژ ناڤ وان هێتە راكرن، هنگی ل وان رۆژان ئەو دێ رۆژیان گرن.»</verse>
				<verse number="36">نموونەیەك ژی بۆ وان ئینا «كەسەك نینە پاتەكی ژ جلكەكێ نوی ڤەكەت، داكو جلكەكێ كەڤن پێ پنی بكەت. ئەگەر وە بكەت، دێ جلكێ نوی دڕینیت، پاتێ ژ جلكێ نوی ڤەكری ب كێر جلكێ كەڤن ناهێت.</verse>
				<verse number="37">كەس ژی شەرابا نوی ناكەتە مەشكێن كەڤن، ئەگەر وە كر شەرابا نوی دێ مەشكان پەقینیت و شەراب دێ هێتە رشتن و مەشك دێ پویچ بن.</verse>
				<verse number="38">لێ دڤێت شەرابا نوی بكەنە مەشكێن نوی.</verse>
				<verse number="39">كەسەك ژی نینە شەرابا كەڤن ڤەخۆت و دلێ وی بچیتە شەرابا نوی، چنكو دێ بێژیت ‹یا كەڤن خۆشترە.›»</verse>
			</chapter>
			<chapter number="6">
				<verse number="1">رۆژەكا شەمبی، عیسا د ناڤ دەخلان را دبوری و شاگردێن وی گولیێن گەنمی ڤەڕویچكاندن، ب دەستان دپەرخاندن و دخوارن.</verse>
				<verse number="2">ئینا هندەك فەریسیان گۆتە وان: «بۆچی هوین وێ دكەن، ئەوا نە رەوایە د شەمبیێ دا بهێتە كرن؟»</verse>
				<verse number="3">ئینا عیسای بەرسڤا وان دا: «ما هەوە نە خواندیە كا داوودی چ كر، دەمێ ئەو و یێن ل گەل وی برسی بووین،</verse>
				<verse number="4">چەوا چوو د مالا خودێ ڤە و نانێ پێشكێشیێ راكر و خوار و دا یێن ل گەل خۆ ژی، هەر چەندە ژبلی كاهنان نە رەوایە كەس ژێ بخۆت؟ »</verse>
				<verse number="5">پاشی گۆتە وان: «كوڕێ مرۆڤ خودانێ شەمبیێیە.»</verse>
				<verse number="6">رۆژەكا دی ژ رۆژێن شەمبیێ عیسا چوو د كنیشتەیێ ڤە و دەست ب فێركرنێ كر، مرۆڤەك ل وێرێ بوو، دەستێ وی یێ راستێ یێ گورۆج بوو.</verse>
				<verse number="7">هنگی چاڤێ مامۆستایێن دەستووری و فەریسیان ل عیسای بوو، كا دێ ل شەمبیێ نەساخان ساخ كەت، چنكو ئەو ل تشتەكی دگەڕیان عیسای پێ تاوانبار بكەن.</verse>
				<verse number="8">لێ وی زانی چ د دلێ وان دایە، ئینا گۆتە زەڵامێ دەست گورۆج: «رابە و ل ناڤەندێ راوەستە.» ئەو رابوو و راوەستیا.</verse>
				<verse number="9">عیسای گۆتە وان: «ئەز دێ پرسیارەكێ ژ هەوە كەم: ئایا ل شەمبیێ كرنا كارێ باش رەوایە، یان كارێ خراب؟ قورتالكرنا ژیانەكێ یان ژناڤبرن؟»</verse>
				<verse number="10">ئەو ل وان هەمیان زڤڕی، پاشی گۆتە وی مرۆڤی: «دەستێ خۆ درێژ كە.» وی ژی وە كر و دەستێ وی ساخ بووڤە.</verse>
				<verse number="11">وی دەمی ئەو ژ تۆڕەییێ پڕ بوون و پرسیار ژ ئێكودوو كرن، كا چ ل عیسای بكەن.</verse>
				<verse number="12">د وان رۆژان دا عیسا چوو چیای داكو نڤێژان بكەت. وی ئەو شەڤ هەمی ب نڤێژان ڤە بۆ خودێ بوراند</verse>
				<verse number="13">و دەمێ رۆژ هەلاتی، گازی شاگردێن خۆ كر و دوازدە كەس ژ وان هەلبژارتن و ناڤێ ‹هنارتی› دانا سەر وان و ئەو دوازدە كەس ژی ئەڤە بوون:</verse>
				<verse number="14">شەمعون ئەوێ عیسای ناڤێ وی كریە پەترۆس، ئەندراوسێ برایێ وی، یەعقوب، یوحەننا، فیلیپۆس، بەرتولماوس،</verse>
				<verse number="15">مەتتا، توماس، یەعقوبێ كوڕێ حەلفی، شەمعونێ دگۆتنێ وەڵاتپەروەر ،</verse>
				<verse number="16">یەهودایێ كوڕێ یەعقوبی و یەهودایێ ئەسخەریوتی، ئەوێ بوویە كەسەكێ بێبەخت.</verse>
				<verse number="17">پشتی عیسا ل گەل وان هاتیە خوارێ، ل ئەردەكێ دەشت راوەستیا. ل وێرێ جەماوەرەكێ مەزن ژ شاگردان و خەلكەكێ گەلەك زۆر ژ هەمی دەڤەرا یەهودیایێ، ئورشەلیمێ و كنارێ سور و سایدا، لێ كۆم بوون.</verse>
				<verse number="18">ئەو هاتبوون دا گوهێ خۆ بدەنە عیسای و ژ ئێشێن خۆ ساخ ببن. ئەوێن ژ لایێ گیانێن پیس ڤە دهاتنە ئێشاندن، ساخ دبوون</verse>
				<verse number="19">و هەمی خەلكێ بزاڤ دكر دەستێ خۆ لێ بدەن، چنكو هێزەك ژ وی دەردكەفت و هەمی ساخ دكرن.</verse>
				<verse number="20">بەرێ خۆ دا شاگردێن خۆ و گۆت: «خوزیكێن هەوە گەلی هەژاران، چنكو پاشایەتیا خودێ یا هەوەیە،</verse>
				<verse number="21">خوزیكێن هەوە برسیێن نوكە، چنكو هوین دێ تێر بن. خوزیكێن هەوە ئەوێن هوین نوكە دگریێن، چنكو هوین دێ كەنن.</verse>
				<verse number="22">خوزیكێن هەوە دەمێ خەلك پێخەمەت كوڕێ مرۆڤ كەربێ ژ هەوە رادكەن و هەوە ژ ناڤ خۆ دەردئێخن و هەوە فهێت دكەن و ناڤێ هەوە ب خرابی دئینن.</verse>
				<verse number="23">ل وێ رۆژێ دلشاد بن و خۆ بهەڵاڤێژن، چنكو خەلاتێ هەوە ل ئەسمانی یێ مەزنە. بابكالێن وان ژی هۆسا رەفتار ل گەل پێغەمبەران دكر.</verse>
				<verse number="24">لێ نەخوزیكێن هەوە گەلی دەولەمەندان، چنكو هەوە خۆشیا خۆ وەرگرت.</verse>
				<verse number="25">نەخوزیكێن هەوە گەلی تێربوویێن ئەڤرۆ، چنكو هوین دێ برسی بن. نەخوزیكێن هەوە ئەوێن هوین ئەڤرۆ دكەنن، چنكو هوین دێ كەڤنە شینی و گرینێ.</verse>
				<verse number="26">نەخوزیكێن هەوە دەمێ هەمی مرۆڤ بەحسێ هەوە ب باشی دكەن، چنكو بابكالێن وان ژی هۆسا رەفتار ل گەل پێغەمبەرێن درەوین دكر.</verse>
				<verse number="27">لێ دبێژمە هەوەیێن گوهدار: حەز ژ دوژمنێن خۆ بكەن و ل گەل ئەوێن كەربێ ژ هەوە رادكەن، چاكیێ بكەن.</verse>
				<verse number="28">ئەوێن نفرینان ل هەوە دكەن، بەرەكەتێ بۆ بخوازن و ئەوێن زیانێ ل هەوە دكەن، نڤێژان بۆ بكەن.</verse>
				<verse number="29">ئەگەر ئێكی زللەهەك دانا رویێ تە، رویێ خۆ یێ دی ژی بدە بەر و ئەگەر ئێكی كوركێ تە ژ تە ستاند، كراسێ خۆ ژی ژێ ڤەنەگێڕە.</verse>
				<verse number="30">هەر كەسێ ژ تە بخوازیت تۆ بدێ و هەر كەسێ تشتێن تە ژ تە بستینیت، داخوازا وان ژێ نەكە.</verse>
				<verse number="31">كا چەوا هەوە دڤێت مرۆڤ رەفتارێ ل گەل هەوە بكەن، هوین ژی وەسا رەفتارێ ل گەل بكەن.</verse>
				<verse number="32">ئەگەر هەوە ب تنێ حەز ژ وان كر، یێن حەز ژ هەوە دكەن، ئەرێ پا باشیا هەوە چیە؟ خۆ مرۆڤێن گونەهكار ژی حەز ژ وان كەسان دكەن، ئەوێن حەز ژ وان دكەن.</verse>
				<verse number="33">ئەگەر هوین ل گەل وان د باش بن ئەوێن ل گەل هەوە د باش، ئەرێ پا باشیا هەوە چیە؟ خۆ مرۆڤێن گونەهكار ژی ڤێ چەندێ دكەن.</verse>
				<verse number="34">ئەگەر هەوە قەر ل گەل وان كەسان كر، یێن هوین بزانن دێ قەرێ هەوە ل هەوە زڤڕینن، ئەرێ پا باشیا هەوە چیە؟ خۆ مرۆڤێن گونەهكار ژی ل گەل گونەهكاران ڤێ چەندێ دكەن.</verse>
				<verse number="35">لێ حەز ژ دوژمنێن خۆ بكەن و چاكیێ بكەن و قەری بدەن بێی كو چاڤەڕێی ڤەگەڕاندنێ بن. ب ڤی رەنگی خەلاتێ هەوە دێ یێ مەزن بیت و دێ بنە كوڕێن خودایێ هەری بلند. چنكو ئەو چاكیا خۆ ب سەر مرۆڤێن نەسوپاسدار و خراب دا دادرێژیت.</verse>
				<verse number="36">دلۆڤان بن هەروەكو بابێ هەوە یێ دلۆڤانە.</verse>
				<verse number="37">دادكرنێ نەكەن، هوین ناهێنە دادكرن. گونەهباركرنێ نەكەن، هوین ناهێنە گونەهباركرن. لێبورینێ بكەن، دێ ل هەوە هێتە بورین.</verse>
				<verse number="38">بدەن، دێ بۆ هەوە هێتە دان، پیڤانەكا باش و قوتای و حەشاندی و د سەردا چووی دێ هێتە د كۆشا هەوە دا. چنكو ب وی پیڤەرێ هوین دپیڤن، دێ بۆ هەوە ب وی هێتە پیڤان.»</verse>
				<verse number="39">بۆ وان نموونەیەك ژی ئینا: «ما كۆرە دشێت كۆرەی ب رێ ببەت؟ ئەرێ ما هەردوو ناكەڤنە د چاڵەكێ دا؟</verse>
				<verse number="40">شاگرد د سەر مامۆستایێ خۆ را نینە. لێ ئەوێ راهێنانێن خۆ تەمام كرین، دێ وەكو مامۆستایێ خۆ لێ هێت.</verse>
				<verse number="41">بۆچی تۆ زلكی د چاڤێ برایێ خۆ دا دبینی، لێ تۆ گاریتەی د چاڤێ خۆ دا نابینی؟</verse>
				<verse number="42">یان چەوا تۆ دشێی بێژییە برایێ خۆ: ‹برا، بهێلە ئەز زلكی ژ چاڤێ تە بینمە دەرێ› و گاریتەی د چاڤێ خۆ دا نابینی؟ هەی دووڕوی، ل پێشیێ گاریتەی ژ چاڤێ خۆ بینە دەرێ، هنگی دێ باش بینی كو زلكێ د چاڤێ برایێ خۆ دا بینیە دەرێ.</verse>
				<verse number="43">دارا باش بەرهەمێ خراب نادەت و دارا خراب ژی بەرهەمێ باش نادەت.</verse>
				<verse number="44">هەر دارەك ژ بەرهەمێ وێ دهێتە نیاسین. هژیر ژ ستریان ناهێنە چنین و تری ژ دڕیان ناهێتە چنین.</verse>
				<verse number="45">مرۆڤێ باش، باشیێ ژ گەنجینەیا دلێ خۆ یا باش دەردئێخیت، لێ مرۆڤێ خراب، خرابیێ ژ گەنجینەیا دلێ خۆ یا خراب دەردئێخیت، چنكو دل ب چ یێ پڕە، دەڤ وێ دبێژیت.»</verse>
				<verse number="46">بۆچی هوین دبێژنە من: ‹خودان، خودان!› و هوین ب گۆتنێن من ناكەن؟</verse>
				<verse number="47">هەر كەسێ بهێتە نك من و گوهێ خۆ بدەتە گۆتنێن من و كار پێ بكەت، ئەز دێ دیار كەم كا وەكو چیە:</verse>
				<verse number="48">ئەو وەكو وی مرۆڤیە ئەوێ خانیەك ئاڤا كری، كو كویر كۆلای و بنیات دانایە سەر كەڤری. گاڤا ئاڤ رابووی و لافاوان ل وی خانی دای، نەشیا بلڤینیت، چنكو باش هاتبوو ئاڤا كرن.</verse>
				<verse number="49">لێ هەر كەسێ گو‍‌ھ لێ بووی و كار پێ نەكەت، ئەو وەكو وی مرۆڤیە یێ خانیەكێ بێ بنیات ل سەر ئەردی ئاڤا كری. دەمێ لافاوێ لێ دای، د ج‍‌ھ دا هەڕفی و هەڕفینا وی خانی گەلەك یا مەزن بوو.</verse>
			</chapter>
			<chapter number="7">
				<verse number="1">پشتی هەمی ئاخفتنێن خۆ گەهاندینە گوهێن خەلكی، چوو باژێڕێ كەفەرناحوم.</verse>
				<verse number="2">سەرلەشكەری بەنیەكێ نەساخ هەبوو، كەفتبوو دەراڤێ مرنێ و ل نك وی گەلەك یێ خۆشتڤی بوو.</verse>
				<verse number="3">دەمێ وی گو‍‌ھ ل ناڤودەنگێن عیسای بووی، ریهسپیێن جوهیان هنارتنە نك وی و هیڤی ژێ كرن، كو بهێت بەنیێ وی چارەسەر بكەت،</verse>
				<verse number="4">دەمێ گەهشتینە نك عیسای، گەلەك هیڤی ژێ كرن و گۆتنێ: «ئەڤ سەرلەشكەرە گەلەكێ هەژییە تۆ داخوازا وی ب ج‍‌ھ بینی،</verse>
				<verse number="5">چنكو ئەو گەلەك حەز ژ مللەتێ مە دكەت و كنیشتە یا بۆ مە ئاڤاكری.»</verse>
				<verse number="6">ئینا عیسا ل گەل وان چوو. دەمێ گەهشتیە نێزیكی مالا سەرلەشكەری، وی هندەك هەڤالێن خۆ هنارتن داكو بێژنە عیسای: «ئەزبەنی، خۆ زەحمەت نەدە، چنكو ئەز نە هەژی وێ چەندێمە تۆ بهێیە مالا من.</verse>
				<verse number="7">لەوما من خۆ هەژی نەدیت بهێمە دیدارا تە. هەما ب تنێ تۆ پەیڤەكێ بێژە، دێ خزمەتكارێ من ساخ بیت.</verse>
				<verse number="8">چنكو ئەز ب خۆ ژی یێ ل ژێر دەستهەلاتێ دانایمە و من سەرباز یێ ل ژێر دەستێ خۆ هەین، دەمێ دبێژمە ئێك ژ وان: ‹هەڕە!› دچیت و دبێژمە ئێكێ دی: ‹وەرە!› دهێت. دبێژمە بەنیێ خۆ: ‹ڤێ بكە!› دكەت.»</verse>
				<verse number="9">دەمێ عیسای گو‍‌ھ ل ڤێ چەندێ بووی، ژ وی حێبەتی بوو، پاشی ل خۆ زڤڕی و بەرێ خۆ دا وێ كۆما ل دویڤ دهێت و گۆت: «ئەز دبێژمە هەوە: خۆ ل ئیسرائیلێ ژی من باوەریەكا هۆسا مەزن نەدیتیە.»</verse>
				<verse number="10">دەمێ هنارتیێن سەرلەشكەری ڤەگەڕیاینە مال، دیتن بەنی یێ ساخ بووی.</verse>
				<verse number="11">ل رۆژا دی ئەو چوو باژێڕەكی دبێژنێ ‹نایین›. شاگردێن وی و خەلكەكێ زۆر ل گەل چوون.</verse>
				<verse number="12">دەمێ نێزیكی دەرگەهێ باژێڕی بووی، وەسا چێبوو مریەك ژ باژێڕی دەردئێخست، كو ئێكانەیێ دایكا خۆ یا بیژن بوو و جەماوەرەكێ مەزن ژ باژێڕی د گەل وێ دا بوو.</verse>
				<verse number="13">دەمێ خودانی دایك دیتی، دلێ وی پێ سۆت و گۆتێ: «نەكە گری».</verse>
				<verse number="14">پاشی چوو پێش و دەست كرە داربەستێ، ئەو مرۆڤێن مری ل سەر ملێن وان، راوەستیان. وی گۆت: «لاوو، ئەز دبێژمە تە: رابە.»</verse>
				<verse number="15">ئینا مری روینشت و دەست ب ئاخفتنێ كر و عیسای ئەو گەنج دا دەستێ دایكا وی.</verse>
				<verse number="16">ترسێ دلێ وی خەلكی هەمیێ گرت، پەسنا خودێ كر و گۆتن: «پێغەمبەرەكێ مەزن یێ ژ ناڤ مە رابووی و خودێ سەرەدانا گەلێ خۆ كر.»</verse>
				<verse number="17">ئەڤ دەنگوباسە ل هەمی دەڤەرا یەهودیایێ و دەوروبەرێن وێ بەڵاڤ بوو.</verse>
				<verse number="18">شاگردێن یوحەننای ئەڤە هەمی گەهاندنە وی. یوحەننای گازی كرە دوو شاگردێن خۆ</verse>
				<verse number="19">و هنارتنە نك خودانی، داكو بێژنێ: «ئەرێ تۆی ئەوێ دێ هێت، یان خۆ ل هیڤیا ئێكێ دی بگرین؟»</verse>
				<verse number="20">دەمێ هەردوو زەڵام هاتینە نك وی، گۆتنێ: یوحەننایێ تافیركەر ئەم یێن هنارتینە نك تە و دبێژیت: «ئەرێ تۆی ئەوێ دێ هێت یان خۆ ل هیڤیا ئێكێ دی بگرین؟»</verse>
				<verse number="21">ل وی دەمی عیسای گەلەك ژ نەساخی و دەرد و گیانێن پیس ساخ كرن و بیناهی دا گەلەك مرۆڤێن كۆرە.</verse>
				<verse number="22">ئینا عیسای بەرسڤا وان دا و گۆت: «هەڕن ئەوا هەوە دیتی و بهیستی بگەهیننە یوحەننای: كۆرە یێ دبینن، لەنگ یێ بڕێڤە دچن، گوڕی یێ پاقژ دبن، كەڕ یێ دبهیسن، مری یێ رادبنەڤە و مزگینی بۆ بەلەنگازان دهێتە دان.</verse>
				<verse number="23">خوزیكێن وی یێ د من نەهەلنگڤیت.»</verse>
				<verse number="24">چەوا هنارتیێن یوحەننای چوون، عیسا بۆ وی خەلكێ كۆمبووی دەربارەی یوحەننای دەست ب ئاخفتنێ كر و گۆت: «هوین دەركەفتنە چۆلی دا چ ببینن؟ لەڤەنەكێ ب بای دهەژیێت؟</verse>
				<verse number="25">ئەڤجا هوین دەركەفتن دا چ ببینن؟ مرۆڤەكێ جلكێن نازك ل بەر؟ ئەڤە ئەوێن جلێن بهاگران ل بەر خۆ دكەن و د خۆشیان دا دژین د كۆچكێن پاشایان دانە.</verse>
				<verse number="26">ئەڤجا هوین دەركەفتن دا چ ببینن؟ ئایا پێغەمبەرەكی؟ بەلێ، ئەز دبێژمە هەوە، ژ پێغەمبەرەكی ژی زێدەترە.</verse>
				<verse number="27">ئەڤەیە یێ دەربارەی وی هاتیە نڤیسین: ‹ئەڤە ئەز دێ هنارتیێ خۆ ل پێشیا تە هنێرم، ئەوێ دێ رێكا تە ل پێشیا تە ئامادە كەت.›</verse>
				<verse number="28">ئەڤجا ئەز دبێژمە هەوە: ل ناڤ وان یێن كو ژ ژنان بووین، كەس ژ یوحەننای مەزنتر نینە. لێ بچویكترین كەس ل پاشایەتیا خودێ ژ وی مەزنترە.»</verse>
				<verse number="29">هەمی خەلكێ گو‍‌ھ ل ڤێ چەندێ بووی، تا باجگران ژی، نەخشەیێ خودێ بۆ قورتالبوونێ پەسەند كر، چنكو ئەو ل سەر دەستێ یوحەننای هاتبوونە تافیركرن.</verse>
				<verse number="30">لێ فەریسی و زانایێن دەستووری حەزا خودێ رەتكر، چنكو ل سەر دەستێ یوحەننای نەهاتبوونە تافیركرن.</verse>
				<verse number="31">«ئەرێ ئەز مرۆڤێن ڤی نفشی ب چ هەڤبەر بكەم؟ ئەرێ وەكو چنە؟</verse>
				<verse number="32">ئەو وەكو زاڕۆكێن ل بازاڕی دروینشتینە، گازی ئێكودوو دكەن و دبێژن: ‹مە زڕنا بۆ هەوە لێ دا، هەوە سەما نەكر و مە بۆ هەوە ڤەلووراند، هەوە نەكرە گری.›</verse>
				<verse number="33">یوحەننایێ تافیركەر هات، نە نانی دخۆت، نە ژی مەیێ ڤەدخۆت و هەوە گۆت: ‹ئەجنەیەكێ تێدا›.</verse>
				<verse number="34">كوڕێ مرۆڤ هات، دخۆت و ڤەدخۆت و هەوە گۆت ‹ئەڤە مرۆڤەكە یێ ب دویڤ خوارنێ و مەی ڤەخوارنێ كەفتی و هەڤالێ باجگر و گونەهكارانە›،</verse>
				<verse number="35">لێ ئاقلمەندی ژ لایێ هەمی زاڕۆكێن وێ ڤە دهێتە سەلماندن.»</verse>
				<verse number="36">ئێك ژ فەریسیان داخواز ژێ كر خوارنێ ل گەل وی بخۆت، چوو مالا یێ فەریسی و ل سەر سفرێ روینشت.</verse>
				<verse number="37">ل وی باژێڕی ژنكەكا گونەهكار هەبوو. چەوا وێ ژنكێ زانی عیسا ل مالا یێ فەریسی یێ روینشتیە ، گولاڤدانكەكا روینێ بێهنخۆش هەلگرت و چوو مالا وی</verse>
				<verse number="38">و ل پشت عیسای و ل نك هەردوو پێیێن وی و ب گریڤە راوەستیا و دەست پێ كر ب رۆندكان پێیێن وی تەڕ كرن و ب پرچا خۆ زوها كرن و هەردوو پێیێن وی ماچی دكرن و بێهنا خۆش لێ دكر.</verse>
				<verse number="39">دەمێ فەریسیێ ئەو مێڤان كری ئەڤ تشتە دیتی، ل گەل خۆ ئاخفت و گۆت: «ئەگەر ئەڤە پێغەمبەر با، دا زانیت كا كیە دەست دكەتێ و كا چ جۆرە ژنە، چنكو یا گونەهكارە!»</verse>
				<verse number="40">ئینا عیسای بەرسڤا وی دا و گۆت: «شەمعون، من تشتەكێ هەی دێ بۆ تە بێژم» شەمعونی بەرسڤ دا و گۆت: «بێژە مامۆستا.»</verse>
				<verse number="41">عیسای گۆت: «قەردەرەكی دوو قەردار هەبوون، پێنج سەد دینار ل سەر ئێكی بوون و پێنجی دینار ل سەر یێ دی.</verse>
				<verse number="42">لێ چنكو هەردوویان پارە نەبوون وان قەران ژ سەر خۆ راكەن، ئینا خودانێ قەری هەردوو ئازا كرن. تۆ بێژی كی ژ وان هەردوویان دێ پتر حەز ژ وی كەت؟»</verse>
				<verse number="43">ئینا شەمعونی بەرسڤ دا: «ئەز دبێژم ئەوێ وی پتر پێ هێلاین.» عیسای گۆتێ: «تە راست گۆت.»</verse>
				<verse number="44">پاشی بەرێ خۆ دا ژنكێ و گۆتە شەمعونی: «تۆ ڤێ ژنكێ دبینی؟ ئەز هاتمە مالا تە و تە ئاڤەك نەئینا ئەز پێیێن خۆ پێ بشووم، لێ ئەوێ پێیێن من ب رۆندكان شویشتن و ب پرچا خۆ ڤەمالین.</verse>
				<verse number="45">تە ماچەك ژی ل من نەدا، لێ ئەڤە ئەز هاتیمە د ژۆرڤە ئەو ژ ماچیكرنا پێیێن من ڤەنەبوویە.</verse>
				<verse number="46">تە زەیت ل سەرێ من نەكر، لێ ئەوێ روینێ بێهنخۆش ل پێیێن من كر.</verse>
				<verse number="47">ژ بەر ڤێ چەندێ ئەز دبێژمە تە، ل گونەهێن وێ یێن گەلەك هاتە بورین، لەوما وێ گەلەك حەزژێكرن دیار كر. ئەوێ پیچەك ژی لێ دهێتە بورین، پیچەك حەزژێكرنێ دكەت.»</verse>
				<verse number="48">پاشی گۆتە وێ: «ل گونەهێن تە هاتە بورین.»</verse>
				<verse number="49">ئینا ئەوێن ل سەر سفرێ روینشتی د ناڤبەرا خۆ دا گۆتن: «ئەڤە كیە هەتا ل گونەهان ژی ببوریت؟»</verse>
				<verse number="50">وی گۆتە ژنكێ «باوەریا تە تۆ قورتال كری، ب ئاشتی هەڕە».</verse>
			</chapter>
			<chapter number="8">
				<verse number="1">پشتی هنگی ل باژێڕ و گوندان دگەڕیا، مزگینیا پاشایەتیا خودێ ددا و خەلك پێ ئاگەهدار دكر. دوازدە شاگردێن وی د گەل دا بوون،</verse>
				<verse number="2">هندەك ژنك ژی ل گەل بوون، ئەوێن ل سەر دەستێ وی ژ نەساخی و گیانێن پیس ساخ بووین. ئەو ژی ئەڤە بوون: مەریەم ئەوا ب مەجدەلی دهاتە بناڤكرن، یا كو حەفت ئەجنە ژ وێ دەرئێخستین،</verse>
				<verse number="3">یووەننا هەڤژینا حوزایێ بریكارێ هێرودێسی، سۆسن و گەلەكێن دی یێن ب مالێ خۆ هاریكاریا وی دكرن.</verse>
				<verse number="4">دەمێ گەلەك خەلك ژ هەمی باژێڕان لێ خڕڤەبووین، نموونەیەك بۆ وان ئینا:</verse>
				<verse number="5">«تۆڤچین دەركەفت دا تۆڤێ خۆ بهاڤێژیت. دەمێ وی تۆڤ دهاڤێت، هندەك ژێ كەفتە سەر رێكێ، ئینا پێ لێ هاتە دانان و باڵندەیێن ئەسمانی خوار.</verse>
				<verse number="6">هندەك ژی كەفتە سەر كەڤری و پشتی شین بووی، هشك بوو، چنكو یێ بێ ش‍‌ھ بوو.</verse>
				<verse number="7">هندەك ژی كەفتە ناڤ ستریان و ل گەل ئێك شین بوون، ئینا ستریان ئەو فەتساند.</verse>
				<verse number="8">هندەك ژی كەفتە ئەردەكێ باش و دەمێ شین بووی، بەرهەمەكێ سەد جاركی دا.» ئەڤ چەندە گۆت و گازی كر: «ئەوێ گو‍‌ھ بۆ بهیستنێ هەبن، بلا ببهیسیت.»</verse>
				<verse number="9">شاگردێن وی پرسیار ژێ كر: «مەبەستا ڤێ نموونەیێ چیە؟»</verse>
				<verse number="10">ئینا گۆت: «تێگەهشتنا نهێنیێن پاشایەتیا خودێ بۆ هەوە یا هاتیە دان، لێ بۆ مرۆڤێن دی ئەز ب نموونەیان دئاخڤم، داكو لێ ‹بنێڕن و نەبینن، ببهیسن و تێنەگەهن›.</verse>
				<verse number="11">ئەڤەیە مەبەستا نموونەیێ: تۆڤ پەیڤا خودێیە.</verse>
				<verse number="12">ئەو تۆڤێ كەفتیە سەر رێكێ، ئەو كەسن یێن گو‍‌ھ ل پەیڤێ دبن، پاشی ئبلیس دهێت و پەیڤێ ژ دلێ وان دڕەڤینیت، نەكو باوەریێ بینن و قورتال ببن.</verse>
				<verse number="13">ئەو تۆڤێ كەفتیە سەر كەڤری، ئەو كەسن یێن دەمێ گو‍‌ھ ل پەیڤێ دبن ب دلخۆشی وەردگرن و ئەو كەس د بێ رەهن، دەمەكێ كورت باوەریێ دئینن و د دەمێ تاقیكرنێ دا دەست ژ پەیڤێ بەرددەن.</verse>
				<verse number="14">ئەو تۆڤێ كەفتیە د ناڤ ستریان دا، ئەو كەسن یێن پەیڤێ دبهیسن، لێ ئەو ب خەم و دەولەمەندی و خۆشیێن ژیانێ ڤە مژویل دبن و پێ دهێنە فەتساندن و بەرهەمێ گەهشتی نادەن.</verse>
				<verse number="15">لێ ئەو تۆڤێ كەفتیە سەر ئەردێ باش، ئەو كەسن یێن پەیڤێ دبهیسن و د دلەكێ باش و راست دا ڤەدشێرن و ب خۆڕاگریێ بەرهەمی ددەن.</verse>
				<verse number="16">كەسەك چرایەكی هەلناكەت و ب ئامانەكی بنخێڤیت، یان ژی دانیتە دبن تەختی ڤە، لێ ددانیتە سەر چرادانكێ، داكو ئەوێن دهێنە د ژۆرڤە رۆناهیێ ببینن.</verse>
				<verse number="17">چ ڤەشارتی نینن ئاشكرا نەبن و چ نهێنی نینن كو نەهێنە زانین و نەكەڤنە بەر رۆناهیێ.</verse>
				<verse number="18">ئەڤجا هایدار بن كا چەوا گوهداریێ دكەن، چنكو ئەوێ هەیی دێ پتر بۆ وی هێتە دان و ئەوێ نەیی، خۆ یێ هزر بكەت یێ ویە ژی، دێ ژێ هێتە ستاندن.»</verse>
				<verse number="19">د وی دەمی دا، دایك و برایێن وی هاتن و دڤیان بچنە نك، لێ ژ بەر قەرەبالغا مرۆڤان نەشیان بگەهنێ.</verse>
				<verse number="20">ئینا گۆتنێ: «دایكا تە و برایێن تە ژ دەرڤە د راوەستیاینە، دڤێن تە ببینن.»</verse>
				<verse number="21">لێ وی بەرسڤا وان دا و گۆت: «دایكا من و برایێن من ئەون یێن گو‍‌ھ ل پەیڤا خودێ دگرن و پێ دكەن.»</verse>
				<verse number="22">رۆژەكێ ئەو و شاگردێن خۆ ل بەلەمەكێ سیار بوون و گۆتە وان: «دا دەرباز بینە رەخێ دی یێ دەریاكێ» و هاژوتن.</verse>
				<verse number="23">ئەو یێ د دەریاكێ دا بەلەمێ دهاژون و عیسا نڤست. ژ نشكەكێ ڤە باڕۆڤەیەكێ ب سەر دەریاكێ دا گرت و بەلەم تژی ئاڤ دكر و كەفتنە د مەترسیێ دا.</verse>
				<verse number="24">ئینا چوونە نك عیسای و هشیار كرن و گۆتنێ: «مامۆستا، مامۆستا ئەم دێ ژناڤچین!» عیسا ژ خەو رابوو و ل با و پێلێن ئاڤێ حەیتاند، ئینا د ج‍‌ھ دا راوەستیان و ئارامی پەیدا بوو.</verse>
				<verse number="25">پاشی گۆتە وان: «كا باوەریا هەوە؟» ئینا ترسیان و گوهشین و گۆتنە ئێكودوو: «ئەڤە كیە؟ ئەو فەرمانێ ل بای و ئاڤێ ژی دكەت و گوهێ خۆ ددەنێ!»</verse>
				<verse number="26">پاشی گەهشتنە دەڤەرا جەراسینیان، كو دكەڤیتە بەرامبەری دەڤەرا جەلیل.</verse>
				<verse number="27">دەمێ عیسا پەیا بووی و گەهشتیە هشكاتیێ، زەڵامەكێ خەلكێ وی باژێڕی كەفتە بەرسینگێ وی، كو ئەجنە تێدا ئاكنجی ببوون. ئەوی زەڵامی ژمێژە جلك نەكربوونە بەر خۆ و د خانیان ڤە نەدژیا، لێ هەر ل ناڤ گۆڕستانان بوو.</verse>
				<verse number="28">دەمێ چاڤێ وی ب عیسای كەفتی، كرە هەوار و كەفتە بەر پێیێن وی و ب دەنگەكێ بلند گۆت: «تە چ ژ من دڤێت، عیسایێ كوڕێ خودایێ هەری بلند؟ ئەز هیڤیێ ژ تە دكەم من ئەشكەنجە نەدەی.»</verse>
				<verse number="29">چنكو عیسای فەرمان دابوو گیانێ پیس ژ وی مرۆڤی دەركەڤیت. ئەو گیان گەلەك جاران ل سەر وی زاڵ دبوو، هندی ب بەند و زنجیران گرێ دابا و زێرەڤانی لێ كربا، ئەو دا بەندێن خۆ شكێنیت و ئەجنەی ئەو دڕەڤاندە چۆلی.</verse>
				<verse number="30">ئینا عیسای پرسیار ژێ كر: «ناڤێ تە چیە؟» گۆت: «لەشكەر»ە، چنكو گەلەك ئەجنە چووبوونە د ناڤ وی دا.</verse>
				<verse number="31">ئەجنەیان هیڤی ژ عیسای كرن، كو بەرێ وان نەدەتە چاڵا بێ بن.</verse>
				<verse number="32">ل وێرێ، ل قونتارا چیای، رەڤدەیەكا مەزن یا بەرازان دچەری، ئینا ئەجنەیان هیڤی ژ عیسای كرن، كو دەستویریێ بدەتێ داكو بچنە د بەرازان دا، ئینا رێ دایێ.</verse>
				<verse number="33">ئەڤجا ئەجنە ژ وی مرۆڤی دەركەفتن و چوونە د بەرازان دا، ئینا رەڤدە ژ وێ قونتارا رك بەرەڤ دەریاكێ بەزی و خۆ هاڤێتە تێدا و خەندقی.</verse>
				<verse number="34">دەمێ گاڤانان ئەڤ رویدانە دیتی، رەڤین و ل باژێڕی و گوندان راگەهاند.</verse>
				<verse number="35">خەلك دەركەفتن داكو وێ رویدانێ ببینن و هاتنە نك عیسای و دیت ئەو مرۆڤێ ئەجنە ژێ دەركەفتین، ل بەر پێیێن عیسای یێ روینشتیە و جلكێن ل بەر و یێ ل سەر هشێن خۆ، ئینا ترسیان.</verse>
				<verse number="36">ئەوێن ئەڤ رویدانە ژی دیتی و كا چەوا ئەو مرۆڤێ ئەجنە تێدا ئاكنجی ساخ بوو، بۆ خەلكی ڤەگێڕا.</verse>
				<verse number="37">ئینا هەمی خەلكێ دەڤەرا جەراسینیان داخواز ژ عیسای كر كو ژ نك وان بچیت، چنكو ترسەكا مەزن ب سەر وان دا هات، ئینا عیسا ل بەلەمێ سیار بوو و ڤەگەڕیا ڤە.</verse>
				<verse number="38">ئەوێ ئەجنە ژێ دەركەفتین، هیڤی ژ عیسای كرن كو بهێلیت ل گەل وی بیت، لێ عیسای ڤەگەڕاندەڤە و گۆتێ:</verse>
				<verse number="39">«هەڕە مالا خۆ و كا خودێ چەند بۆ تە كر، بۆ خەلكی دیار كە.» ئینا ئەو چوو و ل هەمی باژێڕی دگەڕیا و كا عیسای چەند بۆ كربوو رادگەهاند.</verse>
				<verse number="40">دەمێ عیسا ڤەگەڕیایە ڤە، جەماوەرەكی پێشوازیا وی كر، چنكو هەمی ب ژڤانێ هاتنا وی بوون.</verse>
				<verse number="41">وەسا چێبوو زەڵامەكی دگۆتنێ یائیرۆس، سەرۆكەكێ كنیشتەیێ بوو، هات و خۆ هاڤێتە بەر پێیێن عیسای و هیڤی ژێ كرن، ل گەل بچیتە مالا وی.</verse>
				<verse number="42">چنكو كچەكا ئێكانە هەبوو، ژیێ وێ نێزیكی دوازدە ساڵان بوو، ل بەر مرنێ بوو. دەمێ عیسا ب رێ دچوو، جەماوەری د ناڤ خۆ دا ئاسێ دكر.</verse>
				<verse number="43">ژنكەك ل وێرێ هەبوو، ئەو دوازدە ساڵ بوو خوین ژ بەر دچوو و چ مالێ هەی دابوو نۆژداران، لێ ل سەر دەستێ چ ژ وان ساخ نەببوو.</verse>
				<verse number="44">ئەو هاتە نك و ژ پشتێ ڤە دەستێ خۆ كرە ریشالۆكەكا كراسێ وی و د ج‍‌ھ دا خوینژبەرچوونا وێ راوەستیا.</verse>
				<verse number="45">عیسای گۆت: «كێ دەستێ خۆ كرە من؟» دەمێ هەمیان ماندەل كری، پەترۆسی گۆت: «مامۆستا، خەلكی دەوروبەرێن تە یێن تەنگ كرین و تە پال ددەن.»</verse>
				<verse number="46">لێ عیسای گۆت: «كەسەكی دەستێ خۆ كرە من، چنكو من هەست پێ كر هێزەك ژ من دەركەفت.»</verse>
				<verse number="47">دەمێ ژنكێ دیتی ئەو نەهاتە ڤەشارتن، هات و دلەرزی و خۆ هاڤێتە بەر پێیێن عیسای و ل پێش چاڤێن هەمیان گۆت كا ژ بەر چ وێ دەست هاڤێتە عیسای و كا چەوا د ج‍‌ھ دا ساخ بوو.</verse>
				<verse number="48">عیسای گۆتێ: «كچا من، باوەریا تە تۆ ساخ كری، ب ئاشتی هەڕە.»</verse>
				<verse number="49">هێشتا ئەو دئاخفت، كەسەك ژ مالا سەرۆكێ كنیشتەیێ هات و گۆتێ: «كچا تە مر، ئەڤجا پتر زەحمەتێ بۆ مامۆستای چێنەكە.»</verse>
				<verse number="50">لێ دەمێ عیسای ئەڤ چەندە بهیستی، گۆتێ: «نەترسە، ب تنێ باوەریێ بینە و كچا تە دێ ساخ بیت.»</verse>
				<verse number="51">دەمێ گەهشتیە مال، نەهێلا كەسەك ژبلی پەترۆسی و یوحەننای و یەعقوبی و دایك و بابێن كچكێ ل گەل بچیتە ژۆر.</verse>
				<verse number="52">هەمیان بۆ دكرە گری و سینگێ خۆ ڤەدقوتا، ئینا گۆت: نەكەنە گری! ئەو نە مریە، لێ یا نڤستیە.</verse>
				<verse number="53">ئینا ئەو پێ كەنین، چنكو وان دزانی یا مری.</verse>
				<verse number="54">دەستێ وێ گرت و گازی كرێ و گۆت: «كچكێ، رابە.»</verse>
				<verse number="55">گیانێ وێ ڤەگەڕیاڤە و ئێكسەر رابوو، عیسای فەرمان دا وان كو خوارنێ بدەنێ.</verse>
				<verse number="56">دایك و بابێن وێ گوهشین، لێ وی ئەو راسپاردن كو ڤێ رویدانێ نەبێژنە كەسێ.</verse>
			</chapter>
			<chapter number="9">
				<verse number="1">عیسای هەر دوازدە شاگرد خڕڤەكرن و شیان و دەستهەلات ل سەر ئەجنەیان و ساخكرنا نەخۆشیان دا وان</verse>
				<verse number="2">و هنارتن داكو پاشایەتیا خودێ بۆ خەلكێ رابگەهینن و ژ نەساخیان ساخكەن</verse>
				<verse number="3">و گۆتە وان: «بۆ رێكێ چ تشتان هەلنەگرن، نە داری و نە چانتكی و نە نانی و نە پارەیان و بلا كەسێ دوو كراس د گەل دا نەبن.</verse>
				<verse number="4">چ مالا هوین بچنێ، ل وێرێ بمینن، هەتا هوین ژ وی باژێڕی دەردكەڤن.</verse>
				<verse number="5">ئەگەر خەلكێ باژێڕەكی هوین قەبیل نەكرن، دەمێ ژ باژێڕی دەردكەڤن، تۆزێ ژ پێیێن خۆ داقوتن، دا ل سەر وان ببیتە شاهدەیی.»</verse>
				<verse number="6">ئەڤجا ئەو دەركەفتن و چوونە گوندان و ل هەمی جهان مزگینی دگەهاند و خەلك ساخ دكرن.</verse>
				<verse number="7">هێرودێسێ دەستهەلاتدار، ئەو هەمی رویدانێن چێدبوون بهیستن. ئینا هزرێن هێرودێسی ئالۆز بوون، چنكو هندەكان دگۆت: ‹یوحەننا ژ ناڤ مریان یێ رابووی.›</verse>
				<verse number="8">هندەكان ژی دگۆت: ‹ئلیاس یێ دیار بووی› و هندەكێن دی دگۆت: ‹ئێك ژ پێغەمبەرێن كەڤن یێ ژ مرنێ رابووی.›</verse>
				<verse number="9">هێرودێسی گۆت: «من سەرێ یوحەننای یێ دایە بڕین، لێ ئەو كیە، ئەوێ ئەز ڤان تشتان دەربارەی وی دبهیسم؟» و وی بزاڤ دكر ببینیت.</verse>
				<verse number="10">پشتی هنارتی ڤەگەڕیاین، هەمی كریارێن وان كرین بۆ عیسای گۆتن. ئینا ئەوی هنارتی ب تنێ ل گەل خۆ برنە باژێڕەكی دبێژنێ بێت‌سایدا.</verse>
				<verse number="11">لێ خەلكی پێ زانی و خۆ گەهاندە وی. عیسای پێشوازیا وان كر و بۆ وان بەحسێ پاشایەتیا خودێ كر و ئەوێن پێدڤی ب چارەسەركرنێ ساخ كرن.</verse>
				<verse number="12">دەمێ رۆژ بەرەڤ ئاڤابوونێ ڤە چووی، هەر دوازدە شاگردێن وی هاتنە نك و گۆتنێ: «جەماوەری بڤەڕەڤینە دا بچنە گوند و مالێن دەوروبەر و ل وێرێ ڤەحەویێن و خوارنەكێ پەیدا بكەن، چنكو ئەم یێ ل جهەكێ ڤەدەر.»</verse>
				<verse number="13">ئینا گۆتە وان: «هوین تشتەكی بدەنێ دا بخۆن.» ئەوان گۆت: «مە ژ پێنج نان و دوو ماسیان پێڤەتر نینە، ژبلی ئەگەر ئەم بچین خوارنێ بۆ ڤی هەمی جەماوەری بكڕین.»</verse>
				<verse number="14">چنكو ژمارەیا زەڵامان نێزیكی پێنج هزاران بوو. پاشی گۆتە شاگردێن خۆ: «وان بكەنە كۆم كۆم و بلا پێنجی پێنجی روینن.»</verse>
				<verse number="15">ئەوان گۆتنا وی ب ج‍‌ھ ئینا و داخواز ژ هەمیان كر روینن.</verse>
				<verse number="16">عیسای هەر پێنج نان و هەردوو ماسی وەرگرتن، بەرێ خۆ دا ئەسمانی و سوپاسیا خودێ كر و ئەو كەر كرن و دانەڤ شاگردێن خۆ، داكو بدەنە جەماوەری.</verse>
				<verse number="17">هەمیان خوار و تێر بوون، پاشی دوازدە سەڵكێن پرتێن بەرمایكان راكرن.</verse>
				<verse number="18">دەمێ عیسای ب تنێ نڤێژ دكر و شاگردێن وی ل گەل بوون، پرسیار ژ وان كر: «خەلك دبێژن ئەز كیمە؟»</verse>
				<verse number="19">ئەوان بەرسڤا وی دا: «هندەك دبێژن تۆ یوحەننایێ تافیركەری و هندەك دبێژن تۆ ئلیاسی و هندەك ژی دبێژن تۆ ئێك ژ پێغەمبەرێن كەڤنی ژ مرنێ رابووی.»</verse>
				<verse number="20">عیسای گۆتە وان: «و هوین چ دبێژن، ئەز كیمە؟» پەترۆسی بەرسڤا وی دا و گۆت: «تۆ مەسیحێ خودێی.»</verse>
				<verse number="21">لێ عیسای ئەو ب توندی ئاگەهدار كرن و فەرمان ل وان كر، كو ڤێ چەندێ نەبێژنە كەسێ</verse>
				<verse number="22">و گۆت: «دڤێت كوڕێ مرۆڤ گەلەك ئازارێ بكێشیت و ژ لایێ ریهسپی و سەرۆكێن كاهنان و مامۆستایێن دەستووری ڤە بهێتە رەتكرن و بهێتە كوشتن و ل رۆژا سێیێ راببیتەڤە.»</verse>
				<verse number="23">پاشی گۆتە هەمیان «ئەگەر ئێكی بڤێت ل دویڤ من بهێت، بلا خۆ ماندەل بكەت و هەر رۆژ خاچا خۆ هەلگریت و ب دویڤ من بكەڤیت.</verse>
				<verse number="24">هەر كەسێ بڤێت ژیانا خۆ قورتال بكەت، دێ وێ ژ دەست دەت، لێ ئەوێ ژیانا خۆ پێخەمەتی من ژ دەست بدەت، دێ وێ قورتال كەت.</verse>
				<verse number="25">چنكو ما دێ چ مفایێ مرۆڤی بیت، ئەگەر جیهان هەمی ب دەست خۆ ڤە ئینا، لێ خۆ ژ دەست دا، یان ژی خۆ دۆڕاند ؟</verse>
				<verse number="26">چنكو هەر كەسێ شەرم بكەت دانپێدانێ ب من و پەیڤێن من بكەت، كوڕێ مرۆڤ ژی، دەمێ ب مەزناهیا خۆ و یا بابێ خۆ و یا فریشتەیێن پیرۆز ڤە دهێت، دێ شەرم كەت دانپێدانێ پێ بكەت.</verse>
				<verse number="27">لێ ب راستی دبێژمە هەوە: هندەك ژ ئەوێن ل ڤێرێ راوەستیاین، تاكو هاتنا پاشایەتیا خودێ نەبینن، تام ناكەنە مرنێ.»</verse>
				<verse number="28">نێزیكی هەشت رۆژان پشتی وان ئاخفتنان، عیسای پەترۆس و یوحەننا و یەعقوب ل گەل خۆ برن و سەركەفتە چیایەكی، داكو نڤێژێ بكەت.</verse>
				<verse number="29">دەمێ عیسای نڤێژ دكر، دیمەنێ دێمێ وی هاتە گوهۆڕین و جلكێن وی سپی بوون و تەیسین.</verse>
				<verse number="30">ژ نشكەكێ ڤە دوو زەڵام ل گەل دئاخفتن، ئێك ژ وان مووسا بوو و یێ دی ئلیاس بوو.</verse>
				<verse number="31">ئەو هەردوو ب مەزناهی دیار بوون و بەحسێ دەركەفتنا عیسای دكر كو نێزیك ببوو ل ئورشەلیمێ ب ج‍‌ھ بینیت.</verse>
				<verse number="32">خەوێ چاڤێن پەترۆسی و یێن د گەل دا گران كربوون، لێ دەمێ باش هشیار بووین، مەزناهیا وی و هەردوو مرۆڤێن ل گەل وی راوەستیای دیتن.</verse>
				<verse number="33">دەمێ هەردوو مرۆڤ ژ عیسای دویر كەفتین، پەترۆسی گۆتە عیسای: «مامۆستا، باش بوو ئەم ل ڤێرێ! ئەڤجا دا ئەم سێ كەپران چێكەین، ئێك بۆ تە، ئێك بۆ مووسای و ئێك ژی بۆ ئلیاسی.» پەترۆسی نەدزانی چ دبێژیت،</verse>
				<verse number="34">لێ دەمێ ئەوی ئەو ئاخفتن دكرن، عەورەك هات و سیبەر ل وان كر. دەمێ كەفتینە ناڤ عەوری، شاگرد ترسیان.</verse>
				<verse number="35">دەنگەك ژ عەوری هات و گۆت: «ئەڤەیە كوڕێ من یێ من هەلبژارتی، گوهێ خۆ بدەنێ.»</verse>
				<verse number="36">دەمێ دەنگ ژ عەوری دەركەفتی، وان عیسا ب تنێ دیت. شاگردان ئەڤ رویدانە ڤەشارت و ل وان رۆژان ئەو تشتێ دیتی نەگۆتە كەسێ.</verse>
				<verse number="37">ل رۆژا پاشتر دەمێ ژ چیای هاتینە خوارێ، جەماوەرەكێ زۆر كەفتنە پێشیا وی</verse>
				<verse number="38">و زەڵامەكی ژ ناڤ وان گازی كر: «مامۆستا، ئەز هیڤیێ ژ تە دكەم تۆ بەرێ خۆ بدەیە كوڕێ من، چنكو ئێكانەیێ منە.</verse>
				<verse number="39">ژ نشكەكێ ڤە گیانەكێ پیس وی دهنگێڤیت و دەملدەست دكەتە قێڕی. ئەو تەپێ دئینیتێ و كەف ب سەر دەڤی دكەڤیت، دهەڕشینیت و زوی ب زوی ژێڤەنابیت.</verse>
				<verse number="40">من هیڤی ژ شاگردێن تە كر كو وی ژێ دەربئێخن، لێ نەشیان.»</verse>
				<verse number="41">عیسای بەرسڤ دا و گۆت: «هەی نفشێ بێباوەر و خوار، تا كەنگی دێ د ناڤ هەوە دا مینم و بێهنا خۆ ل هەوە فرە‍‌ھ كەم؟» گۆتە زەڵامی: «كوڕێ خۆ بینە ڤێرێ.»</verse>
				<verse number="42">دەمێ زاڕۆك دهات، ئەجنەی ئەو ل ئەردی دا و تەپێ گرت. عیسای ل گیانێ پیس حەیتاند و زاڕۆك ساخ كر و داڤ بابێ وی.</verse>
				<verse number="43">ئینا هەمی ژ مەزناهیا خودێ بەهتین. هێشتا هەمی د گوهشینا كریارێن عیسای دا مابوون، عیسای گۆتە شاگردێن خۆ:</verse>
				<verse number="44">«هوین ڤێ ئاخفتنێ بكەنە د گوهێن خۆ دا: چ نەمایە دێ كوڕێ مرۆڤ رادەستی مرۆڤان هێتە كرن.»</verse>
				<verse number="45">لێ ئەو د ڤێ ئاخفتنێ نەگەهشتن و ژ وان هاتبوو ڤەشارتن، لەوما ئەو تێنەگەهشتن. ترسیان ژی پرسیارێ دەربارەی وێ ئاخفتنێ ژێ بكەن.</verse>
				<verse number="46">د سەر ڤێ چەندێ را د ناڤ وان دا گەنگەشەیەك چێبوو، كا د ناڤ وان دا یێ هەری مەزن كیە.</verse>
				<verse number="47">لێ عیسای ئەوا د دلێ وان دا زانی، ئەڤجا زاڕۆكەك ئینا و ب رەخ خۆ ڤە راوەستاند</verse>
				<verse number="48">و گۆتە وان: «هەر كەسێ ب ناڤێ من ڤی زاڕۆكی قەبیل بكەت، ئەوی ئەز قەبیل كرم و یێ من قەبیل بكەت، ئەوی ئەو قەبیل كر یێ ئەز هنارتیم. هەر كەسێ د ناڤ هەوە هەمیان دا یێ هەری بچویك بیت، ئەوە یێ مەزن.»</verse>
				<verse number="49">پاشی یوحەننای گۆت: «مامۆستا، مە كەسەك دیت ب ناڤێ تە ئەجنە دەردئێخستن، لێ مە نەهێلا وی كاری بكەت، چنكو ئەو ل گەل مە ب دویڤ تە ناكەڤیت.»</verse>
				<verse number="50">ئینا عیسای گۆتێ: «رێكێ لێ نەگرن، چنكو ئەوێ دژی هەوە نەبیت، د گەل هەوە دایە.»</verse>
				<verse number="51">دەمێ رۆژێن بلندبوونا وی نێزیك بووین، بڕیار دا بچیتە ئورشەلیمێ.</verse>
				<verse number="52">وی هندەك هنارتی ل پێشیا خۆ هنارتن، چوونە گوندەكی ژ گوندێن سامەریان، داكو خانیەكی بۆ وی ل وی گوندی ئامادە بكەن.</verse>
				<verse number="53">لێ رازی نەبوون پێشوازیا وی بكەن، چنكو ئەو بەرەڤ ئورشەلیمێ ڤە دچوو.</verse>
				<verse number="54">دەمێ هەردوو شاگردێن وی یەعقوب و یوحەننای ئەڤ تشتە دیتی، گۆتن: «خودان، تە دڤێت ژ خودێ بخوازین ئاگر ژ ئەسمانان بهێتە خوارێ و وان ب ئێكجاری بسوژیت؟»</verse>
				<verse number="55">ئینا عیسا ل وان زڤڕی و ئەو پاشڤە برن،</verse>
				<verse number="56">پاشی چوونە گوندەكێ دی.</verse>
				<verse number="57">دەمێ د رێكێ دا دچوون، ئێكی دگۆتێ: «تۆ كیڤە بچی، دێ ل دویڤ تە هێم.»</verse>
				<verse number="58">ئینا عیسای گۆتێ: «رویڤیان كون رویڤیێن هەین و باڵندەیێن ئەسمانی هێلینێن هەین، لێ كوڕێ مرۆڤ چ ج‍‌ھ نینن سەرێ خۆ دانیتێ.»</verse>
				<verse number="59">گۆتە ئێكێ دی: «ل دویڤ من وەرە.» لێ وی مرۆڤی گۆت: «خودان، دەستویریا من بدە، دا ل بەراهیێ ئەز بچم بابێ خۆ ڤەشێرم.»</verse>
				<verse number="60">عیسای گۆتێ: «بهێلە مری مریێن خۆ ڤەشێرن. لێ تۆ هەڕە مزگینیا پاشایەتیا خودێ بدە.»</verse>
				<verse number="61">ئێكێ دی گۆتێ: «خودان، ئەز دێ ب دویڤ تە كەڤم، لێ تۆ دەستویریا من بدە، ئەز ل پێشیێ خاترا خۆ ژ مالا خۆ بخوازم.»</verse>
				<verse number="62">عیسای گۆتێ: «كەس نینە دەستێ خۆ دانیتە سەر هنجاڕی و بەرێ خۆ بدەتە پشت خۆ و ب كێر پاشایەتیا خودێ بهێت.»</verse>
			</chapter>
			<chapter number="10">
				<verse number="1">پشتی هنگی خودانی حەفتێ و دوو كەسێن دی ژی دەستنیشان كرن و دوو دووە ل پێشیا خۆ هنارتنە هەر ج‍‌ھ و باژێڕێ كو دڤیا بچیتێ</verse>
				<verse number="2">و گۆتە وان: «دروین گەلەكە، لێ پالە د كێمن، لەوما ژ خودانێ دروینێ بخوازن، دا پالەیان بۆ دروینا خۆ بهنێریت.</verse>
				<verse number="3">هەڕن! ئەڤە ئەز هەوە وەكو بەرخان بۆ ناڤ گورگان دهنێرم.</verse>
				<verse number="4">نە كیسكێ پارەی، نە چانتكی و نە پێلاڤان هەلنەگرن و د رێكێ دا سڵاڤێ ل كەسێ نەكەن.</verse>
				<verse number="5">هەر مالا هوین بچنێ ل پێشیێ بێژن: ‹ئاشتی ل سەر ڤێ مالێ بیت.›</verse>
				<verse number="6">ئەگەر ل وێرێ مرۆڤەكێ هەژی ئاشتیێ هەبیت، دێ ئاشتیا هەوە ل سەر وی مینیت، ئەگەر نەبیت، دێ بۆ هەوە ڤەگەڕیتەڤە.</verse>
				<verse number="7">هوین د وێ مالێ دا بمینن و بخۆن و ڤەخۆن ژ وی تشتێ وان هەی، چنكو پالە هەژی كرێیا خۆیە. ژ مالەكێ بۆ مالەكێ نەچن.</verse>
				<verse number="8">هەر باژێڕەكێ هوین بچنێ و هەوە وەربگریت، ژ وێ خوارنێ بخۆن ئەوا بۆ هەوە دهێتە پێشكێش كرن.</verse>
				<verse number="9">نەساخێن تێدا ساخ بكەن و بێژنە خەلكی: ‹پاشایەتیا خودێ یا نێزیكی هەوە بووی.›</verse>
				<verse number="10">لێ هەر باژێڕێ هوین بچنێ و هەوە قەبیل نەكەت، دەركەڤنە كۆلانێن وی باژێڕی و بێژن:</verse>
				<verse number="11">‹خۆ تۆزا باژێڕێ هەوە ژی، ئەوا ب پێیێن مە ڤە مای، ب سەر هەوە دا دادقوتین، لێ ئەڤێ بزانن: پاشایەتیا خودێ یا نێزیك بووی.›</verse>
				<verse number="12">ئەز دبێژمە هەوە: ل وێ رۆژێ دێ رەوشا سەدۆمێ ژ یا وی باژێڕی باشتر بیت.</verse>
				<verse number="13">نەخوزیكێن تە خۆرازین! نەخوزیكێن تە بێت‌سایدا! ئەو حنێرێن ل ناڤ هەوە روی داین، ئەگەر ل سور و سایدا روی دابان، ئەو هەر ژ مێژە دا ل خۆ زڤڕن و خراری كەنە بەر خۆ و روینن خولیێ ب سەرێ خۆ دا كەن.</verse>
				<verse number="14">لێ ل دادكرنێ دێ رەوشا سور و سایدایێ ژ یا هەوە باشتر بیت.</verse>
				<verse number="15">تۆ ژی هەی كەفەرناحوم، ما دێ بۆ ئەسمانی هێیە بلندكرن؟ نەخێر! تۆ دێ كەڤیە وارێ مریان.</verse>
				<verse number="16">ئەوێ گوهداریا هەوە بكەت، ئەوی گوهداریا من كر و ئەوێ هەوە رەت بكەت، ئەز رەت كرم و یێ من رەت بكەت، ئەوی ئەو رەت كر یێ ئەز هنارتیم.»</verse>
				<verse number="17">پاشی هەر حەفتێ و دوو ب دلخۆشی ڤەگەڕیان و گۆتن: «خودان، ب ناڤێ تە، خۆ ئەجنە ژی دكەڤنە ژێر دەستهەلاتا مە.»</verse>
				<verse number="18">عیسای گۆتە وان: «من ئبلیس دیت وەكو برویسیێ ژ ئەسمانی كەفت.</verse>
				<verse number="19">ئەڤە من هند دەستهەلات دا هەوە، دا هوین پێ ل مار و دویپشك و هەمی هێزا دوژمنی بكەن و چ تشت نەشێت چ زیانێ ل هەوە بكەت،</verse>
				<verse number="20">سەرەڕای هندێ ب ڤێ چەندێ دلخۆش نەبن، كو گیانێن پیس دكەڤنە ژێر دەستهەلاتا هەوە، لێ دلخۆش ببن، چنكو ناڤێن هەوە ل ئەسمانان یێن هاتینە نڤیسین.»</verse>
				<verse number="21">د وێ گاڤێ دا عیسا گەلەك ب گیانێ پیرۆز دلخۆش بوو و گۆت: «باب، خودانێ ئەرد و ئەسمانی، ئەز سوپاسیا تە دكەم، چنكو تە ئەڤ تشتێن هەنێ ژ تێگەهشتی و ئاقلمەندان ڤەشارتن و تە بۆ زاڕۆكان ئاشكرا كرن. بەلێ باب، چنكو هۆسا د دیتنا تە دا باش بوو.»</verse>
				<verse number="22">«هەمی تشت ژ لایێ بابێ من ڤە بۆ من یێن هاتینە دان. كەس نزانیت كوڕ كیە ژبلی بابی، هەروەسا كەس نزانیت باب كیە ژبلی كوڕی و هەر كەسێ كوڕی بڤێت بابی بۆ وی ئاشكرا بكەت.»</verse>
				<verse number="23">پاشی ل شاگردان زڤڕی و گۆتە وان ب تنێ: «خوزیكێن وان چاڤان یێن وێ چەندێ دبینن یا هوین دبینن.</verse>
				<verse number="24">ئەز دبێژمە هەوە: گەلەك پێغەمبەر و پاشایان حەز دكر وێ چەندێ ببینن یا هوین دبینن، لێ وان نەدیت، وان حەز دكر وێ چەندێ ببهیسن یا هوین دبهیسن، لێ وان نەبهیست.»</verse>
				<verse number="25">وێ گاڤێ زانایەكێ دەستووری رابوو دا وی تاقی بكەت و گۆتێ: «مامۆستا، ئەز چ بكەم دا ببمە میراتگرێ ژیانا هەروهەر؟»</verse>
				<verse number="26">عیسای گۆتێ: «د دەستووری دا چ هاتیە نڤیسین؟ تۆ چەوا دخوینی؟»</verse>
				<verse number="27">ئینا بەرسڤ دا: «‹ژ هەمی دلێ خۆ و ژ هەمی دەروونێ خۆ و ب هەمی هێزا خۆ و ژ هەمی هزرا خۆ حەز ژ خودان خودایێ خۆ بكە› و ‹حەز ژ نێزیكێ خۆ بكە، وەك چەوا تۆ حەز ژ خۆ دكەی.› »</verse>
				<verse number="28">عیسای گۆتێ: «بەرسڤا تە یا دروستە، ئەگەر تە پێ كر دێ ژی.»</verse>
				<verse number="29">لێ ئەوی دڤیا خۆ وەك مرۆڤەكێ چاك دەربئێخیت. ئەڤ پرسیارە ژ عیسای كر: «نێزیكێ من كیە؟»</verse>
				<verse number="30">عیسای بەرسڤا وی دا و گۆتێ: «مرۆڤەك ژ ئورشەلیمێ ژۆردا دهاتە ئەریحا، ئەو مرۆڤ كەفتە د لەپێ رێگران دا و شەلاند و قوتا و نیڤ كوشتی هێلا و چوون.</verse>
				<verse number="31">وەسا چێبوو كاهنەك د وێ رێكێ را بوری و چاڤێ وی ب وی مرۆڤی كەفت، لێ ئەو چوو رەخێ دی یێ رێكێ و ژێ دەرباز بوو.</verse>
				<verse number="32">هەروەسا ئێك ژ لێڤیان د وێ رێكێ را هات، بەرێ خۆ دایێ و ئەو ژی چوو رەخێ دی یێ رێكێ و ژێ دەرباز بوو.</verse>
				<verse number="33">لێ رێڤنگەكێ سامەری د وێرێ را بوری و دەمێ چاڤێ وی ڤێ كەفتی، دلێ وی پێ سۆت.</verse>
				<verse number="34">ئینا خۆ نێزیك كر و زەیت و شەراب ب برینێن وی دا كرن و پێچان، پاشی ل دەوارێ خۆ سیار كر و گەهاندە خانێ و چاڤێ خۆ دایێ.</verse>
				<verse number="35">ل رۆژا پاشتر، دوو دینار ئینانە دەرێ و دانە خودانێ خانێ و گۆتێ: ‹چاڤێ خۆ بدێ و هندی تۆ پتر ل ڤی مرۆڤی بمەزێخی، دەمێ ئەز ڤەدگەڕم دێ دەمە تە.›</verse>
				<verse number="36">ئەڤجا ب هزرا تە كی ژ وان هەر سێیان نێزیكێ وی كەسی بوو یێ كەفتیە دەستێ رێگران؟»</verse>
				<verse number="37">ئەوی بەرسڤا عیسای دا و گۆت: «ئەو مرۆڤێ دلۆڤانی پێ بری.» عیسای گۆتێ: «هەڕە تۆ ژی وەكو وی بكە.»</verse>
				<verse number="38">دەمێ عیسا و شاگردێن خۆ ب رێ دچوون، گەهشتنە گوندەكی. ژنكەكێ دگۆتنێ مەرتا ئەو ل مالا خۆ مێڤان كر.</verse>
				<verse number="39">ئەوێ ژنكێ خویشكەك هەبوو دگۆتنێ مەریەم، ل نك پێیێن خودانی روینشت و گوهێ خۆ ددا گۆتنێن وی.</verse>
				<verse number="40">هندی مەرتا بوو گەلەك ب خزمەتێ ڤە شەپرزە ببوو، ئینا هات و گۆتە عیسای: «خودان، تە های ژێ نینە كو خویشكا من ئەز یا هێلایم دا ب تنێ خزمەتێ بكەم؟ بێژێ بلا هاری من بكەت.»</verse>
				<verse number="41">خودانی بەرسڤا وێ دا و گۆت: «مەرتا، مەرتا، تۆ خەما گەلەك تشتان دخۆی و یا شەپرزەیی،</verse>
				<verse number="42">لێ ب تنێ تشتەك یێ پێدڤیە و مەریەمێ بۆ خۆ بەهرا باش یا هەلبژارتی كو ژێ ناهێتە ستاندن.»</verse>
			</chapter>
			<chapter number="11">
				<verse number="1">عیسای ل جهەكی نڤێژ دكر، دەمێ نڤێژا خۆ ب دویماهی ئینای، ئێك ژ شاگردێن وی گۆتێ: «خودان، مە فێری نڤێژان بكە، هەروەكو یوحەننای ژی شاگردێن خۆ فێر كرین.»</verse>
				<verse number="2">ئینا گۆتە وان: «دەمێ هوین نڤێژێ دكەن، بێژن: ‹بابۆ، بلا ناڤێ تە پیرۆز بیت. بلا پاشایەتیا تە بهێت.</verse>
				<verse number="3">نانی تێرا مە، هەر رۆژ بدە مە.</verse>
				<verse number="4">ل گونەهێن مە ببورە، چنكو ئەم ژی ل وان هەمی كەسان دبورین، یێن گونە‍‌ھ د دەرهەقا مە دا كرین. و مە نەئێخە د تاقیكرنێ دا.›»</verse>
				<verse number="5">پاشی گۆتە وان: «كی ژ هەوەیە كو هەڤالەك هەبیت و نیڤا شەڤێ بچیتە نك و بێژیتێ: ‹هەڤال، سێ نانان ب قەر بدە من،</verse>
				<verse number="6">چنكو هەڤالەكێ من ب رێڤنگی یێ هاتیە نك من و من چ نینە بدەمێ.›</verse>
				<verse number="7">لێ هەڤالێ وی بەرسڤا وی بدەت و د ژۆرڤە بێژیتێ: ‹سەرێ من گێژ نەكە، من دەرگەهێ گرتی ئەز و زاڕۆكێن خۆ یێن د ناڤ نڤینان دا، ئەز نەشێم رابم و بدەمە تە.›</verse>
				<verse number="8">ئەز دبێژمە هەوە: ئەگەر نە ژ بەر هەڤالینیێ رابیت و بدەتێ، لێ ژ بەر رژدبوونا وی دێ رابیت و ل دویڤ پێدڤیا وی دەتێ.</verse>
				<verse number="9">ئەڤجا ئەز دبێژمە هەوە: بخوازن، دێ بۆ هەوە هێتە دان. لێ بگەڕن، دێ بینن. دەرگەهی بقوتن، دێ بۆ هەوە هێتە ڤەكرن.</verse>
				<verse number="10">چنكو هەر كەسێ بخوازیت دێ وەرگریت و یێ لێ بگەڕیێت دێ بینیت و یێ دەرگەهی بقوتیت دێ بۆ وی هێتە ڤەكرن.</verse>
				<verse number="11">كا ئەو كیژ بابە ژ هەوە، كوڕێ وی ماسیەكێ ژێ بخوازیت، دێ مارەكی ژ پێشڤە دەتێ؟</verse>
				<verse number="12">یان هێكەكێ ژێ بخوازیت، ما دێ دویپشكەكی دەتێ؟</verse>
				<verse number="13">ئەڤجا ئەگەر هوین، سەرەڕای كو د خرابن ژی، دزانن تشتێن باش بدەنە زاڕۆكێن خۆ، پا چەند مسۆگەرتر بابێ ل ئەسمانی دێ گیانێ پیرۆز دەتە وان كەسێن ژێ دخوازن.»</verse>
				<verse number="14">جارەكێ عیسای ئەجنەیەك ژ مرۆڤەكی دەردئێخست. وی ئەجنەی ئەو مرۆڤ لال كربوو و دەمێ ئەجنە هاتیە دەرئێخستن، یێ لال ئاخفت و خڕڤەبووی حێبەتی بوون.</verse>
				<verse number="15">لێ هندەكان ژ وان گۆت: «ئەو ب دەستهەلاتا بەعلزەبولێ سەرۆكێ ئەجنەیان، ئەجنەیان دەردئێخیت.»</verse>
				<verse number="16">هندەكێن دی داكو تاقی بكەن نیشانەك ژ ئەسمانی ژێ خواست.</verse>
				<verse number="17">لێ عیسای هزرێن وان زانین و گۆتێ: «هەر پاشایەتیەكا دووبەرەكی بكەڤیتە د ناڤ دا، دێ وێران بیت و هەر مالەكا دووبەرەكی بكەڤیتە د ناڤ دا، دێ هەڕفیت.</verse>
				<verse number="18">ئەڤجا ئەگەر دووبەرەكی بكەڤیتە د ناڤ ئبلیسی ژی دا، چەوا پاشایەتیا وی دێ خۆ راگریت؟ هەوە گۆت ئەز ب ‹بەعلزەبولی› ئەجنەیان دەردئێخم،</verse>
				<verse number="19">لێ ئەگەر ئەز ب ‹بەعلزەبولی› ئەجنەیان دەربئێخم، پا كوڕێن هەوە ب كێ دەردئێخن؟ ژ بەر هندێ ئەو دێ دادوەرێن هەوە بن.</verse>
				<verse number="20">لێ ئەگەر ئەز ب تبلا خودێ ئەجنەیان دەردئێخم، ئەڤە پاشایەتیا خودێ یا ب سەر هەوە دا هاتی.</verse>
				<verse number="21">دەمێ زەڵامەكێ هێزدار ب چەكێن باش زێرەڤانیێ ل مالا خۆ دكەت، ناڤمالیا وی دێ د ئێمناهیێ دا بیت.</verse>
				<verse number="22">لێ دەمێ ئێكێ ژ وی ب هێزتر هێرشێ بكەتێ و بشێتێ، ئەو چەكێن وی پشتا خۆ پێ گەرم دكر ژێ دستینیت، پاشی كەلەپویرتی لێكڤە دكەت.</verse>
				<verse number="23">هەر كەسێ ل گەل من نەبیت، ئەو دژی منە و هەر كەسێ ل گەل من خڕڤە نەكەت ئەو بژاڵە دكەت.</verse>
				<verse number="24">دەمێ گیانێ پیس ژ مرۆڤی دەردكەڤیت، د ناڤ بیابانێ دا ل حەوانگەهەكێ دگەڕیێت، لێ نابینیت. هنگی ئەو دبێژیت: ‹دا بزڤڕمە مالا خۆ یا ئەز ژێ دەركەفتیم.›</verse>
				<verse number="25">دەمێ دگەهیتە مالێ، دبینیت یا مالشتی و لێكدایە.</verse>
				<verse number="26">پاشی دچیت حەفت گیانێن دی یێن ژ خۆ پیستر دئینیت و دچنە د وی جهی دا و تێدا ئاكنجی دبن، ئەڤجا رەوشا دویماهیێ یا وی مرۆڤی ژ یا بەرێ كمباختر لێ دهێت.»</verse>
				<verse number="27">دەمێ هێشتا عیسا دئاخفت، ژنكەكێ ژ ناڤ كۆمێ دەنگێ خۆ بلند كر و گۆت «خوزیكێن وی زكێ تۆ هەلگرتی و وی سنگێ شیر دایە تە.»</verse>
				<verse number="28">لێ عیسای گۆت: «هێشتا پتر خوزیكێن وان ئەوێن گو‍‌ھ ل پەیڤا خودێ دبن و پێ دكەن.»</verse>
				<verse number="29">دەمێ خەلك پتر لێ خڕڤە دبوون، عیسای دەست پێ كر و گۆت: «ئەڤ نفشە، نفشەكێ خرابكارە، نیشانەكێ دخوازیت، لێ ژبلی نیشانا یونسی چ نیشان بۆ ڤی نفشی ناهێنە دان.</verse>
				<verse number="30">كا چەوا یونس بۆ خەلكێ نەینەوا بوویە نیشان، هەروەسا كوڕێ مرۆڤ ژی دێ بیتە نیشانا ڤی نفشی.</verse>
				<verse number="31">شاژنا باشووری دێ د رۆژا دادكرنێ دا، ل گەل مرۆڤێن ڤی نفشی رابیت و دێ وان گونەهبار كەت، چنكو ئەو ژ دویماهیا جیهانێ هات، دا گو‍‌ھ بدەتە ئاقلمەندیا سلێمانی. ئەڤە ئێكێ ژ سلێمانی مەزنتر ل ڤێرێیە.</verse>
				<verse number="32">خەلكێ نەینەوا دێ د رۆژا دادكرنێ دا ل گەل ڤی نفشی رابن و دێ وی گونەهبار كەت، چنكو ئەو ژ بەر ئاگەهداریا یونسی راگەهاندی، ل خۆ زڤڕین. ئەڤە ئێكێ ژ یونسی مەزنتر ل ڤێرێیە.</verse>
				<verse number="33">كەسەك چرایەكی هەلناكەت و دانیتە ئەردەكێ ڤەشارتی، یان دانیتە بن ئامانەكی، لێ دێ دانیتە سەر چرادانكێ، داكو ئەوێن دهێنە د ژۆرڤە رۆناهیێ ببینن.</verse>
				<verse number="34">چرایێ لەشی چاڤە. ئەگەر چاڤێ تە یێ ساخلەم بیت، لەشێ تە هەمی دێ یێ ب رۆناهی بیت، لێ ئەگەر چاڤێ تە یێ خراب بیت، دێ لەشێ تە ژی هەمی یێ تاری بیت.</verse>
				<verse number="35">ئەڤجا هشیار بە نەكو رۆناهی یا د لەشێ تە دا ببیتە تاری.</verse>
				<verse number="36">ئەگەر لەشێ تە هەمی رۆناهی بیت و چ رەخێن تاری لێ نەبن، دێ هەمی لەش رۆناهی بیت، هەروەكو دەمێ چرایەك ب شەوقا خۆ تە روهن دكەت.»</verse>
				<verse number="37">دەمێ عیسا دئاخفت، ئێكێ فەریسی داخواز ژێ كر كو فراڤینێ ل نك وی بخۆت. عیسا چوو مالا وی و ل سەر سفرێ روینشت.</verse>
				<verse number="38">لێ یێ فەریسی حێبەتی بوو، دەمێ دیتی عیسای ژ بەری خوارنێ دەستێن خۆ نە شویشتن.</verse>
				<verse number="39">ئینا خودانی گۆتێ: «هوین فەریسی دەرڤەیا پەرداغ و سێنیكێن خۆ دشوون، لێ د ناخێ خۆ دا هوین ژ چاڤبرسی و خرابیێ دپڕن.</verse>
				<verse number="40">هەی بێ مەژینۆ، ما ئەوێ دەرڤەیا وی چێكری ناڤخۆیا وی ژی چێنەكریە؟</verse>
				<verse number="41">ئەڤجا ئەوا د ناڤ پەرداغ و سێنیكێن هەوە دا بكەنە خێر، هنگی هەمی تشت دێ بۆ هەوە پاقژ بن.</verse>
				<verse number="42">لێ نەخوزیكێن هەوە گەلی فەریسیان! چنكو هوین دەهێكێ ژ پوینگی و جاترێ و هەر كەسكاتیەكێ ددەن، لێ هوین دادپەروەریێ و حەزژێكرنا خودێ، ب پاش گوهێن خۆ ڤە دهاڤێژن. پێدڤی بوو هەوە ئەو ژی كربا و یا دی ژی ب پاش گوهێن خۆ ڤە نەهاڤێتبا.</verse>
				<verse number="43">نەخوزیكێن هەوە گەلی فەریسیان، چنكو هوین د كنیشتەیان دا حەز ژ كورسیكێن پێشیێ دكەن و ل بازاڕان سڵاڤ لێ بهێنە كرن.</verse>
				<verse number="44">نەخوزیكێن هەوە، چنكو هوین وەكو گۆڕێن ڤەشارتینە، مرۆڤ د سەر را دچن و نزانن گۆڕە.»</verse>
				<verse number="45">ئێك ژ زانایێن دەستووری گۆتێ: «مامۆستا، تۆ ب ڤێ گۆتنا خۆ مە ژی كرێت دكەی.»</verse>
				<verse number="46">ئینا گۆت: «نەخوزیكێن هەوە ژی گەلی زانایێن دەستووری، چنكو هوین بارێن گران ل مرۆڤان دكەن، لێ هوین تبلەكێ ژ تبلێن خۆ نادەنە بەر.</verse>
				<verse number="47">نەخوزیكێن هەوە، چنكو هوین گۆڕێن پێغەمبەران ئاڤا دكەن و بابكالێن هەوە ئەو پێغەمبەرێن كوشتین.</verse>
				<verse number="48">ئەڤجا هوین شاهدەییێ ددەن كو ب كارێن بابكالێن خۆ د رازینە، چنكو وان پێغەمبەر كوشتن و هوین گۆڕێن وان ئاڤا دكەن.</verse>
				<verse number="49">ژ بەر ڤێ چەندێ ژی ئاقلمەندیا خودێ گۆت: ‹ئەز دێ پێغەمبەر و هنارتیان بۆ وان هنێرم، لێ ئەو دێ هندەك ژ وان پێغەمبەر و هنارتیان كوژن و هندەكان تەپەسەر كەن.›</verse>
				<verse number="50">لەوما خوینا ژ هەمی پێغەمبەران هاتیە رشتن، هەر ژ دامەزراندنا جیهانێ، دێ ژ ڤی نفشی هێتە خواستن،</verse>
				<verse number="51">هەر ژ خوینا هابیلی تا خوینا زەكەریای، ئەوێ د ناڤبەرا قوربانگە‍‌ھ و پەرستگەهێ دا هاتیە كوشتن. ئەز دبێژمە هەوە: بەلێ، ئەو خوین دێ ژ ڤی نفشی هێتە خواستن.</verse>
				<verse number="52">نەخوزیكێن هەوە گەلی زانایێن دەستووری، چنكو هەوە كلیلا زانینێ بر. هوین ب خۆ ب ژۆر نەكەفتن و بۆ یێن ب ژۆر دكەفتن ژی بوونە ئاستەنگ.»</verse>
				<verse number="53">دەمێ ئەو ژ وێرێ دەركەفتی، مامۆستایێن دەستووری و فەریسیان دەست ب دوژمنداریا وی كر و ئەو رادكێشا گەلەك بابەتان</verse>
				<verse number="54">و چاڤێ وان لێ بوو داكو ب ئاخفتنەكێ بئێخنە داڤان.</verse>
			</chapter>
			<chapter number="12">
				<verse number="1">د وی دەمی دا ب هزاران مرۆڤ كۆمبوون، تا گەلەك ژ وان پێ ل ئێكودوو ددانا، وی دەست پێ كر و ل بەراهیێ ل گەل شاگردێن خۆ ئاخفت و گۆت: «هشیار بن ژ هەڤیرترشێ فەریسیان، كو دووڕویاتیە.</verse>
				<verse number="2">چ نەپەنی نینن ئاشكرا نەبن و چ ڤەشارتی نینن نەهێنە زانین.</verse>
				<verse number="3">لەوما یا هەوە د تاریاتیێ دا گۆتی، دێ د رۆناهیێ دا هێتە بهیستن و ئەو تشتێن هەوە د ژۆران ڤە ب پستەپستێ گۆتین، دێ ل بانان هێنە گازی كرن.</verse>
				<verse number="4">گەلی خۆشتڤیان، ئەز دبێژمە هەوە: ژ وان نەترسن یێن لەشی دكوژن و پاشی ژ وێ پێڤە نەشێن چ دی بكەن.</verse>
				<verse number="5">لێ ئەز دێ نیشا هەوە دەم ژ كێ بترسن: هوین ژ وی بترسن یێ دشێت پشتی كوشتنێ هەوە بهاڤێژیتە د دۆزەخێ دا. بەلێ، ئەز دبێژمە هەوە، هوین ژ وی بترسن.</verse>
				<verse number="6">ما نە پێنج چویچك ب دوو فلسان دهێنە فرۆتن؟ ل گەل هندێ خودێ چ ژ وان ژ بیر ناكەت.</verse>
				<verse number="7">خۆ مویێن سەرێ هەوە ژی د هژمارتینە. ئەڤجا نەترسن هوین ژ گەلەك چویچكان ب بهاترن.</verse>
				<verse number="8">ئەز دبێژمە هەوە: هەر كەسێ ل بەرامبەری مرۆڤان دانپێدانێ ب من بكەت، كوڕێ مرۆڤ ژی ل بەرامبەری فریشتەیێن خودێ دێ دانپێدانێ ب وی كەت،</verse>
				<verse number="9">لێ ئەو كەسێ ل بەرامبەری مرۆڤان من ماندەل بكەت، دێ ل بەرامبەری فریشتەیێن خودێ هێتە ماندەلكرن.</verse>
				<verse number="10">هەر كەسێ گۆتنەكا خراب د دەرهەقا كوڕێ مرۆڤ دا بێژیت، دێ ل وی هێتە بورین. لێ ئەوێ كوفریان د دەرهەقا گیانێ پیرۆز دا بكەت، ل وی ناهێتە بورین.</verse>
				<verse number="11">دەمێ هەوە بۆ كنیشتەیان و حوكمدار و دەستهەلاتداران رادكێشن، خەمێ نەخۆن كا دێ چەوا بەڕەڤانیێ ژ خۆ كەن و چ بێژن.</verse>
				<verse number="12">چنكو گیانێ پیرۆز هنگی دێ هەوە فێر كەت كا چ پێدڤیە هوین بێژن.»</verse>
				<verse number="13">ئێكی ژ كۆمبوویان گۆتێ: «مامۆستا، بێژە برایێ من، بلا بەهرا من ژ میراتی بدەتە من.»</verse>
				<verse number="14">ئینا گۆتێ: «كابرا، كێ ئەز ل سەر هەوە كریمە دادوەر و لێكڤەكەر؟»</verse>
				<verse number="15">پاشی گۆتە جڤاتێ: «هشیار بن خۆ ژ چاڤبرساتیێ بپارێزن، چنكو ژیانا مرۆڤی ب زێدەییا سامانی نینە.»</verse>
				<verse number="16">پاشی نموونەیەك بۆ وان ئینا و گۆت: «ئەردێ كەسەكێ دەولەمەند بەرهەمەكێ باش دا.</verse>
				<verse number="17">هزرێن خۆ كرن و گۆت: ‹ئەز چ بكەم، من چ ج‍‌ھ نینە ئەز بەرهەمێ خۆ تێدا عومبار بكەم؟›</verse>
				<verse number="18">ئەڤجا گۆت: ‹ئەز دێ ڤێ كەم: دێ عومبارێن خۆ هەڕفینم و یێن مەزنتر ئاڤاكەم، دێ د وان عومباران دا دەخل و دان و مالێ خۆ عومبار كەم.</verse>
				<verse number="19">ئەز دێ بێژمە خۆ: جوامێرۆ! تە گەلەك مال یێ عومبار كری بۆ گەلەك ساڵان یێ هەی. ئەڤجا تۆ بێهنا خۆ ڤەدە و بخۆ و ڤەخۆ و كەیفێ بكە.›</verse>
				<verse number="20">لێ خودێ گۆتێ: ‹دەبەنگۆ، ئەڤ شەڤە دێ گیانێ تە ژ تە هێتە ستاندن. ئەڤجا یێ تە خڕڤە كری دێ بۆ كێ مینیت؟›</verse>
				<verse number="21">هۆسایە رەوشا وی كەسێ بۆ خۆ خڕڤە دكەت و ل نك خودێ نە یێ دەولەمەندە.»</verse>
				<verse number="22">پاشی گۆتە شاگردێن خۆ: «ژ بەر ڤی ئەگەری ئەز دبێژمە هەوە: خەما ژیانا خۆ هەلنەگرن كا دێ چ خۆن، یان لەشێ خۆ كا دێ چ كەنە بەر خۆ،</verse>
				<verse number="23">چنكو ژیان نە ب تنێ خوارنە، لەش ژی نە ب تنێ جل و بەرگە.</verse>
				<verse number="24">هزرا خۆ د قەلەڕەشكان دا بكەن: ئەو نە دچینن و نە ددروین، نە چ كوار و نە ژی عومبار هەنە، لێ خودێ ب خودان دكەت. ئەڤجا هوین چەند ژ باڵندەیان ب بهاترن!</verse>
				<verse number="25">ما كی ژ هەوە ب خەمخوارنێ دشێت دەمژمێرەكێ ل سەر ژیێ خۆ زێدە بكەت؟</verse>
				<verse number="26">ئەگەر هوین نەشێن كارەكێ هۆسا یێ بچویك بكەن، بۆچی هوین خەمێ ژ یێن مایی دخۆن؟</verse>
				<verse number="27">بەرێ خۆ بدەنە سیسنان چەوا وەرارێ دكەن: نە خۆ دوەستینن و نە رستنێ دكەن، لێ ئەز دبێژمە هەوە: خۆ سلێمانی ژی، د هەمی مەزناهیا خۆ دا، وەكو ئێك ژ ڤانا جلێن جوان ل بەر خۆ نەكرینە.</verse>
				<verse number="28">ئەگەر خودێ گیایێ زەڤیێ یێ ئەڤرۆ هەی و سوبەهی دهاڤێژنە د تەنویرێ دا هۆسا ب جلك بئێخیت، ئەرێ گەلی كێمباوەران، ما نە گەلەك مسۆگەرترە ئەو هەوە ب جلك بئێخیت؟</verse>
				<verse number="29">هوین بزاڤێ بۆ خوارن و ڤەخوارنێ نەكەن و خەمان نەخۆن،</verse>
				<verse number="30">چنكو مللەتێن جیهانێ بزاڤێ بۆ ڤان هەمیان دكەن و بابێ هەوە دزانیت كو هەوە پێدڤیا ب ڤان هەی.</verse>
				<verse number="31">لێ هوین بزاڤێ بۆ پاشایەتیا خودێ بكەن و ئەڤە ژی دێ بۆ هەوە هێنە دان.</verse>
				<verse number="32">نەترسە، كەرێ پەزی یێ بچویك، چنكو بابێ هەوە پێخۆش بوو كو پاشایەتیێ بدەتە هەوە.</verse>
				<verse number="33">ئەوێ هەوە هەی بفرۆشن و بكەنە خێر. بۆ خۆ سامانەكی مسۆگەر كەن كو پویچ نابیت و گەنجینەیەكێ ل ئەسمانان كو چ جاران ڤاڵا نابیت، ل وی جهێ نە دز نێزیك دبن و نە خویرك دكەڤنێ.</verse>
				<verse number="34">چنكو گەنجینەیا هەوە ل كیرێ بیت، دلێ هەوە ژی دێ ل وێرێ بیت.</verse>
				<verse number="35">بلا ناڤتەنگێن هەوە د گرێدای بن و چرایێن هەوە دهەلبن</verse>
				<verse number="36">و وەكو وان مرۆڤان بن، یێن ل هیڤیا خودانێ خۆ دمینن، كا دێ كەنگی ژ داوەتێ ڤەگەڕیێت، داكو دەمێ بهێت و دەرگەهی بقوتیت، ئێكسەر بۆ وی ڤەكەن.</verse>
				<verse number="37">خوزیكێن وان بەنیان یێن كو دەمێ خودانێ وان ڤەدگەڕیێت، وان هشیار دبینیت. راستیێ دبێژمە هەوە: ئەو دێ ناڤتەنگا خۆ گرێ دەت و دێ داخوازێ ژ وان كەت ل سەر سفرێ روینن و دێ خزمەتا وان كەت.</verse>
				<verse number="38">ئەگەر ل نیڤ شەڤ یان بەری سپێدێ هات و هۆسا دیتن، وی دەمی خوزیكێن وان بەنیان.</verse>
				<verse number="39">لێ هوین ڤێ بزانن: ئەگەر خودانێ مالێ زانیبا كیژ دەمژمێرێ دێ دز هێت، ئەوی نەدهێلا بكەڤیتە مالا وی.</verse>
				<verse number="40">هوین ژی د ئامادە بن، چنكو كوڕێ مرۆڤ دێ د دەمەكێ وەسا دا هێت، كو هوین هزر نەكەن.»</verse>
				<verse number="41">پەترۆسی گۆتێ: «خودان، تۆ ڤێ نموونەیێ بۆ مە دبێژی یان بۆ هەمیان؟»</verse>
				<verse number="42">خودانی گۆت: «ئەڤجا ئەو بریكارێ دلسۆز و ئاقلمەند كیە، ئەوێ خودان وی بكەتە بەرپرسێ خزمەتكارێن خۆ، دا بەهرا وان ژ خوارنێ د دەمێ وێ دا بدەتێ؟</verse>
				<verse number="43">خوزیكێن وی بەنی یێ كو دەمێ خودانێ وی دهێت، وی ببینیت ئەو یێ وە دكەت.</verse>
				<verse number="44">راستیێ دبێژمە هەوە: ئەو دێ وی كەتە بەرپرسێ هەمی مالێ خۆ.</verse>
				<verse number="45">لێ ئەگەر ئەوی بەنی د دلێ خۆ دا گۆت: ‹خودانێ من دێ گیرۆ بیت› و دەست ب قوتانا بەنیێن دی بكەت و بخۆت و ڤەخۆت و سەرخۆش ببیت،</verse>
				<verse number="46">خودانێ وی بەنی دێ ل رۆژەكێ هێت كو ئەو چاڤەڕێ نەبیت و ل دەمژمێرەكێ كو ئەو نەزانیت، ئەڤجا دێ وی پارچە پارچە كەت و چارەنڤیسێ وی كەتە ل گەل بێباوەران.</verse>
				<verse number="47">ئەو بەنیێ حەزا خودانێ خۆ دزانیت و ئەو خۆ ئامادە نەكەت و ل دویڤ حەزا وی نەكەت، ئەو دێ گەلەك هێتە قوتان،</verse>
				<verse number="48">لێ ئەوێ نەزانیت و تشتێن هەژی قوتانێ بكەت، ئەو دێ پیچەك هێتە قوتان. هەر كەسێ گەلەك بۆ هاتیە دان، دێ گەلەك ژێ هێتە خواستن و یێ گەلەك ل نك دهێتە دانان، دێ پتر ژێ هێتە خواستن.</verse>
				<verse number="49">ئەز یێ هاتیم دا ئاگری بهاڤێژمە سەر ئەردی و من چەند حەز دكر ئەو نوكە یێ هەلبا!</verse>
				<verse number="50">لێ من تافیركرنەك یا هەی كو دڤێت پێ بهێمە تافیركرن و ئەز چەند یێ تەنگاڤم تاكو ب ج‍‌ھ بهێت!</verse>
				<verse number="51">ما هوین وەسا هزر دكەن كو ئەز یێ هاتیم دا ئاشتیێ بینمە سەر رویێ ئەردی؟ ئەز دبێژمە هەوە: نەخێر، لێ دووبەرەكیێ.</verse>
				<verse number="52">چنكو ژ نوكە پێڤە، پێنج د مالەكێ دا دێ ژێكڤە بن، سێ دژی دوویان، دوو دژی سێیان.</verse>
				<verse number="53">باب دژی كوڕی و كوڕ دژی بابی، دایك دژی كچێ و كچ دژی دایكێ، خەسی دژی بویكێ و بویك دژی خەسیێ دێ ل بەر ئێك راوەستن.»</verse>
				<verse number="54">پاشی گۆتە جەماوەری: «دەمێ هوین عەورەكی دبینن ل رۆژئاڤا دەردكەڤیت، ئێكسەر هوین دبێژن باران دێ هێت، ئەو ژی وەسا چێدبیت.</verse>
				<verse number="55">هەروەسا دەمێ بایێ باشووری دهێت، هوین دبێژن دێ گەرم بیت، ئەو ژی وەسا چێدبیت.</verse>
				<verse number="56">گەلی دووڕویان، هوین دزانن دیمەنێ ئەرد و ئەسمانی شڕۆڤە بكەن، پا چەوا هوین نزانن ڤی سەردەمی شڕۆڤە بكەن؟</verse>
				<verse number="57">بۆچی هوین ب خۆ ناهەلسەنگینن كا یا راست چیە؟</verse>
				<verse number="58">دەمێ تۆ ل گەل هەڤڕكێ خۆ قەستا هەرێمداری دكەی، هەر بڕێڤە بزاڤێ بكە هوین پێك بهێن، نەكو تە رادەستی دادوەری بكەت و دادوەر تە رادەستی زێرەڤانێ دادگەهێ بكەت و زێرەڤانێ دادگەهێ تە بهاڤێتە د زیندانێ دا.</verse>
				<verse number="59">ئەز دبێژمە تە: تۆ چ جاران ژ وێرێ دەرناكەڤی، تاكو تۆ فلسێ دویماهیێ نەدەی.»</verse>
			</chapter>
			<chapter number="13">
				<verse number="1">وێ گاڤێ هندەك ل وێرێ بوون بۆ عیسای بەحسێ وان جەلیلیان دكر، ئەوێن پیلاتۆسی خوینا وان ل گەل خوینا قوربانێن وان تێكهەلكری.</verse>
				<verse number="2">عیسای بەرسڤا وان دا و گۆت: «ئەرێ هوین هزر دكەن، كو گونەهێن وان جەلیلیان ژ جەلیلیێن دی پتر بوون، لەوما ئەڤە ب سەرێ وان هات؟</verse>
				<verse number="3">ئەز دبێژمە هەوە: نەخێر، لێ ئەگەر هوین ل خۆ نەزڤڕن، هوین هەمی ژی دێ وەسا ژ ناڤ چن.</verse>
				<verse number="4">یان ژی ئەو هەژدە كەسێن ل سیلوامێ بورج ب سەردا هەڕفتی و كوشتین، ما هوین هزر دكەن ئەو ژ هەمی ئاكنجیێن ئورشەلیمێ گونەهبارتر بوون؟</verse>
				<verse number="5">ئەز دبێژمە هەوە: نەخێر، لێ ئەگەر هوین هەمی ل خۆ نەزڤڕن، هوین ژی دێ وەسا ژ ناڤ چن.»</verse>
				<verse number="6">پاشی ئەڤ نموونەیە بۆ ئینا: «مرۆڤەكی دارهژیرەك ل ناڤ رەزێ خۆ چاندبوو. هات دا بەرهەمێ وێ ببینیت، لێ چ پێڤە نەدیت.</verse>
				<verse number="7">گۆتە رەزڤانی: ‹ئەڤە سێ ساڵە ئەز دهێمە ڤێرێ دا بەرهەمێ ڤێ هژیرێ ببینم، لێ ئەز چ بەرهەمێ وێ نابینم. ئەڤجا ببڕە! ما دێ بۆچی ئەردێ مە گریت؟›</verse>
				<verse number="8">لێ رەزڤانی بەرسڤا وی دا و گۆت: ‹ئەزبەنی، ئەڤ ساڵە ژی بهێلە، تاكو ئەز ئاخا دەوروبەرێن وێ بكۆلم و زبلی بهاڤێژمێ.</verse>
				<verse number="9">بەلكو ساڵا بهێت بەرهەمی بدەت. ئەگەر نە، پاشی ببڕە.›»</verse>
				<verse number="10">د رۆژەكا شەمبی دا، عیسای ل كنیشتەیەكێ فێركرن دكر.</verse>
				<verse number="11">ل وێرێ ژنكەك هەبوو ئەو هەژدە ساڵ بوو ژ بەر گیانەكێ نەخۆشیێ ، پشتكۆڤل ببوو و نەدشیا خۆ راست كەت.</verse>
				<verse number="12">دەمێ عیسای دیتی، گازی كرێ و گۆتێ: «خانم، تۆ ژ نەخۆشیا خۆ ئازاد بووی.»</verse>
				<verse number="13">دەستێن خۆ دانانە سەر پشتا وێ، هەر د ج‍‌ھ دا راست بوو و وێ پەسنا خودێ كر،</verse>
				<verse number="14">لێ سەرۆكێ كنیشتەیێ گەلەك تۆڕە بوو، چنكو عیسای ئەو ژنك ل رۆژا شەمبیێ ساخكر، ئینا گۆتە كۆمبوویان: «شەش رۆژ هەنە پێدڤیە مرۆڤ تێدا كار بكەت، د ڤان رۆژان دا وەرن بۆ ساخكرنێ، نەكو ل رۆژا شەمبیێ.»</verse>
				<verse number="15">خودانی بەرسڤا وی دا و گۆت: گەلی دووڕویان، ئەرێ ما هەر ئێك ژ هەوە رۆژا شەمبیێ هەفسارێ گای یان كەرێ خۆ ڤەناكەت و ژ گۆڤێ دەربئێخیت و ئاڤ بدەت؟</verse>
				<verse number="16">لێ ئەڤا هەنێ كچەكا ئیبراهیمیە و ئەڤە هەژدە ساڵ بوو ئبلیسی ئەو گرێ دابوو، ئەرێ ما یا پێدڤی نەبوو ل رۆژا شەمبیێ ژ وێ گرێدانێ بهێتە ڤەكرن؟</verse>
				<verse number="17">دەمێ ئەڤ ئاخفتنە گۆتیێ، هەمی هەڤڕكێن وی شەرمزار بوون. لێ هەمی كۆمبوویێن دی ژ بەر هەمی كارێن مەزن یێن وی دكرن، كەیفخۆش بوون.</verse>
				<verse number="18">ئەڤجا عیسای گۆت: «پاشایەتیا خودێ وەكو چیە؟ ب چ هەڤبەر بكەم؟</verse>
				<verse number="19">ئەو وەكو دندكەكا خەردەلێیە ، مرۆڤەكی بر و هاڤێتە باغچەیێ خۆ و شین بوو و بوو دار و باڵندەیێن ئەسمانی ل سەر چەقێن وێ ڤەحەویان.»</verse>
				<verse number="20">دیسان گۆت: «ئەز پاشایەتیا خودێ ب چ هەڤبەر بكەم؟</verse>
				<verse number="21">ئەو وەكو هەڤیرترشییە، كو ژنكەكێ ئینای و كریە د ناڤ سێ لەگەنێن ئاری دا، هەتا هەمی ترش بووی.»</verse>
				<verse number="22">عیسا د گوند و باژێڕان دا دەرباز دبوو و فێركرن دكر و بەرەڤ ئورشەلیمێ دچوو.</verse>
				<verse number="23">ئێكی گۆتێ: «خودان، ئەرێ ئەوێن قورتال دبن د كێمن؟» ئینا عیسای گۆتە وان:</verse>
				<verse number="24">«خەباتێ بكەن دا د دەرگەهێ تەنگ را بچنە ژۆر. ئەز دبێژمە هەوە: گەلەك دێ بزاڤێ كەن بچنە ژۆر، لێ ئەو نەشێن.</verse>
				<verse number="25">پشتی خودانێ مالێ رادبیت و دەرگەهی دگریت، هوین دێ ژ دەرڤە راوەستیای مینن و دەرگەهی قوتن و بێژن: ‹خودان، دەرگەهی ل مە ڤەكە،› دێ بەرسڤا هەوە دەت و بێژیت: ‹ئەز نزانم هوین ژ كینە.›</verse>
				<verse number="26">وێ گاڤێ هوین دێ بێژن: ‹ئەم ئەوین یێن ل گەل تە خواری و ڤەخواری و تە ل كۆلانێن مە فێركرن كری.›</verse>
				<verse number="27">دێ بێژیتە هەوە: ‹ئەز نزانم هوین ژ كینە. هوین هەمی ئەوێن خرابیێ دكەن، ژ من دویر كەڤن.›</verse>
				<verse number="28">ل وێرێ گری و گڤاشتنا ددانانە ، دەمێ هوین ئیبراهیم، ئیسحاق، یەعقوب و هەمی پێغەمبەران د پاشایەتیا خودێ دا ببینن و هوین بۆ ژ دەرڤە یێن هاتینە دەرئێخستن.</verse>
				<verse number="29">مرۆڤ دێ ژ رۆژهەلات و رۆژئاڤا و ژ باكوور و باشووری هێن و دێ د پاشایەتیا خودێ دا ل سەر سفرێ روینن.</verse>
				<verse number="30">باوەر بكە، هندەكێن پاشیێ دێ بنە یێن پێشیێ و هندەكێن پێشیێ دێ بنە یێن پاشیێ.»</verse>
				<verse number="31">د وی دەمی دا هندەك فەریسی هاتنە نك عیسای و گۆتنێ: «ڤێرێ ب ج‍‌ھ بهێلە و هەڕە، چنكو هێرودێسی دڤێت تە بكوژیت.»</verse>
				<verse number="32">ئینا گۆتە وان: «هەڕن و بێژنە وی رویڤی: ‹ئەڤە ئەز ئەڤرۆ و سوبەهی ئەجنەیان دەردئێخم و نەساخان ساخ دكەم و ل رۆژا سێیێ دێ گەهمە مەرەما خۆ.›</verse>
				<verse number="33">لێ پێدڤیە ئەڤرۆ و سوبەهی و دووسبە ل سەر رێیا خۆ یێ بەردەوام بم، چنكو نابیت پێغەمبەرەك ژ دەرڤەی ئورشەلیمێ بهێتە كوشتن.</verse>
				<verse number="34">ئورشەلیم، ئورشەلیم، هەی كوژەكا پێغەمبەران و بەربارانكەرا ئەوێن بۆ تە هاتینە هنارتن. چەند جاران من حەز دكر زاڕۆكێن تە خڕڤە بكەم، كا چەوا مریشك چیچەلۆكێن خۆ د بن چەنگێن خۆ ڤە خڕڤە دكەت، لێ هەوە نەڤیا.</verse>
				<verse number="35">ئەڤە مالا هەوە ما ب هیڤیا هەوە ڤە. ئەز دبێژمە هەوە: ئێدی هوین من نابینن، تاكو ئەو دەم بهێت یێ هوین بێژن: ‹یێ بەرەكەتدارە ئەوێ ب ناڤێ خودانی دهێت.› »</verse>
			</chapter>
			<chapter number="14">
				<verse number="1">ل رۆژەكا شەمبی، عیسا بۆ نان خوارنێ چوو مالا ئێك ژ سەرۆكێن فەریسیان و ئەوان ب هویری بەرێ خۆ ددایێ.</verse>
				<verse number="2">ل وێرێ، ل بەرامبەری وی مرۆڤەك هەبوو ئاڤبەند لێ بوو.</verse>
				<verse number="3">عیسای پرسیار ژ زانایێن دەستووری و فەریسیان كر و گۆت: «ئەرێ ل رۆژا شەمبیێ، ساخكرن ژ نەخۆشیێ رەوایە یان نە؟»</verse>
				<verse number="4">ئەو بێدەنگ مان. ئینا عیسای ئەو مرۆڤ گرت و ساخ كر و ب رێ ئێخست.</verse>
				<verse number="5">پاشی گۆتە وان: «كی ژ هەوەیە كوڕێ وی یان گایێ وی ل رۆژا شەمبیێ بكەڤیتە د بیرێ دا، ئەو د گاڤێ دا دەرنائێخیت؟»</verse>
				<verse number="6">ئەو نەشیان بەرسڤا وی بدەن.</verse>
				<verse number="7">پشتی دیتی كا چەوا مێڤان یێ سەرێ دیوانێ هەلدبژێرن، نموونەیەك بۆ وان ئینا و گۆت:</verse>
				<verse number="8">«دەمێ ئێك تە داخواز دكەتە داوەتێ، تۆ ل سەرێ دیوانێ نەروینە، چنكو دبیت وی ئێكێ ژ تە رێزدارتر داخواز كربیت</verse>
				<verse number="9">و ئەوێ تۆ و ئەو داخواز كرین، دێ هێت و بێژیتە تە: ‹تۆ جهێ خۆ بدە ڤی مرۆڤی،› د وێ گاڤێ دا، تۆ دێ ب شەرمینی زڤڕی و چیە بنێ دیوانێ.</verse>
				<verse number="10">لێ دەمێ تۆ دهێیە داخوازكرن، هەڕە بنێ دیوانێ روینە، داكو دەمێ ئەوێ تۆ داخوازكری دهێت، دێ بێژیتە تە: ‹هەڤال، رابە وەرە پێشیێ،› د وی دەمی دا دێ رێزا تە د ناڤ روینشتیان دا بلندتر بیت.</verse>
				<verse number="11">چنكو هەر كەسێ خۆ بلند بكەت دێ هێتە نزمكرن و یێ خۆ نزم بكەت دێ هێتە بلندكرن.»</verse>
				<verse number="12">پاشی گۆتە وی كەسێ ئەو داخوازكری: «دەمێ تۆ فراڤینەكێ یان شیڤەكێ چێدكەی، تۆ گازی هەڤال، برا، كەسێن خۆ، هەروەسا هەڤسویێن دەولەمەند نەكە، نەكو ئەو ژی تە داخواز بكەن و چاكیا تە ل تە ڤەگەڕینن،</verse>
				<verse number="13">لێ دەمێ تۆ خوارنێ چێدكەی، گازی هەژار، فاڵنجی، لەنگ و كۆرەیان بكە.</verse>
				<verse number="14">هنگی تۆ دێ بەختەوەر بی، ژ بەر كو ئەو نەشێن قەنجیێ ل تە ڤەگەڕینن، چنكو د رۆژا رابوونا راستداران دا، دێ هێیە پاداشتكرن.»</verse>
				<verse number="15">دەمێ ئێك ژ روینشتیان گو‍‌ھ ل ڤێ چەندێ بووی، گۆتە عیسای: «خوزیكێن وی یێ خوارنێ ل پاشایەتیا خودێ بخۆت.»</verse>
				<verse number="16">ئینا گۆتە وی: «مرۆڤەكی شیڤەكا بەرفرە‍‌ھ چێكر و گەلەك كەس داخواز كرن.</verse>
				<verse number="17">ل دەمێ خوارنێ، بەنیێ خۆ هنارتە ب دویڤ داخوازكریان را، دا بێژیتە وان: ‹فەرموون، هەمی تشت د ئامادەنە.›</verse>
				<verse number="18">لێ ئێك ل دویڤ ئێكی بەهانە گرتن، یێ ئێكێ گۆت: ‹من زەڤیەكا كڕی، دڤێت ئەز بچم ببینم. هیڤیدارم ل من ببوری.›</verse>
				<verse number="19">یێ دی گۆت: ‹من پێنج جۆتێن گایان یێن كڕین و ئەز دێ چم وان تاقی كەم. هیڤیدارم تۆ ل من ببوری.›</verse>
				<verse number="20">یێ دی گۆت: ‹من ژنەكا ئینای، لەوما ئەز نەشێم ئامادە ببم.›</verse>
				<verse number="21">بەنیێ وی ڤەگەڕیا و ئەو چەند گۆتە خودانێ خۆ. هنگی خودانێ مالێ تۆڕە بوو و گۆتە بەنیێ خۆ: ‹ب لەز دەركەڤە جادە و كۆلانێن باژێڕی، تۆ هەژار، فاڵنجی، لەنگ و كۆرەیان ل ڤێرێ ئامادە بكە.›</verse>
				<verse number="22">پشتی هنگی بەنی گۆتێ: ‹ئەزبەنی، ئەوا تە فەرمان پێ دای، هاتە بجهئینان و هێشتا جهێ مای.›</verse>
				<verse number="23">ئینا خودانێ وی بەرسڤ دا و گۆت: ‹دەركەڤە د رێك و كۆلانان دا و مرۆڤان ب خورتی بینە ژۆر، تا مالا من تژی ببیت.</verse>
				<verse number="24">ئەز دبێژمە هەوە: ئێك ژ وان زەڵامێن داخوازكری تام ناكەتە شیڤا من.›»</verse>
				<verse number="25">كۆمەكا مەزن ل گەل عیسای دچوون، ئەو ل خۆ زڤڕی و گۆتە وان:</verse>
				<verse number="26">«ئەگەر ئێك ل دویڤ من بهێت و وی ئەز ژ باب، دایك، ژن، زاڕۆك، خویشك و برایێن خۆ، هەروەسا خۆ ژی، گەلەك زێدەتر نەڤێم، ئەو نەشێت ببیتە شاگردێ من.</verse>
				<verse number="27">ئەو كەسێ خاچا خۆ هەلنەگریت و ل دویڤ من نەهێت، نەشێت ببیتە شاگردێ من.</verse>
				<verse number="28">كی ژ هەوە ئەگەر بڤێت بورجەكێ ئاڤا بكەت، ل بەراهیێ ناڕوینیت و ژمێریاریا بودجا وێ ناكەت، كا وی تێرا تەمامكرنا وێ هەیە؟</verse>
				<verse number="29">نەكو بنیاتێ وێ دانیت و پاشی نەشێت ب دویماهی بینیت. ئەڤجا هەمی تەماشەڤان تڕانەیێن خۆ پێ بكەن</verse>
				<verse number="30">و بێژن: ‹ئەڤی مرۆڤی دەست ب ئاڤاكرنێ كر و نەشیا ب دویماهی بینیت.›</verse>
				<verse number="31">یان كیژ پاشایە ئەگەر بچیتە شەڕێ پاشایەكێ دی، ل بەراهیێ ناڕوینیت و هزرا خۆ ناكەت، كا دێ شێت ب دە‍‌ھ هزاران ل بەرامبەری وی راوەستیت یێ كو ب بیست هزاران ب سەر وی دا دگریت؟</verse>
				<verse number="32">ئەگەر نەشێت، هێشتا دوژمنێ وی یێ دویر، شاندەكی دهنێریتە نك وی و داخوازا ئاشتیێ دكەت.</verse>
				<verse number="33">لەوما هەر كەسێ ژ هەوە هەمی تشتێ هەیی نەهێلیت، ئەو نەشێت ببیتە شاگردێ من.</verse>
				<verse number="34">خوێ یا باشە، لێ ئەگەر خوێ سویراتیا خۆ بەردا، دێ جارەكا دی ب چ هێتە سویركرن؟</verse>
				<verse number="35">ئەو نە ب كێر ئاخێ و نە ژی زبلی دهێت، دهاڤێژنە ژ دەرڤە. ئەوێ گو‍‌ھ بۆ بهیستنێ هەبن، بلا ببهیسیت.»</verse>
			</chapter>
			<chapter number="15">
				<verse number="1">هەمی باجگر و گونەهكاران خۆ نێزیكی عیسای دكر دا گوهێ خۆ بدەنێ،</verse>
				<verse number="2">ئینا فەریسی و مامۆستایێن دەستووری پتەپت كر و گۆتن: «ئەڤ مرۆڤە گونەهكاران وەردگریت و ل گەل وان دخۆت.»</verse>
				<verse number="3">ئەڤجا عیسای ئەڤ نموونە بۆ وان ئینا و گۆتێ:</verse>
				<verse number="4">«كی ژ هەوە سەد پەز هەبن و ئێك ژێ بەرزە ببیت، وان نۆت و نەهان ل چۆلی ناهێلیت و ل دویڤ یا بەرزە ناچیت تاكو ببینیت؟</verse>
				<verse number="5">پشتی دبینیت، ب كەیفخۆشی ددانیتە سەر ملێن خۆ</verse>
				<verse number="6">و ڤەدگەڕیتە مال و گازی هەڤال و هەڤسویێن خۆ دكەت و دبێژیتە وان: ‹هوین ل گەل من دلخۆش ببن، چنكو من پەزێ خۆ یێ بەرزە دیت.›</verse>
				<verse number="7">ئەز دبێژمە هەوە: هۆسا دێ ل ئەسمانی، ژ بەر گونەهكارەكێ ل خۆ زڤڕی، دلخۆشی پتر هەبیت ژ نۆت و نە‍‌ھ راستدارێن نە پێدڤی لخۆزڤڕینێ.</verse>
				<verse number="8">یان كیژ ژنە دە‍‌ھ دەرهەم هەبن، ئەگەر دەرهەمەك بەرزەكر، ئەرێ ما ئەو چرایەكی هەلناكەت و مالێ نامالیت و ب هویری لێ ناگەڕیێت تاكو ببینیت؟</verse>
				<verse number="9">پشتی دبینیت، دێ گازی هەڤال و هەڤسویان كەت و بێژیت: ‹هوین ل گەل من دلخۆش ببن، چنكو من دەرهەمێ خۆ یێ بەرزە دیت.›</verse>
				<verse number="10">ئەز دبێژمە هەوە: هۆسا دێ كەیف د ناڤ فریشتەیێن خودێ دا پەیدا بیت دەمێ گونەهكارەك ل خۆ دزڤڕیت.»</verse>
				<verse number="11">پاشی گۆت: «مرۆڤەكی دوو كوڕ هەبوون.</verse>
				<verse number="12">كوڕێ بچویك گۆتە بابێ خۆ: ‹بابۆ، تۆ بەهرا من ژ میراتی بدە من.› ئینا بابێ هەر تشتێ هەیی ل سەر وان لێكڤەكر.</verse>
				<verse number="13">پشتی چەند رۆژان، كوڕێ بچویك هەمی تشتێن خۆ خڕڤەكرن و چوو وەڵاتەكێ دویر، ل وێرێ هەمی مالێ خۆ ب خۆشیێن ژیانێ ڤە مەزاخت.</verse>
				<verse number="14">پشتی وی تشتێن خۆ هەمی مەزاختین، كولبەكا دژوار ب سەر وی وەڵاتی دا هات، ئینا ئەو كەفتە تەنگاڤیێ.</verse>
				<verse number="15">ئەڤجا ئەو چوو خۆ گەهاندە ئێك ژ خەلكێ وی وەڵاتی، ئەوی ژی هنارتە ناڤ زەڤیێن خۆ، دا ببیتە گاڤانێ بەرازان.</verse>
				<verse number="16">خوزی رادهێلان كو زكێ خۆ ژ وان خڕنیڤكێن بەرازان دخوارن تژی كربا، لێ كەسێ چ نەددایێ.</verse>
				<verse number="17">پاشی هشێن وی هاتنە سەری و گۆتە خۆ: ‹چەند پالەیێن بابێ من نان ژ بەر دمینیت و ئەڤە ئەز یێ ژ برسا دمرم!</verse>
				<verse number="18">ئەز دێ رابم چمە نك بابێ خۆ و دێ بێژمێ: بابۆ، د راستا تە و ئەسمانی دا من گونە‍‌ھ كر،</verse>
				<verse number="19">ئێدی ئەز نە هەژی هندێمە، كو ب كوڕێ تە بهێمە بناڤكرن. من بكە ئێك ژ پالەیێن خۆ.›</verse>
				<verse number="20">ئینا رابوو و ڤەگەڕیا نك بابێ خۆ. لێ هەر ژ دویر ڤە بابێ وی ئەو دیت، دلێ وی پێ سۆت و كرە غار و هەمبێز كر و ب گەرمی ماچی كر.</verse>
				<verse number="21">كوڕی گۆتێ: ‹بابۆ، د راستا تە و ئەسمانی دا من گونە‍‌ھ كر. ئێدی ئەز نە هەژی هندێمە كو ب كوڕێ تە بهێمە بناڤكرن.›</verse>
				<verse number="22">لێ بابێ گۆتە بەنیێن خۆ: ‹ب لەز باشترین كراس بینن و بكەنە بەر و گوستیرەكێ بكەنە تبلێ و پێلاڤەكێ بكەنە پێیان</verse>
				<verse number="23">و جانەگایێ ربیتەكری بینن و سەرژێ كەن. بلا ئەم بخۆین و كەیفێ بكەین!</verse>
				<verse number="24">چنكو ئەڤ كوڕێ من یێ مری بوو و ساخ بووڤە، یێ بەرزە بوو و هاتە دیتن.› ئینا وان دەست ب كەیفێ كر.</verse>
				<verse number="25">د وی دەمی دا كوڕێ وی یێ مەزن ل ناڤ زەڤیێ بوو. گاڤا هاتی و نێزیكی مال بووی، گو‍‌ھ ل دەنگێ موزیكێ و سەمایێ بوو.</verse>
				<verse number="26">گازی ئێك ژ خزمەتكاران كر و پرسیار ژێ كر: ‹ئەرێ ئەڤە چیە؟›</verse>
				<verse number="27">بەرسڤا وی دا: ‹برایێ تە یێ هاتیەڤە و بابێ تە جانەگایێ ربیتەكری یێ سەرژێ كری، چنكو ئەو ب ساخی یێ ڤەگەڕیای.›</verse>
				<verse number="28">ئینا ئەو تۆڕە بوو و نەدڤیا بچیتە د ژۆرڤە. ئەڤجا بابێ وی دەركەفت و هیڤی ژێ كرن،</verse>
				<verse number="29">لێ وی بەرسڤا بابێ خۆ دا و گۆت: ‹ئەڤە چەندین ساڵە ئەز یێ خزمەتا تە دكەم و من چ جاران ئاخفتنا تە نەشكاندیە، لێ تە كاركەك ژی نە دایە من، كو ئەز ل گەل هەڤالێن خۆ كەیفێ بكەم.</verse>
				<verse number="30">لێ دەمێ ئەڤ كوڕێ تە، ئەوێ مالێ تە ل گەل لەشفرۆشان پویچ كری هاتیەڤە، تە جانەگایێ ربیتەكری بۆ سەرژێ كر.›</verse>
				<verse number="31">بابێ وی گۆتێ: ‹كوڕێ من، تۆ هەردەم یێ ل گەل من، هەر تشتێ من هەی یێ تەیە،</verse>
				<verse number="32">لێ یا فەر بوو ئەم دلشاد و كەیفخۆش ببین، چنكو ئەڤ برایێ تە، یێ مری بوو، ساخ بووڤە، یێ بەرزە بوو، هاتە دیتن.›»</verse>
			</chapter>
			<chapter number="16">
				<verse number="1">عیسای گۆتە شاگردێن خۆ: «مرۆڤەكێ دەولەمەند بریكارەك هەبوو، بۆ وی هاتە گۆتن كو بریكار مالێ وی پویچ دكەت.</verse>
				<verse number="2">ئینا گازی بریكاری كر و پرسیار ژێ كر: ‹ئەڤە چیە من دەربارەی تە گو‍‌ھ لێ دبیت؟ كا تۆ ژمێریاریا بریكاریا خۆ بدە من. چنكو ئێدی تۆ نەشێی بریكار بی.›</verse>
				<verse number="3">ئینا بریكاری گۆتە خۆ: ‹ئەز چ بكەم؟ چنكو خودانێ من دێ بریكاریێ ژ من ستینیت. من هێز نینە كۆلانێ بكەم و شەرم دكەم خوازۆكیێ بكەم.</verse>
				<verse number="4">ئەڤە من زانی دێ چ كەم، داكو دەمێ ژ بریكاریێ دهێمە دەرئێخستن، من د مالێن خۆ دا وەربگرن.›</verse>
				<verse number="5">ئینا ئێك ئێكە گازی قەردارێن خودانێ خۆ كرن و پرسیار ژ یێ ئێكێ كر: ‹چەند قەرێ خودانێ من ل سەر تەیە؟›</verse>
				<verse number="6">بەرسڤ دا و گۆت: ‹سەد جڕنیێن زەیتا زەیتوونان.› ئینا گۆتێ: ‹پسۆلەیا خۆ بگرە و ب لەز روینە و بنڤیسە پێنجی.›</verse>
				<verse number="7">پاشی گۆتە یێ دی: ‹و چەند ل سەر تەیە؟› بەرسڤ دا و گۆت: ‹سەد كوارێن گەنمی.› گۆتێ: ‹پسۆلەیا خۆ بگرە و بنڤیسە هەشتێ.›</verse>
				<verse number="8">ئەڤجا خودانێ وی پەسنا بریكارێ خۆ یێ دەستپیس كر، ژ بەر كو ب ژیری رەفتار كر. چنكو كوڕێن ڤی سەردەمی ل گەل نفشێ خۆ ژ كوڕێن رۆناهیێ ژیرترن.</verse>
				<verse number="9">ئەز دبێژمە هەوە: ب مالێ دونیایێ بۆ خۆ هەڤالان پەیدا بكەن، داكو دەمێ مالێ هەوە نەما، هوین ل مالێن هەتا هەتایێ بهێنە وەرگرتن.</verse>
				<verse number="10">یێ ل سەر پیچەكێ دەستپاك بیت، دێ ل سەر گەلەكێ ژی یێ دەستپاك بیت و یێ ل سەر پیچەكێ دەستپاك نەبیت، ل سەر گەلەكێ ژی یێ دەستپاك نابیت.</verse>
				<verse number="11">ئەڤجا ئەگەر هوین ل سەر مالێ دونیایێ د دەستپاك نەبن، ئەو كیە دێ هەوە ل سەر دەولەمەندیا راستەقینە دانیت؟</verse>
				<verse number="12">ئەگەر هوین ل سەر مالێ ئێكێ دی د دەستپاك نەبن، یێ هەوە كی دێ دەتە هەوە؟</verse>
				<verse number="13">چ خزمەتكار نەشێن خزمەتا دوو خودانان بكەن، چنكو یان دێ كەرب ژ ئێكی ڤەبن و حەز ژ یێ دی كەت، یان ژی دێ گەهیتە ئێك ژ وان و یێ دی پشت گو‍‌ھ ڤە هاڤێت. هوین نەشێن خزمەتا خودێ و پارەی بكەن.»</verse>
				<verse number="14">فەریسیان ژی ئەوێن حەز ژ پارەی دكر، گو‍‌ھ ل ڤێ چەندێ هەمیێ بوو و تڕانەیێن خۆ پێ كرن.</verse>
				<verse number="15">ئەوی گۆتە وان: «هوین خۆ ل بەر چاڤێن خەلكی راستدار دەردئێخن، لێ خودێ یا د دلێ هەوە دا دزانیت. ئەو تشتێ د ناڤ مرۆڤان دا یێ دلخواز بیت، ئەو ل نك خودێ یێ دلڕەشە.</verse>
				<verse number="16">دەستوور و رێنمایێن پێغەمبەران تاكو دەمێ یوحەننای دهاتنە راگەهاندن. ژ هنگی وەرە مزگینیا پاشایەتیا خودێ یا دهێتە راگەهاندن و هەر كەسەك ب زۆری یێ خۆ دكەتە د ناڤ دا.</verse>
				<verse number="17">لێ ژناڤچوونا ئەرد و ئەسمانی ب ساناهیترە ژ كەفتنا خالەكا دەستووری.</verse>
				<verse number="18">هەر كەسێ ژنا خۆ بەردەت و ئێكا دی بینیت، دەهمەنپیسیێ دكەت و هەر كەسێ ژنەكا بەردای بینیت، ئەو دەهمەنپیسیێ دكەت.</verse>
				<verse number="19">مرۆڤەكێ دەولەمەند هەبوو، جلكێن بنەفشی و كتانی دكرنە بەر خۆ و هەمی رۆژان د خۆشیەكا مەزن دا دژیا.</verse>
				<verse number="20">مرۆڤەكێ بەلەنگاز ژی هەبوو دگۆتنێ لەعازەر، ل بەر دەرگەهێ وی دەولەمەندی كەفتبوو و كولكان لەشێ وی گرتبوو.</verse>
				<verse number="21">دلێ وی نەساخی دچوویێ ژ بەرمایكێن مێزا دەولەمەندی تێر ببیت، سە ژی دهاتن و كولكێن وی دئالیستن.</verse>
				<verse number="22">وەسا چێبوو ئەو بەلەنگاز مر و فریشتەیان هەلگرت و كرە د هەمبێزا ئیبراهیمی دا، پاشی ئەوێ دەولەمەند ژی مر و هاتە ڤەشارتن.</verse>
				<verse number="23">دەمێ د وارێ مریان دا دهاتە ئەشكەنجەدان، سەرێ خۆ راكر، ژ دویر ڤە چاڤێن وی ب ئیبراهیمی كەفتن و لەعازەر یێ د هەمبێزا وی دا.</verse>
				<verse number="24">ئینا گازی كر و گۆت: ‹بابێ من ئیبراهیم، دلۆڤانیێ ب من ببە و لەعازەری بهنێرە نك من، داكو تبلا خۆ ب ئاڤێ تەڕ بكەت و ئەزمانێ من پێ سار بكەت، چنكو ئەز د ڤێ گوڕیا ئاگری دا یێ ئازاران دكێشم.›</verse>
				<verse number="25">لێ ئیبراهیمی گۆت: ‹كوڕێ من، بینە بیرا خۆ كو تە خۆشیێن خۆ د ژیانا خۆ دا وەرگرتن و لەعازەری ژی نەخۆشی كێشان، لێ ڤێ گاڤێ ئەو ل ڤێرێ یێ دهێتە دلخۆش كرن و تۆ یێ ئازاران دكێشی.</verse>
				<verse number="26">سەرەڕای ڤێ هەمیێ، نهالەكا گەلەك مەزن د ناڤبەرا مە و هەوە دا یا هاتیە دانان، تاكو ئەوێن بڤێن ژ ڤێرێ بچن و دەربازی لایێ هەوە ببن، ئەو نەشێن، هەروەسا ئەوێن ل لایێ هەوە ژی نەشێن دەربازی لایێ مە ببن.›</verse>
				<verse number="27">ئینا گۆت: ‹ئەڤجا بابۆ، ئەز هیڤیان ژ تە دكەم تۆ وی بهنێرییە مالا بابێ من،</verse>
				<verse number="28">چنكو من پێنج برایێن هەین، بلا وان ئاگەهدار بكەت، دا ئەو ژی نەهێنە ڤی جهێ ئەشكەنجەدانێ.›</verse>
				<verse number="29">لێ ئیبراهیمی گۆتێ: ‹وان مووسا و پێغەمبەرێن هەین، بلا گوهێ خۆ بدەنە وان.›</verse>
				<verse number="30">ئینا وی گۆت: ‹نە، بابێ من ئیبراهیم، ئەگەر ئێك ژ ناڤ مریان رابیت و بچیتە نك وان، دێ ل خۆ زڤڕن.›</verse>
				<verse number="31">ئیبراهیمی گۆتێ: ‹ئەگەر ئەو گوهێ خۆ نەدەنە مووسای و پێغەمبەران، خۆ ئەگەر ئێك ژ ناڤ مریان ژی رابیت، ئەو باوەر ناكەن.›»</verse>
			</chapter>
			<chapter number="17">
				<verse number="1">عیسای گۆتە شاگردێن خۆ: «مەحالە هەلنگافتن نەهێن، لێ نەخوزیكێن وی كەسی یێ دبیتە ئەگەرێ هەلنگفتنێ.</verse>
				<verse number="2">بۆ وی باشترە بەرئاشەك ب ستۆیێ وی ڤە بهێتە گرێدان و بهاڤێژنە د دەریایێ دا، كو ئەو ئێك ژ ڤان بچویكان بهەلنگێڤیت.</verse>
				<verse number="3">هشیاری خۆ بن: ئەگەر برایێ تە گونەهەك كر، لێ بحەیتینە و ئەگەر ل خۆ زڤڕی، لێ ببورە.</verse>
				<verse number="4">ئەگەر رۆژێ حەفت جاران گونە‍‌ھ دژی تە كرن و هەر حەفت جاران ل تە زڤڕی و گۆت: ‹ئەز یێ پەشیمانم› دڤێت تۆ ل وی ببوری.»</verse>
				<verse number="5">ئینا هنارتیان گۆتە خودانی: «باوەریا مە پتر لێ بكە.»</verse>
				<verse number="6">خودانی گۆت: «ئەگەر هەوە تەمەت دندكەكا خەردەلێ باوەری هەبا، هەوە گۆتبا ئەڤێ دارا تویێ: ‹وەرە هەلكێشان و د دەریایێ دا وەرە چاندن،› دا ئەو ب گۆتنا هەوە كەت.</verse>
				<verse number="7">كی ژ هەوە بەنیەك هەیە كێلانێ یان شڤانیێ دكەت و دەمێ ژ ئاقاری ڤەدگەڕیێت، دبێژیتێ: ‹فەرموو وەرە سەر سفرێ.›</verse>
				<verse number="8">ل شوینا ڤێ، ئەرێ ما نابێژیتێ: ‹خوارنەكێ بۆ من ئامادە بكە داكو ئەز شیڤێ بخۆم و ناڤتەنگا خۆ گرێ بدە و خزمەتا من بكە تاكو ئەز دخۆم و ڤەدخۆم، پاشی تۆ بخۆ و ڤەخۆ.›</verse>
				<verse number="9">ئەرێ ما دێ سوپاسیا بەنی كەت چنكو ب فەرمانا وی كر؟</verse>
				<verse number="10">هەروەسا هوین ژی، دەمێ فەرمان ل هەوە بهێنە كرن و هوین هەمیان ب ج‍‌ھ دئینن، بێژن: ‹ئەم بەنیێن ب كێرنەهاتینە، مە ئەو كر ئەوا ل سەر مە پێدڤی بوو بكەین.›»</verse>
				<verse number="11">دەمێ عیسا بەرەڤ ئورشەلیمێ دچوو، د ناڤبەرا سامەریایێ و جەلیلێ را بوری.</verse>
				<verse number="12">دەمێ ئەو ب ژۆر دكەفتە گوندەكی، دە‍‌ھ زەڵامێن گوڕی كەفتنە پێشیا وی و ل دویر راوەستیان.</verse>
				<verse number="13">وان دەنگێ خۆ بلند كر و گۆتن: «عیسا، مامۆستا دلۆڤانیێ ب مە ببە.»</verse>
				<verse number="14">گاڤا عیسای ئەو دیتین، گۆتە وان: «هەڕن خۆ نیشا كاهنان بدەن.» دەمێ ئەو دچوون، ئەو پاقژ بوون.</verse>
				<verse number="15">ئێك ژ وان، دەمێ خۆ دیتی یێ ساخ بووی، ڤەگەڕیاڤە و ب دەنگەكێ بلند پەسنا خودێ كر</verse>
				<verse number="16">و خۆ دەڤ و دەڤ هاڤێتە بەر پێیێن عیسای و سوپاسیا وی كر. ئەو مرۆڤ یێ سامەری بوو.</verse>
				<verse number="17">ئینا عیسای بەرسڤ دا و گۆت: «ئەرێ ما هەر دە‍‌ھ پاقژ نەبوون؟ پا كا نەهێن دی؟</verse>
				<verse number="18">ما كەس ژ ڤی بیانی پێڤەتر نینە ڤەگەڕیێت و پەسنا خودێ بكەت؟»</verse>
				<verse number="19">پاشی گۆتە وی: «رابە و هەڕە، باوەریا تە تۆ ساخ كری.»</verse>
				<verse number="20">دەمێ فەریسیان پرسیار ژێ كری: «كەنگی دێ پاشایەتیا خودێ هێت؟» گۆتە وان: «پاشایەتیا خودێ ب نیشانەكا بەرچاڤ ناهێت</verse>
				<verse number="21">و نابێژن: ‹ئەڤە یا ل ڤێرێ› یان ‹یا ل وێراهە،› چنكو پاشایەتیا خودێ د ناڤ هەوە دایە.»</verse>
				<verse number="22">پاشی گۆتە شاگردێن خۆ: «دەمەك دێ هێت هوین دێ خوزیان راهێلن كو رۆژەكێ ب تنێ ژی ژ رۆژێن كوڕێ مرۆڤ ببینن و هوین نابینن.</verse>
				<verse number="23">دێ بێژنە هەوە: ‹یێ ل وێراهە› یان ‹ئەڤە یێ ل ڤێرێ،› هوین نەچن و ب دویڤ نەكەڤن.</verse>
				<verse number="24">چنكو كا چەوا برویسی ل رەخەكێ ئەسمانی ڤەددەت و رۆناهیێ ددەتە رەخێ دی، كوڕێ مرۆڤ ژی د رۆژا خۆ دا، دێ یێ وەسا بیت.</verse>
				<verse number="25">لێ دڤێت ل بەراهیێ ئەو گەلەك ئازارێ بكێشیت و ژ لایێ ڤی نفشی ڤە بهێتە رەتكرن.</verse>
				<verse number="26">ل دەمێ نوحی كا چەوا بوو، ل دەمێ كوڕێ مرۆڤ ژی دێ یا وەسا بیت.</verse>
				<verse number="27">مرۆڤان دخوار، ڤەدخوار، ژن دئینا و شوی دكر، تا وێ رۆژا نوح چوویە د گەمیێ دا و تووفان رابووی و هەمی ژ ناڤ چووین.</verse>
				<verse number="28">هەروەسا ل دەمێ ڵۆتی ژی كا چەوا بوو: مرۆڤان دخوار، ڤەدخوار، دكڕی، دفرۆت، دچاند و ئاڤا دكر.</verse>
				<verse number="29">لێ ل رۆژا ڵۆت ژ سەدۆمێ دەركەفتی، ئاگر و كپریت ژ ئەسمانی بارین و هەمی ژناڤبرن.</verse>
				<verse number="30">ل رۆژا كوڕێ مرۆڤ ژی دیار دبیت، دێ یا وەسا بیت.</verse>
				<verse number="31">ل وێ رۆژێ، ئەوێ ل سەر بانی بیت و تشتێن وی ل خوارێ بن، بلا نەهێتە خوارێ دا ببەت و ئەوێ ل ناڤ زەڤیێ بیت، بلا ژێ نەزڤڕیتەڤە.</verse>
				<verse number="32">هەڤژینا ڵۆتی بیننە بیرا خۆ.</verse>
				<verse number="33">هەر كەسێ بزاڤێ بكەت ژیانا خۆ بپارێزیت، دێ وێ ژ دەست دەت، لێ هەر كەسێ ژیانا خۆ ژ دەست بدەت، دێ وێ پارێزیت.</verse>
				<verse number="34">ئەز دبێژمە هەوە: د وێ شەڤێ دا، دوو كەس دێ ل سەر تەختەكی بن، ئێك دێ هێتە برن و یێ دی دێ هێتە هێلان.</verse>
				<verse number="35">دوو ژنك دێ پێكڤە دستاڕەكی هێرن، ئێك دێ هێتە برن و یا دی دێ هێتە هێلان.</verse>
				<verse number="36">دوو دێ ل ناڤ زەڤیێ بن، ئێك دێ هێتە برن و یێ دی دێ هێتە هێلان.»</verse>
				<verse number="37">ئینا ئەوان پرسیار ژێ كر: «ل كیڤە، خودان؟» گۆتە وان: «كەلەخ ل كیرێ بیت، باڵندەیێن كەلەخان ژی دێ ل وێرێ خڕڤە بن.»</verse>
			</chapter>
			<chapter number="18">
				<verse number="1">نموونەیەك بۆ وان ئینا كو پێدڤیە هەردەم نڤێژێ بكەن و بێ ئومێد نەبن</verse>
				<verse number="2">و گۆت: «ل باژێڕەكی دادوەرەك هەبوو، نە ژ خودێ دترسیا و نە شەرم ژ مرۆڤان دكر.</verse>
				<verse number="3">ل وی باژێڕی بیژنەك ژی هەبوو، دهاتە نك وی و دگۆتێ: ‹مافێ من ژ هەڤڕكێ من بستینە.›</verse>
				<verse number="4">دادوەر بۆ دەمەكی رازی نەبوو، لێ پشتی هنگی گۆتە خۆ: ‹هەر چەندە ئەز ژ خودێ ناترسم و شەرمێ ژ مرۆڤان ناكەم،</verse>
				<verse number="5">لێ چنكو ئەڤ بیژنە سەرگێژیێ بۆ من چێدكەت، ئەز دێ مافێ وێ بۆ وێ وەرگرم، نەكو ئەو ب هاتنا خۆ من بوەستینیت.›»</verse>
				<verse number="6">پاشی خودانی گۆت: «گوهێ خۆ بدەنێ دادوەرێ بێداد چ دبێژیت.</verse>
				<verse number="7">ئەرێ ما خودێ مافێ هەلبژارتیێن خۆ، ئەوێن ب شەڤ و رۆژ هەوارا خۆ دگەهیننێ، وەرناگریت؟ ئەرێ دێ بەرسڤا وان گیرۆ كەت؟</verse>
				<verse number="8">ئەز دبێژمە هەوە: ئەو دێ زوی مافێ وان بۆ وەرگریت. لێ دەمێ كوڕێ مرۆڤ دهێت، ما دێ باوەریێ ل سەر رویێ ئەردی بینیت؟»</verse>
				<verse number="9">ئەڤ نموونە ژی بۆ هندەك كەسان ئینا، ئەوێن ژ راستداریا خۆ دپشتڕاست و مرۆڤێن دی ژ خۆ نزمتر ددیتن:</verse>
				<verse number="10">«دوو مرۆڤ چوونە پەرستگەهێ، دا نڤێژێ بكەن، ئێك فەریسی بوو و یێ دی باجگر.</verse>
				<verse number="11">یێ فەریسی راوەستیا و بۆ خۆ هۆسا نڤێژ كر: ‹خودێ، ئەز سوپاسیا تە دكەم، كو ئەز نە وەكو مرۆڤێن دی یێن رێگر و خرابكار و دەهمەنپیسم، نە ژی وەكو ڤی باجگریمە.</verse>
				<verse number="12">حەفتیێ دوو جاران رۆژیێ دگرم و تشتێ ب دەست من دكەڤیت، ئەز دەهێكێ ژێ ددەم.›</verse>
				<verse number="13">لێ یێ باجگر دویر راوەستیا و شەرم دكر خۆ بەرێ خۆ ژی بدەتە ئەسمانی، ل سینگێ خۆ ددا و دگۆت: ‹خودێ، دلۆڤانیا خۆ ب من ببە، ئەز گونەهكارم.›</verse>
				<verse number="14">ئەز دبێژمە هەوە: ئەڤ مرۆڤێ باجگر بێگونە‍‌ھ ڤەگەڕیا مالا خۆ و نە یێ دی، چنكو هەر كەسێ خۆ بلند بكەت دێ هێتە نزمكرن و یێ خۆ نزم بكەت دێ هێتە بلندكرن.»</verse>
				<verse number="15">هندەك زاڕۆكێن ساڤا ژی ئینانە نك عیسای، دا دەستێ خۆ بدانیتە سەر وان. دەمێ شاگردان ئەڤە دیتی، ل وان حەیتاند.</verse>
				<verse number="16">لێ عیسای گازی وان كر و گۆت: «بهێلن زاڕۆك بهێنە نك من و رێ لێ نەگرن، چنكو پاشایەتیا خودێ بۆ یێن وەكو وانە.</verse>
				<verse number="17">ب راستی دبێژمە هەوە: هەر كەسێ وەكو زاڕۆكەكی پاشایەتیا خودێ قەبیل نەكەت، ئەو ناچیتە د وێ دا.»</verse>
				<verse number="18">سەرۆكەكی پرسیار ژێ كر و گۆتێ: «مامۆستایێ چاك، ئەز چ بكەم، دا ببمە میراتگرێ ژیانا هەروهەر؟»</verse>
				<verse number="19">ئینا عیسای گۆتێ: «بۆچی تۆ دبێژیە من چاك؟ كەسێ چاك نینە ژبلی ئێكی، ئەو ژی خودێیە.</verse>
				<verse number="20">تۆ فەرمانان دزانی: ‹دەهمەنپیسیێ نەكە، كوشتنێ نەكە، دزیێ نەكە، شاهدەییا ب درەو نەدە، رێزێ ل دایك و بابێن خۆ بگرە.› »</verse>
				<verse number="21">ئینا گۆت: «من هەر ژ لاوینیێ ئەڤە هەمی ب ج‍‌ھ ئیناینە.»</verse>
				<verse number="22">دەمێ عیسای ئەڤ چەندە بهیستی، گۆتە وی: «هێشتا تشتەكێ ژ تە كێمە: هەمی تشتێ تە هەی بفرۆشە و ل سەر هەژاران بەڵاڤ بكە، دێ تە گەنجینەیەك ل ئەسمانان هەبیت، پاشی وەرە ب دویڤ من بكەڤە.»</verse>
				<verse number="23">گاڤا وی ئەڤ چەندە بهیستی دلگران بوو، چنكو گەلەك یێ دەولەمەند بوو.</verse>
				<verse number="24">عیسای دیت كو ئەو خەمگرتی بوو، گۆت: «چەند یا ب زەحمەتە دەولەمەند بچنە د پاشایەتیا خودێ دا.</verse>
				<verse number="25">چوونا حێشترێ د كونا دەرزیكێ را ب ساناهیترە ژ ب ژۆركەفتنا دەولەمەندەكی بۆ پاشایەتیا خودێ.»</verse>
				<verse number="26">ئینا ئەوێن ئەڤ گۆتنە بهیستی، گۆتن: «ئەڤجا كی دشێت قورتال ببیت؟»</verse>
				<verse number="27">عیسای گۆت: «تشتێن ل نك مرۆڤان مەحالن، ئەو ل نك خودێ د شیان دانە.»</verse>
				<verse number="28">پەترۆسی گۆت: «ئەڤە مە هەمی تشتێن خۆ یێن هێلاین و ئەم یێ ب دویڤ تە كەفتین.»</verse>
				<verse number="29">ئینا گۆتە وان: «راستیێ دبێژمە هەوە: هەر كەسێ مال، یان هەڤژین، یان برا، یان دایك و باب، یان زاڕۆك ژ پێخەمەت پاشایەتیا خودێ هێلا بیت،</verse>
				<verse number="30">دێ د ڤی سەردەمی دا، گەلەك پترێ ب دەست خۆ ڤە ئینیت و د سەردەمێ داهاتی ژی دا، ژیانا هەروهەر وەرگریت.»</verse>
				<verse number="31">پاشی عیسای هەر دوازدە شاگرد ڤەدەر كرن و گۆتە وان: «ئەڤە ئەم یێ بەرەڤ ئورشەلیمێ ب سەر دكەڤین و هەر تشتێ دەربارەی كوڕێ مرۆڤ ب رێیا پێغەمبەران هاتیە نڤیسین، دێ ب ج‍‌ھ هێت.</verse>
				<verse number="32">دێ رادەستی نەجوهیان هێتە كرن و تڕانە پێ هێنە كرن و جڤین پێ هێنە دان و دێ تف لێ هێنە كرن</verse>
				<verse number="33">و دێ وی دەنە بەر قامچیان و كوژن و ل رۆژا سێیێ دێ رابیتەڤە.»</verse>
				<verse number="34">لێ ئەو د چ ژ وان تشتان نەگەهشتن. ئەو ئاخفتن ل وان یا ڤەشارتی بوو و وان نەزانی وی چ گۆت.</verse>
				<verse number="35">دەمێ عیسا نێزیكی ئەریحا دبوو، ئێكێ كۆرە ل رەخێ رێكێ یێ روینشتی بوو، خوازۆكی دكر.</verse>
				<verse number="36">گاڤا گو‍‌ھ ل بورینا كۆمێ بووی، پرسیار كر: «ئەڤە چیە؟»</verse>
				<verse number="37">گۆتنێ «عیسایێ ناسیرەیی د ڤێرێ را یێ دبوریت.»</verse>
				<verse number="38">ئینا گازی كر: «عیسایێ كوڕێ داوودی، دلۆڤانیێ ب من ببە!»</verse>
				<verse number="39">ئینا ئەوێن ل پێشیێ، كۆرە پاشڤە بر دا بێدەنگ ببیت. لێ ئەوی گەلەك پتر كرە هەوار: «كوڕێ داوودی دلۆڤانیێ ب من ببە!»</verse>
				<verse number="40">عیسا راوەستیا و فەرمان دا كو وی مرۆڤی بیننە نك وی. دەمێ نێزیك بووی، پرسیار ژێ كر:</verse>
				<verse number="41">«تە چ دڤێت ئەز بۆ تە بكەم؟» گۆتێ: «خودان، بیناهیێ بكەم.»</verse>
				<verse number="42">عیسای گۆتێ: «بیناهیێ بكە. باوەریا تە تۆ ساخ كری.»</verse>
				<verse number="43">د ج‍‌ھ دا بیناهی كر و ب دویڤ كەفت و پەسنا خودێ كر. دەمێ خەلكی هەمیان ئەڤ چەندە دیتی، پەسنا خودێ كرن.</verse>
			</chapter>
			<chapter number="19">
				<verse number="1">پاشی چوو ئەریحا و د ناڤ را دەرباز دبوو.</verse>
				<verse number="2">زەڵامەك ل وێرێ بوو دگۆتنێ زەككا، سەرۆكێ باجگران بوو و یێ دەولەمەند بوو.</verse>
				<verse number="3">وی بزاڤ دكر عیسای ببینیت، كا ئەو كیە، لێ ژ بەر بۆشاتیێ نەدشیا، چنكو یێ بەژن كورت بوو،</verse>
				<verse number="4">ئینا كرە غار و چوو سەر دارهژیرەكێ، داكو عیسای ببینیت، چنكو ل بەر بوو د وێرێ را دەرباز ببیت.</verse>
				<verse number="5">دەمێ عیسا گەهشتیە وی جهی، بەرێ خۆ دا سڵال و زەككا دیت و گۆتێ: «زەككا، لەزێ بكە وەرە خوارێ، چنكو دڤێت ئەڤرۆ ئەز ل مالا تە بمینم.»</verse>
				<verse number="6">ئینا ب لەز هاتە خوارێ و ب دلخۆشی پێشوازیا وی كر.</verse>
				<verse number="7">هەمیێن ئەڤ چەندە دیتی، نەرازی بوون و گۆتن: «ئەو ل نك مرۆڤەكێ گونەهكار بوو مێڤان.»</verse>
				<verse number="8">لێ زەككا راوەستیا و گۆتە خودانی: «خودان، ئەڤە ئەز یێ نیڤا سامانێ خۆ ددەمە هەژاران و ئەگەر من تشتەك ب زۆری ژ ئێكی ستاندبیت، ئەز یێ چوار جاركی ددەمێ.»</verse>
				<verse number="9">ئینا عیسای گۆتێ: «ئەڤرۆ قورتالبوون بۆ ڤێ مالێ هات، چنكو ئەو ژی كوڕێ ئیبراهیمیە.</verse>
				<verse number="10">كوڕێ مرۆڤ یێ هاتی، دا ل مرۆڤێن بەرزە بگەڕیێت و قورتال بكەت.»</verse>
				<verse number="11">دەمێ ئەوان گوهێ خۆ ددا ڤێ ئاخفتنێ، عیسا بەردەوام بوو و نموونەیەك بۆ وان ئینا. چنكو ئەو نێزیكی ئورشەلیمێ ببوو و وان هزردكر كو پاشایەتیا خودێ نوكە دێ دیار بیت.</verse>
				<verse number="12">ئینا گۆت: «مرۆڤەك ژ مالەكا مەزن چوو وەڵاتەكێ دویر، داكو پاشایەتیەكێ بۆ خۆ وەرگریت و ڤەگەڕیتەڤە.</verse>
				<verse number="13">ئینا گازی هەر دە‍‌ھ بەنیێن خۆ كر و دە‍‌ھ زێڕ دانە وان و گۆت: ‹بازرگانیێ پێ بكەن تاكو ئەز ڤەدگەڕیێمەڤە.›</verse>
				<verse number="14">لێ هەڤوەڵاتیێن وی حەز ژ وی نەدكر، ئینا هندەك د دویڤ دا هنارتن، داكو بێژنێ: ‹مە نەڤێت ئەو پاشایەتیێ ل مە بكەت.›</verse>
				<verse number="15">دەمێ پاشایەتی وەرگرتی و ڤەگەڕیای، فەرمان دا كو گازی هەر دە‍‌ھ بەنیان بكەن، ئەوێن دە‍‌ھ زێڕ داینە وان، داكو بزانیت كا هەر ئێكێ ژ وان چ قازانج ژ بازرگانیا خۆ كریە.</verse>
				<verse number="16">یێ ئێكێ هات و گۆت: ‹ئەزبەنی، زێڕێ تە دە‍‌ھ زێڕ قازانج كرن.›</verse>
				<verse number="17">ئینا گۆتێ: ‹دەستخۆش، بەنیێ قەنج! ئەڤجا چنكو تۆ ل سەر پیچەكێ یێ دلسۆز بووی، هەڕە سەروەریێ ل دە‍‌ھ باژێڕان بكە.›</verse>
				<verse number="18">پاشی یێ دوویێ هات و گۆت: ‹ئەزبەنی، زێڕێ تە پێنج زێڕ قازانج كرن.›</verse>
				<verse number="19">ئینا گۆتە وی ژی: ‹تۆ سەروەریێ ل پێنج باژێڕان بكە.›</verse>
				<verse number="20">پاشی بەنیێ دی هات و گۆت: ‹ئەزبەنی، ئەڤە زێڕێ تەیە، من یێ د ناڤ دەستمالەكێ دا پێچای.</verse>
				<verse number="21">ئەز ژ تە دترسیام، چنكو تۆ مرۆڤەكێ دلڕەقی، تۆ وی دبەی یێ تە نەدانای و تۆ وی ددروی یێ تە نەچاندی.›</verse>
				<verse number="22">ئینا گۆتە وی: ‹ژ دەڤێ تە ئەز دێ تە گونەهبار كەم، هەی بەنیێ خراب: مادەم تە دزانی ئەز مرۆڤەكێ دلڕەقم، ئەز وی دبەم یێ من نەدانای و وی ددرویم یێ من نەچاندی،</verse>
				<verse number="23">پا بۆچی تە پارەیێ من نەددانا نك پارەگوهۆڕان، دا هەر دەمێ ئەز هاتبام، من ئەو ل گەل ریبایێ وەرگرتبا؟›</verse>
				<verse number="24">پاشی گۆتە ئەوێن ل وێرێ راوەستیای: ‹زێڕی ژێ بستینن و بدەنە خودانێ دە‍‌ھ زێڕان.›</verse>
				<verse number="25">ئینا گۆتنێ: ‹ئەزبەنی، ئەوی دە‍‌ھ زێڕێن هەین.›</verse>
				<verse number="26">ئینا گۆت: ‹ئەز دبێژمە هەوە: هەر كەسێ هەیی دێ پتر بۆ وی هێتە دان، لێ ئەوێ نەیی، خۆ یێ هەی ژی دێ ژێ هێتە ستاندن.</verse>
				<verse number="27">لێ دوژمنێن من ئەوێن نەدڤیان ئەز پاشایەتیێ ل وان بكەم، ل ڤێرێ بۆ من ئامادە بكەن و ل بەر چاڤێن من ڤەكوژن.›»</verse>
				<verse number="28">پشتی ئەڤ چەندە گۆتی، بەرەڤ ئورشەلیمێ چوو.</verse>
				<verse number="29">دەمێ نێزیكی گوندێن بێت‌فاجی و بێت‌عەنیا بووی ل نك چیایێ دگۆتنێ چیایێ زەیتوونان، دوو شاگردێن خۆ هنارتن</verse>
				<verse number="30">و گۆتە وان: «هەڕنە ڤی گوندێ بەرامبەری هەوە، دەمێ هوین دچنە ناڤ گوندی، دێ جانەكەرەكێ گرێدای بینن كو چ جاران كەس لێ سیار نەبوویە. وی ڤەكەن و بینن.</verse>
				<verse number="31">ئەگەر ئێكی پرسیار ژ هەوە كر: ‹بۆچی هوین وی ڤەدكەن؟› هۆسا بەرسڤا وی بدەن: ‹خودانی پێدڤی یا پێ هەی.›»</verse>
				<verse number="32">ئەوێن هاتینە هنارتن چوون و وەكو خودانی گۆتیە وان دیت.</verse>
				<verse number="33">دەمێ ئەوان جانەكەر ڤەدكر، خودانێن وی پرسیار ژ وان كر: «بۆچی هوین وی ڤەدكەن؟»</verse>
				<verse number="34">ئینا وان گۆت: «خودانی پێدڤی یا پێ هەی.»</verse>
				<verse number="35">پاشی بۆ عیسای ئینا و جلكێن خۆ دانانە سەر جانەكەری و عیسا لێ سیار كر.</verse>
				<verse number="36">دەمێ ئەو ب رێ دچوو، خەلكی جلكێن خۆ ل سەر رێكێ رادئێخستن.</verse>
				<verse number="37">دەمێ نێزیكی نشیڤیا چیایێ زەیتوونان بووی، هەمی جەماوەرێ شاگردان ژ بۆ هەمی ئەو حنێرێن وان دیتین، دەست پێ كر ب دلخۆشی و ب دەنگەكێ بلند پەسنا خودێ كرن.</verse>
				<verse number="38">دگۆتن: «‹یێ بەرەكەتدارە ئەو پاشایێ ب ناڤێ خودانی دهێت!› ئاشتی ل ئەسمانی و مەزناهی ل بلنداهیان.»</verse>
				<verse number="39">لێ هندەك ژ فەریسیان ژ كۆمێ گۆت: «مامۆستا، ل شاگردێن خۆ بحەیتینە.»</verse>
				<verse number="40">ئینا ئەوی بەرسڤا وان دا و گۆت: «ئەز دبێژمە هەوە: ئەگەر ئەڤێن هەنێ بێدەنگ ببن، بەر دێ گازی كەن.»</verse>
				<verse number="41">دەمێ نێزیك بووی و باژێڕ دیتی، بۆ كرە گری</verse>
				<verse number="42">و گۆت: «خوزی تە د ڤێ رۆژێ دا زانیبا كا چ تشت بۆ ئاشتیا تەنە! لێ نوكە ئەو ژ بەر چاڤێن تە هاتنە ڤەشارتن.</verse>
				<verse number="43">رۆژ دێ ب سەر تە دا هێن، دوژمنێن تە دێ ل دۆرێن تە چەپەری چێكەن و دێ تە دۆرپێچ كەن و دێ تە ژ هەمی رەخان ڤە ئاسێ كەن.</verse>
				<verse number="44">دێ تە ب سەر زاڕۆكێن تە دا هەڕفینن و بەری ل سەر بەری ناهێلن، چنكو دەمێ خودێ سەرەدانا تە كری تۆ ب خۆ نەحەسیای.»</verse>
				<verse number="45">چوو د حەوشا پەرستگەهێ دا و دەست ب دەرئێخستنا وان كر یێن فرۆتن دكر</verse>
				<verse number="46">و گۆتە وان «یا هاتیە نڤیسین: ‹مالا من دێ مالا نڤێژێ بیت، › لێ هەوە یا كریە ‹كونجا رێگران›!»</verse>
				<verse number="47">ئەوی هەر رۆژ ل پەرستگەهێ فێركرن دكر. سەرۆكێن كاهنان و مامۆستایێن دەستووری و ریهسپیێن مللەتی ژی بزاڤ دكر وی بكوژن.</verse>
				<verse number="48">لێ وان رێكا خۆ نە ددیت، چنكو هەمی خەلك گرێدایی گۆتنێن وی بوو.</verse>
			</chapter>
			<chapter number="20">
				<verse number="1">رۆژەكێ ژ وان رۆژان، دەمێ د حەوشا پەرستگەهێ دا خەلك فێر دكر و مزگینی ددا، سەرۆكێن كاهنان و مامۆستایێن دەستووری ل گەل ریهسپیان ل بەرامبەری وی راوەستیان</verse>
				<verse number="2">و گۆتنێ: «بێژە مە، تۆ ب چ دەستهەلات ڤان كاران دكەی؟ ئەو كیە ئەڤ دەستهەلاتە دایە تە؟»</verse>
				<verse number="3">ئینا عیسای بەرسڤا وان دا و گۆت: «ئەز ژی دێ پرسیارەكێ ژ هەوە كەم، بێژنە من:</verse>
				<verse number="4">تافیركرنا یوحەننای ژ ئەسمانی بوو یان ژ مرۆڤان؟»</verse>
				<verse number="5">ئینا دانوستاندن د ناڤ خۆ دا كر و گۆتن: «ئەگەر ئەم بێژین ‹ژ ئەسمانی بوو،› دێ بێژیت، ‹ئەڤجا بۆچی هەوە باوەر ژێ نەكر؟›</verse>
				<verse number="6">لێ ئەگەر ئەم بێژین ‹ژ مرۆڤان بوو› ئەڤ خەلكە هەمی دێ مە بەرباران كەن، چنكو ئەو دپشتڕاستن كو یوحەننا پێغەمبەرە.»</verse>
				<verse number="7">ئینا وان بەرسڤ دا كو ئەو نزانن ژ كێ بوو.</verse>
				<verse number="8">عیسای گۆتە وان: «ئەز ژی نابێژمە هەوە ب چ دەستهەلات ئەز ڤان كاران دكەم.»</verse>
				<verse number="9">ئەوی دەست پێ كر ئەڤ نموونەیە بۆ خەلكی ئینا: «مرۆڤەكی رەزەك دانا و كرە د دەستێ هندەك رەزڤانان دا و بۆ دەمەكێ درێژ چوو وەڵاتەكێ دی.</verse>
				<verse number="10">ل دەمێ چنینێ، بەنیەك هنارتە نك رەزڤانان، داكو پشكا وی ژ بەرهەمێ رەزی بدەنێ، لێ رەزڤانان بەنی قوتا و دەستڤاڵا زڤڕاند.</verse>
				<verse number="11">پاشی ئەوی بەنیەكێ دی هنارت، لێ ئەو ژی قوتا و كرێت كر و دەستڤاڵا زڤڕاند.</verse>
				<verse number="12">پاشی بەنیێ سێیێ هنارت، ئینا ئەو ژی بریندار كر و دەرئێخست.</verse>
				<verse number="13">ئینا خودانێ رەزی گۆت: ‹ئەز چ بكەم؟ ئەز دێ كوڕێ خۆ یێ خۆشتڤی هنێرم، بەلكو رێزێ لێ بگرن.›</verse>
				<verse number="14">لێ دەمێ رەزڤانان دیتی، دانوستاندن د ناڤبەرا خۆ دا كر و گۆت: ‹ئەڤە میراتگرە، وەرن ئەم وی بكوژین، دا میرات بۆ مە بمینیت.›</verse>
				<verse number="15">ئینا وان ئەو دەرئێخستە ژ دەرڤەی رەزی و كوشت. ئەڤجا خودانێ رەزی دێ چ ل وان كەت؟</verse>
				<verse number="16">ئەو دێ هێت و وان رەزڤانان ژ ناڤ بەت و رەزی دەتەڤ هندەكێن دی.» دەمێ خەلكی گو‍‌ھ ل ڤێ چەندێ بووی، گۆتن: «خودێ نەكەت!»</verse>
				<verse number="17">لێ ئەوی بەرێ خۆ دا وان و گۆت: «ئەڤجا رامانا ئەڤا هاتیە نڤیسین چیە؟ ‹ئەو بەرێ هۆستایان رەتكری، یێ بوویە بەرێ بنیاتی.›</verse>
				<verse number="18">هەر كەسێ بكەڤیتە سەر ڤی بەری، دێ پرتكیت و هەر كەسێ بەر بكەڤیتە سەر، دێ وی هەڕشینیت.»</verse>
				<verse number="19">ئینا هەر د وی دەمی دا، سەرۆكێن كاهنان و مامۆستایێن دەستووری بزاڤ كر عیسای بگرن، چنكو ئەوان زانی وی ب ڤێ نموونەیێ بەحسێ وان دكر، لێ ئەو ژ خەلكی ترسیان.</verse>
				<verse number="20">ئینا دویڤچوونا وی كر و هندەك سیخوڕ هنارتنە دۆرێن وی و خۆ ب هندێ دئینا دەر كو ئەو مرۆڤێن راستدارن، داكو عیسای ل سەر ئاخفتنەكا وی بگرن و رادەستی دادگە‍‌ھ و دەستهەلاتا والی بكەن.</verse>
				<verse number="21">ئەوان ئەڤ پرسیارە ژ عیسای كر: «مامۆستا، ئەم دزانین تۆ د ئاخفتن و فێركرنا خۆ دا یێ راستی، تۆ لایەنگریا كەسێ ناكەی، لێ تۆ رێكا خودێ راست نیشا خەلكی ددەی.</verse>
				<verse number="22">بۆ مە رەوایە باجێ بدەینە قەیسەری یان نە؟»</verse>
				<verse number="23">عیسای هەست ب فێلبازیا وان كر و گۆتە وان:</verse>
				<verse number="24">«كا دینارەكێ نیشا من بدەن. ئەڤ وێنە و ناڤێ ل سەر یێن كێنە؟» وان گۆت: «یێن قەیسەرینە.»</verse>
				<verse number="25">ئینا گۆتە وان: «ئەڤجا یێ قەیسەری بدەنە قەیسەری و یێ خودێ ژی بدەنە خودێ.»</verse>
				<verse number="26">ئینا ئەو نەشیان بەرامبەری خەلكی، عیسای ب ئاخفتنەكا وی گونەهبار بكەن. ب بەرسڤا وی حێبەتی بوون و بێدەنگ بوون.</verse>
				<verse number="27">سەدوقی، ئەوێن دبێژن رابوونا مریان نینە، هندەك ژ وان هاتن و پرسیار ژێ كر و گۆتێ:</verse>
				<verse number="28">«مامۆستا، مووسای بۆ مە یا نڤیسی: ئەگەر برایێ ئێكی مر و زاڕۆك ژ هەڤژینا خۆ نەبوون، پێدڤیە برایێ وی هەڤژینا وی بۆ خۆ بینیت و دویندەهێ بۆ ناڤێ برایێ خۆ پەیدا بكەت.</verse>
				<verse number="29">ئەڤجا حەفت برا هەبوون، یێ ئێكێ ژن ئینا و بێ دویندە‍‌ھ مر.</verse>
				<verse number="30">ئینا یێ دوویێ ئەو بۆ خۆ ئینا،</verse>
				<verse number="31">پاشی یێ سێیێ بۆ خۆ ئینا و هۆسا هەر حەفتان. هەمی مرن و چ زاڕۆك ل دویڤ خۆ نەهێلان.</verse>
				<verse number="32">ل دویماهیێ ژن ژی مر.</verse>
				<verse number="33">ئەڤجا ل رۆژا رابوونێ، ئەو ژن دێ هەڤژینا كێ بیت، چنكو هەڤژینا هەر حەفتان بوو؟»</verse>
				<verse number="34">عیسای بەرسڤا وان دا و گۆت: «مرۆڤێن ڤی سەردەمی شوی دكەن و ژنێ دئینن،</verse>
				<verse number="35">لێ ئەوێن دهێنە هژمارتن كو د هەژینە بگەهنە وێ جیهانێ و رابوونا مریان، نە ژنێ دئینن و نە شوی دكەن،</verse>
				<verse number="36">ئێدی ئەو نەشێن بمرن ژی، چنكو ئەو وەكو فریشتەیانن. ئەو كوڕێن خودێنە، چنكو كوڕێن رابوونێنە.</verse>
				<verse number="37">مووسای ژی د سەرهاتیا تڕاشێ دا ، دیار كر كو مری رادبن، دەمێ دەربارەی خودانی دبێژیت: ئەو خودایێ ئیبراهیمی و خودایێ ئیسحاقی و خودایێ یەعقوبیە.</verse>
				<verse number="38">ئەڤجا ئەو نە خودایێ مریانە، لێ یێ زیندیانە، چنكو بۆ وی، هەمی د زیندینە.»</verse>
				<verse number="39">ئینا هندەك مامۆستایێن دەستووری گۆتن: «مامۆستا، تە باش گۆت.»</verse>
				<verse number="40">پشتی هنگی نەوێریان چ پرسیاران ژێ بكەن.</verse>
				<verse number="41">عیسای گۆتە وان: «چەوا دبێژن مەسیح كوڕێ داوودیە؟</verse>
				<verse number="42">چنكو داوود ب خۆ د پەرتووكا زەبوورێ دا دبێژیت: ‹خودانی گۆتە خودانێ من: ل دەستێ من یێ راستێ روینە،</verse>
				<verse number="43">تاكو ئەز دوژمنێن تە بكەمە تەختەپێ بۆ پێیێن تە.›</verse>
				<verse number="44">مادەم داوود دبێژیتێ ‹خودان›، پا چەوا كوڕێ ویە؟»</verse>
				<verse number="45">دەمێ هەمی خەلكی گوهێ خۆ ددایێ، گۆتە شاگردێن خۆ:</verse>
				<verse number="46">«هشیاری مامۆستایێن دەستووری بن. ئەو حەز دكەن ب جلكێن شۆڕ دەركەڤن و حەز دكەن ل بازاڕان سڵاڤ لێ بهێنە كرن و د كنیشتەیان دا ل كورسیكێن پێشیێ بن و ل مێڤانداریان ل سەرێ ژۆری بن.</verse>
				<verse number="47">ئەو مالێ بیژنان دخۆن و بۆ رویمەتی نڤێژان درێژ دكەن. ئەو دێ سزادانەكا گرانتر وەرگرن.»</verse>
			</chapter>
			<chapter number="21">
				<verse number="1">بەرێ خۆ دایێ و دیت دەولەمەند یێ پێشكێشیێن خۆ دكەنە د پارەدانكا پەرستگەهێ دا،</verse>
				<verse number="2">هەروەسا دیت بیژنەكا هەژار یا دوو فلسان دكەتە د پارەدانكێ دا.</verse>
				<verse number="3">ئینا گۆت: «راستیێ دبێژمە هەوە: ڤێ بیژنا هەژار ژ هەمیان پتر كرنە تێدا،</verse>
				<verse number="4">چنكو ڤان هەمیان ژ سامانێ خۆ یێ زێدە پارە دان، لێ وێ سەرەڕای بەلەنگازیا خۆ، هەر چ یێ وێ بۆ ژیارا خۆ هەی كرە تێدا.»</verse>
				<verse number="5">دەمێ هندەكان بەحسێ پەرستگەهێ دكر، كو ب بەرێن جوان و پێشكێشیان هاتیە خەملاندن، عیسای گۆت:</verse>
				<verse number="6">«ئەڤ تشتێن هوین دبینن، رۆژ دێ هێن كو بەر ل سەر بەری نامینیت، هەمی دێ هێنە هەڕفاندن.»</verse>
				<verse number="7">ئینا وان پرسیار ژێ كر و گۆتن: «مامۆستا، ئەڤە دێ كەنگی چێبن؟ و دێ چ نیشان هەبیت، دەمێ رویدانا وان نێزیك ببیت؟»</verse>
				<verse number="8">عیسای گۆت: «هشیار بن نەهێنە دسەردابرن، چنكو گەلەك دێ ب ناڤێ من هێن و دێ بێژن ‹ئەز ئەوم!› و ‹ئەو دەم نێزیك بوو.› ل دویڤ وان نەچن.</verse>
				<verse number="9">دەمێ هەوە گو‍‌ھ ل جەنگ و نەئارامیان دبیت، نەڤەجنقن. چنكو دڤێت ل پێشیێ ئەڤ تشتە روی بدەن. لێ دویماهی ئێكسەر ناهێت.»</verse>
				<verse number="10">پاشی گۆتە وان: «دێ مللەتەك دژی مللەتەكی و پاشایەتیەك دژی پاشایەتیەكێ رابیت</verse>
				<verse number="11">و دێ بیڤەلەرزێن مەزن و ل گەلەك جهان كولب و دەردێن ڤەگر و كوژەك پەیدا بن و تشتێن ب ترس و نیشانێن مەزن دێ ژ ئەسمانی دیار بن.</verse>
				<verse number="12">لێ بەری ڤێ هەمیێ، ژ پێخەمەت ناڤێ من، ئەو دێ هەوە گرن و تەپەسەر كەن و دێ هەوە رادەستی كنیشتەیان كەن و هاڤێژنە د زیندانان دا و دێ هەوە راكێشنە نك پاشا و حوكمداران.</verse>
				<verse number="13">ئەڤ رویدانە دێ چێبن، دا هوین بۆ من شاهدەییێ بدەن.</verse>
				<verse number="14">ئەڤجا خۆ ئێكدل كەن و بەری هنگی خەمێ نەخۆن كا دێ چەوا بەڕەڤانیێ ژ خۆ كەن،</verse>
				<verse number="15">چنكو ئەز دێ دەڤ و ئاقلمەندیەكێ دەمە هەوە، هەمی بەرهنگارێن هەوە نەشێن بەرگریێ بكەن یان بەرسڤا ئاخفتنێن هەوە بدەن.</verse>
				<verse number="16">خۆ دایك و باب و برا و مرۆڤ و هەڤالێن هەوە ژی دێ هەوە رادەستی دەستهەلاتداران كەن و ژ هەوە دەنە كوشتن.</verse>
				<verse number="17">دێ ژ بەر ناڤێ من كەربێن هەمیان ژ هەوە ڤەبن،</verse>
				<verse number="18">لێ مویەك ژ سەرێ هەوە ژ ناڤ ناچیت،</verse>
				<verse number="19">ب خۆڕاگرتنا خۆ هوین دێ ژیانا خۆ ب دەست ڤە ئینن.</verse>
				<verse number="20">دەمێ هوین دبینن ئورشەلیم ب لەشكەران یا دۆرپێچ كریە، هنگی بزانن وێرانكرنا وێ نێزیك بوو.</verse>
				<verse number="21">هنگی ئەوێن ل دەڤەرا یەهودیایێ بلا بڕەڤنە چیایان، ئەوێن د ئورشەلیمێ دا بلا ژێ دەربكەڤن، ئەوێن ل گوندان بلا نەچنە باژێڕی،</verse>
				<verse number="22">چنكو ئەڤ رۆژێن هەنێ یێن تۆلڤەكرنێنە، داكو هەر تشتێ هاتیە نڤیسین ب ج‍‌ھ بهێت،</verse>
				<verse number="23">ل وان رۆژان، نەخوزیكێن ژنكێن دووگیان و شیردەران! چنكو دێ تەنگاڤیەكا گران ب سەر ئەردی و تۆڕەبوونەكا مەزن ب سەر ڤی مللەتی دا هێت.</verse>
				<verse number="24">دێ ب دەڤێ شیری كەڤن و ب دیلی بۆ ناڤ هەمی مللەتان دێ هێنە برن و ئورشەلیم دێ ژ لایێ مللەتان ڤە هێتە بنپێ كرن، تاكو دەمێن مللەتان ب دویماهی دهێت.</verse>
				<verse number="25">دێ نیشان ل هەیڤ و رۆژ و ستێران پەیدا بن، ل سەر ئەردی ژی ژ بەر هورمە هورما دەریایێ و پێلێن وێ، مللەت دێ بزدیێن و شاش بن.</verse>
				<verse number="26">دێ مرۆڤ دلگرتی بن، ژ بەر ترس و چاڤەڕێكرنا وان تشتێن كو دێ ب سەرێ جیهانێ هێن، چنكو هێزێن ئەسمانان دێ هێنە تێكهەژاندن.</verse>
				<verse number="27">هنگی دێ بینن ‹كوڕێ مرۆڤ ب هێز و گەلەك مەزناهی د ناڤ عەورەكی دا یێ دهێت.›</verse>
				<verse number="28">دەمێ ئەڤ تشتە دەست پێ دكەن، راست راوەستن و سەرێ خۆ بلند كەن، چنكو رزگاركرنا هەوە نێزیك دبیت.»</verse>
				<verse number="29">نموونەیەك ژی بۆ وان ئینا: «بەرێ خۆ بدەنە دارهژیرێ و دارێن دی.</verse>
				<verse number="30">دەمێ بەلگ دان، هوین ب خۆ دبینن و دزانن هاڤین یا نێزیكە.</verse>
				<verse number="31">وەسا هوین ژی، دەمێ دبینن ئەڤ تشتە روی ددەن، بزانن كو پاشایەتیا خودێ یا نێزیكە.</verse>
				<verse number="32">راستیێ دبێژمە هەوە: ئەڤ نفشە ژ ناڤ ناچیت تا هەمی تشت روی نەدەن.</verse>
				<verse number="33">ئەرد و ئەسمان دێ ژ ناڤ چن، لێ پەیڤێن من چ جاران ژ ناڤ ناچن.</verse>
				<verse number="34">هشیاری خۆ بن، نەكو دلێن هەوە ب مەی ڤەخوارنێ و سەرخۆشیێ و خەمێن ژیانێ گران ببن و ئەو رۆژ ژ نشكەكێ ڤە ب سەر هەوە دا بهێت،</verse>
				<verse number="35">چنكو دێ وەكو خەفكەكێ، هەمی ئاكنجیێن سەر رویێ ئەردی گریت.</verse>
				<verse number="36">ئەڤجا هشیار بمینن و ل هەمی دەمان نڤێژان بكەن، داكو هوین بشێن خۆ ژ ڤان هەمی تشتێن كو نێزیكە دێ روی دەن قورتال بكەن و رویسپی ل بەرامبەر كوڕێ مرۆڤ راوەستن.»</verse>
				<verse number="37">عیسای ب رۆژ ل پەرستگەهێ فێركرن دكر و ب شەڤ دەردكەفت و ل چیایێ دبێژنێ چیایێ زەیتوونان دما.</verse>
				<verse number="38">خەلك هەمی ژی سپێدێ زوی رادبوون و دهاتنە پەرستگەهێ، دا گوهێ خۆ بدەنێ.</verse>
			</chapter>
			<chapter number="22">
				<verse number="1">جەژنا نانێ شكەڤا نێزیك بوو، یا كو دبێژنێ جەژنا دەربازبوونێ.</verse>
				<verse number="2">سەرۆكێن كاهنان و مامۆستایێن دەستووری ل رێكەكێ دگەڕیان كا چەوا عیسای بكوژن، چنكو ئەو ژ مللەتی دترسیان.</verse>
				<verse number="3">ئینا ئبلیس كەفتە د دلێ یەهودای دا، یێ كو دگۆتنێ ‹ئەسخەریوتی› و ئەو ئێك ژ دوازدە شاگردان بوو.</verse>
				<verse number="4">ئەو چوو و ل گەل سەرۆكێن كاهنان و سەركردەیێن زێرەڤانێن پەرستگەهێ ئاخفت، كا دێ چەوا عیسای رادەستی وان كەت.</verse>
				<verse number="5">ئینا كەیفا وان هات و بڕیار دا هندەك پارەیان بدەنێ.</verse>
				<verse number="6">ئەو ژی ب وێ چەندێ رازی بوو و ل دەلیڤەیەكێ دگەڕیا، دا وی ل دویری خەلكی رادەستی وان بكەت.</verse>
				<verse number="7">رۆژا جەژنا نانێ شكەڤا هات، كو پێدڤی بوو تێدا بەرخێ دەربازبوونێ سەرژێ كەن.</verse>
				<verse number="8">ئینا عیسای، پەترۆس و یوحەننا هنارتن و گۆت: «هەڕن و بۆ مە شیڤا جەژنا دەربازبوونێ ئامادە بكەن، داكو ئەم بخۆین.»</verse>
				<verse number="9">ئینا پرسیار ژێ كر: «تە دڤێت ئەم ل كیرێ ئامادە بكەین؟»</verse>
				<verse number="10">وی گۆتە وان: «گوهێ خۆ بدەنێ: دەمێ هوین دچنە ناڤ باژێڕی، دێ زەڵامەك هێتە پێشیا هەوە، جەڕەكێ ئاڤێ یێ هەلگرتی، ئەڤجا ل دویڤ وی هەڕنە وێ مالا ئەو دچیتە د ژۆرڤە</verse>
				<verse number="11">و بێژنە خودانێ وێ مالێ: ‹مامۆستا دبێژیتە تە: كانێ ئەو ژۆرا مێڤانان یا ئەز دێ ل گەل شاگردێن خۆ تێڤە شیڤا دەربازبوونێ خۆم؟›</verse>
				<verse number="12">ئەو دێ ل قاتێ سەری ژۆرەكا مەزن، یا رائێخستی نیشا هەوە دەت. ل وێرێ ئامادە بكەن.»</verse>
				<verse number="13">چوون و هەروەكو گۆتبوویێ وەسا دیت. ئەڤجا شیڤا دەربازبوونێ ئامادە كر.</verse>
				<verse number="14">گاڤا ئەو دەم هاتی، ئەو ل گەل هنارتیان ل سەر سفرێ روینشت</verse>
				<verse number="15">و گۆتە وان: «من گەلەك حەز دكر، ڤێ شیڤا دەربازبوونێ ل گەل هەوە بخۆم، بەری ئازارێ بكێشم.</verse>
				<verse number="16">چنكو ئەز دبێژمە هەوە: ئێدی وێ ناخۆم تاكو د پاشایەتیا خودێ دا تەمام دبیت.»</verse>
				<verse number="17">پاشی پەرداغەك هەلگرت و سوپاسیا خودێ كر و گۆت: «ڤێ بگرن و د ناڤبەرا خۆ دا لێكڤەكەن،</verse>
				<verse number="18">چنكو ئەز دبێژمە هەوە: ئێدی ئەز ژ بەرهەمێ مێوێ ڤەناخۆم تا پاشایەتیا خودێ بهێت.»</verse>
				<verse number="19">وی نان ژی هەلگرت و سوپاسی كر، كەر كر و دا وان و گۆت: «ئەڤە لەشێ منە، یێ كو پێخەمەتی هەوە دێ هێتە دان. هوین ڤێ چەندێ بۆ بیرئینانا من بكەن.»</verse>
				<verse number="20">هەروەسا پشتی شیڤێ پەرداغ ژی هەلگرت و گۆت: «ئەڤ پەرداغە پەیمانا نویە ب خوینا من، كو پێخەمەتی هەوە دێ هێتە رشتن.</verse>
				<verse number="21">لێ ئەڤە دەستێ وی كەسێ من ددەتە دەست، یێ ل گەل من ل سەر سفرێ.</verse>
				<verse number="22">راستە، كوڕێ مرۆڤ دێ وەسا چیت، كا چەوا بۆ هاتیە دانان، لێ نەخوزیكێن وی كەسی یێ وی رادەست بكەت.»</verse>
				<verse number="23">ئینا د ناڤ خۆ دا كەفتنە دانوستاندنێ، كا كێ ژ وان ل بەرە ڤێ چەندێ بكەت.</verse>
				<verse number="24">هەروەسا گەنگەشەیەك د ناڤبەرا وان دا پەیدابوو كا د ناڤ وان دا كی ب یێ هەری مەزن بهێتە هژمارتن.</verse>
				<verse number="25">ئینا عیسای گۆتە وان: «پاشایێن مللەتان سەروەریێ ل وان دكەن و ئەو كەسێن دەستهەلات ل سەر وان هەی، ب چاكخواز دهێنە بناڤكرن.</verse>
				<verse number="26">لێ بۆ هەوە وەسا نابیت. بلا یێ هەری مەزن د ناڤ هەوە دا، وەكو یێ بچویكترین بیت و رێبەر وەكو خزمەتكاری بیت.</verse>
				<verse number="27">ئەڤجا یێ مەزنتر كیە: ئەوێ ل سەر سفرێ روینشتی یان ژی یێ خزمەتێ دكەت؟ ما نە ئەوە یێ روینشتی؟ لێ ئەز د ناڤ هەوە دا وەكو وی كەسیمە یێ خزمەتێ دكەت.</verse>
				<verse number="28">هوینن یێن كو د تاقیكرنێن من دا ل گەل من ماین.</verse>
				<verse number="29">ئەز ژی دێ پاشایەتیێ دەمە هەوە هەروەكو بابێ من ئەو دایە من،</verse>
				<verse number="30">داكو هوین د پاشایەتیا من دا ل سەر سفرا من بخۆن و ڤەخۆن و ل سەر تەختان روینن و دادوەریێ ل سەر هەر دوازدە هۆزێن ئیسرائیل بكەن.</verse>
				<verse number="31">شەمعون، شەمعون، گوهێ خۆ بدێ: ئبلیسی داخوازا هەوە یا كری، دا وەكو گەنمی هەوە بێژینگ بكەت.</verse>
				<verse number="32">لێ من بۆ تە داخواز ژ خودێ كر، داكو باوەریا تە ژ ناڤ نەچیت. تۆ ژی دەمێ ڤەگەڕیای، برایێن خۆ بهێز بئێخە.»</verse>
				<verse number="33">ئینا شەمعونی گۆتێ: «خودان، ئەز یێ ئامادەمە ل گەل تە بۆ زیندانێ و مرنێ ژی بچم.»</verse>
				<verse number="34">عیسای گۆت: «پەترۆس، ئەز دبێژمە تە: ئەڤرۆ بەری دیكل بانگ بدەت، تۆ دێ سێ جاران ماندەل كەی، كو تۆ من دنیاسی.»</verse>
				<verse number="35">پاشی گۆتە وان: «دەمێ من هوین بێی كیسكێ پارەی و چانتك و پێلاڤ هنارتین، ما هەوە پێدڤی ب تشتەكی هەبوو؟» ئینا گۆتن: «نەخێر.»</verse>
				<verse number="36">عیسای گۆتە وان: «لێ ڤێ گاڤێ هەر كەسێ كیسكەكێ پارەی یان چانتكەك هەبیت بلا هەلگریت. یێ شیر نەبیت، بلا كراسێ خۆ بفرۆشیت و شیرەكی پێ بكڕیت.</verse>
				<verse number="37">ئەز دبێژمە هەوە: ئەڤا هاتیە نڤیسین: ‹و ل گەل سەرپێچكاران هاتە هژمارتن› پێدڤیە ب من ب ج‍‌ھ بهێت، چنكو ئەو تشتێن دەربارەی من، ب ج‍‌ھ دهێن.»</verse>
				<verse number="38">ئینا گۆتن: «خودان، ئەڤە دوو شیر یێ ل ڤێرێ هەین.» ئینا وی گۆتە وان: «بەسە.»</verse>
				<verse number="39">پاشی دەركەفت و وەكو هەر جار چوو چیایێ زەیتوونان و شاگردێن وی ب دویڤ كەفتن.</verse>
				<verse number="40">دەمێ گەهشتیە وێرێ، گۆتە وان: «نڤێژان بكەن، دا هوین نەكەڤنە د تاقیكرنێ دا.»</verse>
				<verse number="41">ب دویراتیا هاڤێتنا بەرەكی ژ وان دویر كەفت و چۆكڤەدان و نڤێژ كر</verse>
				<verse number="42">و گۆت: «بابۆ، ئەگەر حەز بكەی، ڤێ پەرداغێ ژ من دەرباز كە، لێ نە ب حەزا من، بەلكو بلا ب حەزا تە بیت.»</verse>
				<verse number="43">ئینا فریشتەیەك ژ ئەسمانی بۆ وی دیار بوو و ئەو بهێز ئێخست.</verse>
				<verse number="44">عیسای د تەنگاڤیێ دا، پتر ب گەرمی نڤێژ دكر و خوها وی وەكو چپكێن خوینێ لێ هاتن و دكەفتنە ئەردی.</verse>
				<verse number="45">پشتی ژ نڤێژێ رابووی، هاتە نك شاگردان، دیت ئەو ژ خەمان دا یێن د خەو چووین.</verse>
				<verse number="46">ئینا گۆتە وان: «بۆچی هوین د نڤستینە؟ رابن و نڤێژان بكەن، دا هوین نەكەڤنە د تاقیكرنێ دا.»</verse>
				<verse number="47">دەمێ عیسا دئاخفت، وەسا چێبوو كۆمەكا مرۆڤان ب سەر وان دا گرت و ئەوێ دبێژنێ یەهودا، كو ئێك ژ هەر دوازدان بوو، ل پێشیا وان بوو. ب پێش عیسای ڤە هات دا ماچی بكەت.</verse>
				<verse number="48">عیسای گۆتێ: «یەهودا، ما ب ماچەكێ تۆ كوڕێ مرۆڤ ددەیە گرتن؟»</verse>
				<verse number="49">دەمێ ئەوێن ل دەوروبەرێن وی زانی دێ چ روی دەت، گۆتن: «خودان، ئەم ب شیری دانینێ؟»</verse>
				<verse number="50">هنگی ئێكی ژ وان شیر ڤەوەشاندە بەنیێ سەرۆككاهنی و گوهێ وی یێ راستێ ژێڤە كر.</verse>
				<verse number="51">عیسای بەرسڤ دا و گۆت: «بەسە، بهێلن.» و دەستێ خۆ كرە گوهێ وی و ساخ كر.</verse>
				<verse number="52">پاشی عیسای گۆتە سەرۆكێن كاهنان و سەركردەیێن زێرەڤانێن پەرستگەهێ و ریهسپیان، ئەوێن ب سەر وی دا گرتی: «دێ بێژی هوین بۆ ب سەرداگرتنا قاچاخەكی ب شیر و داران دەركەفتین!</verse>
				<verse number="53">هەر رۆژ ئەز ل پەرستگەهێ د ناڤ هەوە دا بووم، هەوە دەستێ خۆ درێژ نەكرە من. لێ ئەڤەیە دەمێ هەوە و دەستهەلاتا تاریستانێ.»</verse>
				<verse number="54">عیسا گرت و بر و كرە د مالا سەرۆككاهنی ڤە. پەترۆس ژی ژ دویر ڤە ب دویڤ را دچوو.</verse>
				<verse number="55">دەمێ ئاگرەك ل نیڤا حەوشێ هەلكری و ل گەل ئێك روینشتین، پەترۆس ژی د ناڤ وان دا روینشت.</verse>
				<verse number="56">كچكەكا خزمەتكار پەترۆس دیت یێ ل بەر رۆناهیا ئاگری روینشتی، ئینا ب هویری بەرێ خۆ دایێ و گۆت: «ئەڤە ژی ل گەل وی بوو!»</verse>
				<verse number="57">لێ وی ماندەل كر و گۆت: «كچێ، ئەز وی نانیاسم!»</verse>
				<verse number="58">پشتی دەمەكێ كورت ئێكێ دی ئەو دیت و گۆتێ: «تۆ ژی ژ وانی!» لێ پەترۆسی گۆت: «برا، ئەز نە ژ وانم!»</verse>
				<verse number="59">پشتی نێزیكی دەمژمێرەكێ بوری، ئێكێ دی دووپات كر و گۆت: «ب راستی ئەڤە ژی ل گەل وان بوو، چنكو ئەو ژی جەلیلییە!»</verse>
				<verse number="60">پەترۆسی گۆت: «برا، ئەز نزانم تۆ چ دبێژی!» ئینا د ج‍‌ھ دا دەمێ ئەو دئاخفت، دیكلی بانگ دا.</verse>
				<verse number="61">خودان لێ زڤڕی و رك و رك ل پەترۆسی نێڕی، ئینا ئاخفتنا خودانی هاتە بیرا پەترۆسی دەمێ گۆتیێ: «ئەڤرۆ، بەری دیكل بانگ بدەت، تۆ دێ سێ جاران من ماندەل كەی.»</verse>
				<verse number="62">پەترۆس دەركەفتە ژ دەرڤە و گریەكا تەحل كر.</verse>
				<verse number="63">ئەو زەڵامێن زێرەڤانی ل عیسای دكر تڕانە پێ دكرن و لێ ددان</verse>
				<verse number="64">و چاڤێن وی گرێ دان و پرسیار ژێ دكر: «ئەگەر تۆ پێغەمبەر بی، بێژە كی بوو دانایە تە؟»</verse>
				<verse number="65">گەلەك ئاخفتنێن دی یێن كرێت ژی دگۆتنێ.</verse>
				<verse number="66">دەمێ بوویە رۆژ، جڤاتا ریهسپیێن مللەتی و سەرۆكێن كاهنان و مامۆستایێن دەستووری كۆمبوون و عیسا برە پێشیا جڤاتا خۆ.</verse>
				<verse number="67">گۆتن: «ئەگەر تۆی مەسیح، بێژە مە.» ئینا گۆتە وان: «ئەگەر ئەز بێژمە هەوە، هوین هەر باوەر ناكەن</verse>
				<verse number="68">و ئەگەر ئەز پرسیارێ ژی ژ هەوە بكەم، هوین بەرسڤا من هەر نادەن.</verse>
				<verse number="69">لێ ژ نوكە پێڤە ‹كوڕێ مرۆڤ دێ ل دەستێ راستێ یێ خودایێ هێزدار یێ روینشتی بیت.› »</verse>
				<verse number="70">ئینا هەمیان گۆت: «ئانكو تۆ كوڕێ خودێیی؟» ئەوی ژی گۆتە وان: «هوین ب خۆ دبێژن ئەز ئەوم.»</verse>
				<verse number="71">ئینا گۆتن: «ما ئێدی مە چ پێدڤی ب شاهدەییێ هەیە؟ ئەڤە مە ب خۆ ژ دەڤێ وی بهیست.»</verse>
			</chapter>
			<chapter number="23">
				<verse number="1">پاشی هەمی جڤات رابوو و عیسا برە نك پیلاتۆسی</verse>
				<verse number="2">و دەست پێ كر سكالا ل وی كرن و گۆتن: «مە دیت ئەڤە یێ مللەتێ مە د سەردا دبەت و ناهێلیت باج بۆ قەیسەری بهێتە دان و دبێژیت كو ئەو مەسیحە، ئانكو پاشایە.»</verse>
				<verse number="3">ئینا پیلاتۆسی پرسیار ژێ كر: «ئەرێ تۆ پاشایێ جوهیانی؟» عیسای بەرسڤا وی دا: «تە ب خۆ گۆت.»</verse>
				<verse number="4">ئینا پیلاتۆسی گۆتە سەرۆكێن كاهنان و جەماوەری: «ئەز چ تاوانەكێ ل نك ڤی مرۆڤی نابینم.»</verse>
				<verse number="5">لێ ئەو ل سەر ئاخفتنا خۆ رژد بوون و گۆتن: «ئەو ب فێركرنا خۆ ل هەمی یەهودیایێ، هەر ژ جەلیل و تا ڤێرێ، مللەتی دئازرینیت.»</verse>
				<verse number="6">دەمێ پیلاتۆسی ئەڤە گو‍‌ھ لێ بووی، پرسیاركر: «ئەرێ ئەڤ زەڵامە جەلیلییە؟»</verse>
				<verse number="7">دەمێ زانی عیسا ل ژێر دەستهەلاتا هێرودێسییە، هنارتە نك هێرودێسی، كو ئەو ژی د وان رۆژان دا ل ئورشەلیمێ بوو.</verse>
				<verse number="8">دەمێ هێرودێسی عیسا دیتی، گەلەك كەیفخۆش بوو. ئەو دەمەكێ درێژ بوو دڤیا ببینیت، چنكو وی گەلەك تشت دەربارەی عیسای گو‍‌ھ لێ ببوون و هزرەتا وی بوو نیشانەكێ ل سەر دەستێ وی ببینیت.</verse>
				<verse number="9">هێرودێسی گەلەك پرسیار ل بەر وی دانان، لێ عیسای چ بەرسڤ نەدان.</verse>
				<verse number="10">ئەڤجا سەرۆكێن كاهنان و مامۆستایێن دەستووری هاتنە پێش و ئەو ب توندی تاوانبار كر.</verse>
				<verse number="11">پاشی هێرودێسی ل گەل سەربازێن خۆ سڤكاتی و تڕانە پێ كرن و كراسەكێ جوان كرە بەر و ڤەگەڕاندە نك پیلاتۆسی.</verse>
				<verse number="12">ل وێ رۆژێ پیلاتۆس و هێرودێس بوونە هەڤالێن ئێك، چنكو ژ بەری هنگی دوژمناتی د ناڤبەرا وان دا هەبوو.</verse>
				<verse number="13">پیلاتۆسی سەرۆكێن كاهنان و رێبەرێن مللەتی و خەلك داخواز كرن</verse>
				<verse number="14">و گۆتە وان: «هەوە ئەڤ مرۆڤە ئینایە نك من وەكو كەسەكێ مللەتی د سەردا دبەت. ئەڤە من بەرامبەری هەوە لێپرسین كر و من هیچ تاوانەك ل نك ڤی مرۆڤی نەدیت ژ وان تاوانێن هوین سكالایێ لێ دكەن.</verse>
				<verse number="15">هێرودێسی ژی چ ژێ نەدیتیە، لەوما ڤەگەڕاندە نك مە. ئەڤی چ تشتێ وەسا نەكریە كو هەژی مرنێ بیت.</verse>
				<verse number="16">ئەڤجا ئەز دێ وی قامچی دەم و بەردەم.»</verse>
				<verse number="17">ل سەر وی یا فەربوو، ل هەر جەژنەكێ ئێكی بۆ وان بەردەت.</verse>
				<verse number="18">لێ هەمیان پێكڤە كرە گازی: «ئەڤی ببە و بۆ مە باراباسی بەردە.»</verse>
				<verse number="19">باراباس ژ ئەگەرێ تێكدانا د باژێڕی دا چێبووی و كوشتنێ هاتبوو زیندان كرن.</verse>
				<verse number="20">جارەكا دی پیلاتۆس بۆ وان ئاخفت، چنكو دڤیا عیسای بەردەت.</verse>
				<verse number="21">ئەوان پێكڤە كرە گازی: «ل خاچێ بدە! ل خاچێ بدە!»</verse>
				<verse number="22">ئینا جارا سێیێ گۆتە وان: «ما ئەڤی چ خرابی كریە؟ من چ تاوان ل نك وی نەدیتن كو سزایێ وی مرن بیت، ئەڤجا ئەز دێ وی قامچی دەم و بەردەم.»</verse>
				<verse number="23">لێ ئەو ل سەر ركا خۆ مان و ب دەنگەكێ بلند كرە گازی و داخواز كر بهێتە خاچدان و دەنگێ وان ب سەر دەنگێ وی كەفت.</verse>
				<verse number="24">ئینا پیلاتۆسی بڕیار دا داخوازا وان ب ج‍‌ھ بهێت.</verse>
				<verse number="25">ئەڤجا ئەو بەردا یێ ژ ئەگەرێ تێكدانێ و كوشتنێ هاتیە گرتن، ئەوێ وان داخواز كری. عیسا ژی رادەستی حەزا وان كر.</verse>
				<verse number="26">دەمێ وان عیسا دبر، وان زەڵامەكێ قەیرەوانی گرت، ژ ئاقاری دهات، ناڤێ وی شەمعون بوو، خاچ دانا سەر ملێن وی داكو ل دویڤ عیسای ببەت.</verse>
				<verse number="27">جەماوەرەكێ مەزن ژ خەلكی ب دویڤ كەفتبوون و د ناڤ وان دا ژنك ژی هەبوون سینگێ خۆ ڤەدقوتا و بۆ دگریان.</verse>
				<verse number="28">ئینا عیسا ل وان زڤڕی و گۆت: «كچێن ئورشەلیمێ، بۆ من نەگریێن، لێ هوین بۆ خۆ و بۆ زاڕۆكێن خۆ بگریێن.</verse>
				<verse number="29">چنكو ئەڤە هندەك رۆژ دێ هێن، مرۆڤ دێ بێژن: ‹خوزیكێن ژنێن خرش و زكێن زاڕۆك نەبووین و سنگێن شیر نەدای.›</verse>
				<verse number="30">هنگی دێ مرۆڤ دەست پێ كەن و بێژنە چیایان ‹ب سەر مە دا وەرن› و بێژنە گركان ‹مە بنخێڤن.›</verse>
				<verse number="31">چنكو ئەگەر ڤێ ب سەرێ دارا تەڕ بینن، پا دێ رەوشا یا هشك چ بیت؟»</verse>
				<verse number="32">دوو كەسێن دی یێن گونەهبار ژی برن دا د گەل وی دا بهێنە كوشتن.</verse>
				<verse number="33">دەمێ گەهشتینە وی جهێ دبێژنێ كلۆخ، ئەو ل وێرێ ل گەل گونەهباران خاچ دا، ئێك ل لایێ وی یێ راستێ و یێ دی ل لایێ وی یێ چەپێ.</verse>
				<verse number="34">ئینا عیسای گۆت: «بابۆ، ل وان ببورە، چنكو ئەو نزانن چ دكەن.» پاشی ب هاڤێتنا پشكێ جلكێن وی ل سەر خۆ لێكڤەكرن.</verse>
				<verse number="35">خەلك ل وێرێ یێ راوەستیای بوو بەرێ خۆ ددایێ. سەرۆكان ژی تڕانە پێ دكرن و دگۆتن: «وی هندەكێن دی قورتال كرن، ئەڤجا ئەگەر ئەوە مەسیح، هەلبژارتیێ خودێ، بلا خۆ قورتال بكەت!»</verse>
				<verse number="36">سەربازان ژی تڕانە پێ كرن و خۆ نێزیكی وی كر و سهك بۆ پێشكێش كر</verse>
				<verse number="37">و گۆتن: «ئەگەر تۆ پاشایێ جوهیانی، خۆ قورتال بكە!»</verse>
				<verse number="38">دەپەك ژی ل هنداڤ سەرێ وی یێ هەلاویستی بوو و ئەڤ چەندە ل سەر نڤیسی بوو: «ئەڤە پاشایێ جوهیانە.»</verse>
				<verse number="39">ئێك ژ وان گونەهبارێن هەلاویستی جڤین ددانێ و دگۆت: «ما تۆ مەسیح نینی؟ دێ خۆ و مە قورتال بكە.»</verse>
				<verse number="40">لێ یێ دی ئەو پاشڤە بر و گۆتێ: «ما تۆ ژ خودێ ناترسی، نێ تۆ ژی یێ ل ژێر هەمان سزای؟</verse>
				<verse number="41">سزایێ مە یێ دادپەروەرانەیە، چنكو ئەم یێ سزایێ كریارێن خۆ وەردگرین، لێ ڤی مرۆڤی چ خرابی نەكریە.»</verse>
				<verse number="42">پاشی گۆت: «عیسا، من بینە بیرا خۆ دەمێ تۆ بهێیە د پاشایەتیا خۆ دا.»</verse>
				<verse number="43">عیسای گۆتێ: «راستیێ دبێژمە تە، تۆ دێ ئەڤرۆ د گەل من دا ل بەهەشتێ بی.»</verse>
				<verse number="44">دەمژمێر نێزیكی دوازدەی نیڤرۆ بوو، ژ وی دەمی تا دەمژمێر سێ، تاریاتیێ هەمی ئەرد گرت،</verse>
				<verse number="45">چنكو چاڤێ رۆژێ تاری بوو. پەردەیا پەرستگەهێ ژی د نیڤێ را شەق بوو و بوو دوو پارچە.</verse>
				<verse number="46">عیسای ب دەنگەكێ بلند كرە گازی و گۆت: «بابۆ، ئەز گیانێ خۆ ددەمە دەستێن تە.» پشتی ئەڤە گۆتی، گیانێ خۆ ژ دەست دا.</verse>
				<verse number="47">دەمێ سەرلەشكەری ئەڤ تشتێ چێبووی دیتی، پەسنا خودێ كر و گۆت: «ب راستی، ئەڤ مرۆڤە یێ راستدار بوو.»</verse>
				<verse number="48">هەمی ئەوێن بۆ دیتنا ڤی دیمەنی خڕڤەبووین، دەمێ ئەو تشتێن چێبووین دیتین، ڤەگەڕیان و ل سینگێ خۆ ددا.</verse>
				<verse number="49">لێ هەمی نیاسێن وی و ئەو ژنكێن ژ جەلیلێ ل دویڤ هاتین، ژ دویر ڤە راوەستیابوون و بەرێ خۆ ددانە وی سەروبەری.</verse>
				<verse number="50">زەڵامەك ب ناڤێ یوسڤ هەبوو، ئەندامەكێ جڤاتا ریهسپیێن مللەتی و مرۆڤەكێ باش و یێ راستدار بوو.</verse>
				<verse number="51">ئەو ل گەل بڕیارا جڤاتێ و كریارا وان نەبوو. ئەو ژ باژێڕێ ئاریمەتیایێ بوو، كو ئەو ژی ئێك ژ باژێڕێن جوهیانە. ئەوی ژی چاڤەڕێیا پاشایەتیا خودێ دكر.</verse>
				<verse number="52">ئەڤ مرۆڤە چوو نك پیلاتۆسی و داخوازا تەرمێ عیسای ژێ كر.</verse>
				<verse number="53">پاشی ژ خاچێ ئینا خوارێ و ب كتانی كفن كر و دانا د گۆڕەكێ د كەڤری كۆلای دا، بەری هنگی كەسەك تێدا نەهاتبوو ڤەشارتن.</verse>
				<verse number="54">ئەو رۆژا ئامادەكرنێ بوو و شەمبیێ دەست پێ دكر.</verse>
				<verse number="55">ئەو ژنكێن ژ جەلیلێ ل گەل عیسای هاتین، ب دویڤ یوسڤی كەفتن و گۆڕ دیت كا تەرمێ وی چەوا دانایە.</verse>
				<verse number="56">پاشی ڤەگەڕیانەڤە و دەرمانك و موڕ ئامادە كرن و ل شەمبیێ، ل دویڤ فەرمانا دەستووری، بێهنا خۆ ڤەدان.</verse>
			</chapter>
			<chapter number="24">
				<verse number="1">ل رۆژا ئێكێ ژ حەفتیێ ، ل گەل ئەلندێ، ئەو ژنك چوونە سەر گۆڕی و دەرمانكێن ژ بەری هنگی ئامادە كرین، ل گەل خۆ برن.</verse>
				<verse number="2">وان دیت ئەو بەرێ د دەرێ گۆڕی دا یێ هاتیە گڕێلكرن.</verse>
				<verse number="3">چوونە ژۆر و وان تەرمێ خودان عیسای نەدیت.</verse>
				<verse number="4">دەمێ هێشتا ئەو ژ ڤێ چەندێ د مەندەهۆش، ژ نشكەكێ ڤە دوو زەڵام ب جلكێن تەیسۆك ل نك وان راوەستیان.</verse>
				<verse number="5">ئەوان ژ ترسان دا خۆ بەردا ئەردی، ئینا وان زەڵامان گۆتە وان: «بۆچی هوین د ناڤ مریان دا ل یێ زیندی دگەڕیێن؟</verse>
				<verse number="6">ئەو نە ل ڤێرێیە، یێ رابووی. بیننە بیرا خۆ دەمێ هێشتا ئەو ل جەلیلێ چ گۆتە هەوە:</verse>
				<verse number="7">‹دڤێت كوڕێ مرۆڤ رادەستی گونەهكاران بهێتە كرن و بهێتە خاچدان و ل رۆژا سێیێ راببیتەڤە.›»</verse>
				<verse number="8">ئینا گۆتنا وی هاتە بیرا وان.</verse>
				<verse number="9">ئەو ژ سەر گۆڕی ڤەگەڕیانەڤە و ئەڤە هەمی گەهاندە هەر یازدە شاگردان و هەمیێن دی.</verse>
				<verse number="10">ئەوێن نوچە گەهاندیە هنارتیان، ئەڤە بوون: مەریەما مەجدەلی، یووەننا، مەریەما دایكا یەعقوبی و هندەكێن دی ئەوێن د گەل وان دا بوون.</verse>
				<verse number="11">ل نك هنارتیان، هەروەكو ئەو ژ بەر دئاخڤن و باوەر ژ وان نەكر،</verse>
				<verse number="12">لێ پەترۆس رابوو و غار دا سەر گۆڕی. وی خۆ چەماند و ب تنێ پارچەیێن كتانی دیتن، ئینا ئەو ژ وێرێ چوو، یێ حێبەتی بوو ژ وێ رویدانێ.</verse>
				<verse number="13">وەسا چێبوو دوو شاگرد هەر د وێ رۆژێ دا دچوونە گوندەكی دبێژنێ ئەمائۆس، ئەڤ گوندە نێزیكی یازدە كیلۆمەتران ژ ئورشەلیمێ یێ دویر بوو.</verse>
				<verse number="14">ئەو دەربارەی هەمی رویدانێن پەیدا بووین ل گەل ئێكودوو دئاخفتن.</verse>
				<verse number="15">دەمێ ئەو دئاخفتن و دانوستاندن دكر، عیسا ب خۆ نێزیكی وان بوو و ل گەل وان ب رێ چوو،</verse>
				<verse number="16">لێ چاڤێن وان ژ نیاسینا وی هاتنە گرتن.</verse>
				<verse number="17">وی گۆتە وان: «هوین بڕێڤە، ل گەل ئێك، بەحسێ چ دكەن؟» ئینا ب رویەكێ خەمگین راوەستیان.</verse>
				<verse number="18">ئێكی ژ وان ناڤێ وی كلیوپاس بوو، بەرسڤ دا و گۆتێ: «چەوا ژ بیانیێن ل ئورشەلیمێ، تە ب تنێ نەزانیە كا د ڤان رۆژان دا چ تشتی ل وێرێ رویدایە؟»</verse>
				<verse number="19">ئینا گۆتە وان: «ما چ رویدایە؟» وان گۆت: «ئەم یێ بەحسێ رویدانێن دەربارەی عیسایێ ناسیرەیی دكەین، كو پێغەمبەرەك بوو، ل نك خودێ و هەمی مللەتی، د گۆتن و كریارێ دا، خودان هێز بوو</verse>
				<verse number="20">و كا چەوا سەرۆكێن كاهنان و رێبەرێن مە، ئەو رادەستی سزایێ مرنێ كر و خاچدا.</verse>
				<verse number="21">لێ هیڤیا مە ئەو بوو، كو ئەوە یێ ئیسرائیلێ رزگار بكەت. سەرەڕای ڤێ هەمیێ، ئەڤە رۆژا سێیێیە ژ رویدانا وان تشتان.</verse>
				<verse number="22">د سەر ڤێ چەندێ را، هندەك ژنكان د ناڤ مە دا ئەم مەندەهۆش كرین. ئەو سپێدێ زوی ل سەر گۆڕی بوون</verse>
				<verse number="23">و تەرمێ وی نەدیت، ئەو هاتن و گۆتن: ‹فریشتە بۆ مە دیار بوون، وان گۆتە مە كو عیسا یێ زیندیە.›</verse>
				<verse number="24">هندەك ژ ئەوێن ل گەل مە، چوونە سەر گۆڕی و دیت وەسایە هەروەكو ژنان گۆتی، لێ وان ئەو ب خۆ نەدیت.»</verse>
				<verse number="25">ئینا عیسای گۆتە وان: «هەی ئەوێن مەژی هشك، یێن كو باوەریا هەوە درەنگ ب هەمی گۆتنێن پێغەمبەران دهێت،</verse>
				<verse number="26">ما نە یا پێدڤی بوو مەسیح ڤان ئازاران بكێشیت و پاشی بگەهیتە مەزناهیا خۆ؟»</verse>
				<verse number="27">پاشی وی ژ مووسای دەست پێ كر و ژ هەمی پێغەمبەران، تشتێن دەربارەی خۆ د هەمی نڤیساران دا، بۆ وان شڕۆڤە كرن.</verse>
				<verse number="28">دەمێ نێزیكی وی گوندی بووین یێ هەردوو شاگرد دچوونێ، عیسای وەسا ل خۆ دیار كر كو ئەو دێ دویرتر چیت.</verse>
				<verse number="29">لێ ئەو مانە پێڤە و گۆتێ: «ل نك مە بمینە، چنكو ئێڤارە و رۆژ یا ئاڤا دبیت.» ئینا عیسا چوو ژۆر داكو ل گەل وان بمینیت.</verse>
				<verse number="30">دەمێ ل گەل وان ل سەر سفرێ روینشتی، نان هەلگرت و سوپاسیا خودێ كر و كەر كر و دا وان.</verse>
				<verse number="31">هنگی چاڤێن وان ڤەبوون و ئەو نیاسی، پاشی ژ بەر چاڤێن وان بەرزە بوو.</verse>
				<verse number="32">ئینا گۆتە ئێكودوو: «ما نە دلێ مە د سینگێ مە دا گەرم دبوو، دەمێ د رێكێ دا ل گەل مە دئاخفت و بۆ مە نڤیسار روهن دكرن؟»</verse>
				<verse number="33">پاشی هەر د وی دەمی دا رابوون و ڤەگەڕیانە ئورشەلیمێ، دیت هەر یازدە و ئەوێن د گەل وان دا یێن كۆمبووین</verse>
				<verse number="34">و یێ دبێژن: «راستە، خودانێ رابووی و ئەو بۆ شەمعونی یێ دیار بووی!»</verse>
				<verse number="35">هەردوویان ژی ئەو چەندا د رێكێ دا رویدای و كا چەوا د نان كەركرنێ دا، وان ئەو نیاسی، گەهاندە وان.</verse>
				<verse number="36">هێشتا ئەو هەردوو دئاخفتن، عیسا ب خۆ د ناڤ وان دا راوەستیا و گۆتێ: «ئاشتی بۆ هەوە بیت!»</verse>
				<verse number="37">ئەو بزدیان و ترسیان و هزركر وان گیانەك دیت.</verse>
				<verse number="38">ئینا وی گۆتە وان: «بۆچی هوین تێكچوون؟ بۆچی گۆمان دكەڤیتە د دلێ هەوە دا؟</verse>
				<verse number="39">بەرێ خۆ بدەنە دەست و پێیێن من، ئەڤە ئەز ب خۆمە. دەست بكەنە من و ببینن، چنكو گیانی گۆشت و هەستی نینن، وەكو هوین دبینن من یێن هەین.»</verse>
				<verse number="40">پشتی ئەو چەند گۆتی، دەست و پێیێن خۆ نیشا وان دان.</verse>
				<verse number="41">هێشتا ئەو ژ خۆشیان دا نەدشیان باوەر بكەن و د حێبەتی بوون، عیسای گۆتە وان: «هەوە تشتەكێ خوارنێ ل ڤێرێ هەیە؟»</verse>
				<verse number="42">ئینا وان پارچەیەكا ماسیا براژتی دایێ.</verse>
				<verse number="43">وی ژ وان وەرگرت و ل بەر چاڤێن وان خوار.</verse>
				<verse number="44">پاشی گۆتە وان: «ئەڤە ئەو گۆتنە یا كو هێشتا ئەز د ناڤ هەوە دا من گۆتیە هەوە، كو دڤێت چ تشتێ دەربارەی من د دەستوورێ مووسای و پەرتووكێن پێغەمبەران و زەبوورێ دا هاتیە نڤیسین، ب ج‍‌ھ بهێت.»</verse>
				<verse number="45">وی دەمی زێهنێ وان ڤەكر، دا د نڤیساران بگەهن</verse>
				<verse number="46">و گۆتە وان: «هۆسا یا هاتیە نڤیسین، كو دڤیا مەسیح ئازارێ بكێشیت و ل رۆژا سێیێ ژ ناڤ مریان راببیت</verse>
				<verse number="47">و ب ناڤێ وی مزگینیا لخۆزڤڕینێ بۆ لێبورینا گونەهان بهێتە دان، هەر ژ ئورشەلیمێ بگرە تا هەمی مللەتان.</verse>
				<verse number="48">هوین بۆ ڤان تشتان شاهدن.</verse>
				<verse number="49">ئەڤە ئەز دێ سۆزا بابێ خۆ بۆ هەوە هنێرم. ل باژێڕی بمینن تاكو هوین ژ بلنداهیێ ب هێزێ دهێنە راپێچان.»</verse>
				<verse number="50">پاشی هەتا بێت‌عەنیا برن و وی دەستێن خۆ بلندكرن و ئەو بەرەكەتدار كرن.</verse>
				<verse number="51">دەمێ وی ئەو بەرەكەتدار دكرن، ئەو هێلان و بۆ ئەسمانی هاتە بلند كرن.</verse>
				<verse number="52">ئەوان ژی سوجدە بۆ بر و ب دلشادیەكا مەزن ڤەگەڕیانە ئورشەلیمێ</verse>
				<verse number="53">و بەردەوام ل پەرستگەهێ بوون و پەسنا خودێ دكر.</verse>
			</chapter>
		</book>
		<book number="43">
			<chapter number="1">
				<verse number="1">ل دەستپێكێ پەیڤ هەبوو. پەیڤ ل گەل خودێ بوو و پەیڤ خودێ بوو.</verse>
				<verse number="2">ئەو ل دەستپێكێ ل گەل خودێ بوو.</verse>
				<verse number="3">ب وی هەمی تشت چێبوون، تشتەك ژ ئەوێن چێبووین بێی وی چێنەبوویە.</verse>
				<verse number="4">ژیان د وی دا بوو و ئەو ژیان بۆ مرۆڤان رۆناهی بوو.</verse>
				<verse number="5">رۆناهی د تاریاتیێ دا شەوقێ ددەت و تاری ب سەر رۆناهیێ نەكەفت.</verse>
				<verse number="6">مرۆڤەك هات، خودێ ئەو هنارت بوو، ناڤێ وی یوحەننا بوو.</verse>
				<verse number="7">ئەڤە بۆ شاهدەییێ هاتبوو، دا شاهدەییێ بۆ رۆناهیێ بدەت، دا هەمی ب رێیا وی باوەریێ بینن.</verse>
				<verse number="8">ئەو ب خۆ نە رۆناهی بوو، لێ ئەو هات دا شاهدەییێ بۆ رۆناهیێ بدەت.</verse>
				<verse number="9">رۆناهیا راستەقینە، ئەوا هەمی مرۆڤان روهن دكەت، دهاتە جیهانێ.</verse>
				<verse number="10">ئەو ل جیهانێ بوو و جیهان ب وی چێبوو، لێ جیهانێ ئەو نەنیاسی.</verse>
				<verse number="11">ئەو هاتە سەر ملكێ خۆ و خەلكێ وی ئەو قەبیل نەكر،</verse>
				<verse number="12">لێ هەمی ئەوێن ئەو قەبیل كری، ئانكو باوەری ب ناڤێ وی ئینای، ماف دا وان كو ببنە زاڕۆكێن خودێ،</verse>
				<verse number="13">ئەوێن نە ژ خوینێ و نە ژ حەزا لەشی و نە ب بڕیارا زەڵامەكی بووین، لێ ئەوێن ژ خودێ بووین.</verse>
				<verse number="14">پەیڤ ژی بوو لەش و د ناڤ مە دا ئاكنجی بوو، ئەو یێ پڕی كەرەم و راستی بوو. مە مەزناهیا وی دیت، مەزناهیا كوڕێ ئێكانەیێ بابی.</verse>
				<verse number="15">یوحەننای بۆ وی شاهدەیی دا و كرە گازی و گۆت: «ئەڤەیە ئەوێ من دەربارەی وی گۆتی: ئەوێ پشتی من دهێت ب پێش من كەفت، چنكو ئەو بەری من هەبوو.»</verse>
				<verse number="16">ژ پڕبوونا وی مە هەمیان كەرەم ل سەر كەرەمێ وەرگرت.</verse>
				<verse number="17">دەستوور ب رێكا مووسای هاتبوو دان، كەرەم و راستی ب رێكا عیسایێ مەسیح هاتن.</verse>
				<verse number="18">كەسێ چ جاران خودێ نەدیتیە، لێ كوڕێ ئێكانە، كو ئەو ب خۆ ژی خودێیە، ئەوێ د هەمبێزا بابی دا، ئەوی خودێ یێ دایە نیاسین.</verse>
				<verse number="19">ئەڤە شاهدەییا یوحەننایە، دەمێ جوهیان هندەك كاهن و لێڤی ژ ئورشەلیمێ هنارتین، دا پرسیارێ ژێ بكەن: «تۆ كی؟»</verse>
				<verse number="20">ئینا دانپێدان كر و ماندەل نەكر و گۆت: «ئەز نە مەسیحم.»</verse>
				<verse number="21">وان پرسیار ژێ كر: «پا تۆ كی؟ تۆ ئلیاسی؟» وی گۆت: «ئەز نە ئەوم.» «ما تۆ ئەو پێغەمبەری ؟» بەرسڤ دا: «نەخێر.»</verse>
				<verse number="22">ئینا وان گۆتێ: «تۆ كی، دا بەرسڤێ بدەینە وان ئەوێن ئەم هنارتین؟ تۆ دەربارەی خۆ چ دبێژی؟»</verse>
				<verse number="23">گۆت: «ئەز دەنگەكم ل چۆلی گازی دكەت: ‹رێكێ بۆ هاتنا خودانی راست بكەن،› هەروەكو ئیشایا پێغەمبەر گۆتی.»</verse>
				<verse number="24">ئەوێن هاتینە هنارتن، ژ فەریسیان بوون.</verse>
				<verse number="25">وان پرسیار ژێ كر و گۆتێ: «ئەگەر تۆ نە مەسیح بی و نە ئلیاس بی و نە ئەو پێغەمبەر بی، پا تۆ بۆچی تافیركرنێ دكەی؟»</verse>
				<verse number="26">یوحەننای بەرسڤ دا: «ئەز ب ئاڤێ تافیركرنێ دكەم، لێ ئێك یێ د ناڤ هەوە دا ئامادەیە، هوین وی نانیاسن،</verse>
				<verse number="27">ئەوە یێ پشتی من دهێت كو ئەز نە یێ هەژیمە بەندكێن پێلاڤا وی ڤەكەم.»</verse>
				<verse number="28">ئەڤێ چەندێ ل بێت‌عەنیا روی دا، ل لایێ دی یێ رویبارێ ئوردن ، ل جهێ یوحەننای تافیركرن دكر.</verse>
				<verse number="29">ل رۆژا د دویڤ دا، یوحەننای دیت عیسا یێ بەرەڤ وی ڤە دهێت، ئینا گۆت: «ئەڤەیە بەرخێ خودێ ئەوێ گونەها جیهانێ رادكەت.</verse>
				<verse number="30">ئەڤەیە ئەوێ من دەربارەی وی گۆتی: كەسەك پشتی من دهێت، یێ ب پێش من كەفتی، چنكو ئەو بەری من هەبوو.</verse>
				<verse number="31">من ئەو نەدنیاسی، لێ ئەز هاتم ب ئاڤێ تافیركرنێ بكەم، دا ئەو بۆ ئیسرائیلێ بهێتە دیاركرن.»</verse>
				<verse number="32">هنگی یوحەننای شاهدەیی دا و گۆت: «من گیان دیت وەكو كووترەكێ ژ ئەسمانی دهاتە خوار و ل سەر وی دادا و ما.</verse>
				<verse number="33">من ئەو نەدنیاسی، لێ ئەڤێ ئەز هنارتیم ب ئاڤێ تافیركرنێ بكەم گۆتە من: ‹ئەوێ تۆ دبینی، گیان دهێتە خوارێ و ل سەر وی داددەت و دمینیت، ئها ئەوە یێ ب گیانێ پیرۆز تافیركرنێ دكەت.›</verse>
				<verse number="34">من ژی دیت و شاهدەیی دا، كو ئەڤەیە كوڕێ خودێ.»</verse>
				<verse number="35">ل رۆژا پاشتر، دیسان یوحەننا ل گەل دوو شاگردێن خۆ یێ راوەستیای بوو.</verse>
				<verse number="36">وی بەرێ خۆ دا عیسای یێ بڕێڤە دچیت و گۆت: «ئەڤەیە بەرخێ خودێ.»</verse>
				<verse number="37">دەمێ هەردوو شاگردان گو‍‌ھ ل ئاخفتنا وی بووی، ل دویڤ عیسای چوون.</verse>
				<verse number="38">عیسا ل خۆ زڤڕی، دیت كو ئەو یێ ل دویڤ وی دچن، ژ وان پرسی: «هەوە چ دڤێت؟» گۆتن: «رابی،» ئەوا وەرگێڕانا وێ مامۆستا، «تۆ ل كیرێ یێ ئاكنجی؟»</verse>
				<verse number="39">ئینا گۆتە وان: «وەرن، هوین دێ بینن.» ئەو چوون و دیت ل كیرێ یێ ئاكنجیە و وێ رۆژێ ل نك وی مان، دەم نێزیكی دەمژمێر چوارێ ئێڤاری بوو.</verse>
				<verse number="40">ئەندراوس برایێ شەمعون پەترۆسی، ئێك ژ وان هەردوویان بوو یێن گو‍‌ھ ل یوحەننای بووی و ل دویڤ عیسای چووین.</verse>
				<verse number="41">ئەو ئێكسەر ل برایێ خۆ شەمعونی گەڕیا و دیت، گۆتێ: «مە ‹مەسیح › دیت» ئەوێ كو وەرگێڕانا وی ‹یێ زەیتكری› یە،</verse>
				<verse number="42">ئەو ئینا نك عیسای. عیسای بەرێ خۆ دا شەمعونی و گۆت: «تۆ شەمعونێ كوڕێ یوحەننای، تۆ دێ ب كیفاس هێیە بناڤكرن» كو وەرگێڕانا وێ ‹پەترۆس›ە.</verse>
				<verse number="43">ل رۆژا د دویڤ دا، عیسای بڕیار دابوو بچیتە جەلیل، ئەو ل فیلیپۆسی گەڕیا و دیت و گۆتێ: «ل دویڤ من وەرە.»</verse>
				<verse number="44">فیلیپۆس ژ بێت‌سایدا بوو، باژێڕێ ئەندراوسی و پەترۆسی.</verse>
				<verse number="45">پاشی فیلیپۆس ل ناتانائێلی گەڕیا و دیت و گۆتێ: «مە ئەو دیت یێ مووسای د دەستووری دا و پێغەمبەران دەربارەی وی نڤیسی، كو ئەو عیسایێ كوڕێ یوسڤیە، ئەوێ ژ ناسیرە.»</verse>
				<verse number="46">ناتانائێلی گۆت: «ما تشتەكێ باش ژ ناسیرە دەردكەڤیت؟» فیلیپۆسی بەرسڤا وی دا: «وەرە و ببینە.»</verse>
				<verse number="47">دەمێ عیسای ناتانائێل دیتی یێ بەرەڤ وی ڤە دهێت، دەربارەی وی گۆت: «ئەڤە ئیسرائیلیەكێ رەسەنە، چ سەختەیی تێدا نینە!»</verse>
				<verse number="48">ناتانائێلی گۆتێ: «تۆ ژ كیڤە من دنیاسی؟» عیسای بەرسڤا وی دا: «من تۆ ل بن دارهژیرێ دیتی، بەری فیلیپۆس گازی تە بكەت.»</verse>
				<verse number="49">ناتانائێلی بەرسڤا وی دا: «رابی ، تۆ كوڕێ خودێی، تۆ پاشایێ ئیسرائیلێی!»</verse>
				<verse number="50">عیسای بەرسڤا وی دا و گۆتێ: «چنكو من گۆتە تە، من تۆ ل بن دارهژیرێ دیتی، تە باوەری ئینا؟ تۆ دێ ژ ڤێ مەزنتر بینی.»</verse>
				<verse number="51">پاشی گۆتێ: «ب راستی ب راستی دبێژمە هەوە: هوین دێ ئەسمانی بینن یێ ڤەكریە و فریشتەیێن خودێ ل سەر كوڕێ مرۆڤ بلند دبن و دهێنە خوار!»</verse>
			</chapter>
			<chapter number="2">
				<verse number="1">دوو رۆژان پشتی هنگی داوەتەك ل قانایا جەلیلێ هەبوو و دایكا عیسای ل وێرێ بوو.</verse>
				<verse number="2">عیسا و شاگردێن وی ژی بۆ داوەتێ هاتبوونە داخوازكرن.</verse>
				<verse number="3">دەمێ شەراب نەمای، دایكا عیسای گۆتە وی: «وان شەراب نەما.»</verse>
				<verse number="4">عیسای گۆتە وێ: «خانم، من چ پەیوەندی پێڤە هەیە؟ دەمێ من هێشتا نەهاتیە.»</verse>
				<verse number="5">دایكا وی گۆتە خزمەتكاران: «چ دبێژیتە هەوە، هوین وێ بكەن.»</verse>
				<verse number="6">شەش جڕنیێن بەری، كو ژ بۆ داب و نەریتێن پاقژكرنێ یێن جوهیان، ل وێرێ بوون، هەر ئێك ژ وان هەشتێ هەتا سەد و بیست لیترێن ئاڤێ دچوونێ.</verse>
				<verse number="7">عیسای گۆتە وان: «جڕنیان تژی ئاڤ بكەن.» ئینا وان هند كرێ هەتا دایە د لێڤان را.</verse>
				<verse number="8">پاشی گۆتە وان: «نوكە ژێ ببەن و بۆ رێبەرێ مێڤانداریێ پێشكێش بكەن.» وان ژی وە كر.</verse>
				<verse number="9">دەمێ رێبەرێ مێڤانداریێ تام كریە وێ ئاڤا بوویە شەراب، وی نەدزانی كا ئەو ژ كیڤە ئینایە، لێ خزمەتكارێن ئاڤ كێشای دزانی، ئینا رێبەرێ مێڤانداریێ گازی زاڤای كر</verse>
				<verse number="10">و گۆتێ: «هەمی كەس ل بەراهیێ شەرابا باش پێشكێش دكەن و پشتی مێڤان سەرخۆش دبن، یا ئەرزانتر پێشكێش دكەن، لێ تە شەرابا باش بۆ نوكە یا هەلگرتی!»</verse>
				<verse number="11">عیسای ئەڤ تشتە ل قانایا جەلیلێ كر، ئەڤە نیشانا وی یا دەستپێكێ بوو. ئەوی هۆسا مەزناهیا خۆ دیار كر و شاگردێن وی باوەری پێ ئینا.</verse>
				<verse number="12">پشتی ڤێ چەندێ، عیسا و دایكا خۆ و برایێن خۆ و شاگردێن خۆ خواركەفتنە باژێڕێ كەفەرناحومێ و چەند رۆژەكان ل وێرێ مان.</verse>
				<verse number="13">جەژنا دەربازبوونێ یا جوهیان نێزیك بوو، ئینا عیسا سەركەفتە ئورشەلیمێ.</verse>
				<verse number="14">وی د حەوشا پەرستگەهێ دا فرۆشكارێن چێل، پەز و كووتران و پارەگوهۆڕێن روینشتی دیتن،</verse>
				<verse number="15">ئینا قامچیەك ژ بەندكان ڤەهاند و هەمی، ل گەل چێل و پەزێن وان، ژ پەرستگەهێ كرنە دەرێ، مێزێن پارەگوهۆڕان ب سەرئێك دا ئینانە خوار و پارەیێن وان بژاڵە كرن،</verse>
				<verse number="16">گۆتە كووترفرۆشان: «ئەڤان ژ ڤێرێ راكەن، مالا بابێ من نەكەنە جهێ بازرگانیێ!»</verse>
				<verse number="17">هاتە بیرا شاگردێن وی كو یا نڤیسیە: «ئیرەیی ل سەر مالا تە دێ من خۆت.»</verse>
				<verse number="18">وی دەمی جوهیان پرسیار ژێ كر: «دێ تۆ چ نیشان نیشا مە دەی، كو تە دەستهەلاتا هەی، بۆ ڤان تشتێن تۆ دكەی؟»</verse>
				<verse number="19">عیسای بەرسڤ دا و گۆتە وان: «ئەڤێ پەرستگەهێ بهەڕفینن و د سێ رۆژان دا دێ ئاڤا كەم.»</verse>
				<verse number="20">جوهیان گۆت: «ئەڤ پەرستگەهە ب چل و شەش ساڵان هاتیە ئاڤاكرن، ئەرێ تۆ د سێ رۆژان دا دێ ئاڤا كەی؟»</verse>
				<verse number="21">لێ ئەوی بەحسێ پەرستگەها لەشێ خۆ دكر.</verse>
				<verse number="22">دەمێ ژ ناڤ مریان رابووی، هاتە بیرا شاگردێن وی كو وی ئەڤ ئاخفتنە گۆتبوو، ئینا باوەر ژ نڤیسارێ و ئاخفتنا عیسای گۆتی كر.</verse>
				<verse number="23">دەمێ ل جەژنا دەربازبوونێ، ئەو ل ئورشەلیمێ، گەلەكان باوەری ب ناڤێ وی ئینا، چنكو وان ئەو نیشانێن كرین دیتن.</verse>
				<verse number="24">لێ عیسای خۆ ب دەست وان ڤە بەرنەددا، چنكو وی هەمی دنیاسین.</verse>
				<verse number="25">ئەو یێ پێدڤی نەبوو كەس بۆ وی دەربارەی مرۆڤان شاهدەییێ بدەت، چنكو ئەوی دزانی كا چ د دلێ مرۆڤان دا هەیە.</verse>
			</chapter>
			<chapter number="3">
				<verse number="1">كەسەكێ فەریسی هەبوو، ناڤێ وی نیكودیمۆس بوو، ئەو ئێك ژ سەرۆكێن جوهیان بوو.</verse>
				<verse number="2">ئەڤە ب شەڤێ هاتە نك عیسای و گۆتێ: «رابی ، ئەم دزانین تۆ مامۆستایەكی ژ نك خودێ هاتی، چنكو كەس نەشێت وان نیشانێن تۆ دكەی بكەت، ئەگەر خودێ ل گەل نەبیت.»</verse>
				<verse number="3">عیسای بەرسڤا وی دا و گۆتێ: «ب راستی ب راستی دبێژمە تە: كەس نەشێت پاشایەتیا خودێ ببینیت، ئەگەر جارەكا دی ژ دایك نەبیتەڤە.»</verse>
				<verse number="4">نیكودیمۆسی پرسیار ژێ كر: «دێ چەوا مرۆڤ ژ دایك بیتەڤە و ئەو یێ پیر؟ ئەرێ ما دێ شێت چیتە د زكێ دایكا خۆ دا و پاشی ژ دایك بیتەڤە؟»</verse>
				<verse number="5">عیسای بەرسڤا وی دا: «ب راستی ب راستی دبێژمە تە: كەس نەشێت بچیتە د پاشایەتیا خودێ دا ئەگەر ژ ئاڤێ و گیانی ژ دایك نەبیت.</verse>
				<verse number="6">ئەوێ ژ لەشی دبیت لەشە و یێ ژ گیانی دبیت گیانە.</verse>
				<verse number="7">ئەڤجا تۆ نەگوهشە كو من گۆتە تە: دڤێت هوین جارەكا دی ژ دایك ببنەڤە.</verse>
				<verse number="8">بای بۆ كیڤە دڤێت دچیت، تە گو‍‌ھ ل دەنگێ وی هەیە، لێ تۆ نزانی ژ كیڤە دهێت یان كیڤە دچیت. هەر كەسێ ژ گیانێ خودێ ژی ژ دایك دبیت، یێ هۆسایە.»</verse>
				<verse number="9">نیكودیمۆسی بەرسڤا وی دا و گۆت: «چەوا چێدبیت ئەڤ تشتە رویبدەت؟»</verse>
				<verse number="10">عیسای بەرسڤا وی دا و گۆتێ: «تۆ مامۆستایێ ئیسرائیلێی و تۆ ڤان تشتان نزانی؟!</verse>
				<verse number="11">ب راستی ب راستی دبێژمە تە: ئەم وێ دبێژین یا ئەم دزانین و شاهدەییێ ب وێ ددەین یا مە دیتی، لێ هوین شاهدەییا مە قەبیل ناكەن.</verse>
				<verse number="12">من بۆ هەوە بەحسێ كاروبارێن ئەردی كر و هەوە باوەر نەكر، ئەڤجا دێ چەوا باوەر كەن، ئەگەر ئەز بۆ هەوە بەحسێ كاروبارێن ئەسمانی بكەم؟</verse>
				<verse number="13">كەسەك سەرنەكەفتیە ئەسمانی، ئەگەر ئەو نەبیت، ئەوێ ژ ئەسمانی هاتیە خوارێ، كو ئەو ژی كوڕێ مرۆڤە.</verse>
				<verse number="14">كا چەوا مووسای مار ل چۆلی بلند كر ، هەروەسا دڤێت كوڕێ مرۆڤ ژی بهێتە بلندكرن،</verse>
				<verse number="15">داكو هەر كەسێ باوەریێ پێ بینیت، ژیانا هەروهەر هەبیت.</verse>
				<verse number="16">خودێ هۆسا حەز ژ جیهانێ كر، كو وی كوڕێ خۆ یێ ئێكانە دایێ، داكو هەر كەسێ باوەریێ پێ بینیت ژ ناڤ نەچیت، لێ ژیانا هەروهەر هەبیت.</verse>
				<verse number="17">خودێ كوڕێ خۆ نەهنارتیە جیهانێ، دا جیهانێ گونەهبار بكەت، لێ دا جیهانێ ب وی قورتال بكەت.</verse>
				<verse number="18">ئەوێ باوەریێ پێ بینیت ناهێتە گونەهباركرن، لێ ئەوێ باوەریێ پێ نەئینیت، ئەو هەر ژ نوكە هاتیە گونەهباركرن، چنكو وی باوەری ب ناڤێ كوڕێ خودێ یێ ئێكانە نەئینا.</verse>
				<verse number="19">گونەهباركرن ژی ل سەر وی بنەمایە كو رۆناهی هاتە جیهانێ، لێ مرۆڤان ل شوینا رۆناهیێ حەز ژ تاریاتیێ كر، چنكو كارێن وان د خراب بوون.</verse>
				<verse number="20">هەر كەسێ خرابیێ دكەت، وی كەرب ژ رۆناهیێ ڤەدبن و ناهێتە نك رۆناهیێ، دا كریارێن وی ئاشكرا نەبن.</verse>
				<verse number="21">لێ ئەوێ ل سەر راستیێ دچیت، دهێتە نك رۆناهیێ، دا دیار ببیت كو كارێن وی ل دویڤ حەزا خودێ هاتینە كرن.»</verse>
				<verse number="22">پشتی هنگی عیسا ل گەل شاگردێن خۆ چوو دەڤەرا یەهودیایێ و ل وێرێ ل گەل وان ما و تافیركرن دكر.</verse>
				<verse number="23">یوحەننای ژی ل عەینونێ ل نك سالیم تافیركرن دكر، چنكو ل وێرێ ئاڤ یا مشە بوو. خەلك دهاتن و دهاتنە تافیركرن.</verse>
				<verse number="24">هێشتا یوحەننا نەهاتبوو زیندان كرن.</verse>
				<verse number="25">وی دەمی گەنگەشەیەك دەربارەی داب و نەریتێن پاقژكرنێ د ناڤبەرا شاگردێن یوحەننای و جوهیەكی دا پەیدا بوو.</verse>
				<verse number="26">ئەو چوونە نك یوحەننای و گۆتنێ: «رابی ، ئەو كەسێ ل لایێ دی یێ رویبارێ ئوردن ل گەل تە بوو، ئەوێ كو تە شاهدەیی بۆ دای، ئەڤە ئەو یێ تافیركرنێ دكەت و هەمی خەلك دچنە نك وی.»</verse>
				<verse number="27">یوحەننای بەرسڤ دا و گۆت: «كەس نەشێت تشتەكی وەرگریت، ئەگەر بۆ وی ژ ئەسمانی نەهاتبیتە دان.</verse>
				<verse number="28">هوین ب خۆ شاهدەییێ بۆ من ددەن، كو من یا گۆتی: ئەز نە مەسیحم، لێ ل پێشیا وی ئەز یێ هاتیمە هنارتن.</verse>
				<verse number="29">بویك بۆ كێ بیت، ئەو زاڤایە. لێ هەڤالێ زاڤای، ئەوێ كو د خزمەتا زاڤای دا راوەستیایە و گو‍‌ھ ل دەنگێ وی دبیت، ب دەنگێ وی دلخۆش دبیت. ئەڤجا ئەڤ دلخۆشیە یا منە، كو ئەو نوكە تەمام بوویە.</verse>
				<verse number="30">پێدڤیە ئەو زێدە ببیت و ئەز كێم ببم.»</verse>
				<verse number="31">ئەوێ ژ ژۆری بهێت، ئەو د سەر هەمیان دایە، لێ یێ ژ ئەردی بیت، ئەو یێ ئەردیە و ئاخفتنێن ئەردی دكەت. یێ ژ ئەسمانی دهێت ئەو د سەر هەمیان دایە.</verse>
				<verse number="32">ئەو شاهدەییێ ب وێ ددەت، یا وی دیتی و بهیستی و كەس شاهدەییا وی قەبیل ناكەت.</verse>
				<verse number="33">ئەوێ شاهدەییا وی قەبیل دكەت، ئەو پەسەند دكەت كو خودێ یێ راستە.</verse>
				<verse number="34">ژ بەر كو یێ خودێ ئەو هنارتی، ئەو ئاخفتنێن خودێ دبێژیت، چنكو خودێ بێ پیڤان گیانێ خۆ ددەت.</verse>
				<verse number="35">باب حەز ژ كوڕی دكەت و هەمی تشت یێن كرینە د دەستێ وی دا.</verse>
				<verse number="36">ئەوێ باوەریێ ب كوڕی بینیت، ژیانا هەروهەر یا هەی. ئەوێ ب گۆتنا كوڕی نەكەت، ئەو ژیانێ نابینیت، لێ تۆڕەبوونا خودێ ل سەر وی دمینیت.</verse>
			</chapter>
			<chapter number="4">
				<verse number="1">فەریسیان بهیست كو عیسا ژ یوحەننای پتر مرۆڤان دكەتە شاگرد و تافیركرنێ دكەت،</verse>
				<verse number="2">هەر چەندە عیسای ب خۆ تافیركرن نەدكر، لێ شاگردێن وی دكر.</verse>
				<verse number="3">دەمێ عیسای ئەڤ چەندە زانی ، دەڤەرا یەهودیایێ هێلا و دیسان قەستا جەلیلێ كرەڤە.</verse>
				<verse number="4">پێدڤی ژی بوو ئەو د سامەریایێ را دەرباز ببیت.</verse>
				<verse number="5">گەهشتە باژێڕەكێ سامەریایێ دگۆتنێ سوخار، نێزیكی وی ئەردی بوو، ئەوێ یەعقوبی دایە كوڕێ خۆ یوسڤی،</verse>
				<verse number="6">بیرا یەعقوبی ژی ل وێرێ بوو. عیسا ژ رێڤنگیێ وەستیا بوو، ئینا ل سەر لێڤا بیرێ روینشت، دەمژمێر نێزیكی دوازدەی نیڤرۆ بوو.</verse>
				<verse number="7">ژنكەكا سامەری هات دا ئاڤێ ببەت. عیسای گۆتێ: «كا هندەك ئاڤێ بدە من، دا ڤەخۆم.»</verse>
				<verse number="8">شاگردێن وی چووبوونە باژێڕی، دا خوارنێ بكڕن.</verse>
				<verse number="9">ئینا ژنكا سامەری گۆتێ: «چەوا تۆ داخوازا ئاڤێ ژ من دكەی؟ تۆ جوهی و ئەز ژنكەكا سامەریمە.» چنكو جوهی تێكهەلیا سامەریان ناكەن.</verse>
				<verse number="10">عیسای بەرسڤا وێ دا و گۆتێ: «ئەگەر تە دانا خودێ زانیبا و ئەگەر تە زانیبا كا كیە دبێژیتە تە: ‹ئاڤێ بدە من،› تۆ دا ژێ داخواز كەی و ئەو دا ئاڤا ژیانێ دەتە تە.»</verse>
				<verse number="11">ژنكێ گۆتێ: «ئەزبەنی، تە چ ئامان نینن و بیر یا كویرە. ئەڤجا تۆ دێ وێ ئاڤا ژیانێ ژ كیڤە ئینی؟</verse>
				<verse number="12">ما تۆ ژ بابێ مە یەعقوبی، ئەوێ ئەڤ بیرە دایە مە، مەزنتری؟ ئەوا وی ب خۆ و كوڕێن وی و كەوالێن وی ئاڤ ژێ ڤەخواری.»</verse>
				<verse number="13">عیسای بەرسڤ دا و گۆتێ: «هەر كەسێ ژ ڤێ ئاڤێ ڤەخۆت دێ تێهنی بیتەڤە،</verse>
				<verse number="14">لێ ئەوێ ژ وێ ئاڤا ئەز ددەمێ ڤەخۆت، ئەو چ جاران تێهنی نابیت. ئەو ئاڤا ئەز ددەمێ، د وی دا دێ بیتە كانیەكا ئاڤێ، كو بزێت و ژیانا هەروهەر بدەت.»</verse>
				<verse number="15">ئینا ژنكێ گۆتێ: «ئەزبەنی، وێ ئاڤێ بدە من، داكو تێهنی نەبم و ئێدی نەهێمە ڤێرێ داكو ئاڤێ بكێشم.»</verse>
				<verse number="16">عیسای گۆتێ: «هەڕە و گازی هەڤژینێ خۆ بكە و ڤەگەڕە ڤێرێ.»</verse>
				<verse number="17">ژنكێ بەرسڤ دا و گۆت: «من هەڤژین نینە.» ئینا عیسای گۆتێ: «تە راست گۆت دەمێ تە گۆتی: ‹من هەڤژین نینە.›</verse>
				<verse number="18">چنكو تە پێنج هەڤژین هەبوون، ئەوێ نوكە تە هەی، نە هەڤژینێ تەیە. تە ئەڤە راست گۆت.»</verse>
				<verse number="19">ژنكێ گۆتێ: «ئەزبەنی، ئەز یا دبینم كو تۆ پێغەمبەری!</verse>
				<verse number="20">بابكالێن مە ل ڤی چیای پەرستن دكر و هوین دبێژن، جهێ كو پێدڤیە مرۆڤ پەرستنێ لێ بكەت، ل ئورشەلیمێیە.»</verse>
				<verse number="21">ئینا عیسای گۆتێ: «باوەر ژ من بكە خانم، دەمەك دێ هێت، كو هوین دێ بابی پەرێسن، لێ نە ل ڤی چیای و نە ل ئورشەلیمێ.</verse>
				<verse number="22">هوین وی دپەرێسن، یێ هوین نەنیاسن، لێ ئەم وی دپەرێسین، یێ ئەم دنیاسین، چنكو قورتالبوون ژ نك جوهیان دهێت.</verse>
				<verse number="23">لێ دێ دەمەك هێت، كو نوكەیە، پەرستڤانێن راستەقینە ب گیان و راستیێ، بابی دپەرێسن، چنكو باب ل وان دگەڕیێت، یێن هۆسا وی دپەرێسن.</verse>
				<verse number="24">خودێ گیانە و پێدڤیە ئەوێن وی دپەرێسن، ب گیان و راستیێ پەرستنێ بكەن.»</verse>
				<verse number="25">ژنكێ گۆتێ: «ئەز دزانم كو مەسیح »، ئەوێ دبێژنێ یێ زەیتكری ، «دێ هێت. دەمێ ئەو بهێت، دێ بۆ مە هەمی تشتان دیار كەت.»</verse>
				<verse number="26">عیسای گۆتێ: «ئەز ئەوم، ئەوێ كو ل گەل تە دئاخڤیت.»</verse>
				<verse number="27">هنگی شاگرد گەهشتن و گوهشین دەمێ وان دیتی ئەو یێ ل گەل ژنكەكێ دئاخڤیت. لێ كەسێ ژ وان نەگۆت: «تە چ ژێ دڤێت؟» یان «بۆچی تۆ ل گەل وێ دئاخڤی؟»</verse>
				<verse number="28">ئینا ژنكێ جەڕكێ خۆ هێلا و ڤەگەڕیا باژێڕی و گۆتە خەلكی:</verse>
				<verse number="29">«وەرن، مرۆڤەكی ببینن كو هەمی ئەو تشتێن من كرین، گۆتنە من. ئایا چێدبیت ئەو مەسیح بیت؟»</verse>
				<verse number="30">ئەڤجا ژ باژێڕی دەركەفتن و هاتنە نك وی.</verse>
				<verse number="31">د وی دەمی دا، شاگردان هیڤی ژێ دكرن و دگۆتنێ: «رابی ، تشتەكی بخۆ!»</verse>
				<verse number="32">لێ گۆتە وان: «من خوارنەكا هەی ئەز بخۆم، كو هوین نزانن چیە!»</verse>
				<verse number="33">ئینا شاگردان گۆتە ئێكودوو: «ئەرێ كەسەكی تشتەكێ خوارنێ بۆ ئینایە؟»</verse>
				<verse number="34">عیسای گۆتە وان: «خوارنا من ئەوە كو ئەز ب حەزا وی بكەم یێ ئەز هنارتیم و كارێ وی ب دویماهی بینم.</verse>
				<verse number="35">ما هوین نابێژن: ‹هێشتا چوار هەیڤ بۆ دروینێ یێن ماین›؟ ئەڤە ئەز دبێژمە هەوە: چاڤێن خۆ ڤەكەن و ببینن كو زەڤیێن زەر بووین و دەمێ دروینا وان یێ هاتی!</verse>
				<verse number="36">پالەیێ دروینێ ژی یێ كرێیا خۆ وەردگریت و بۆ ژیانا هەروهەر یێ بەرهەمی كۆم دكەت، دا تۆڤچین و پالەیێ دروینێ پێكڤە دلخۆش ببن.</verse>
				<verse number="37">ل ڤێرێ ئەو گۆتن راستە یا دبێژیت: ‹ئێك دچینیت و ئێكێ دی ددرویت.›</verse>
				<verse number="38">من هوین هنارتن، دا وی بدروین یێ هوین پێڤە نەوەستیاین. هندەكێن دی یێن وەستیاین و هوین بەرهەمێ وەستیانا وان دچنن.»</verse>
				<verse number="39">گەلەك ژ سامەریێن وی باژێڕی، باوەری پێ ئینا، ژ بەر ئاخفتنا وێ ژنكێ، یا شاهدەیی ددا، كو: «وی هەمی ئەو تشتێن من كرین، گۆتنە من.»</verse>
				<verse number="40">دەمێ سامەری هاتینە نك وی، داخواز ژێ كر كو ل نك وان بمینیت. ئەو ژی دوو رۆژان ما ل وێرێ.</verse>
				<verse number="41">گەلەكێن دی ژ بەر ئاخفتنا وی، باوەری پێ ئینا</verse>
				<verse number="42">و گۆتنە ژنكێ: «ئێدی نە ژ بەر ئاخفتنا تە، ئەم باوەریێ دئینین، لێ چنكو مە ب خۆ بهیست و ئەم دزانین كو ب راستی ئەڤە قورتالكەرێ جیهانێیە.»</verse>
				<verse number="43">پشتی وان هەردوو رۆژان، ژ وێرێ چوو جەلیلێ.</verse>
				<verse number="44">عیسای ب خۆ شاهدەیی دابوو، كو پێغەمبەرەكی د باژێڕێ خۆ دا رێز نینە.</verse>
				<verse number="45">دەمێ گەهشتیە جەلیلێ، خەلكێ وێ پێشوازی لێ كر، چنكو هەر تشتێ وی ل جەژنا دەربازبوونێ ل ئورشەلیمێ كری، وان دیتبوو، ژ بەر كو ئەو ژی هاتبوونە جەژنێ.</verse>
				<verse number="46">عیسا جارەكا دی هاتە قانایا جەلیلێ، ئەو جهێ ئاڤ لێ كریە شەراب. ل وێرێ كاربدەستەكێ پاشای هەبوو، كوڕێ وی ل كەفەرناحومێ یێ نەساخ بوو.</verse>
				<verse number="47">دەمێ بهیستی كو عیسا ژ یەهودیایێ یێ هاتیە جەلیل، چوو نك و هیڤی ژێ كرن، كو خواركەڤیتە كەفەرناحوم و كوڕێ وی ساخ بكەت، چنكو ل بەر مرنێ بوو.</verse>
				<verse number="48">وی دەمی عیسای گۆتێ: «هوین باوەریێ نائینن تا هوین نیشانان و مەندەهۆشیان نەبینن.»</verse>
				<verse number="49">كاربدەستێ پاشای گۆتێ: «ئەزبەنی، بەری زاڕۆكێ من بمریت، وەرە!»</verse>
				<verse number="50">عیسای بەرسڤا وی دا: «هەڕە، كوڕێ تە یێ ساخە.» ئەڤجا زەڵامی باوەر ژ وێ ئاخفتنێ كر یا عیسای گۆتیێ و چوو.</verse>
				<verse number="51">دەمێ ئەو ب رێ دچوو، هندەك بەنیێن وی گەهشتنێ و گۆتنێ كو كوڕێ وی یێ ساخە.</verse>
				<verse number="52">ئینا پرسیار ژ وان كر: «كیژ دەمژمێرێ، باشبوونا وی دەست پێ كریە؟» ئەوان گۆتێ: «دوهی دەمژمێر ئێكی پشتی نیڤرۆ، تایێ ئەو بەردا.»</verse>
				<verse number="53">هنگی بابێ كوڕكی زانی، كو ئەو دەمژمێر بوو، یا عیسای گۆتیێ: «كوڕێ تە یێ ساخە.» ئەڤجا وی و خەلكێ مالا وی هەمیان باوەری پێ ئینا.</verse>
				<verse number="54">ئەڤە نیشانا دوویێ بوو عیسای كری، پشتی دەركەفتنا وی ژ یەهودیایێ بۆ جەلیل.</verse>
			</chapter>
			<chapter number="5">
				<verse number="1">پشتی هنگی جەژنەكا جوهیان هەبوو، ئینا عیسا بەرەڤ ئورشەلیمێ سەركەفت.</verse>
				<verse number="2">ل نك دەرگەهێ پەزی ل ئورشەلیمێ، بركەك هەبوو ب عیبرانی دگۆتنێ بێت‌حەسدا، وێ پێنج ئەیوان هەبوون.</verse>
				<verse number="3">گەلەك نەساخێن كۆرە و لەنگ و فاڵنجی خۆ ل وان ئەیوانان درێژ كربوو، ل هیڤیا شلقاندنا ئاڤێ بوون.</verse>
				<verse number="4">چنكو جار جارە فریشتەیەك خواردكەفتە بركێ و ئاڤ دشلقاند. ئەوێ بەراهیێ دچوو تێدا پشتی شلقینا ئاڤێ، دا ژ هەر ئێشەكا لێ هەی ساخ بیت.</verse>
				<verse number="5">مرۆڤەك ل وێرێ هەبوو، ئەو سی‍‌ھ و هەشت ساڵ بوو یێ نەساخ.</verse>
				<verse number="6">عیسای ئەو دیت یێ درێژ كریە و زانی كو ئەڤە دەمەكێ درێژە ئەو د ڤێ رەوشێ دا، ئینا ژێ پرسی: «تە دڤێت تۆ ساخ ببی؟»</verse>
				<verse number="7">نەساخی بەرسڤا وی دا: «ئەزبەنی، من كەس نینە، دەمێ كو ئاڤ دشلقیت، من بكەتە د بركێ دا، لێ دەمێ ئەز دهێم، ئێكێ دی بەری من دچیتە تێدا.»</verse>
				<verse number="8">عیسای گۆتێ: «رابە و نڤینێن خۆ هەلگرە و بڕێڤە هەڕە.»</verse>
				<verse number="9">د گاڤێ دا ئەو مرۆڤ ساخ بوو و نڤینێن خۆ هەلگرتن و بڕێڤە چوو. ئەو رۆژ ژی شەمبی بوو.</verse>
				<verse number="10">ئینا جوهیان گۆتە ئەوێ ساخ بووی: «ئەڤرۆ شەمبیە ، نە رەوایە تۆ نڤینێن خۆ هەلگری.»</verse>
				<verse number="11">ئەوی بەرسڤا وان دا: «ئەوێ ئەز ساخ كریم گۆتە من: نڤینێن خۆ هەلگرە و بڕێڤە هەڕە.»</verse>
				<verse number="12">وان پرسیار ژێ كر: «ئەو مرۆڤ كیە یێ گۆتیە تە نڤینێن خۆ هەلگرە و بڕێڤە هەڕە؟»</verse>
				<verse number="13">ئەو نەساخێ ساخ بووی نەدزانی ئەو كیە، چنكو گەلەك مرۆڤ ل وێرێ بوون و عیسای خۆ د ناڤ وان دا بەرزە كربوو.</verse>
				<verse number="14">پشتی هنگی عیسای ئەو ل پەرستگەهێ دیت و گۆتێ: «بەرێ خۆ بدێ، ئەڤە تۆ ساخ بووی، ئێدی گونەهان نەكە، دا یا خرابتر ب سەرێ تە نەهێت.»</verse>
				<verse number="15">ئینا ئەو مرۆڤ چوو و گۆتە جوهیان كو عیسای ئەوێ ساخ كری.</verse>
				<verse number="16">ژ بەر ڤێ چەندێ جوهیان دەست ب تەنگاڤكرنا عیسای كر، چنكو وی ئەڤ تشتە ل شەمبیێ دكرن.</verse>
				<verse number="17">عیسای بەرسڤا وان دا: «بابێ من تا نوكە یێ كار دكەت، و ئەز ژی یێ كار دكەم.»</verse>
				<verse number="18">ژ بەر ڤێ چەندێ جوهیان پتر بزاڤا كوشتنا عیسای دكر، چنكو وی نە ب تنێ سەرپێچیا دەستوورێ رۆژا شەمبیێ دكر، لێ وی دگۆت ژی كو خودێ بابێ ویە، هۆسا ئەوی خۆ دئینا رێزا خودێ.</verse>
				<verse number="19">ئینا عیسای بەرسڤا وان دا و گۆتێ: «ب راستی ب راستی دبێژمە هەوە: كوڕ نەشێت چ تشتان ژ نك خۆ بكەت، لێ ئەو وێ دكەت یا كو دبینیت باب دكەت. هەر تشتەكێ باب بكەت، كوڕ ژی دكەت.</verse>
				<verse number="20">چنكو باب حەز ژ كوڕی دكەت و هەمی كارێن خۆ نیشا وی ددەت و دێ كارێن ژ ڤێ مەزنتر ژی نیشا وی دەت، دا هوین مەندەهۆش بن.</verse>
				<verse number="21">كا چەوا باب مریان رادكەتەڤە و زیندی دكەت، هەروەسا كوڕ ژی یێ وی بڤێت، زیندی دكەت.</verse>
				<verse number="22">زێدەباری ڤێ چەندێ، باب كەسێ دادگە‍‌ھ ناكەت، لێ هەمی دەستهەلاتا دادگەهكرنێ یا دایە كوڕی،</verse>
				<verse number="23">دا هەمی رێزێ ل كوڕی بگرن، هەروەكو رێزێ ل بابی دگرن. یێ رێزێ ل كوڕی نەگریت، ئەو رێزێ ل بابێ كوڕ هنارتی ژی ناگریت.</verse>
				<verse number="24">ب راستی ب راستی دبێژمە هەوە: هەر كەسێ گو‍‌ھ بدەتە پەیڤا من و باوەریێ ب وی بینیت یێ ئەز هنارتیم، وی ژیانا هەروهەر یا هەی. ئەو ناهێتە گونەهباركرن، لێ ئەو ژ مرنێ دەربازی ژیانێ بوویە.</verse>
				<verse number="25">ب راستی ب راستی دبێژمە هەوە: دێ دەمەك هێت، كو نوكەیە، مری دێ دەنگێ كوڕێ خودێ بهیسن و یێن دبهیسن دێ زیندی بن.</verse>
				<verse number="26">چنكو هەروەكو بابی ژیان د خۆ دا هەی، وی دایە كوڕی ژی كو ژیان د خۆ دا هەبیت.</verse>
				<verse number="27">دەستهەلات یا دایێ دادگەهكرنێ ژی بكەت، چنكو ئەو كوڕێ مرۆڤە.</verse>
				<verse number="28">ژ ڤێ چەندێ مەندەهۆش نەبن، چنكو دەمەك دێ هێت، ئەوێن د ناڤ گۆڕان دا، هەمی دێ دەنگێ وی بهیسن</verse>
				<verse number="29">و دێ دەركەڤن. ئەوێن كارێن باش كرین، دێ بۆ ژیانێ رابن و ئەوێن كارێن خراب كرین، دێ بۆ سزادانێ رابن.</verse>
				<verse number="30">ئەز ژ نك خۆ نەشێم تشتەكی بكەم. چەوا كو ئەز دبهیسم، وەسا دادگەهكرنێ دكەم و دادگەهكرنا من ژی یا دادوەرانەیە، چنكو ئەز بزاڤێ بۆ حەزا خۆ ناكەم، لێ بۆ حەزا وی دكەم یێ ئەز هنارتیم.»</verse>
				<verse number="31">«ئەگەر ئەز شاهدەییێ بۆ خۆ بدەم، شاهدەییا من نە یا راستە.</verse>
				<verse number="32">لێ ئێكێ دی شاهدەییێ بۆ من ددەت و ئەز دزانم شاهدەییا وی بۆ من یا راستە.</verse>
				<verse number="33">هەوە هندەك هنارتنە نك یوحەننای و ئەوی بۆ راستیێ شاهدەیی دا.</verse>
				<verse number="34">من هەوجەیی ب شاهدەییا مرۆڤان نینە، لێ ئەز ڤان تشتان دبێژم دا هوین قورتال ببن.</verse>
				<verse number="35">یوحەننا چرایەكێ هەل و روهن بوو، هوین رازی بوون بۆ دەمەكی ل بەر رۆناهیا وی خۆشیێ ببەن.</verse>
				<verse number="36">لێ من شاهدەییەكا مەزنتر ژ شاهدەییا یوحەننای یا هەی. ئەو كارێن بابی داینە من دا ئەنجام بدەم، ئەوێن ئەز نوكە دكەم، ئەو ب خۆ شاهدەییێ بۆ من ددەن كو بابی ئەز یێ هنارتیم.</verse>
				<verse number="37">ئەو بابێ ئەز هنارتیم، ئەو ب خۆ ژی بۆ من شاهدەییێ ددەت. هەوە چ جاران نە دەنگێ وی بهیستیە و نە خولكێ وی ژی دیتیە</verse>
				<verse number="38">و پەیڤا وی د دلێ هەوە دا، خۆج‍‌ھ نابیت، چنكو هوین باوەریێ ب وی كەسی نائینن، ئەوێ بابی ئەو هنارتی.</verse>
				<verse number="39">هوین لێگەڕیانێ د نڤیسارێن پیرۆز دا دكەن، چنكو هوین هزر دكەن، ژیانا هەروهەر بۆ هەوە ب رێكا وان یا هەی و ئەو نڤیسار ب خۆ بۆ من شاهدەییێ ددەن.</verse>
				<verse number="40">لێ هەوە نەڤێت بهێنە نك من، كو هەوە ژیان هەبیت.</verse>
				<verse number="41">من هەوجەیی ب وێ مەزناهیێ نینە یا ژ مرۆڤان دهێت،</verse>
				<verse number="42">لێ من هوین نیاسین، كو حەزژێكرنا خودێ د دلێ هەوە دا نینە.</verse>
				<verse number="43">ئەز ب ناڤێ بابێ خۆ هاتم، لێ هەوە ئەز قەبیل نەكرم. ئەگەر ئێكێ دی ب ناڤێ خۆ بهێت، هوین دێ وی قەبیل كەن.</verse>
				<verse number="44">هوین دێ چەوا شێن باوەریێ ئینن، مادەم هوین مەزناهیێ ژ ئێكودوو وەردگرن و بزاڤێ بۆ وێ مەزناهیێ ناكەن، یا ژ خودایێ ئێكانە دهێت؟</verse>
				<verse number="45">هزر نەكەن ئەز دێ ل نك بابی هەوە تاوانبار كەم. یێ هەوە تاوانبار دكەت مووسایە، ئەوێ هەوە هیڤیێن خۆ پێڤە گرێ داین.</verse>
				<verse number="46">ئەگەر هەوە باوەر ژ مووسای كربا، دا هوین باوەر ژ من ژی كەن، چنكو وی دەربارەی من یا نڤیسی.</verse>
				<verse number="47">ئەڤجا ئەگەر هوین باوەر ژ نڤیسارێن وی نەكەن، پا دێ چەوا باوەر ژ ئاخفتنێن من كەن؟»</verse>
			</chapter>
			<chapter number="6">
				<verse number="1">پشتی وێ چەندێ، عیسا ژ دەریاكا جەلیل، كو دبێژنێ دەریاكا تەبەریە، دەرباز بوو.</verse>
				<verse number="2">گەلەك خەلك ب دویڤ كەفتن، چنكو وان ئەو نیشان دیتن، ئەوێن وی ژ بۆ نەساخان دكرن.</verse>
				<verse number="3">عیسا سەركەفتە چیای و ل وێرێ ل گەل شاگردێن خۆ روینشت.</verse>
				<verse number="4">جەژنا دەربازبوونێ یا جوهیان ژی نێزیك ببوو.</verse>
				<verse number="5">دەمێ عیسای سەرێ خۆ بلند كری و كۆمەكا مەزن یا مرۆڤان دیتی یا بەرەڤ وی ڤە دهێت، گۆتە فیلیپۆسی: «ئەم ژ كیڤە نانی بكڕین، دا ئەڤ مرۆڤە بخۆن؟»</verse>
				<verse number="6">وی ئەڤە گۆت، دا فیلیپۆسی تاقی بكەت، چنكو عیسای دزانی دێ چ كەت.</verse>
				<verse number="7">فیلیپۆسی بەرسڤا وی دا: «بهایێ دوو سەد دیناران ژی نان تێرا وان ناكەت، كو هەر ئێكی ژ وان پرتەكا بچویك ژی بگەهیتێ!»</verse>
				<verse number="8">ئینا ئێك ژ شاگردێن وی، كو ئەو ژی ئەندراوسێ برایێ شەمعون پەترۆسی بوو، گۆتێ:</verse>
				<verse number="9">«كوڕكەك یێ ل ڤێرێ پێنج نانێن جەهی و دوو ماسی یێن ڤێ هەین، لێ پا ئەڤە چیە بۆ ڤێ كۆما هندا مەزن؟»</verse>
				<verse number="10">عیسای گۆت: «وە بكەن كو خەلك ل ئەردی بڕویننە خوارێ!» ل وێرێ گەلەك گیا هەبوو. ئینا زەڵام روینشتن و ژمارەیا وان نێزیكی پێنج هزاران بوو.</verse>
				<verse number="11">پاشی عیسای نان وەرگرتن و سوپاسیا خودێ كر، پاشی ل سەر ئەوێن روینشتی بەڵاڤ كر، هەروەسا ماسی ژی، هندی وان ڤیای.</verse>
				<verse number="12">دەمێ تێر بووین، گۆتە شاگردێن خۆ: «بەرمایكان خڕڤە كەن، دا تشتەك ب هەروە نەچیت.»</verse>
				<verse number="13">ئینا وان خڕڤە كرن و ژ بەرمایكێن هەر پێنج نانێن جەهی، ئەوێن وان مرۆڤان ژێ خواری، دوازدە سەڵكێن پرتان پڕ كرن.</verse>
				<verse number="14">دەمێ وان مرۆڤان ئەو نیشانا عیسای كری دیتی، گۆتن: «راستە، ئەڤەیە ئەو پێغەمبەرێ كو دێ هێتە جیهانێ.»</verse>
				<verse number="15">هنگی عیسا جارەكا دی ب تنێ ڤەگەڕیا چیای، چنكو وی زانی كو وان ل بەرە بهێن و ب خورتی وی ببەن و بكەنە پاشا.</verse>
				<verse number="16">دەمێ رۆژ ئاڤا بووی، شاگردێن وی خواركەفتنە دەریاكێ،</verse>
				<verse number="17">ل بەلەمەكێ سیار بوون و ب رێ كەفتن، دا بچنە كەفەرناحومێ ل لایێ دی یێ دەریاكێ. تاری ب سەر وان دا هات و هێشتا عیسا نەگەهشتبوو نك وان.</verse>
				<verse number="18">باڕۆڤەیەكا ب هێز هات و پێل رابوون.</verse>
				<verse number="19">دەمێ شاگرد نێزیكی پێنج شەش كیلۆمەتران پێشڤە چووین، دیت عیسا یێ ل سەر ئاڤێ بڕێڤە دچیت و نێزیكی بەلەمێ دبیت، ئینا ترسیان.</verse>
				<verse number="20">لێ وی گۆتە وان: «ئەزم، نەترسن!»</verse>
				<verse number="21">ئەڤجا ئەو دلخۆش بوون كو وی ل بەلەمێ سیار بكەن، ئینا ئێكسەر بەلەم گەهشتە وی جهێ ئەو دچوونێ.</verse>
				<verse number="22">ل رۆژا پاشتر، ژ بۆ وی خەلكێ مایە ل رەخێ دی یێ دەریاكێ یا ئاشكرا بوو، كو بەلەمەك ب تنێ ل وێرێ هەبوو، ئەوا شاگردێن وی لێ سیار بووین، عیسا ژی ل گەل وان ل بەلەمێ سیار نەببوو، لێ شاگردێن وی ب تنێ چووبوون.</verse>
				<verse number="23">هندەك بەلەمێن دی ژ تەبەریە هاتنە نێزیكی وی جهی، ئەوێ خەلكی نان لێ خواری، پشتی كو خودانی سوپاسیا خودێ كری.</verse>
				<verse number="24">ئەڤجا دەمێ خەلكی دیتی، كو نە عیسا ل وێرێیە و نە شاگردێن وی، ل وان بەلەمان سیار بوون و چوونە كەفەرناحومێ، ل عیسای دگەڕیان.</verse>
				<verse number="25">دەمێ ئەو ل رەخێ دی یێ دەریاكێ دیتی، گۆتنێ: «رابی ، تۆ كەنگی گەهشتیە ڤێرێ؟»</verse>
				<verse number="26">عیسای بەرسڤا وان دا: «ب راستی ب راستی دبێژمە هەوە: هوین ل من دگەڕیێن، نە ژ بەر كو هەوە نیشان دیتن، لێ چنكو هەوە ژ وی نانی خوار و هوین تێر بوون.</verse>
				<verse number="27">ژ بۆ وێ خوارنا درزیت كار نەكەن، لێ ژ بۆ وێ خوارنێ كار بكەن، ئەوا بۆ ژیانا هەروهەر دمینیت، ئەو خوارنا كوڕێ مرۆڤ دێ دەتە هەوە، چنكو خودایێ باب ئەو یێ موهر كری.»</verse>
				<verse number="28">ئینا وان پرسیار ژێ كر: «ئەم چ بكەین، دا كارێن خودێ ب ج‍‌ھ بینین؟»</verse>
				<verse number="29">عیسای بەرسڤا وان دا و گۆت: «كارێ خودێ ئەڤەیە: هوین باوەریێ ب وی بینن، ئەوێ كو وی هنارتی.»</verse>
				<verse number="30">ئەڤجا وان گۆتێ: «ئەگەر وەسایە، چ نیشانە تۆ دێ كەی، دا ئەم ببینین و باوەر ژ تە بكەین؟ تۆ دێ چ كەی؟</verse>
				<verse number="31">بابێن مە ل بیابانێ مەننا یا خواری، هەروەكو هاتیە نڤیسین: ‹ژ ئەسمانی نان دا وان، دا بخۆن!›»</verse>
				<verse number="32">ئینا عیسای گۆتە وان: «ب راستی ب راستی دبێژمە هەوە: ئەو نە مووسا بوو یێ كو نان ژ ئەسمانی دایە هەوە، لێ بابێ من بوو. نوكە ژی ئەو نانێ راستەقینە ژ ئەسمانی ددەتە هەوە.</verse>
				<verse number="33">چنكو نانێ خودێ ئەوە یێ ژ ئەسمانی دهێتە خوارێ و ژیانێ ددەتە جیهانێ.»</verse>
				<verse number="34">ئینا وان گۆتێ: «ئەزبەنی، ل هەمی دەمان ڤی نانی بدە مە.»</verse>
				<verse number="35">عیسای بەرسڤا وان دا: «ئەزم نانێ ژیانێ، ئەوێ بهێتە نك من چ جاران برسی نابیت و ئەوێ باوەریێ ب من بینیت، چ جاران تێهنی نابیت.</verse>
				<verse number="36">لێ من گۆتە هەوە: هەوە ئەز دیتم، لێ هوین هێشتا باوەریێ نائینن.</verse>
				<verse number="37">هەمیێن كو باب ددەتە من، دێ هێنە نك من و هەر كەسێ بهێتە نك من، ئەز چ جاران وی دەرنائێخم.</verse>
				<verse number="38">چنكو ئەز ژ ئەسمانی هاتیمە خوارێ، نە دا ئەز ل دویڤ حەزا خۆ بكەم، لێ ل دویڤ حەزا ئەوێ ئەز هنارتیم.</verse>
				<verse number="39">حەزا وی یێ ئەز هنارتیم ئەوە، كو هەمی كەسێن وی داینە من، ئەز كەسێ ژێ ژ دەست نەدەم، لێ ل رۆژا دویماهیێ وان ژ مرنێ راكەم.</verse>
				<verse number="40">چنكو حەزا بابێ من ئەوە، كو هەر كەسێ كوڕی ببینیت و باوەریێ پێ بینیت، دێ ژیانا هەروهەر بۆ وی بیت و ل رۆژا دویماهیێ ئەز دێ وی ژ مرنێ راكەم.»</verse>
				<verse number="41">ئەڤجا جوهیان پتەپت دەربارەی عیسای كر، چنكو وی گۆت: «ئەزم ئەو نانێ ژ ئەسمانی هاتیە خوار.»</verse>
				<verse number="42">وان گۆت: «ئەرێ ئەڤە نە عیسایێ كوڕێ یوسڤیە، ئەوێ ئەم دایك و بابێن وی دنیاسین؟ ئەو چەوا دبێژیت: ئەز یێ ژ ئەسمانی هاتیمە خوارێ؟»</verse>
				<verse number="43">عیسای بەرسڤا وان دا: «د ناڤبەرا خۆ دا پتەپتێ نەكەن.</verse>
				<verse number="44">كەس نەشێت بهێتە نك من، ئەگەر باب، ئەوێ ئەز هنارتیم، وی رانەكێشیت، ئەز ژی دێ ل رۆژا دویماهیێ وی ژ مرنێ راكەم.</verse>
				<verse number="45">د نڤیسارێن پێغەمبەران دا هاتیە نڤیسین: ‹هەمی دێ ژ لایێ خودێ ڤە هێنە فێركرن.› هەر كەسەكێ ژ بابی ببهیسیت و ژێ فێر ببیت، دهێتە نك من.</verse>
				<verse number="46">رامانا ڤێ نە ئەوە كو ئێكی باب یێ دیتی: كەسێ نەدیتیە، ژبلی وی یێ كو ژ خودێیە، ب تنێ وی باب یێ دیتی.</verse>
				<verse number="47">ب راستی ب راستی دبێژمە هەوە: ئەوێ باوەریێ ب من بینیت، وی ژیانا هەروهەر هەیە.</verse>
				<verse number="48">ئەزم نانێ ژیانێ.</verse>
				<verse number="49">بابێن هەوە مەننا ل بیابانێ خوارن و مرن.</verse>
				<verse number="50">لێ ئەڤە ئەو نانە، یێ ژ ئەسمانی هاتیە خوارێ، دا مرۆڤ ژێ بخۆت و نەمریت.</verse>
				<verse number="51">ئەزم نانێ ژیانێ، یێ كو ژ ئەسمانی هاتیە خوار. ئەگەر ئێكی ژ ڤی نانی خوار، دێ هەتا هەتایێ ژیت. ئەو نانێ كو ئەز دێ بۆ ژیانا جیهانێ دەم، لەشێ منە.»</verse>
				<verse number="52">ئەڤجا شەڕەدەڤەك د ناڤبەرا جوهیان دا چێبوو و گۆتن: «ئەڤە چەوا دشێت لەشێ خۆ بدەتە مە، كو بخۆین؟»</verse>
				<verse number="53">ئینا عیسای گۆتە وان: «ب راستی ب راستی دبێژمە هەوە: ئەگەر هوین لەشێ كوڕێ مرۆڤ نەخۆن و خوینا وی ڤەنەخۆن، هەوە ژیان د ناخێ خۆ دا نینە.</verse>
				<verse number="54">ئەوێ لەشێ من بخۆت و خوینا من ڤەخۆت، وی ژیانا هەروهەر هەیە و ئەز دێ وی ل رۆژا دویماهیێ ژ مرنێ راكەم.</verse>
				<verse number="55">چنكو لەشێ من خوارنا راستەقینەیە و خوینا من ڤەخوارنا راستەقینەیە.</verse>
				<verse number="56">هەر كەسێ لەشێ من بخۆت و خوینا من ڤەخۆت، ئەو د ناڤ من دا یێ بنەجهە و ئەز د ناڤ وی دا.</verse>
				<verse number="57">كا چەوا بابی، یێ كو سەرەكانیا ژیانێیە، ئەز هنارتم و ئەز ب وی دژیم، هۆسا ئەوێ من بخۆت، دێ ب من ژیت.</verse>
				<verse number="58">ئەڤەیە ئەو نانێ ژ ئەسمانی هاتیە خوار، ئەو نە وەكو وێ مەننایێیە، ئەوا بابكالێن هەوە خواری و مرین، لێ هەر كەسێ ژ ڤی نانی بخۆت، دێ هەروهەر ژیت.»</verse>
				<verse number="59">عیسای ئەڤە ل كنیشتەیێ گۆت، دەمێ وی ل كەفەرناحومێ فێركرن دكر.</verse>
				<verse number="60">گەلەك ژ شاگردێن وی، دەمێ ئەڤ چەندە بهیستی، گۆتن: «ئەڤ گۆتنە یا ب زەحمەتە! كی دشێت گوهێ خۆ بدەتێ؟»</verse>
				<verse number="61">عیسای زانی كو شاگردێن وی یێ پتەپتێ ل سەر ڤێ چەندێ دكەن، ئینا گۆتە وان: «ما ئەڤ چەندە دلێ هەوە سار دكەت؟</verse>
				<verse number="62">پا دێ چ بێژن، ئەگەر هوین كوڕێ مرۆڤ ببینن یێ ب سەر دكەڤیتە وی جهێ كو بەرێ لێ بوو؟</verse>
				<verse number="63">ئەوێ ژیانێ ددەت گیانێ پیرۆزە، لێ لەش چ مفای نادەت. ئەو ئاخفتنێن من بۆ هەوە گۆتین، ئەو ژ گیانێ خودێنە و ژیانێ ددەن.</verse>
				<verse number="64">لێ هندەك ژ هەوە هەنە باوەریێ نائینن!» چنكو عیسای ژ دەستپێكێ دزانی ئەو كینە باوەریێ پێ نائینن و ئەو كیە دێ بێبەختیێ لێ كەت.</verse>
				<verse number="65">پاشی گۆت: «ژ بەر وێ چەندێ من گۆتە هەوە: كەسەك نەشێت بهێتە نك من، ئەگەر باب دەستویریێ نەدەتێ.»</verse>
				<verse number="66">ژ بەر ڤێ چەندێ گەلەك ژ شاگردێن وی زڤڕین و ئێدی ل گەل وی نەدگەڕیان.</verse>
				<verse number="67">ئینا عیسای گۆتە هەر دوازدە شاگردان: «ما هوین ژی حەز دكەن بچن؟»</verse>
				<verse number="68">شەمعون پەترۆسی بەرسڤا وی دا: «خودان، ئەم دێ چینە نك كێ؟ پەیڤێن ژیانا هەروهەر یێ ل نك تە،</verse>
				<verse number="69">مە ژی باوەری ئینا و زانی كو تۆی پیرۆزێ خودێ!»</verse>
				<verse number="70">عیسای بەرسڤا وان دا: «ما من هوین هەر دوازدە هەلنەبژارتن؟ لێ ئێك ژ هەوە ئبلیسە!»</verse>
				<verse number="71">وی بەحسێ یەهودایێ كوڕێ شەمعونێ ئەسخەریوتی بوو، چنكو ئەو دێ بێبەختیێ ل عیسای كەت، هەر چەندە ئێك ژ دوازدان بوو.</verse>
			</chapter>
			<chapter number="7">
				<verse number="1">پشتی هنگی عیسا ل دەڤەرا جەلیل دگەڕیا و نەدڤیا ل دەڤەرا یەهودیایێ بگەڕیێت، چنكو سەرۆكێن جوهیان بزاڤ دكر وی بكوژن.</verse>
				<verse number="2">دەمێ جەژنا كەپرەشینان یا جوهیان نێزیك بووی،</verse>
				<verse number="3">برایێن وی گۆتێ: «ڤێرێ بهێلە و هەڕە یەهودیایێ، دا ئەو كارێن تۆ دكەی شاگردێن تە ژی ببینن!</verse>
				<verse number="4">چنكو ئەو كەسێ دڤێت ناڤدار ببیت، كارەكی ب نەپەنی ڤە ناكەت. مادەم تۆ ڤان كریاران دكەی، خۆ بۆ جیهانێ دیار بكە.»</verse>
				<verse number="5">چنكو برایێن وی ژی باوەری پێ نەدئینا.</verse>
				<verse number="6">عیسای بەرسڤا وان دا: «هێشتا دەمێ من نەهاتیە، لێ بۆ هەوە هەمی گاڤان دەم یێ گونجایە.</verse>
				<verse number="7">جیهان نەشێت كەربێن خۆ ژ هەوە ڤەكەت، لێ ئەو كەربێن خۆ ژ من ڤەدكەت، چنكو ئەز شاهدەییێ ل سەر وێ ددەم كو كارێن وێ د خرابن.</verse>
				<verse number="8">هوین ب خۆ هەڕنە جەژنێ، لێ ئەز ب خۆ نوكە ناهێمە ڤێ جەژنێ، چنكو دەمێ من هێشتا نەهاتیە.»</verse>
				<verse number="9">ئەڤە گۆتە وان و ل جەلیل ما.</verse>
				<verse number="10">پشتی برایێن وی چووینە جەژنێ، ئەو ژی چوو جەژنێ، لێ نە ب ئاشكرایی، ب نەپەنی.</verse>
				<verse number="11">ل جەژنێ جوهی ل وی دگەڕیان و دگۆتن: «كانێیە ئەو؟»</verse>
				<verse number="12">د ناڤبەرا جەماوەری دا گەلەك پستەپست دەربارەی وی هەبوو، هندەكان دگۆت: «ئەو یێ باشە» و هندەكێن دی دگۆت: «نە! ئەو مللەتی د سەردا دبەت.»</verse>
				<verse number="13">لێ كەس ژ وان ژ ترسا جوهیان نەدوێریا ب ئاشكرایی بەحسێ وی بكەت.</verse>
				<verse number="14">دەمێ جەژن ب نیڤی بووی، عیسا سەركەفتە پەرستگەهێ و دەست ب فێركرنێ كر.</verse>
				<verse number="15">جوهی مەندەهۆش بوون و گۆتن: «ئەو چەوا هند ژ نڤیسارێن پیرۆز دزانیت و ئەو نەهاتیە فێركرن؟»</verse>
				<verse number="16">عیسای بەرسڤا وان دا و گۆت: «فێركرنا من نە ژ نك منە، لێ ژ نك ویە یێ ئەز هنارتیم.</verse>
				<verse number="17">هەر كەسێ دڤێت ب حەزا خودێ بكەت، دێ زانیت كا فێركرنا من ژ نك خودێ یە، یان ئەز ژ نك خۆ دئاخڤم.</verse>
				<verse number="18">ئەوێ ژ نك خۆ بئاخڤیت، بۆ خۆ ل مەزناهیێ دگەڕیێت، لێ ئەوێ بۆ وی ل مەزناهیێ بگەڕیێت یێ ئەو هنارتی، ئەو یێ راستە و چ خرابی ل نك وی نینە.</verse>
				<verse number="19">ما مووسای دەستوور نەدابوو هەوە؟ لێ كەس ژ هەوە دەستووری ب ج‍‌ھ نائینیت! بۆچی هوین بزاڤێ دكەن من بكوژن؟»</verse>
				<verse number="20">جەماوەری بەرسڤا وی دا: «ئەجنەیەكی تۆ یێ هنگافتی! كی بزاڤا كوشتنا تە دكەت؟»</verse>
				<verse number="21">عیسای بەرسڤا وان دا و گۆت: «من كارەكێ ب تنێ كر، هوین هەمی مەندەهۆش بوون.</verse>
				<verse number="22">مووسای سونەتكرن دا هەوە (نەكو ئەو ژ نك مووسای بوو، لێ ژ نك بابكالان بوو)، ئەڤجا ل رۆژا شەمبیێ ژی هوین مرۆڤی سونەت دكەن.</verse>
				<verse number="23">مادەم ل رۆژا شەمبیێ مرۆڤ دهێتە سونەتكرن دا دەستوورێ مووسای نەهێتە شكاندن، پا بۆچی هوین ژ من تۆڕە دبن چنكو من مرۆڤەك ب تەمامی ل رۆژا شەمبیێ ساخ كر؟</verse>
				<verse number="24">ل دویڤ دیتنا سەرڤە سەرڤە دادكرنێ نەكەن، لێ دادكرنەكا دادپەروەرانە بكەن.»</verse>
				<verse number="25">وی دەمی هندەك ژ خەلكێ ئورشەلیمێ دگۆت: «ئەرێ ما ئەڤە نە ئەوە یێ ئەو بزاڤا كوشتنا وی دكەن؟</verse>
				<verse number="26">ئەڤە ب ئاشكرایی ئەو یێ دئاخڤیت و ئەو چ نابێژنێ! ما سەرۆكێن مە قاییل بووینە كو ئەو ب راستی مەسیحە؟</verse>
				<verse number="27">لێ ئەم دزانین ئەڤ كەسە خەلكێ كیرێیە ، و دەمێ مەسیح دهێت، كەس نزانیت خەلكێ كیرێیە.»</verse>
				<verse number="28">ئینا عیسای، دەمێ فێركرن د حەوشا پەرستگەهێ دا دكر، دەنگێ خۆ بلند كر و گۆت: «هوین من دنیاسن و هوین دزانن ئەز خەلكێ كیرێمە. ئەز ژ نك خۆ نەهاتیمە، لێ ئەوێ ئەز هنارتیم یێ راستە، ئەوێ كو هوین وی نانیاسن،</verse>
				<verse number="29">لێ ئەز وی دنیاسم، چنكو ئەز ژ ویمە و ئەوی ئەز یێ هنارتیم.»</verse>
				<verse number="30">وی دەمی وان بزاڤ كر كو وی دەستەسەر بكەن، لێ كەسەكی دەستێ خۆ درێژ نەكرێ، چنكو هێشتا دەمێ وی نەهاتبوو.</verse>
				<verse number="31">لێ گەلەك ژ جەماوەری باوەری پێ ئینا و گۆتن: «ما دەمێ مەسیح بهێت، ئەو دێ پتر نیشانان كەت ژ یێن ڤی زەڵامی كرین؟»</verse>
				<verse number="32">فەریسیان پستەپستا جەماوەری بهیست، ئەوا ل سەر وی دهاتە كرن. ئەڤجا وان و سەرۆكێن كاهنان هندەك زێرەڤان هنارتن دا وی بگرن.</verse>
				<verse number="33">ئینا عیسای گۆت: «ئەز دێ دەمەكێ كێم ل گەل هەوە مینم، پاشی دێ چمە نك وی یێ ئەز هنارتیم.</verse>
				<verse number="34">هنگی هوین دێ ل من گەڕیێن، لێ هوین من نابینن و ئەو جهێ ئەز لێ، هوین نەشێن بهێنە وێرێ.»</verse>
				<verse number="35">ئەڤجا جوهیان د ناڤبەرا خۆ دا گۆت: «وی ل بەرە كیڤە بچیت كو ئەم نەبینین؟ ئەرێ دێ چیتە باژێڕێن یونانیان، ئەوێن جوهی لێ بەڵاڤ بووین و یونانیان فێر كەت؟</verse>
				<verse number="36">رامانا ئاخفتنا وی چیە دەمێ گۆتی: ‹هوین دێ ل من گەڕیێن، لێ هوین من نابینن› و ‹ئەو جهێ ئەز لێ، هوین نەشێن بهێنە وێرێ›؟»</verse>
				<verse number="37">ل رۆژا دویماهیێ ژ جەژنێ، كو ئەو مەزنترین رۆژێن وێیە، عیسا راوەستیا و ب دەنگەكێ بلند گۆت: «ئەگەر ئێك یێ تێهنی بیت، بلا بهێتە نك من و ڤەخۆت.</verse>
				<verse number="38">هەر كەسێ باوەریێ ب من بینیت ‹دێ رویبارێن ئاڤا ژیانێ ژ ناڤ دلێ وی دەركەڤن،› هەروەكو نڤیسار دبێژیت.»</verse>
				<verse number="39">عیسای ئەڤ چەندە دەربارەی گیانێ پیرۆز گۆت، كو دێ ئەو كەس وەرگرن، یێن باوەری ب عیسای ئیناین. هێشتا گیانێ پیرۆز نەهاتبوو دان، چنكو هێشتا عیسا نەهاتبوو مەزنكرن.</verse>
				<verse number="40">دەمێ جەماوەری گو‍‌ھ ل ڤێ ئاخفتنێ بووی، هندەك ژ وان گۆت: «ب راستی ئەڤە ئەو پێغەمبەرە.»</verse>
				<verse number="41">هندەكێن دی گۆت: «ئەڤە مەسیحە.» هندەكان ژی پرسیار كر: «ما مەسیح دێ خەلكێ جەلیلێ بیت؟</verse>
				<verse number="42">ئەرێ ما نڤیسارێ نەگۆتیە كو مەسیح دێ ژ دویندەها داوودی و ژ بێت‌لەحم بیت ، ئەو گوندێ داوود لێ ژیای؟»</verse>
				<verse number="43">ئەڤجا ژ بەر وی، دووبەرەكی د ناڤ جەماوەری دا چێبوو.</verse>
				<verse number="44">هندەك ژ وان ڤیا وی بگرن، لێ كەسەكی دەستێ خۆ درێژ نەكرێ.</verse>
				<verse number="45">پشتی هنگی زێرەڤانێن پەرستگەهێ زڤڕینە نك سەرۆكێن كاهنان و فەریسیان. وان پرسیار ژ زێرەڤانان كر: «بۆچی هەوە ئەو نەئینا؟»</verse>
				<verse number="46">زێرەڤانان بەرسڤ دا: «چ جاران كەس وەكو ڤی مرۆڤی نەئاخفتیە.»</verse>
				<verse number="47">فەریسیان بەرسڤا وان دا: «ما هوین ژی د سەردا چووینە؟</verse>
				<verse number="48">ما كەسەكی ژ سەرۆكان یان ژ فەریسیان باوەری پێ ئینایە؟</verse>
				<verse number="49">لێ ئەڤ خەلكێ كو دەستووری نزانن، د نفرین لێ كرینە.»</verse>
				<verse number="50">نیكودیمۆسی، ئەوێ بەری هنگی هاتبوو نك عیسای و ئەو ئێكە ژ فەریسیان، گۆتە وان:</verse>
				<verse number="51">«ئەرێ دەستوورێ مە ئێكی داد دكەت تاكو ل بەراهیێ گو‍‌ھ نەدەتێ و بزانیت وی چ كریە؟»</verse>
				<verse number="52">وان بەرسڤا وی دا و گۆتن: «ئەرێ تۆ ژی خەلكێ جەلیلێی؟ لێڤەكۆلە، دێ بینی كو چ پێغەمبەر ژ جەلیلێ رانابن!»</verse>
				<verse number="53">پاشی هەر كەسەك ژ وان چوو مالا خۆ.</verse>
			</chapter>
			<chapter number="8">
				<verse number="1">لێ عیسا چوو چیایێ زەیتوونان.</verse>
				<verse number="2">ل ئەلندێ زڤڕی پەرستگەهێ. هەمی خەلك هاتنە نك وی، ئەو ژی روینشت و دەست ب فێركرنا وان كر.</verse>
				<verse number="3">مامۆستایێن دەستووری و فەریسیان ژنكەك ئینا نك وی، كو ل سەر دەهمەنپیسیێ هاتبوو گرتن، وان ئەو ژنك ل ناڤەندێ راوەستاند</verse>
				<verse number="4">و گۆتە عیسای: «مامۆستا، ئەڤ ژنكە ل دەمێ كریارا دەهمەنپیسیێ هاتیە گرتن.</verse>
				<verse number="5">د دەستووری دا مووسای فەرمان ل مە كریە كو ژنكێن هۆسا بەرباران بكەین. ئەڤجا تۆ چ دبێژی؟»</verse>
				<verse number="6">وان ئەڤ تشتە گۆت دا وی تاقی بكەن و تشتەك هەبیت وی پێ تاوانبار بكەن. لێ عیسای پشتا خۆ چەماند و ب تبلا خۆ ل سەر ئەردی دنڤیسی.</verse>
				<verse number="7">دەمێ وان هەر پرسیار ژێ دكر، ئەوی پشتا خۆ راست كرەڤە و گۆتە وان: «كی ژ هەوە یێ بێگونەهە، بلا ل بەراهیێ ئەو بەرەكی تێوەركەت.»</verse>
				<verse number="8">جارەكا دی پشتا خۆ چەماند و ل سەر ئەردی دنڤیسی.</verse>
				<verse number="9">دەمێ وان ئەڤ ئاخفتنە بهیستی، ژ یێن پیر بگرە پاشی یێن دی، ئێك ل دویڤ ئێك ژ وێرێ چوون، تاكو ب تنێ عیسا ل وێرێ مای و ئەو ژنك د جهێ خۆ دا یا راوەستیای بوو.</verse>
				<verse number="10">عیسای پشتا خۆ راست كرەڤە و گۆتە وێ: «خانم، كانێنە ئەو؟ ما كەسێ تۆ گونەهبار نەكری؟»</verse>
				<verse number="11">وێ بەرسڤ دا: «نەخێر، ئەزبەنی.» عیسای گۆتێ: «ئەز ژی تە گونەهبار ناكەم. هەڕە و ئێدی گونەهان نەكە.»</verse>
				<verse number="12">عیسا جارەكا دی ل گەل وان ئاخفت و گۆت: «ئەزم رۆناهیا جیهانێ. یێ ل دویڤ من بهێت، د تاریاتیێ دا ناچیت، لێ دێ رۆناهیا ژیانێ بۆ وی بیت.»</verse>
				<verse number="13">ئینا فەریسیان گۆتێ: «تۆ شاهدەییێ بۆ خۆ ددەی، شاهدەییا تە نە یا راستە.»</verse>
				<verse number="14">ئینا عیسای بەرسڤا وان دا و گۆت: «ئەگەر ئەز شاهدەییێ بۆ خۆ ژی بدەم، شاهدەییا من راستە، چنكو ئەز دزانم ئەز ژ كیرێ یێ هاتیم و دێ چمە كیرێ. لێ هوین نزانن كا ئەز ژ كیرێ هاتیمە و دێ چمە كیرێ.</verse>
				<verse number="15">هوین ل دویڤ پیڤەرێن مرۆڤان دادكرنێ دكەن، لێ ئەز كەسێ داد ناكەم.</verse>
				<verse number="16">ئەگەر ئەز دادكرنێ بكەم ژی، دادكرنا من یا راستە، چنكو د دادكرنێ دا ئەز نە یێ ب تنێمە، لێ ئەزم و بابێ كو ئەز هنارتیم.</verse>
				<verse number="17">د دەستوورێ هەوە دا یا نڤیسیە كو شاهدەییا دوو كەسان یا راستە.</verse>
				<verse number="18">ئەز شاهدەییێ بۆ خۆ ددەم و ئەو بابێ ئەز هنارتیم ژی شاهدەییێ بۆ من ددەت.»</verse>
				<verse number="19">ئینا وان پرسیار ژێ كر: «كا بابێ تە؟» عیسای بەرسڤ دا: «هوین نە من دنیاسن، نە ژی بابێ من دنیاسن. ئەگەر هەوە ئەز نیاسیبام، دا بابێ من ژی نیاسن.»</verse>
				<verse number="20">عیسای ئەڤ ئاخفتنە ل نێزیكی سندوقێن بەخشینان، دەمێ وی فێركرن ل پەرستگەهێ دكر، گۆت. لێ كەسێ ئەو دەستەسەر نەكر، چنكو دەمێ وی هێشتا نەهاتبوو.</verse>
				<verse number="21">عیسای دیسان گۆتە وان: «ئەز دێ چم و هوین دێ ل من گەڕیێن و دێ د گونەهێن خۆ دا مرن. ئەو جهێ ئەز دچمێ، هوین نەشێن بهێنە وێرێ.»</verse>
				<verse number="22">ئەڤجا جوهیان گۆت: «ئایا دەمێ ئەو دبێژیت: ‹ئەو جهێ ئەز دچمێ، هوین نەشێن بهێنە وێرێ،› مەبەستا وی ئەوە ئەو دێ خۆ كوژیت؟»</verse>
				<verse number="23">وی گۆتە وان: «هوین ژ خوارێنە، ئەز ژ سڵالم. هوین ژ ڤێ جیهانێنە، ئەز نە ژ ڤێ جیهانێمە.</verse>
				<verse number="24">ژ بەر هندێ من گۆتە هەوە: هوین دێ د گونەهێن خۆ دا مرن، چنكو ئەگەر هوین باوەریێ نەئینن كو ئەز ئەوم، دێ د گونەهێن خۆ دا مرن.»</verse>
				<verse number="25">ئینا وان پرسیار ژێ كر: «تۆ كی؟» عیسای بەرسڤا وان دا: «ئەز ئەوم یێ ژ دەستپێكێ من گۆتیە هەوە ئەز چمە.</verse>
				<verse number="26">من گەلەك تشت هەنە كو د دەرهەقا هەوە دا بێژم و هەوە پێ داد بكەم. لێ ئەوێ ئەز هنارتیم یێ راستە و ئەوا من ژ وی بهیستی ئەز وێ دبێژمە جیهانێ.»</verse>
				<verse number="27">لێ ئەو تێنەگەهشتن، كو وی بۆ وان بەحسێ بابی دكر.</verse>
				<verse number="28">ئینا عیسای گۆتە وان: «دەمێ هەوە كوڕێ مرۆڤ بلند كر، هنگی دێ زانن كو ئەز ئەوم و ئەز چ تشتی ژ نك خۆ ناكەم، لێ كا چەوا بابی ئەز فێر كریمە، ئەز وێ دبێژم.</verse>
				<verse number="29">ئەوێ ئەز هنارتیم ل گەل منە و وی ئەز نەهێلایمە ب تنێ، چنكو ئەز هەردەم وان تشتان دكەم یێن ئەو پێ رازی دبیت.»</verse>
				<verse number="30">دەمێ عیسای ئەڤ ئاخفتنە دگۆتن، گەلەك كەسان باوەری پێ ئینا.</verse>
				<verse number="31">ئینا عیسای گۆتە وان جوهیێن باوەری پێ ئینای: «ئەگەر هەوە خۆ ل سەر پەیڤا من راگرت، هوین ب راستی شاگردێن منن</verse>
				<verse number="32">و هوین دێ راستیێ زانن و راستی دێ هەوە ئازاد كەت.»</verse>
				<verse number="33">جوهیان بەرسڤا وی دا: «ئەم ژ دویندەها ئیبراهیمینە و چ جاران بەنیێن كەسێ نەبووین! تۆ چەوا دبێژیە مە: ‹هوین دێ ئازاد بن›؟»</verse>
				<verse number="34">عیسای بەرسڤا وان دا: «ب راستی ب راستی دبێژمە هەوە: هەر كەسێ گونەهێ دكەت، ئەو بەنیێ گونەهێیە.</verse>
				<verse number="35">بەنی ژی هەروهەر د مالا خودانێ خۆ دا نامینیت، لێ كوڕ هەروهەر تێدا دمینیت.</verse>
				<verse number="36">لەوما ئەگەر كوڕ هەوە ئازاد بكەت، هوین دێ ب راستی ئازاد بن.</verse>
				<verse number="37">ئەز دزانم هوین ژ دویندەها ئیبراهیمینە، لێ هوین ل دویڤ كوشتنا من دگەڕیێن، چنكو پەیڤا من چ ج‍‌ھ د دلێ هەوە دا نینە.</verse>
				<verse number="38">ئەز وێ دبێژم یا من ل نك بابێ خۆ دیتی، هوین ژی وێ دكەن یا هەوە ژ بابێ خۆ بهیستی.»</verse>
				<verse number="39">ئینا وان بەرسڤ دا و گۆت: «بابێ مە ئیبراهیمە.» عیسای گۆتە وان: «ئەگەر هوین كوڕێن ئیبراهیمی بان، دا كارێن ئیبراهیمی كەن.</verse>
				<verse number="40">لێ نوكە هوین یێ ل كوشتنا من دگەڕیێن و ئەز كەسەكم كو من ئەو راستی بۆ هەوە گۆتیە یا من ژ خودێ بهیستی. ئەڤ چەندە ئیبراهیمی نەكریە.</verse>
				<verse number="41">هوین كارێن بابێ خۆ دكەن.» وان گۆتێ: «ئەم ژ دەهمەنپیسیێ نەبووینە! مە بابەكێ ب تنێ یێ هەی، ئەو ژی خودێ یە.»</verse>
				<verse number="42">عیسای گۆتە وان: «ئەگەر خودێ بابێ هەوە با، دا هوین حەز ژ من كەن، چنكو ئەز ژ نك خودێ یێ دەركەفتیم و هاتیم. ئەز ژ نك خۆ نەهاتیمە، لێ ئەوی ئەز یێ هنارتیم.</verse>
				<verse number="43">بۆچی هوین د ئاخفتنا من ناگەهن؟ چنكو هوین نەشێن پەیڤا من ببهیسن.</verse>
				<verse number="44">هوین ژ بابێ خۆ ئبلیسینە و هەوە دڤێت حەزێن بابێ خۆ ب ج‍‌ھ بینن. ئەو ل دەستپێكێ مێركوژ بوو و چ جاران لایەنگرێ راستیێ نەبوو، چنكو راستی د وی دا نینە. دەمێ ئەو درەوێ دكەت، ئەو ل گۆر سرۆشتێ خۆ دئاخڤیت، چنكو ئەو درەوینە و بابێ درەوێیە.</verse>
				<verse number="45">لێ چنكو ئەز راستیێ دبێژم، هوین باوەر ژ من ناكەن.</verse>
				<verse number="46">كی ژ هەوە دشێت گونەهەكێ ل سەر من بسەلمینیت؟ ئەڤجا ئەگەر ئەز راستیێ دبێژم، بۆچی هوین باوەر ژ من ناكەن؟</verse>
				<verse number="47">ئەوێ ژ خودێ بیت، دێ گوهێ خۆ دەتە پەیڤا خودێ. هوین نە ژ خودێ نە، لەوما هوین گوهێ خۆ نادەنێ.»</verse>
				<verse number="48">ئینا جوهیان بەرسڤ دا و گۆتێ: «ما ئەم راست نابێژین كو تۆ سامەری و ئەجنەیەكی تۆ یێ هنگافتی؟»</verse>
				<verse number="49">عیسای بەرسڤ دا: «ئەجنەی ئەز نە هنگافتیمە، لێ ئەز رێزێ ل بابێ خۆ دگرم و هوین من بێڕێز دكەن.</verse>
				<verse number="50">ئەز بۆ خۆ ل مەزناهیێ ناگەڕیێم، لێ ئێكێ هەی بۆ من لێ دگەڕیێت و ئەوە دادوەر.</verse>
				<verse number="51">ب راستی ب راستی دبێژمە هەوە: یێ پەیڤا من ب ج‍‌ھ بینیت، چ جاران مرنێ نابینیت.»</verse>
				<verse number="52">جوهیان گۆتێ: «نوكە ئەم پشتڕاست بووین كو ئەجنەیەكی تۆ یێ هنگافتی! ئیبراهیم مر و پێغەمبەر مرن، و تۆ دبێژی: ‹یێ پەیڤا من ب ج‍‌ھ بینیت تام ناكەتە مرنێ.›</verse>
				<verse number="53">ئەرێ تۆ ژ بابێ مە ئیبراهیمی مەزنتری؟ ئەو مر، پێغەمبەر ژی مرن. تۆ خۆ چ ددانی؟»</verse>
				<verse number="54">عیسای بەرسڤ دا: «ئەگەر ئەز خۆ مەزن بكەم، مەزناهیا من یا بێ بهایە. بابێ من ئەوێ هوین دبێژن: ‹ئەو خودایێ مەیە،› ئەوە من مەزن دكەت.</verse>
				<verse number="55">هوین وی نانیاسن، لێ ئەز وی دنیاسم. ئەگەر من گۆتبا ئەز وی نانیاسم، دا ئەز ژی وەكو هەوە درەوین بم. لێ ئەز وی دنیاسم و پەیڤا وی ب ج‍‌ھ دئینم.</verse>
				<verse number="56">بابێ هەوە ئیبراهیم یێ دلشاد بوو كو دێ رۆژا من بینیت، وی دیت و كەیفخۆش بوو.»</verse>
				<verse number="57">ئینا جوهیان گۆتێ: «هێشتا ژیێ تە نەبوویە پێنجی ساڵ و تە ئیبراهیم دیتیە؟»</verse>
				<verse number="58">عیسای گۆتە وان: «ب راستی ب راستی دبێژمە هەوە: بەری ئیبراهیم ببیت، ئەز هەمە.»</verse>
				<verse number="59">ئینا وان بەر هەلگرتن، دا وی بەرباران بكەن، لێ وی خۆ ڤەشارت و ژ پەرستگەهێ دەركەفت.</verse>
			</chapter>
			<chapter number="9">
				<verse number="1">دەمێ عیسا دەرباز دبوو، مرۆڤەك دیت ژ زكماكی یێ كۆرە بوو.</verse>
				<verse number="2">ئینا شاگردێن وی پرسیار ژێ كر: «رابی ، كێ گونە‍‌ھ كریە: ئەڤی یان دایك و بابێن وی، كو یێ ژ دایك بووی كۆرە؟»</verse>
				<verse number="3">عیسای بەرسڤ دا: «نە ئەوی گونە‍‌ھ كریە و نە دایك و بابێن وی، لێ ئەڤ چەندە چێبوو دا كارێن خودێ د وی دا دیار ببن.</verse>
				<verse number="4">پێدڤیە ل سەر مە، هێشتا كو رۆژ، ئەم كارێن وی ب ج‍‌ھ بینین یێ ئەز هنارتیم. شەڤ دێ هێت و هنگی كەس نەشێت چ كاران بكەت.</verse>
				<verse number="5">هندی كو ئەز ل جیهانێمە، ئەز رۆناهیا جیهانێمە.»</verse>
				<verse number="6">ئەڤ چەندە گۆت و تف كرە ناڤ ئاخێ، ژ تفێ هەڕیەك چێكر و د چاڤێن وی كەسی دا</verse>
				<verse number="7">و گۆتێ: «هەڕە و خۆ د بركا سیلوامێ دا بشوو» (وەرگێڕانا ‹سیلوام›ێ ‹هنارتی›یە). ئینا ئەو چوو و خۆ شویشت و ب چاڤ ڤەكری ڤەگەڕیا.</verse>
				<verse number="8">ئینا هەڤسوی و ئەوێن پێشتر ئەو ددیت كو خوازۆكی دكر، گۆتن: «ئەرێ ئەڤە نە ئەو مرۆڤە یێ دروینشت و خوازۆكی دكر؟»</verse>
				<verse number="9">هندەكان گۆت: «ئەڤە ئەوە» و هندەكێن دی گۆت: «نەخێر، لێ ئێكێ وەكو ویە.» لێ وی ب خۆ دگۆت: «ئەز ئەوم!»</verse>
				<verse number="10">ئینا وان گۆتێ: «چەوا چاڤێن تە ڤەبوون؟»</verse>
				<verse number="11">وی بەرسڤ دا: «ئەو زەڵامێ دبێژنێ عیسا هەڕیەك چێكر و د چاڤێن من دا و گۆتە من: ‹هەڕە بركا سیلوامێ و خۆ تێدا بشوو.› ئەز ژی چووم و من خۆ شویشت و چاڤێن من ڤەبوون.»</verse>
				<verse number="12">ئینا وان پرسیار ژێ كر: «ئەو زەڵام ل كیرێیە؟» وی گۆت: «ئەز نزانم.»</verse>
				<verse number="13">وان ئەو مرۆڤێ بەری هنگی كۆرە ئینا نك فەریسیان.</verse>
				<verse number="14">ئەو رۆژا عیسای هەڕی چێكری و چاڤێن كۆرەی ڤەكرین، شەمبی بوو.</verse>
				<verse number="15">ئینا فەریسیان ژی پرسیار ژێ كر كا چەوا چاڤێن وی ڤەبوون. ئەوی گۆتە وان: «هەڕی د چاڤێن من دا و من خۆ شویشت و نوكە ئەز یێ دبینم!»</verse>
				<verse number="16">ئینا هندەك فەریسیان گۆت: «ئەڤ مرۆڤە نە ژ نك خودێیە، چنكو ئەو پێگیریێ ب شەمبیێ ناكەت.» لێ هندەكێن دی گۆت: «چەوا زەڵامەكێ گونەهكار دشێت ڤان نیشانان بكەت؟» هۆسا د ناڤبەرا وان دا دووبەرەكی هەبوو.</verse>
				<verse number="17">وان دیسان پرسیار ژ ئەڤێ كۆرە كر: «تۆ دەربارەی وی، ئەوێ چاڤێن تە ڤەكرین، چ دبێژی؟» ئەوی ژی گۆت: «ئەو پێغەمبەرە.»</verse>
				<verse number="18">جوهیان باوەر نەكر كو ئەو یێ كۆرە بوو و چاڤێن وی یێن ڤەبووین، تاكو گازی كریە دایك و بابێن وی یێ چاڤێن وی ڤەبووین</verse>
				<verse number="19">و پرسیار ژێ كری: «ئایا ئەڤەیە ئەو كوڕێ هەوە، ئەوێ هوین دبێژن ژ زكماكی یێ كۆرە بوو؟ پا چەوا ئەو نوكە دبینیت؟»</verse>
				<verse number="20">دایك و بابێن وی بەرسڤ دا: «ئەم دزانین ئەڤە كوڕێ مەیە و ژ زكماكی یێ كۆرە بوو،</verse>
				<verse number="21">لێ ئەم نزانین چەوا نوكە دبینیت و نزانین كێ چاڤێن وی ڤەكرینە. ئەو یێ مەزنە، پرسیارێ ژێ بكەن، ئەو دێ بەرسڤا هەوە دەت.»</verse>
				<verse number="22">دایك و بابێن وی ژ ترسا جوهیان ئەڤ چەندە گۆت، چنكو جوهی رێككەفتبوون كو هەر ئێكێ دانپێدانێ بكەت كو عیسا مەسیحە، ژ جڤاتا كنیشتەیێ بهێتە دەرئێخستن.</verse>
				<verse number="23">لەوما دایك و بابێن وی گۆت: «ئەو یێ مەزنە، پرسیارێ ژێ بكەن.»</verse>
				<verse number="24">ئەڤجا وان بۆ جارا دوویێ گازی وی مرۆڤێ بەری هنگی كۆرە كر و گۆتنێ: «ل بەرامبەری خودێ سویند بخۆ كو دێ راستیێ بێژی! ئەم دزانین ئەو مرۆڤ یێ گونەهكارە.»</verse>
				<verse number="25">ئینا وی بەرسڤ دا: «ئەز نزانم ئەو یێ گونەهكارە یان نە، ئەز تشتەكێ ب تنێ دزانم: ئەز یێ كۆرە بووم و نوكە دبینم.»</verse>
				<verse number="26">ئینا وان گۆتێ: «ئەوی چ ل تە كر؟ چەوا چاڤێن تە ڤەكرن؟»</verse>
				<verse number="27">وی بەرسڤا وان دا: «من نوكە گۆتە هەوە، لێ هەوە گوهێ خۆ نەدایێ. بۆچی هەوە دڤێت جارەكا دی ببهیسن؟ ما هەوە ژی دڤێت ببنە شاگردێن وی؟»</verse>
				<verse number="28">ئینا وان ئاخفتنێن كرێت لێ باراندن و گۆتێ: «تۆی شاگردێ وی! لێ ئەم شاگردێن مووساینە.</verse>
				<verse number="29">ئەم دزانین خودێ ل گەل مووسای ئاخفتییە، لێ ئەم نزانین ئەڤە ژ كیڤە هاتیە.»</verse>
				<verse number="30">ئینا وی مرۆڤی بەرسڤا وان دا: «ئەڤە تشتەكێ سەیرە! هوین نزانن ئەو ژ كیڤە هاتیە، لێ ئەوی چاڤێن من ڤەكرن.</verse>
				<verse number="31">ئەم دزانین خودێ گوهێ خۆ نادەتە گونەهكاران، لێ گوهێ خۆ ددەتە وی كەسی یێ ژ خودێ ترس بیت و حەزا وی ب ج‍‌ھ بینیت.</verse>
				<verse number="32">چ جاران كەسێ نەبهیستیە كو ئێكی چاڤێن كەسەكێ ژ زكماك یێ كۆرە ڤەكربن.</verse>
				<verse number="33">ئەگەر ئەڤ كەسە ژ خودێ نەبا، ئەو نەدشیا چ بكەت.»</verse>
				<verse number="34">ئینا وان بەرسڤا وی دا و گۆتێ: «تۆ ب تەمامی د گونەهێ دا یێ ژ دایك بووی. ما تۆ مە فێر دكەی؟» پاشی ئەو دەرئێخستە ژ دەرڤە.</verse>
				<verse number="35">عیسای بهیست كو وان ئەو كەس یێ دەرئێخستیە ژ دەرڤە، ئینا لێگەڕیا و دیت و گۆتێ: «ئەرێ تۆ باوەریێ ب كوڕێ مرۆڤ دئینی؟»</verse>
				<verse number="36">ئەوی بەرسڤ دا و گۆت: «ئەزبەنی، ئەو كیە، دا ئەز باوەریێ پێ بینم؟»</verse>
				<verse number="37">ئینا عیسای گۆتێ: «تە ئەو یێ دیتی و ئەوە یێ ل گەل تە دئاخڤیت.»</verse>
				<verse number="38">ئینا وی گۆت: «خودان، ئەز باوەریێ دئینم» و سوجدە بۆ بر.</verse>
				<verse number="39">عیسای گۆت: «ئەز بۆ دادكرنێ یێ هاتیمە ڤێ جیهانێ، داكو ئەوێن نابینن ببینن و یێن دبینن كۆرە ببن.»</verse>
				<verse number="40">هندەك فەریسیان، كو ل نك وی بوون، دەمێ ئەڤ چەندە بهیستی، گۆتێ: «ما ئەم ژی د كۆرەینە؟!»</verse>
				<verse number="41">عیسای گۆتە وان: «ئەگەر هوین د كۆرە بان، هەوە گونە‍‌ھ نەدبوو، لێ هوین دبێژن ‹ئەم دبینین،› ئەڤجا گونەها هەوە دمینیت.»</verse>
			</chapter>
			<chapter number="10">
				<verse number="1">«ب راستی ب راستی دبێژمە هەوە: ئەوێ د دەرگەهی را نەچیتە د كۆتانا پەزی ڤە، لێ د رێكەكا دی را سەربكەڤیت، ئەو دز و رێگرە.</verse>
				<verse number="2">لێ ئەوێ د دەرگەهی را دچیتە ژۆر، ئەو شڤانێ پەزیە.</verse>
				<verse number="3">بۆ وی دەرگەهڤان دەرگەهی ڤەدكەت و پەز گوهێ خۆ ددەنە دەنگێ وی، ب ناڤ گازی پەزێن خۆ دكەت و دئینیتە ژ دەرڤە.</verse>
				<verse number="4">دەمێ هەمی پەزێ خۆ ئینا ژ دەرڤە، ب پێش وان دكەڤیت و ئەو ددەنە دویڤ، چنكو دەنگێ وی دنیاسن.</verse>
				<verse number="5">ئەو چ جاران ل دویڤ یێ بیانی ناچن، لێ ژێ دڕەڤن، چنكو ئەو دەنگێ بیانیان نانیاسن.»</verse>
				<verse number="6">عیسای ئەڤ نموونە بۆ وان ئینا، لێ ئەو د رامانا ئاخفتنا وی نەگەهشتن.</verse>
				<verse number="7">لەوما دیسان عیسای گۆتە وان: «ب راستی ب راستی دبێژمە هەوە: ئەزم دەرگەهێ پەزی.</verse>
				<verse number="8">هەمی ئەوێن بەری من هاتین دز و رێگر بوون ، لێ پەزی گوهێ خۆ نەدا وان.</verse>
				<verse number="9">ئەزم دەرگە‍‌ھ. هەر كەسێ ب رێكا من ب ژۆر دكەڤیت، دێ قورتال بیت. ئەو دێ هێتە ژۆر و دەركەڤیت و چەروانی بینیت.</verse>
				<verse number="10">دز ناهێت ئەگەر بۆ دزینێ و كوشتنێ و ژناڤبرنێ نەبیت، لێ ئەز یێ هاتیم دا وان ژیان هەبیت، ژیانەكا پڕ هەبیت.</verse>
				<verse number="11">ئەزم شڤانێ باش. شڤانێ باش ژی ژیانا خۆ گۆری پەزێ خۆ دكەت.</verse>
				<verse number="12">یێ ب كرێ هاتیە گرتن، كو نە شڤانە و پەز نە ملكێ ویە، دەمێ ئەو دبینیت گورگ یێ دهێت، پەزی دهێلیت و دڕەڤیت، ئەڤجا گورگ هێرشێ دكەتە پەزی و بەڵاڤ دكەت.</verse>
				<verse number="13">ئەو دڕەڤیت، چنكو ئەو ب كرێ هاتیە گرتن و خەما پەزی ناخۆت.</verse>
				<verse number="14">ئەزم شڤانێ باش. ئەز پەزێ خۆ دنیاسم و پەزێ من ژی من دنیاسیت،</verse>
				<verse number="15">هەروەكو باب من دنیاسیت و ئەز وی دنیاسم. ئەز ژیانا خۆ گۆری پەزێ خۆ دكەم.</verse>
				<verse number="16">من پەزێن دی ژی یێن هەین، كو نە ژ ڤێ كۆتانێنە، دڤێت ئەز وان ژی بینم و ئەو دێ گوهێ خۆ دەنە دەنگێ من و دێ بنە ئێك كەرێ پەزی ل گەل ئێك شڤان.</verse>
				<verse number="17">لەوما باب حەز ژ من دكەت، چنكو ئەز ژیانا خۆ دكەمە گۆری، دا جارەكا دی وێ ب دەست خۆ ڤە بینم.</verse>
				<verse number="18">كەس ژیانا من ژ من ناستینیت، لێ ئەز ژ نك خۆ دكەمە گۆری. من دەستهەلاتا هەی بكەمە گۆری و من دەستهەلاتا هەی جارەكا دی ب دەست خۆ ڤە بینم. ئەڤ فەرمانە من ژ بابێ خۆ یا وەرگرتی.»</verse>
				<verse number="19">ب ڤێ گۆتنێ، جارەكا دی دووبەرەكی كەفتە د ناڤ جوهیان دا.</verse>
				<verse number="20">گەلەك ژ وان دگۆت: «ئەجنەیەك یێ د وی دا و یێ دینە! ئەڤجا بۆچی هوین گوهێ خۆ ددەنە وی؟»</verse>
				<verse number="21">هندەكێن دی دگۆت: «ئەڤە نە ئاخفتنا مرۆڤەكیە ئەجنەی ئەو هنگافت بیت. ما ئەجنە دشێن چاڤێن كۆرەیان ڤەكەن؟»</verse>
				<verse number="22">جەژنا پیرۆزكرنا پەرستگەهێ ل ئورشەلیمێ دەست پێ كربوو و زڤستان بوو،</verse>
				<verse number="23">عیسا ل پەرستگەهێ د ناڤ ئەیوانا سلێمانی دا دگەڕیا.</verse>
				<verse number="24">جوهی ل دۆر وی كۆم بوون و پرسیار ژێ كر: «هەتا كەنگی دێ مە هێلیە هەلاویستی؟ ئەگەر تۆی مەسیح، ب ئاشكرایی بێژە مە.»</verse>
				<verse number="25">عیسای بەرسڤا وان دا: «من گۆتە هەوە، لێ هەوە باوەر نەكر. ئەو كارێن ئەز ب ناڤێ بابێ خۆ دكەم، ئەو بۆ من شاهدەییێ ددەن،</verse>
				<verse number="26">لێ هەوە باوەر نەكر، چنكو هوین نە ژ پەزێ منن.</verse>
				<verse number="27">پەزێ من گوهێ خۆ ددەتە دەنگێ من و ئەز وان دنیاسم و ئەو ل دویڤ من دهێن.</verse>
				<verse number="28">ئەز ژیانا هەروهەر ددەمێ و ئەو قەت ژ ناڤ ناچن، كەس ژی وان ژ دەستێ من دەرنائێخیت.</verse>
				<verse number="29">بابێ من یێ كو ئەو داینە من، ژ هەمیان مەزنترە و كەس نەشێت وان ژ دەستێ بابی دەربئێخیت.</verse>
				<verse number="30">ئەز و باب ئێكین.»</verse>
				<verse number="31">جارەكا دی جوهیان بەر راكرن دا وی بەرباران بكەن.</verse>
				<verse number="32">عیسای گۆتە وان: «من گەلەك كارێن باش ژ لایێ بابی ڤە نیشا هەوە دان. ژ بەر كیژان كاری ژ وان هوین دێ من بەرباران كەن؟»</verse>
				<verse number="33">جوهیان بەرسڤا وی دا: «ئەم نە ژ بەر كارەكێ باش دێ تە بەرباران كەین، لێ ژ بەر كوفریێ، چنكو تۆ مرۆڤی و خۆ دكەیە خودێ.»</verse>
				<verse number="34">عیسای بەرسڤا وان دا: «ما د دەستوورێ هەوە دا نە نڤیسیە: ‹من یێ گۆتی هوین خوداوەندن›؟</verse>
				<verse number="35">ئەگەر وی گۆتبیتە وان یێن پەیڤا خودێ بۆ هاتی: ‹خوداوەند›، نڤیسار ژی ناهێتە ژ كارئێخستن،</verse>
				<verse number="36">ئەڤجا ئەوێ بابی پیرۆز كری و بۆ جیهانێ هنارتی، هوین چەوا دبێژنە وی: ‹تۆ كوفریان دكەی،› چنكو من گۆت: ‹ئەز كوڕێ خودێمە›؟</verse>
				<verse number="37">ئەگەر ئەز كارێن بابێ خۆ ناكەم، باوەر ژ من نەكەن.</verse>
				<verse number="38">لێ ئەگەر ئەز كارێن وی دكەم، خۆ ئەگەر هوین باوەر ژ من ژی نەكەن، باوەر ژ وان كاران بكەن، دا هوین بزانن و تێبگەهن كو باب یێ د ناڤ من دا و ئەز یێ د ناڤ وی دا.»</verse>
				<verse number="39">ئینا وان بزاڤ كرەڤە كو وی بگرن، لێ ئەو ژ دەستێن وان دەركەفت.</verse>
				<verse number="40">ئەڤجا عیسا جارەكا دی چوو لایێ دی یێ رویبارێ ئوردن و ل وێرێ ما، ل وی جهێ یوحەننای بەری هنگی تافیركرن لێ دكر.</verse>
				<verse number="41">ئینا گەلەك كەس هاتنە نك وی و وان دگۆت: «یوحەننای چ نیشان نەكرن، لێ هەر تشتێ وی دەربارەی ڤی زەڵامی گۆتی، راست بوو.»</verse>
				<verse number="42">ل وێرێ گەلەكان باوەری ب وی ئینا.</verse>
			</chapter>
			<chapter number="11">
				<verse number="1">مرۆڤەك هەبوو ناڤێ وی لەعازەر بوو، ئەو نەساخ بوو. لەعازەر ژ بێت‌عەنیا بوو، گوندێ مەریەمێ و مەرتایا خویشكا وێ.</verse>
				<verse number="2">ئەڤ مەریەمە، ئەو بوو یا پێیێن خودانی ب گولاڤێ روین كرین و ب پرچا خۆ پاقژ كرین، لەعازەرێ نەساخ برایێ وێ بوو.</verse>
				<verse number="3">هەردوو خویشكان هنارتە ب دویڤ عیسای را و گۆتنێ: «خودان، ئەڤە ئەوێ تۆ حەز ژێ دكەی، یێ نەساخە.»</verse>
				<verse number="4">دەمێ عیسای ئەڤ چەندە بهیستی، گۆت: «ئەڤ نەساخیە نە بۆ مرنێیە، لێ بۆ مەزناهیا خودێیە، دا ب رێیا وێ نەساخیێ كوڕێ خودێ بهێتە مەزنكرن.»</verse>
				<verse number="5">عیسای حەز ژ مەرتایێ و خویشكا وێ و لەعازەری دكر.</verse>
				<verse number="6">لێ دەمێ وی بهیستی كو لەعازەرێ نەساخە، ئەو دوو رۆژێن دی ژی ل وی جهێ ما یێ كو لێ بوو.</verse>
				<verse number="7">پشتی هنگی گۆتە شاگردێن خۆ: «دا بزڤڕینە دەڤەرا یەهودیایێ.»</verse>
				<verse number="8">شاگردان گۆتێ: «رابی ، بەری چەند رۆژان جوهیان دڤیا تە بەرباران بكەن. دێ زڤڕیە یەهودیایێ؟»</verse>
				<verse number="9">عیسای بەرسڤ دا: «ما رۆژ نە دوازدە دەمژمێرن؟ ئەڤجا ئەگەر ئێك ب رۆژێ بگەڕیێت، ناهەلنگڤیت، چنكو رۆناهیا ڤێ جیهانێ دبینیت.</verse>
				<verse number="10">لێ ئەوێ ب شەڤێ بگەڕیێت، دێ هەلنگڤیت، چنكو رۆناهی ل گەل وی نینە.»</verse>
				<verse number="11">پشتی ڤێ ئاخفتنێ، عیسای گۆتە وان: «خۆشتڤیێ مە لەعازەر یێ نڤستی، لێ ئەز دێ چم دا وی ژ خەو راكەم.»</verse>
				<verse number="12">ئینا شاگردان گۆتێ: «خودان، ئەگەر ئەو نڤستبیت، دێ چێبیتەڤە.»</verse>
				<verse number="13">عیسای بەحسێ مرنا وی دكر، لێ وان هزر دكر كو ئەو یێ بەحسێ نڤستنا ئاسایی دكەت.</verse>
				<verse number="14">د وی دەمی دا عیسای ب ئاشكرایی گۆتە وان: «لەعازەر یێ مری</verse>
				<verse number="15">و ژ بەر هەوە ئەز یێ دلخۆشم كو ئەز ل وێرێ نەبووم، دا هوین باوەریێ بینن. لێ دا رابین بچینە نك وی.»</verse>
				<verse number="16">توماس ئەوێ ب دێدیمۆس دهاتە بناڤكرن، گۆتە هەڤالێن خۆ یێن شاگرد: «بلا ئەم ژی بچین، دا ل گەل وی بمرین.»</verse>
				<verse number="17">دەمێ عیسا گەهشتی، ئەو چوار رۆژ بوو لەعازەر د گۆڕی دا.</verse>
				<verse number="18">بێت‌عەنیا نێزیكی سێ كیلۆمەتران ژ ئورشەلیمێ یا دویر بوو.</verse>
				<verse number="19">گەلەك جوهی هاتبوونە نك مەرتایێ و مەریەمێ، دا ژ بەر برایێ وان سەرەخۆشیێ لێ بكەن.</verse>
				<verse number="20">دەمێ مەرتایێ بهیستی كو عیسا یێ دهێت، چوو پێشوازیا وی، لێ مەریەم ل مال ما.</verse>
				<verse number="21">ئینا مەرتایێ گۆتە عیسای: «خودان، ئەگەر تۆ ل ڤێرێ بای، برایێ من نەدمر.</verse>
				<verse number="22">لێ نوكە ژی ئەز دزانم كو هەر تشتێ تۆ ژ خودێ بخوازی، ئەو دێ دەتە تە.»</verse>
				<verse number="23">عیسای گۆتێ: «برایێ تە دێ رابیتەڤە.»</verse>
				<verse number="24">مەرتایێ گۆتێ: «ئەز دزانم ئەو دێ ل رابوونێ د رۆژا دویماهیێ دا رابیتەڤە.»</verse>
				<verse number="25">عیسای گۆتێ: «ئەزم رابوون و ژیان. یێ باوەری ب من هەبیت، ئەگەر بمریت ژی، دێ زیندی بیتەڤە</verse>
				<verse number="26">و هەر كەسێ دژیت و باوەری ب من هەی، ئەو ئێكجار نامریت. تە باوەری ب ڤێ چەندێ هەیە؟»</verse>
				<verse number="27">وێ گۆتێ: «بەلێ خودان، من باوەریا ئینای كو تۆ مەسیحێ كوڕێ خودێی، ئەوێ دهێتە جیهانێ.»</verse>
				<verse number="28">پشتی ئەڤە گۆتی، چوو گازی خویشكا خۆ مەریەمێ كر و ب دزی ڤە گۆتێ: «مامۆستا یێ ل ڤێرێ و داخوازا تە دكەت.»</verse>
				<verse number="29">دەمێ وێ ئەڤ چەندە بهیستی، ب لەز رابوو و چوو نك وی.</verse>
				<verse number="30">هێشتا عیسا نەگەهشتبوو ناڤ گوندی، لێ ل وی جهی مابوو یێ مەرتایێ پێشوازی لێ كری.</verse>
				<verse number="31">ئەو جوهیێن ل گەل وێ ل مال و سەرەخۆشی لێ دكر، دەمێ وان دیتی مەریەم ب لەز رابوو و دەركەفت، ب دویڤ را چوون، وان هزر دكر ئەو یا قەستا گۆڕی دكەت دا ل وێرێ بكەتە گری.</verse>
				<verse number="32">دەمێ مەریەم گەهشتیە وی جهێ عیسا لێ و ئەو دیتی، خۆ هاڤێتە بەر پێیێن وی و گۆتێ: «خودان، ئەگەر تۆ ل ڤێرێ بای، برایێ من نەدمر.»</verse>
				<verse number="33">دەمێ عیسای ئەو دیتی یا دكەتە گری و جوهیێن ل گەل وێ ژی دكەنە گری، ب گیانی دەگری و گەلەك دلتەنگ بوو.</verse>
				<verse number="34">ئینا پرسیار كر: «هەوە ل كیرێ ڤەشارتیە؟» وان گۆتێ: «خودان، وەرە و ببینە.»</verse>
				<verse number="35">عیسای كرە گری.</verse>
				<verse number="36">ئەڤجا جوهیان گۆت: «بنێڕن، چەند حەز ژێ دكر!»</verse>
				<verse number="37">لێ هندەك ژ وان گۆت: «ما ئەڤێ چاڤێن كۆرەی ڤەكرین، نەدشیا تشتەكی بكەت كو ئەڤ مرۆڤە ژی نەمربا؟»</verse>
				<verse number="38">عیسا دیسان د ناخێ خۆ دا دەگری و هاتە سەر گۆڕی، ئەو ژی شكەفتەك بوو و بەرەكێ مەزن ب دەرگەهێ وێ ڤەنابوو.</verse>
				<verse number="39">عیسای گۆت: «بەری راكەن.» مەرتایێ، خویشكا یێ مری، گۆتێ: «خودان، یێ گەنی بووی، چنكو ئەڤە چوار رۆژە ئەو مری.»</verse>
				<verse number="40">عیسای گۆتێ: «ما من نەگۆتە تە: ئەگەر تۆ باوەریێ بینی، دێ مەزناهیا خودێ بینی؟»</verse>
				<verse number="41">ئەڤجا وان بەر راكر. عیسای ژی بەرێ خۆ دا ئەسمانی و گۆت: «باب، ئەز سوپاسیا تە دكەم، كو تە گو‍‌ھ ل من بوو.</verse>
				<verse number="42">ئەز دزانم كو تە هەردەم گو‍‌ھ ل من هەیە، لێ ژ بەر ڤی جەماوەرێ ل ڤێرێ راوەستیای، من ئەڤ تشتە گۆت، دا ئەو باوەریێ بینن كو تە ئەز یێ هنارتیم.»</verse>
				<verse number="43">پشتی ئەڤ چەندە گۆتی، ب دەنگەكێ بلند گازی كر: «لەعازەر، وەرە ژ دەرڤە!»</verse>
				<verse number="44">ئینا مری دەركەفت و دەست و پێیێن وی ب كفنی د پێچای بوون و سەروچاڤێن وی ب دەستمالەكێ د گرێدای بوون. عیسای گۆتە وان: «ڤەكەن و بهێلن بچیت.»</verse>
				<verse number="45">ئەڤجا گەلەك ژ جوهیێن هاتینە نك مەریەمێ، دەمێ وان دیتی كا عیسای چ كر، باوەری ب وی ئینا.</verse>
				<verse number="46">لێ هندەك ژ وان چوونە نك فەریسیان و ئەو تشتێن عیسای كرین گۆتنە وان.</verse>
				<verse number="47">ئەڤجا سەرۆكێن كاهنان و فەریسیان كۆمبوونەكا جڤاتا بلند گرێ دا و گۆتن: «ئەم چ بكەین؟ ئەڤ مرۆڤە یێ گەلەك نیشانان دكەت.</verse>
				<verse number="48">ئەگەر ئەم وی هۆسا بهێلین، دێ هەمی باوەریێ پێ ئینن و رۆمایی ژی دێ هێن، پەرستگە‍‌ھ و مللەتێ مە وێران كەن.»</verse>
				<verse number="49">ئێك ژ وان، ئەو ژی قەیافا بوو، كو ل وێ ساڵێ سەرۆككاهن بوو، گۆت: «هوین چ نزانن!</verse>
				<verse number="50">تێناگەهن ژی كو بۆ هەوە باشترە مرۆڤەك سەخمەراتی مللەتی بمریت، نەكو مللەت هەمی ژ ناڤ بچیت.»</verse>
				<verse number="51">وی ئەڤ ئاخفتنە ژ نك خۆ نەگۆت، لێ چنكو ئەو ل وێ ساڵێ سەرۆككاهن بوو، ئاخفتنا وی دەربڕین بوو ژ پەیاما خودێ كو عیسا دێ سەخمەراتی مللەتی مریت،</verse>
				<verse number="52">نە ب تنێ سەخمەراتی مللەتی، لێ دا زاڕۆكێن خودێ یێن بژاڵە خڕڤە كەت و بكەتە ئێك.</verse>
				<verse number="53">ئەڤجا ژ وێ رۆژێ وەرە، ئەو بۆ كوشتنا وی ل پیلانەكێ دگەڕیان.</verse>
				<verse number="54">لەوما عیسا ب ئاشكرایی د ناڤ جوهیان دا نەدگەڕیا، لێ ژ وێرێ چوو دەڤەرەكا نێزیكی چۆلی، بۆ باژێڕەكی دگۆتنێ ئەفراییم، ل گەل شاگردێن خۆ ل وێرێ ما.</verse>
				<verse number="55">جەژنا دەربازبوونێ یا جوهیان نێزیك بوو و گەلەك كەس ژ دەڤەرێن دەوروبەر، بەری جەژنێ، سەركەفتنە ئورشەلیمێ دا ل گۆر داب و نەریتان خۆ پاك بكەن.</verse>
				<verse number="56">ئەو ل وێرێ ل عیسای دگەڕیان و دەمێ ئەو ل پەرستگەهێ د راوەستیای بوون، وان پرسیار ژ ئێكودوو دكر: «هوین چ دبێژن؟ ما ئەو ب ئێكجاری ناهێتە جەژنێ؟»</verse>
				<verse number="57">سەرۆكێن كاهنان و فەریسیان ژی فەرمانەك دابوو، كو هەر كەسێ بزانیت ئەو ل كیرێیە، بلا وان ئاگەهدار بكەت، داكو وی بگرن.</verse>
			</chapter>
			<chapter number="12">
				<verse number="1">بەری جەژنا دەربازبوونێ ب شەش رۆژان، عیسا هاتە بێت‌عەنیا، كو لەعازەر، ئەوێ عیسای ئەو ژ ناڤ مریان راكری، ئاكنجیێ وێرێ بوو.</verse>
				<verse number="2">ل وێرێ شیڤەك بۆ وی چێكر و مەرتایێ خزمەت دكر، لەعازەر ژی ئێك ژ وان بوو یێن ل گەل وی روینشتی.</verse>
				<verse number="3">مەریەمێ لیترەك ژ روینێ بێهنخۆش یێ بهاگران ژ جۆرێ ناردینا خۆڕستی هەلگرت و پێیێن عیسای پێ ڤەمالین و ب پرچا خۆ پێیێن وی زوها كرن. مال ژ بێهنا خۆش تژی بوو.</verse>
				<verse number="4">ئینا ئێك ژ شاگردێن وی، كو یەهودایێ ئەسخەریوتی بوو، ئەوێ دێ پاشی بێبەختیێ لێ كەت، گۆت:</verse>
				<verse number="5">«بۆچی ئەڤ گولاڤە ب سێ سەد دیناران نەهاتە فرۆتن و بهایێ وێ دابا هەژاران؟»</verse>
				<verse number="6">وی ئەڤ چەندە گۆت، نە چنكو دلێ وی ب هەژاران ڤە بوو، لێ چنكو ئەو دز بوو، ئەو بەرپرسێ سندوقكا پارەیان بوو و وی ژ پارەیێ دهاتە تێدا، ددزی.</verse>
				<verse number="7">ئەڤجا عیسای گۆت: «بهێلە، وێ ئەڤ گولاڤە بۆ رۆژا ڤەشارتنا من یا ل نك خۆ هەلگرتی.</verse>
				<verse number="8">هەژار هەمی دەمان یێن ل نك هەوە هەین، لێ ئەز هەمی دەمان ل نك هەوە نابم.»</verse>
				<verse number="9">دەمێ جەماوەرەكێ مەزن ژ جوهیان زانی كو ئەو یێ ل وێرێ، ئەو هاتن، نە ب تنێ ژ بەر عیسای، لێ دا لەعازەرێ ژی، ئەوێ ژ ناڤ مریان راكری، ببینن.</verse>
				<verse number="10">ئەڤجا سەرۆكێن كاهنان پیلان دانا كو لەعازەری ژی بكوژن،</verse>
				<verse number="11">چنكو گەلەك ژ جوهیان ژ بەر وی دچوون و باوەری ب عیسای دئینا.</verse>
				<verse number="12">ل رۆژا پاشتر، ئەو جەماوەرێ زۆر یێ هاتیە جەژنێ، بهیست كو عیسا دێ هێتە ئورشەلیمێ.</verse>
				<verse number="13">ئینا ئەوان چەقێن دارقەسپێ هەلگرتن و دەركەفتنە پێشوازیا وی و كرنە هەوار: «هۆساننا! ‹یێ بەرەكەتدارە ئەوێ ب ناڤێ خودانی دهێت!› پاشایێ ئیسرائیلێ یێ بەرەكەتدارە!»</verse>
				<verse number="14">عیسای جانەكەرەك دیت و لێ سیار بوو، هەروەكو هاتیە نڤیسین:</verse>
				<verse number="15">«نەترسە سییۆنا كچ ، ئها ئەڤە پاشایێ تە یێ دهێت، ل جانەكەرەكی یێ سیارە.»</verse>
				<verse number="16">(ل دەستپێكێ شاگردێن وی د ڤان تشتان نەگەهشتن، لێ دەمێ عیسا هاتیە مەزنكرن، بیرا وان هات كو ئەڤ تشتە دەربارەی وی یێن هاتینە نڤیسین و وان ژ بۆ وی ئەڤ تشتە كر.)</verse>
				<verse number="17">ئەو جەماوەرێ ل گەل وی، دەمێ وی گازی لەعازەری كری كو ژ گۆڕی دەركەڤیت و ئەو ژ ناڤ مریان راكری، شاهدەیی ل سەر ڤێ چەندێ ددا.</verse>
				<verse number="18">لەوما خەلك چوو پێشوازیا وی، چنكو وان بهیستبوو كو وی ئەو نیشان یا كری.</verse>
				<verse number="19">ئەڤجا فەریسیان گۆتە ئێكودوو: «هوین دبینن، تشتەك ژ دەستێ مە ناهێت! ئەڤە هەمی جیهان ب دویڤ وی كەفت!»</verse>
				<verse number="20">د ناڤ وان دا یێن سەركەفتینە ئورشەلیمێ، دا د جەژنێ دا پەرستنێ بكەن، هندەكێن یونانی هەبوون.</verse>
				<verse number="21">ئەو هاتنە نك فیلیپۆسێ خەلكێ بێت‌سایدایا دەڤەرا جەلیلێ و گۆتێ: «ئەزبەنی، مە دڤێت عیسای ببینین.»</verse>
				<verse number="22">فیلیپۆس چوو و گۆتە ئەندراوسی، پاشی ئەندراوس و فیلیپۆس چوون و گۆتنە عیسای.</verse>
				<verse number="23">عیسای بەرسڤا وان دا و گۆت: «دەم هات كو كوڕێ مرۆڤ بهێتە مەزنكرن.</verse>
				<verse number="24">ب راستی ب راستی دبێژمە هەوە: ئەگەر دندكا گەنمی نەكەڤیتە د ناڤ ئەردی دا و نەمریت، دێ مینیتە ب تنێ، لێ ئەگەر مر، دێ گەلەك بەرهەمی دەت.</verse>
				<verse number="25">هەر كەسێ حەز ژ ژیانا خۆ بكەت، دێ وێ ژ دەست دەت و هەر كەسێ كەرب ژ ژیانا خۆ ل ڤێ جیهانێ ڤەببن، دێ وێ بۆ ژیانا هەروهەر هەلگریت.</verse>
				<verse number="26">هەر كەسێ بڤێت خزمەتا من بكەت، بلا ب دویڤ من بكەڤیت، ئەز ل كیرێ بم، خزمەتكارێ من ژی دێ ل وێرێ بیت. هەر كەسێ خزمەتا من بكەت، باب دێ رێزێ ل وی گریت.</verse>
				<verse number="27">نوكە گەلەكێ دلتەنگم. ئەز چ بێژم؟ ‹باب، من ژ ڤێ دەمژمێرێ قورتال بكە›؟ نەخێر! ژ بەر ڤێ ئەگەرێ ئەز یێ گەهشتیمە ڤێ دەمژمێرێ.</verse>
				<verse number="28">باب، ناڤێ خۆ مەزن بكە!» پاشی دەنگەكی ژ ئەسمانی بەرسڤ دا: «من یێ مەزن كری و دێ هێشتا مەزن كەم.»</verse>
				<verse number="29">ئەو جەماوەرێ ل وێرێ یێ راوەستیای و ئەو بهیستی گۆت: «گڕگڕا عەوران بوو!» هندەكێن دی گۆت: «فریشتەیەك ل گەل وی ئاخفت!»</verse>
				<verse number="30">عیسای بەرسڤ دا و گۆت: «ئەڤ دەنگە نە ژ بەر من چێبوو، لێ ژ بەر هەوە.</verse>
				<verse number="31">نوكە دەمێ دادكرنێیە ل سەر ڤێ جیهانێ، نوكە سەرۆكێ ڤێ جیهانێ دێ بۆ ژ دەرڤە هێتە دەرئێخستن.</verse>
				<verse number="32">دەمێ ئەز ژ ئەردی هاتمە بلندكرن، دێ هەمی مرۆڤان بۆ خۆ راكێشم.»</verse>
				<verse number="33">ب ڤێ گۆتنێ ئەوی ئاماژە دكر كا دێ ب مرنەكا چەوا مریت.</verse>
				<verse number="34">ئینا جەماوەری بەرسڤا وی دا: «مە ژ دەستووری یا بهیستی كو مەسیح دێ هەتا هەتایێ مینیت. ئەڤجا چەوا تۆ دبێژی كو پێدڤیە كوڕێ مرۆڤ بهێتە بلند كرن؟ ئەڤ كوڕێ مرۆڤ كیە؟»</verse>
				<verse number="35">عیسای گۆتە وان: «رۆناهی بۆ دەمەكێ دی ژی یێ كورت دێ ل گەل هەوە مینیت. ئەڤجا هندی رۆناهی ل گەل هەوەیە بڕێڤە هەڕن، نەكو تاری ب سەر هەوە دا بهێت. ئەوێ ل تاریاتیێ بڕێڤە دچیت، ئەو نزانیت كیڤە دچیت.</verse>
				<verse number="36">هندی رۆناهی ل گەل هەوەیە، باوەریێ ب رۆناهیێ بینن، دا ببنە كوڕێن رۆناهیێ.» پشتی عیسای ئەڤ چەندە گۆتی، چوو و خۆ ژ وان ڤەشارت.</verse>
				<verse number="37">سەرەڕای كو وی ل بەرامبەری وان ئەڤ هەمی نیشانە كرن، وان باوەری ب وی نەئینا،</verse>
				<verse number="38">دا گۆتنا ئیشایا پێغەمبەری ب ج‍‌ھ بهێت: «خودان، كێ باوەر ژ پەیاما مە كر؟ زەندێ خودانی بۆ كێ دیار بوو؟»</verse>
				<verse number="39">لەوما ئەو نەشیان باوەریێ بینن، چنكو ئیشایای ئەڤە ژی یا گۆتی:</verse>
				<verse number="40">«وی چاڤێن وان كۆرە كرینە و مەژیێ وان هشك كریە، دا ب چاڤێن خۆ نەبینن و ب مەژیێ خۆ تێنەگەهن و بۆ من ڤەنەگەڕن، دا ئەز وان ساخ بكەم.»</verse>
				<verse number="41">ئیشایای ئەڤ چەندە گۆت، چنكو مەزناهیا مەسیحی دیت و بەحسێ وی كر.</verse>
				<verse number="42">سەرەڕای وێ چەندێ ژی گەلەك ژ سەرۆكێن جوهیان ژی باوەری ب عیسای ئینا، لێ وان ژ بەر فەریسیان دانپێدان نەكر، دا ژ كنیشتەیێ نەهێنە دەرئێخستن،</verse>
				<verse number="43">چنكو وان حەز ژ وێ مەزناهیێ كر یا ژ نك مرۆڤان دهێت، پتر ژ وێ مەزناهیێ یا ژ نك خودێ دهێت.</verse>
				<verse number="44">ئینا عیسای ب دەنگەكێ بلند گۆت: «هەر كەسێ باوەریێ ب من بینیت، ئەو باوەریێ ب وی دئینیت یێ ئەز هنارتیم، نە ب من</verse>
				<verse number="45">و هەر كەسێ من دبینیت، وی دبینیت یێ ئەز هنارتیم.</verse>
				<verse number="46">ئەز وەكو رۆناهی هاتیمە جیهانێ، دا هەر كەسێ باوەریێ ب من بینیت، د تاریاتیێ دا نەمینیت.</verse>
				<verse number="47">ئەگەر ئێكی گۆتنا من بهیست و ب ج‍‌ھ نەئینا، ئەز وی داد ناكەم، چنكو ئەز نەهاتیمە جیهانێ داد بكەم، لێ جیهانێ قورتال بكەم.</verse>
				<verse number="48">ئەوێ من رەت بكەت و گۆتنێن من قەبیل نەكەت، ئێك یێ هەی وی داد بكەت، ئەو گۆتنا من گۆتی، دێ ل رۆژا دویماهیێ وی داد كەت.</verse>
				<verse number="49">چنكو ئەز ژ نك خۆ نە ئاخفتیمە، لێ ئەو بابێ ئەز هنارتیم، وی فەرمانا ل من كری كا دێ چ بێژم و چ ئاخڤم.</verse>
				<verse number="50">ئەز دزانم فەرمانا وی ژیانا هەروهەرە. ئەڤجا ئەو ئاخفتنا ئەز دبێژم، ئەز وەسا دبێژم هەروەكو بابی گۆتیە من.»</verse>
			</chapter>
			<chapter number="13">
				<verse number="1">بەری جەژنا دەربازبوونێ، عیسای دزانی كو دەمێ وی هات دا ژ ڤێ جیهانێ بار كەت و بچیتە نك بابی. ئەوی كو حەز ژ كەسێن خۆ یێن ل ڤێ جیهانێ كربوو، ب تەمامی حەز ژ وان كر.</verse>
				<verse number="2">شیڤ خوارنێ دەست پێ كربوو، ئبلیسی كربوو د دلێ یەهودایێ كوڕێ شەمعونێ ئەسخەریوتی دا، بێبەختیێ ل عیسای بكەت،</verse>
				<verse number="3">عیسای دزانی كو بابی هەمی تشت یێن كرینە د دەستێن وی دا و ئەو ژ نك خودێ یێ دەركەفتی و بۆ خودێ دێ ڤەگەڕیتە ڤە،</verse>
				<verse number="4">ژ سەر شیڤێ رابوو و كوركێ خۆ ژ بەر خۆ كر و خاولیەك ل ناڤتەنگا خۆ شداند،</verse>
				<verse number="5">پاشی ئاڤ كرە تەشتەكێ و دەست پێ كر پێیێن شاگردان شویشتن و ب وێ خاولیا ل ناڤتەنگا خۆ شداندی زوها كرن.</verse>
				<verse number="6">دەمێ گەهشتیە شەمعون پەترۆسی، ئەڤی گۆتێ: «خودان، تۆ پێیێن من دشووی؟»</verse>
				<verse number="7">عیسای بەرسڤ دا و گۆتێ: «تۆ نوكە تێناگەهی ئەز چ دكەم، لێ پاشی دێ تێگەهی.»</verse>
				<verse number="8">پەترۆسی گۆتێ: «تۆ چ جاران پێیێن من ناشووی!» عیسای بەرسڤا وی دا: «ئەگەر ئەز تە نەشووم، تە چ بەهر ل گەل من نینە!»</verse>
				<verse number="9">شەمعون پەترۆسی گۆتێ: «خودان، نە ب تنێ پێیێن من، لێ دەست و سەرێ من ژی!»</verse>
				<verse number="10">عیسای گۆتێ: «ئەوێ خۆ شویشتی، ژبلی پێیان نە یێ پێدڤی شویشتنێیە، لێ ئەو هەمی یێ پاقژە. هوین ژی د پاقژن، لێ نە هوین هەمی.»</verse>
				<verse number="11">چنكو وی دزانی كی دێ بێبەختیێ لێ كەت، ژ بەر هندێ گۆت: «نە هوین هەمی د پاقژن.»</verse>
				<verse number="12">پشتی پێیێن وان شویشتین، كوركێ خۆ كرە بەر خۆ و جارەكا دی ل سەر سفرێ روینشت، پرسیار ژ وان كر: «ئایا هەوە زانی من بۆ هەوە چ كر؟</verse>
				<verse number="13">هوین دبێژنە من مامۆستا و خودان، هوین راست دبێژن، چنكو ئەز ئەوم.</verse>
				<verse number="14">ئەڤجا ئەگەر ئەز خودان و مامۆستا بم و من پێیێن هەوە شویشتبن، پێدڤیە هوین ژی پێیێن ئێكودوو بشوون.</verse>
				<verse number="15">من نموونەیەك نیشا هەوە دا، دا ئەوا من بۆ هەوە كری، هوین ژی وێ بكەن.</verse>
				<verse number="16">ب راستی ب راستی دبێژمە هەوە: بەنی ژ خودانێ خۆ مەزنتر نینە، هنارتی ژی ژ وی مەزنتر نینە یێ ئەو هنارتی.</verse>
				<verse number="17">ئەگەر هەوە ئەڤ چەندە زانی، خوزیكێن هەوە ئەگەر هوین ب ج‍‌ھ بینن.</verse>
				<verse number="18">ئەز بەحسێ هەوە هەمیان ناكەم، ئەز وان دنیاسم یێن من هەلبژارتین، لێ دڤێت ئەڤ نڤیسارە ب ج‍‌ھ بهێت: ‹ئەوێ ژ نانێ من خواری، پەحنیا خۆ ل دژی من راكر.›</verse>
				<verse number="19">ئەز نوكە دبێژمە هەوە، بەری روی بدەت، داكو دەمێ روی ددەت، هوین باوەر بكەن كو ئەز ئەوم.</verse>
				<verse number="20">ب راستی ب راستی دبێژمە هەوە: ئەوێ وی قەبیل بكەت یێ ئەز دهنێرم، ئەڤە وی ئەز قەبیل كرم و ئەوێ من قەبیل بكەت، ئەوی ئەو قەبیل كر یێ ئەز هنارتیم.»</verse>
				<verse number="21">دەمێ عیسای ئەڤ چەندە گۆتی، گەلەك یێ دلتەنگ بوو، وی دیار كر و گۆت: «ب راستی ب راستی دبێژمە هەوە: ئێك ژ هەوە دێ بێبەختیێ ل من كەت.»</verse>
				<verse number="22">شاگردان ب مەندەهۆشی ڤە بەرێ خۆ ددا ئێكودوو و وان نەدزانی بەحسێ كێ دكەت.</verse>
				<verse number="23">ئێك ژ شاگردان، ئەوێ كو عیسای حەز ژێ دكر، ل بەر سینگێ عیسای پالڤە دابوو.</verse>
				<verse number="24">ئەڤجا شەمعون پەترۆسی ئاماژەیەك دایێ كو پرسیار بكەت، كا ئەو بەحسێ كێ دكەت.</verse>
				<verse number="25">ئەوی ژی سەرێ خۆ ب سنگێ عیسای ڤەنا و پرسیار ژێ كر: «خودان، ئەو كیە؟»</verse>
				<verse number="26">عیسای بەرسڤ دا: «ئەوە یێ ئەز ڤی پاری د سێنیكێ دهەلینم و ددەمێ.» پاشی پاری تێ هەلاند و دا یەهودایێ كوڕێ شەمعونێ ئەسخەریوتی.</verse>
				<verse number="27">پشتی وی پاری وەرگرتی، ئبلیس كەفتە دلێ وی. ئەڤجا عیسای گۆتێ: «ئەوا تە ل بەرە بكەی، ب لەز وێ بكە.»</verse>
				<verse number="28">كەس ژ ئەوێن ل سەر سفرێ دروینشتی، تێنەگەهشت كا وی بۆچی ئەڤ چەندە گۆتێ.</verse>
				<verse number="29">لێ چنكو ئەو بەرپرسێ سندوقكا پارەیان بوو، هندەك ژ وان هزر كر كو عیسا یێ دبێژیتێ: «پێدڤیێن مە یێن جەژنێ بكڕە،» یان تشتەكی بدەتە هەژاران.</verse>
				<verse number="30">ئەوی ژی پشتی پاری وەرگرتی، ئێكسەر دەركەفتە ژ دەرڤە. دەم ژی شەڤ بوو.</verse>
				<verse number="31">دەمێ یەهودا دەركەفتیە ژ دەرڤە، عیسای گۆت: «نوكە كوڕێ مرۆڤ هاتە مەزن كرن و خودێ ژی ل گەل وی هاتە مەزن كرن.</verse>
				<verse number="32">ئەڤجا ئەگەر خودێ ل گەل وی هاتە مەزن كرن، خودێ ژی دێ وی ل گەل خۆ مەزن كەت و ئێكسەر دێ وی مەزن كەت.</verse>
				<verse number="33">گەلی زاڕۆكان، ئەز دێ ب تنێ بۆ دەمەكێ دی ژی یێ كورت ل گەل هەوە مینم. هوین دێ ل من گەڕیێن، لێ هەروەكو من گۆتیە جوهیان، نوكە دبێژمە هەوە ژی: ئەو جهێ ئەز دچمێ، هوین نەشێن بهێنە وێرێ.</verse>
				<verse number="34">ئەز دێ فەرمانەكا نوی ل هەوە كەم: حەز ژ ئێكودوو بكەن. هەروەكو من حەز ژ هەوە كری، دڤێت هوین ژی حەز ژ ئێكودوو بكەن.</verse>
				<verse number="35">ب ڤێ چەندێ هەمی دێ زانن كو هوین شاگردێن منن: ئەگەر هوین حەز ژ ئێكودوو بكەن.»</verse>
				<verse number="36">ئینا شەمعون پەترۆسی گۆتێ: «خودان، دێ كیڤە چی؟» عیسای بەرسڤا وی دا: «ئەو جهێ ئەز دچمێ، نوكە تۆ نەشێی ل دویڤ من بهێیە وێرێ، لێ پاشی دێ ل دویڤ من هێی.»</verse>
				<verse number="37">پەترۆسی گۆتێ: «خودان، بۆچی نوكە ئەز نەشێم ل دویڤ تە بهێم؟ ئەز دێ ژیانا خۆ گۆری تە كەم.»</verse>
				<verse number="38">عیسای بەرسڤ دا: «تۆ دێ ژیانا خۆ گۆری من كەی؟ ب راستی ب راستی دبێژمە تە: بەری دیكل بانگ بدەت، تۆ دێ سێ جاران من ماندەل كەی.»</verse>
			</chapter>
			<chapter number="14">
				<verse number="1">«دلتەنگ نەبن. پشتا خۆ ب خودێ راست كەن، هەروەسا پشتا خۆ ب من ژی راست كەن.</verse>
				<verse number="2">ل مالا بابێ من، گەلەك جهێن ئاكنجیبوونێ یێن هەین. ئەگەر وەسا نەبا، ئەرێ ئەز دا بێژمە هەوە كو ئەز دێ چم دا بۆ هەوە جهەكی ئامادە بكەم؟</verse>
				<verse number="3">پشتی ئەز دچم و بۆ هەوە جهی ئامادە دكەم، دێ جارەكا دی هێمەڤە و هەوە بەمە نك خۆ، دا ئەو جهێ ئەز لێ، هوین ژی لێ بن.</verse>
				<verse number="4">هوین ژی رێكا وی جهی دزانن یێ ئەز دچمێ.»</verse>
				<verse number="5">توماسی گۆتێ: «خودان، ئەم نزانین تۆ دێ كیڤە چی، ئەڤجا ئەم چەوا دێ شێین رێكێ زانین؟»</verse>
				<verse number="6">ئینا عیسای بەرسڤ دا: «ئەزم رێك و راستی و ژیان. كەس ناهێتە نك بابی، ئەگەر ب رێیا من نەبیت.</verse>
				<verse number="7">ئەگەر هەوە ئەز نیاسیبم، هەوە بابێ من ژی یێ نیاسی. ئەڤجا ژ نوكە و پێڤە هوین وی دنیاسن و هەوە یێ دیتی.»</verse>
				<verse number="8">فیلیپۆسی گۆتێ: «خودان، كا بابی نیشا مە بدە و ئەو بەسی مەیە.»</verse>
				<verse number="9">عیسای بەرسڤا وی دا: «فیلیپۆس، ئەڤ دەمێ هندە درێژ ئەز ل گەل هەوە و هێشتا تە ئەز نەنیاسیمە؟ ئەوێ ئەز دیتیم، وی باب ژی یێ دیتی. چەوا تۆ دبێژیە من: ‹بابی نیشا مە بدە؟›</verse>
				<verse number="10">ئایا تۆ باوەر ناكەی كو ئەز یێ د ناڤ بابی دا و باب یێ د ناڤ من دا؟ ئەو ئاخفتنێن ئەز دبێژمە هەوە، ئەز ژ نك خۆ نابێژم، لێ ئەو بابێ د ناڤ من دا یێ بنەجهە، كارێن خۆ دكەت.</verse>
				<verse number="11">باوەر ژ من بكەن كو ئەز یێ د ناڤ بابی دا و باب یێ د ناڤ من دا. ئەگەر نە، ژ بەر وان كاران ب خۆ باوەر بكەن.</verse>
				<verse number="12">ب راستی ب راستی دبێژمە هەوە: یێ باوەریێ ب من بینیت، دێ وان كاران كەت یێن ئەز دكەم و دێ كارێن ژ وان مەزنتر ژی كەت، چنكو ئەز دێ چمە نك بابی.</verse>
				<verse number="13">هوین ب ناڤێ من چ بخوازن، ئەز دێ ب ج‍‌ھ ئینم، دا باب ب رێكا كوڕی بهێتە مەزنكرن.</verse>
				<verse number="14">ئەگەر هوین ب ناڤێ من تشتەكی بخوازن، ئەز دێ ب ج‍‌ھ ئینم.»</verse>
				<verse number="15">«ئەگەر هوین حەز ژ من دكەن، هوین دێ فەرمانێن من ب ج‍‌ھ ئینن.</verse>
				<verse number="16">ئەز ژی دێ ژ بابی خوازم كو هاریكارەكێ دی بدەتە هەوە، دا هەتا هەتایێ ل گەل هەوە بمینیت،</verse>
				<verse number="17">ئەو ژی گیانێ راستیێیە، یێ كو جیهان نەشێت وی قەبیل بكەت، چنكو جیهان نە وی دبینیت، نە ژی دنیاسیت. لێ هوین وی دنیاسن، چنكو ل گەل هەوە یێ بنەجهە و دێ د ناڤ هەوە دا بیت.</verse>
				<verse number="18">ئەز هەوە ئێتیم و سێوی ناهێلم، دێ ڤەگەڕمە نك هەوە.</verse>
				<verse number="19">پشتی چەندەكا دی، ئێدی جیهان من نابینیت، لێ هوین دێ من بینن. چنكو ئەز دژیم، هوین ژی دێ ژین.</verse>
				<verse number="20">د وێ رۆژێ دا، هوین دێ زانن كو ئەز یێ د ناڤ بابێ خۆ دا و هوین یێ د ناڤ من دا و ئەز یێ د ناڤ هەوە دا.</verse>
				<verse number="21">ئەوێ فەرمانێن من دزانیت و ب ج‍‌ھ دئینیت، ئەوە یێ حەز ژ من دكەت. ئەوێ حەز ژ من دكەت، بابێ من ژی دێ حەز ژ وی كەت و ئەز ژی دێ حەز ژ وی كەم و خۆ بۆ وی ئاشكرا كەم.»</verse>
				<verse number="22">ئینا یەهودای، نە یێ ئەسخەریوتی، پرسیار ژێ كر: «خودان، چەوا دبیت كو تۆ خۆ بۆ مە ئاشكرا بكەی، لێ نە بۆ جیهانێ؟»</verse>
				<verse number="23">عیسای بەرسڤ دا: «هەر كەسێ حەز ژ من بكەت، دێ پەیڤا من ب ج‍‌ھ ئینیت و بابێ من ژی دێ حەز ژ وی كەت، دێ هێینە نك وی كەسی و ل نك وی ئاكنجی بین.</verse>
				<verse number="24">ئەوێ حەز ژ من نەكەت، پەیڤێن من ژی ب ج‍‌ھ نائینیت. ئەڤ پەیڤا هوین دبهیسن، نە ژ نك منە، لێ ژ نك بابیە، ئەوێ ئەز هنارتیم.</verse>
				<verse number="25">هێشتا ئەز ل نك هەوە، من ئەڤ تشتە گۆتنە هەوە،</verse>
				<verse number="26">لێ هاریكار، گیانێ پیرۆز، ئەوێ كو باب دێ ب ناڤێ من هنێریت، ئەو دێ هەوە فێری هەمی تشتان كەت و هەمی تشتێن من گۆتینە هەوە، ئەو دێ ئینیتە بیرا هەوە.</verse>
				<verse number="27">ئەز ئاشتیێ بۆ هەوە دهێلم، ئاشتیا خۆ ددەمە هەوە. ئەز وەسا نادەمە هەوە هەروەكو جیهان ددەت. دلتەنگ نەبن و نەترسن.</verse>
				<verse number="28">هەوە بهیست كو من گۆتە هەوە: ئەز دێ چم و پاشی دێ ڤەگەڕم. ئەڤجا ئەگەر هەوە حەز ژ من كربا، هوین دا دلخۆش بن كو ئەز دێ چمە نك بابی، چنكو باب ژ من مەزنترە.</verse>
				<verse number="29">نوكە من ئەڤ تشتە بەری روی بدەت گۆتە هەوە، دا دەمێ روی ددەت، هوین باوەریێ بینن.</verse>
				<verse number="30">ئێدی ئەز ل گەل هەوە گەلەك نائاخڤم، چنكو سەرۆكێ ڤێ جیهانێ یێ دهێت. ئەوی چ ل سەر من نینە.</verse>
				<verse number="31">لێ ئەز وێ دكەم یا بابی فەرمان پێ دای، دا جیهان بزانیت كو ئەز حەز ژ بابی دكەم. رابن، دا ژ ڤێرێ بچین!»</verse>
			</chapter>
			<chapter number="15">
				<verse number="1">«ئەزم مێوا راستەقینە و بابێ من رەزڤانە.</verse>
				<verse number="2">هەر چەقەكێ من یێ بەرهەمی نەدەت، رادكەت. لێ هەر چەقەكێ بەرهەمی بدەت، دكەزێخیت و پاقژ دكەت، دا پتر بەرهەمی بدەت.</verse>
				<verse number="3">هوین نوكە ژ بەر وێ پەیڤا من بۆ هەوە گۆتی د پاقژن.</verse>
				<verse number="4">د ناڤ من دا بنەج‍‌ھ ببن و ئەز د ناڤ هەوە دا. كا چەوا چەق ب خۆ نەشێت بەرهەمی بدەت ئەگەر د مێوێ دا یا بنەج‍‌ھ نەبیت، هوین ژی هەروەسا نەشێن ئەگەر د ناڤ من دا د بنەج‍‌ھ نەبن.</verse>
				<verse number="5">ئەزم مێو و هوین چەقن. ئەوێ د ناڤ من دا یێ بنەج‍‌ھ بیت و ئەز د ناڤ وی دا، ئەو دێ بەرهەمەكێ زۆر دەت، چنكو بێی من هوین نەشێن تشتەكی بكەن.</verse>
				<verse number="6">هەر كەسێ د ناڤ من دا بنەج‍‌ھ نەبیت، وەكو چەقی بۆ ژ دەرڤە دهێتە هاڤێتن، ئەڤجا هشك دبیت و كۆم دكەن، پاشی دهاڤێژنە ناڤ ئاگری و دهێتە سۆتن.</verse>
				<verse number="7">ئەگەر هوین د ناڤ من دا بنەج‍‌ھ ببن و ئاخفتنێن من د ناڤ هەوە دا بنەج‍‌ھ ببن، هەوە چ دڤێت بخوازن، دێ بۆ هەوە ب ج‍‌ھ هێت.</verse>
				<verse number="8">ب ڤێ چەندێ بابێ من دهێتە مەزنكرن: هوین گەلەك بەرهەمی بدەن و ببنە شاگردێن من.</verse>
				<verse number="9">كا چەوا بابی حەز ژ من كر، من ژی وەسا حەز ژ هەوە كر. ئەڤجا د ناڤ حەزژێكرنا من دا بنەج‍‌ھ ببن.</verse>
				<verse number="10">ئەگەر هوین فەرمانێن من ب ج‍‌ھ بینن، دێ د ناڤ حەزژێكرنا من دا بنەج‍‌ھ بن، هەروەكو من فەرمانێن بابێ خۆ ب ج‍‌ھ ئیناین و د ناڤ حەزژێكرنا وی دا بنەج‍‌ھ دبم.</verse>
				<verse number="11">من ئەڤ تشتە گۆتنە هەوە، دا دلخۆشیا من د ناڤ هەوە دا بیت و دلخۆشیا هەوە یا تەمام بیت.</verse>
				<verse number="12">فەرمانا من ئەڤەیە: هوین حەز ژ ئێكودوو بكەن، هەروەكو من حەز ژ هەوە كری.</verse>
				<verse number="13">كەسێ حەزژێكرنەكا ژ ڤێ مەزنتر نینە، كو ئێك ژیانا خۆ گۆری خۆشتڤیێن خۆ بكەت.</verse>
				<verse number="14">هوین خۆشتڤیێن منن، ئەگەر هوین فەرمانێن من ب ج‍‌ھ بینن.</verse>
				<verse number="15">ئێدی ئەز نابێژمە هەوە ‹بەنی›، چنكو بەنی نزانیت خودانێ وی چ دكەت. لێ من گۆتە هەوە ‹خۆشتڤی›، چنكو هەر تشتێ من ژ بابێ خۆ بهیستی، من هوین تێگەهاندن.</verse>
				<verse number="16">هەوە ئەز هەلنەبژارتم، لێ من هوین هەلبژارتن و دەستنیشان كرن كو هوین بچن بەرهەمی بدەن و بەرهەمێ هەوە بمینیت، داكو هەر تشتێ هوین ب ناڤێ من ژ بابی بخوازن، ئەو بدەتە هەوە.</verse>
				<verse number="17">ئەز ڤێ فەرمانێ ل هەوە دكەم: هوین حەز ژ ئێكودوو بكەن.»</verse>
				<verse number="18">«ئەگەر جیهانێ كەرب ژ هەوە ڤەببن، هوین بزانن كو بەری هەوە وێ كەرب ژ من ڤەببوون.</verse>
				<verse number="19">ئەگەر هوین ژ جیهانێ بان، دا جیهان وەكو خەلكێ خۆ حەز ژ هەوە كەت. لێ چنكو هوین نە ژ جیهانێنە، بەلكو من هوین ژ جیهانێ هەلبژارتن، لەوما جیهانێ كەرب ژ هەوە ڤەدبن.</verse>
				<verse number="20">بیرا خۆ بیننە وێ پەیڤا من گۆتیە هەوە: بەنی ژ خودانێ خۆ مەزنتر نینە. ئەگەر وان ئەز تەپەسەر كربم، دێ هەوە ژی تەپەسەر كەن و ئەگەر وان پەیڤا من ب ج‍‌ھ ئینابیت، دێ پەیڤا هەوە ژی ب ج‍‌ھ ئینن.</verse>
				<verse number="21">لێ ئەو دێ ڤان هەمی تشتان ژ بەر ناڤێ من ب سەرێ هەوە ئینن، چنكو ئەو وی نانیاسن یێ ئەز هنارتیم.</verse>
				<verse number="22">ئەگەر ئەز نەهاتبام و ل گەل وان نەئاخفتبام، دا د بێگونە‍‌ھ بن، لێ نوكە وان چ بەهانە بۆ گونەهێن خۆ نینە.</verse>
				<verse number="23">ئەوێ كەرب ژ من ڤەببن، وی كەرب ژ بابێ من ژی ڤەدبن.</verse>
				<verse number="24">ئەگەر من ئەو كار د ناڤبەرا وان دا نەكربان، یێن ژبلی من كەسێ نەكرین، دا د بێگونە‍‌ھ بن، لێ نوكە وان دیتن و كەرب ژ من و ژ بابێ من ژی ڤەبوون.</verse>
				<verse number="25">لێ ئەڤ چەندە چێبوو دا ئەو پەیڤا د دەستوورێ وان دا هاتیە نڤیسین، ب ج‍‌ھ بهێت: ‹وان بێی ئەگەر كەرب ژ من ڤەبوون.›</verse>
				<verse number="26">دەمێ ئەو هاریكار دهێت، یێ ئەز دێ ژ نك بابی بۆ هەوە هنێرم، گیانێ راستیێ، ئەوێ ژ نك بابی دەردكەڤیت، دێ بۆ من شاهدەییێ دەت.</verse>
				<verse number="27">هوین ژی دێ بۆ من شاهدەییێ دەن، چنكو هەر ژ دەستپێكێ هوین ل گەل من بوون.»</verse>
			</chapter>
			<chapter number="16">
				<verse number="1">«من ئەڤ چەندە گۆتە هەوە، دا هوین نەهەلنگڤن.</verse>
				<verse number="2">دێ هەوە ژ كنیشتەیان دەرئێخن. دەمەك ژی دێ هێت، تێدا هەر كەسێ هەوە بكوژیت، دێ هزر كەت ئەو یێ خزمەتەكێ پێشكێشی خودێ دكەت.</verse>
				<verse number="3">دێ ڤان تشتان كەن، چنكو ئەو نە بابی دنیاسن و نە ژی من دنیاسن.</verse>
				<verse number="4">لێ من ئەڤ چەندە بۆ هەوە گۆت، داكو گاڤا ئەو دەم دهێت، ل بیرا هەوە بیت كو من یێ گۆتیە هەوە. من ئەڤ تشتە ژ دەستپێكێ نەگۆتنە هەوە، چنكو ئەز ل گەل هەوە بووم.</verse>
				<verse number="5">لێ نوكە ئەز دێ چمە نك وی یێ ئەز هنارتیم، كەس ژ هەوە ژی پرسیارێ ژ من ناكەت: ‹دێ كیڤە چی؟›</verse>
				<verse number="6">چنكو من ئەڤ چەندە گۆتنە هەوە، كۆڤانان دلێ هەوە تژی كر.</verse>
				<verse number="7">لێ ئەز راستیێ دبێژمە هەوە: بۆ هەوە باشترە كو ئەز بچم، چنكو ئەگەر ئەز نەچم، هاریكار بۆ هەوە ناهێت. لێ ئەگەر ئەز بچم، دێ بۆ هەوە هنێرم.</verse>
				<verse number="8">دەمێ ئەو دهێت، دێ شاشبوونا جیهانێ دەربارەی گونەهێ و راستداریێ و دادكرنێ دانیتە بەر رویێ وێ:</verse>
				<verse number="9">دەربارەی گونەهێ، چنكو ئەو باوەریێ ب من نائینن.</verse>
				<verse number="10">دەربارەی راستداریێ، چنكو ئەز دێ چمە نك بابی و ئێدی هوین من نابینن.</verse>
				<verse number="11">دەربارەی دادكرنێ، چنكو سەرۆكێ ڤێ جیهانێ هاتە گونەهباركرن.</verse>
				<verse number="12">من گەلەك تشتێن دی ژی یێن هەین كو بۆ هەوە بێژم، لێ نوكە هوین نەشێن خۆ ل بەر بگرن.</verse>
				<verse number="13">ئەڤجا دەمێ ئەو، گیانێ راستیێ، هات، دێ هەوە گەهینیتە هەمی راستیێ، چنكو ئەو ژ نك خۆ نائاخڤیت، لێ یا ئەو دبهیسیت، دێ وێ بێژیت و دێ تشتێن هێشتا روی نەداین بۆ هەوە راگەهینیت.</verse>
				<verse number="14">ئەو دێ من مەزن كەت، چنكو ئەو دێ ژ من وەرگریت و بۆ هەوە راگەهینیت.</verse>
				<verse number="15">هەمیێن كو بابی هەین، یێن منن، لەو من گۆتە هەوە: ئەو دێ ژ من وەرگریت و بۆ هەوە راگەهینیت.</verse>
				<verse number="16">پشتی دەمەكێ كورت، ئێدی هوین من نابینن و پشتی هنگی ب دەمەكێ كورت دێ من بیننەڤە.»</verse>
				<verse number="17">ئینا هندەك ژ شاگردێن وی گۆتە ئێكودوو: «مەبەستا وی چیە ب ڤێ ئاخفتنا ئەو دبێژیتە مە: ‹پشتی دەمەكێ كورت هوین من نابینن و پشتی هنگی ب دەمەكێ كورت دێ من بیننەڤە،› هەروەسا: ‹چنكو دێ چمە نك بابی›؟»</verse>
				<verse number="18">ئەڤجا وان گۆت: «ئەو چ دەمێ كورتە، یێ كو ئەو بەحس ژێ دكەت؟ ئەم تێناگەهین چ دبێژیت.»</verse>
				<verse number="19">عیسای زانی كو ئەوان دڤیا پرسیارێ ژێ بكەن، ئینا گۆتە وان: «ئایا دەربارەی وێ چەندێ هوین پرسیارێ ژ ئێكودوو دكەن كو من گۆت: ‹پشتی دەمەكێ كورت هوین من نابینن و پشتی هنگی ب دەمەكێ كورت دێ من بیننەڤە›؟</verse>
				<verse number="20">ب راستی ب راستی دبێژمە هەوە: هوین دێ گرین و شینیێ دانن، لێ جیهان دێ شادیێ كەت. هوین دێ خەمگین بن، لێ خەمگینیا هەوە دێ بیتە شادی.</verse>
				<verse number="21">دەمێ ژنك دكەڤیتە بەر زاڕۆكبوونێ، تەنگاڤ دبیت، چنكو دەمێ وێ هات. لێ دەمێ وێ زاڕۆك بوو، ئێدی ژ بەر شادیێ، تەنگاڤی ناهێتە بیرا وێ، چنكو مرۆڤەك هاتە جیهانێ.</verse>
				<verse number="22">هوین ژی وەسا، نوكە د خەمگینن، لێ ئەز دێ هەوە بینمەڤە و دلێ هەوە دێ شاد بیت و كەس وێ شادیێ ژ هەوە ناستینیت.</verse>
				<verse number="23">د وێ رۆژێ دا، هوین پرسیارا چ تشتی ژ من ناكەن. ب راستی ب راستی دبێژمە هەوە: هەر تشتێ هوین ب ناڤێ من ژ بابی بخوازن، دێ دەتە هەوە.</verse>
				<verse number="24">تا نوكە هەوە چ تشت ب ناڤێ من نەخواستیە. بخوازن دێ وەرگرن، دا دلخۆشیا هەوە یا تەمام بیت.</verse>
				<verse number="25">من ئەڤ تشتە بۆ هەوە ب نموونەیان گۆتن. دەمەك دێ هێت، ئێدی ئەز بۆ هەوە ب نموونەیان نائاخڤم، لێ دێ ب ئاشكرایی بۆ هەوە بەحسێ بابی كەم.</verse>
				<verse number="26">د وێ رۆژێ دا، هوین دێ ب ناڤێ من خوازن. ئەز نابێژمە هەوە كو ئەز دێ بۆ هەوە ژ بابی خوازم،</verse>
				<verse number="27">ژ بەر كو باب ب خۆ حەز ژ هەوە دكەت، چنكو هەوە حەز ژ من كر و باوەری ئینا كو ئەز ژ نك خودێ هاتیمە.</verse>
				<verse number="28">ئەز ژ نك بابی دەركەفتم و هاتمە جیهانێ، ئەز دێ جیهانێ هێلم و جارەكا دی چمە نك بابی.»</verse>
				<verse number="29">ئینا شاگردێن وی گۆتێ: «ئها ئەڤە تۆ ب ئاشكرایی یێ ل گەل مە دئاخڤی، نە ب نموونەیان.</verse>
				<verse number="30">نوكە ئەم دزانین تۆ هەمی تشتی دزانی و تۆ نە یێ پێدڤی كەس پرسیارێ ژ تە بكەت. ژ بەر ڤێ چەندێ ئەم باوەریێ دئینین كو تۆ یێ ژ نك خودێ هاتی.»</verse>
				<verse number="31">ئینا عیسای بەرسڤا وان دا: «ئایا هوین نوكە باوەریێ دئینن؟</verse>
				<verse number="32">ئەڤە دەمەك دێ هێت و نوكە یێ هاتی ژی، كو هوین دێ بەڵاڤ بن، هەر ئێك دێ چیتە مالا خۆ و دێ من ب تنێ هێلن. لێ ئەز نە یێ ب تنێمە، چنكو باب یێ ل گەل من.</verse>
				<verse number="33">من ئەڤ تشتە بۆ هەوە گۆتن، دا هەوە ئاشتی د ناڤ من دا هەبیت. د جیهانێ دا هوین دێ د تەنگاڤیێ دا بن. لێ د وێرەك بن: من سەركەفتن ل سەر جیهانێ ئینا.»</verse>
			</chapter>
			<chapter number="17">
				<verse number="1">دەمێ عیسای ئەڤ ئاخفتنە گۆتین، بەرێ خۆ دا ئەسمانی و گۆت: «باب، دەم هات. كوڕێ خۆ مەزن كە، دا كوڕێ تە ژی تە مەزن كەت،</verse>
				<verse number="2">چنكو تە دەستهەلات ل سەر هەمی مرۆڤان یا دایێ، دا ژیانا هەروهەر بدەتە هەمی ئەو كەسێن تە داینە وی.</verse>
				<verse number="3">ژیانا هەروهەر ژی ئەڤەیە: ئەو تە، ئانكو خودایێ راستەقینە یێ ئێكانە، و عیسایێ مەسیح یێ تە هنارتی، بنیاسن.</verse>
				<verse number="4">من تۆ ل سەر ئەردی مەزن كری، ب رێكا بجهئینانا ئەو كارێ تە دایە من كو بكەم.</verse>
				<verse number="5">باب، نوكە من ل نك خۆ مەزن بكە، ب وێ مەزناهیا من بەری هەبوونا جیهانێ ل نك تە هەبوو.</verse>
				<verse number="6">من ناڤێ تە بۆ وان مرۆڤان دیار كر، یێن تە ژ جیهانێ داینە من. ئەو یێن تە بوون و تە دانە من و وان پەیڤا تە ب ج‍‌ھ ئینا.</verse>
				<verse number="7">نوكە ئەو دزانن كو هەمی تشتێن تە داینە من، ئەو ژ تەنە،</verse>
				<verse number="8">چنكو ئەو پەیڤێن تە داینە من، من دانە وان و وان وەرگرتن و ب راستی زانی كو ئەز یێ ژ نك تە هاتیم و وان باوەری ئینا كو تە ئەز یێ هنارتیم.</verse>
				<verse number="9">ئەز ژ پێخەمەت وان نڤێژێ دكەم. ئەز پێخەمەت جیهانێ نڤێژێ ناكەم، لێ ژ پێخەمەت وان یێن تە داینە من، چنكو یێن تەنە.</verse>
				<verse number="10">هەر تشتەكێ من، یێ تەیە و هەر تشتەكێ تە، یێ منە و ئەز ب وان هاتیمە مەزنكرن.</verse>
				<verse number="11">ئێدی ئەز د جیهانێ دا نینم، لێ ئەو یێ د جیهانێ دا و ئەز دێ هێمە نك تە. بابێ پیرۆز، وان ب ناڤێ خۆ یێ تە دایە من بپارێزە، دا ببنە ئێك هەروەكو ئەز و تۆ ئێك.</verse>
				<verse number="12">دەمێ ئەز ل گەل وان بووم، من ئەو ب ناڤێ تە دپاراستن، ب وی ناڤێ تە دایە من، من چاڤێ خۆ دایێ. كەس ژ وان ژ ناڤ نەچوو، ژبلی كوڕێ ژناڤچوونێ ، داكو نڤیسار ب ج‍‌ھ بهێت.</verse>
				<verse number="13">لێ نوكە ئەز دێ هێمە نك تە و ڤان تشتان ل جیهانێ دبێژم، دا دلخۆشیا من د وان دا یا تەمام بیت.</verse>
				<verse number="14">من پەیڤا تە گەهاندە وان و جیهانێ كەرب ژ وان ڤەبوون، چنكو ئەو نە ژ جیهانێنە هەروەكو ئەز نە ژ جیهانێ.</verse>
				<verse number="15">ئەز داخوازێ ناكەم كو تۆ وان ژ جیهانێ ببەی، لێ تۆ وان ژ خرابكاری بپارێزی.</verse>
				<verse number="16">ئەو نە ژ جیهانێنە، هەروەكو ئەز نە ژ جیهانێ.</verse>
				<verse number="17">وان ب راستیێ پیرۆز بكە ، پەیڤا تەیە راستی.</verse>
				<verse number="18">هەروەكو تە ئەز هنارتیمە جیهانێ، من ژی ئەو هنارتنە جیهانێ.</verse>
				<verse number="19">ژ پێخەمەت وان ئەز خۆ پیرۆز دكەم، دا ئەو ژی ب راستیێ بهێنە پیرۆز كرن.</verse>
				<verse number="20">ئەز داخوازێ دكەم، نە ب تنێ ژ پێخەمەت ڤان، لێ ژ پێخەمەت وان ژی یێن ب رێكا پەیڤا ڤان، باوەریێ ب من بینن،</verse>
				<verse number="21">داكو هەمی ببنە ئێك. باب، هەروەكو تۆ د ناڤ من دا و ئەز د ناڤ تە دا، بلا ئەو ژی د ناڤ مە دا بن، دا جیهان باوەریێ بینیت كو تە ئەز یێ هنارتیم.</verse>
				<verse number="22">ئەو مەزناهیا تە دایە من، من ژی دا وان، دا ئەو ببنە ئێك هەروەكو ئەز و تۆ ئێكین.</verse>
				<verse number="23">ئەز یێ د ناڤ وان دا و تۆ یێ د ناڤ من دا، داكو ئێكبوونا وان یا تەمام بیت، دا جیهان بزانیت كو تە ئەز یێ هنارتیم و تە حەز ژ وان كر هەروەكو تە حەز ژ من كری.</verse>
				<verse number="24">باب، من دڤێت كو ئەوێن تە داینە من، ل گەل من بن، ل وی جهێ ئەز لێ بم، دا وێ مەزناهیا تە دایە من ببینن، چنكو بەری دامەزراندنا جیهانێ تە حەز ژ من كر.</verse>
				<verse number="25">بابێ راستدار، جیهان تە نانیاسیت، لێ ئەز تە دنیاسم و ئەڤە دزانن كو تە ئەز یێ هنارتیم.</verse>
				<verse number="26">من ناڤێ تە بۆ وان دا نیاسین و دێ بۆ وان دەمە نیاسین، داكو ئەو حەزژێكرنا تە پێ حەز ژ من كری، د ناڤ وان دا بیت و ئەز ژی د ناڤ وان دا بم.»</verse>
			</chapter>
			<chapter number="18">
				<verse number="1">پشتی عیسای ئەڤ ئاخفتنە گۆتین، ل گەل شاگردێن خۆ دەركەفت و ژ نهالا قیدرۆن دەرباز بوون. ل وێرێ باغچەیەك هەبوو، ئینا ئەو و شاگردێن خۆ چوونە د ناڤ دا.</verse>
				<verse number="2">یەهودای ژی، ئەوێ بێبەختی لێ كری، ب وی جهی دزانی، چنكو گەلەك جاران عیسا ل گەل شاگردێن خۆ ل وێرێ كۆم دبوو.</verse>
				<verse number="3">ئینا یەهودای كۆمەكا سەربازان و زێرەڤانێن ژ لایێ سەرۆكێن كاهنان و فەریسیان ڤە ل گەل خۆ ئینان و ب چرا و خەتیرە و ب چەك ڤە هاتە وێرێ.</verse>
				<verse number="4">عیسای ب هەمی تشتێن كو دێ ب سەرێ وی هێن دزانی، ئەڤجا بەرەڤ وان چوو و گۆت: «هوین ل كێ دگەڕن؟»</verse>
				<verse number="5">وان بەرسڤ دا: «عیسایێ ناسیرەیی.» ئینا وی گۆتە وان: «ئەز ئەوم.» یەهودا ژی، ئەوێ بێبەختی لێ كری، ل گەل وان یێ راوەستیای بوو.</verse>
				<verse number="6">دەمێ وی گۆتیە وان «ئەز ئەوم،» پاشڤە زڤڕین و كەفتنە ئەردی.</verse>
				<verse number="7">عیسای جارەكا دی پرسیار ژ وان كر: «هوین ل كێ دگەڕن؟» وان بەرسڤ دا: «عیسایێ ناسیرەیی.»</verse>
				<verse number="8">عیسای بەرسڤ دا: «من گۆتە هەوە: ئەز ئەوم. ئەڤجا ئەگەر هوین ل من دگەڕن، بهێلن ئەڤە بچن.»</verse>
				<verse number="9">ئەڤێ روی دا، داكو ئەو پەیڤا وی گۆتی ب ج‍‌ھ بهێت: «ئەوێن تە داینە من، من كەس ژ وان ژ دەست نەدا.»</verse>
				<verse number="10">پاشی شەمعون پەترۆسی، ئەوێ كو شیرەك ڤێ بوو، شیر ئینا دەرێ و ڤەوەشاندە بەنیێ سەرۆككاهنی و گوهێ وی یێ راستێ ژێڤە كر. ناڤێ وی بەنی مەلخۆس بوو.</verse>
				<verse number="11">ئینا عیسای گۆتە پەترۆسی: «شیرێ خۆ بكە د كاڤلانی دا! ما ئەو پەرداغا بابی دایە من ڤەنەخۆم؟»</verse>
				<verse number="12">ئەڤجا تیپا سەربازان و سەرۆكێن وان و زێرەڤانێن جوهیان عیسا گرت و گرێ دا،</verse>
				<verse number="13">ل بەراهیێ ئەو برە نك حەننانی، كو خەزویرێ قەیافای بوو، ئەوێ كو ل وێ ساڵێ سەرۆككاهن بوو.</verse>
				<verse number="14">قەیافا ئەو بوو یێ شیرەت ل جوهیان كری كو چێترە كەسەك ژ پێخەمەتی مللەتی بمریت.</verse>
				<verse number="15">شەمعون پەترۆس و شاگردەكێ دی ل دویڤ عیسای دچوون. ئەو شاگرد ل نك سەرۆككاهنی یێ نیاس بوو، لەوما ئەو ل گەل عیسای چوو د حەوشا سەرۆككاهنی ڤە،</verse>
				<verse number="16">لێ پەترۆس ل نك دەرگەهی ژ دەرڤە ما راوەستیای. پاشی ئەو شاگردێ دی یێ سەرۆككاهنی دنیاسی، دەركەفت و ل گەل دەرگەهڤانێ ئاخفت و پەترۆس برە د ژۆرڤە.</verse>
				<verse number="17">كچكا دەرگەهڤان پرسیار ژ پەترۆسی كر و گۆتێ: «نەكو تۆ ژی ئێك ژ شاگردێن ڤی مرۆڤی بی؟» ئەوی بەرسڤ دا: «نەخێر.»</verse>
				<verse number="18">ژ بەر سەرمایێ، بەنی و زێرەڤانان ئاگرەك هەلكربوو و راوەستیابوون و خۆ گەرم دكر، پەترۆس ژی ل گەل وان یێ راوەستیای بوو خۆ گەرم دكر.</verse>
				<verse number="19">سەرۆككاهنی دەربارەی شاگردێن وی و فێركرنا وی پرسیار ژ عیسای كر.</verse>
				<verse number="20">عیسای بەرسڤ دا: «ئەز ب ئاشكرایی بۆ جیهانێ ئاخفتم و من هەردەم ل كنیشتەیان و ل پەرستگەهێ، ئەو جهێ هەمی جوهی لێ كۆم دبن، فێركرن دكر و من چ تشت ب دزی ڤە نەدگۆت.</verse>
				<verse number="21">ئەڤجا بۆچی تۆ پرسیارێ ژ من دكەی؟ پرسیارێ ژ وان بكە یێن ئەو ئاخفتن بهیستی یا من بۆ وان گۆتی، ئەو دزانن كا من چ گۆتیە.»</verse>
				<verse number="22">دەمێ عیسای ئەڤە گۆتی، ئێك ژ زێرەڤانان كو ل نێزیك وی یێ راوەستیای بوو، زللەهەك ل عیسای دا و گۆت: «ما هۆسا تۆ بەرسڤا سەرۆككاهنی ددەی؟»</verse>
				<verse number="23">عیسای بەرسڤا وی دا: «ئەگەر ئەز شاش ئاخفتبم، شاشیا من بسەلمینە، لێ ئەگەر راست بیت، تۆ بۆچی زللەهێ ل من ددەی؟»</verse>
				<verse number="24">ئەڤجا حەننانی ب گرێدایی ئەو هنارتە نك قەیافایێ سەرۆككاهن.</verse>
				<verse number="25">هێشتا شەمعون پەترۆس ل وێرێ یێ راوەستیای بوو خۆ گەرم دكر. وان پرسیار ژێ كر: «نەكو تۆ ژی ئێك ژ شاگردێن وی بی؟» ئەوی ماندەل كر و گۆت: «ئەز نە ژ وانم.»</verse>
				<verse number="26">ئینا ئێك ژ بەنیێن سەرۆككاهنی، كو خزمێ وی بەنی بوو یێ پەترۆسی گوهێ وی ژێڤە كری، گۆتێ: «ما من تۆ ل گەل وی د ناڤ باغچەی دا نەدیتی؟»</verse>
				<verse number="27">پەترۆسی جارەكا دی ماندەل كر، ئینا د ج‍‌ھ دا دیكلی بانگ دا.</verse>
				<verse number="28">جوهیان عیسا ژ مالا قەیافای برە كۆچكا حوكمڕانیێ، دەم ژی بەری سپێدێ بوو. ئەو ب خۆ نەچوونە د كۆچكا حوكمڕانیێ ڤە، دا نەهەڕمن و بشێن ژ شیڤا جەژنا دەربازبوونێ بخۆن.</verse>
				<verse number="29">ئینا پیلاتۆس بۆ وان دەركەفتە ژ دەرڤە و گۆت: «هوین ڤی زەڵامی ب چ گونەهبار دكەن؟»</verse>
				<verse number="30">وان بەرسڤا وی دا: «ئەگەر گونەهبار نەبا، مە رادەستی تە نەدكر.»</verse>
				<verse number="31">پیلاتۆسی گۆتە وان: «هوین ب خۆ ببەن و ل دویڤ دەستوورێ خۆ وی داد بكەن.» جوهیان بەرسڤا وی دا: «مە دەستهەلات نینە، ئەم كەسێ بكوژین.»</verse>
				<verse number="32">ئەڤە چێبوو داكو ئاخفتنا عیسای ب ج‍‌ھ بهێت، ئەوا ئاماژە پێ كریە وێ مرنا كو دێ پێ مریت.</verse>
				<verse number="33">پیلاتۆس دیسان چوو د ژۆرڤە و گازی عیسای كر و گۆتێ: «ئەرێ تۆ پاشایێ جوهیانی؟»</verse>
				<verse number="34">عیسای بەرسڤ دا: «تۆ ڤی تشتی ژ نك خۆ دبێژی یان هندەكێن دی بەحسێ من بۆ تە كریە؟»</verse>
				<verse number="35">پیلاتۆسی گۆت: «ما ئەز جوهیمە؟ مللەتێ تە و سەرۆكێن كاهنان تۆ یێ رادەستی من كری. تە چ كریە؟»</verse>
				<verse number="36">عیسای بەرسڤ دا: «پاشایەتیا من نە ژ ڤێ جیهانێیە. ئەگەر پاشایەتیا من ژ ڤێ جیهانێ با، دا خزمەتكارێن من شەڕی كەن، دا ئەز رادەستی جوهیان نەهێمە كرن. لێ پاشایەتیا من نە ژ ڤێرێیە.»</verse>
				<verse number="37">ئینا پیلاتۆسی گۆتێ: «ئانكو تۆ پاشای؟» عیسای بەرسڤا وی دا: «تە ب خۆ گۆت كو ئەز پاشامە. ئەز بۆ ڤێ چەندێ یێ ژ دایك بوویم و بۆ ڤێ چەندێ یێ هاتیمە جیهانێ، دا شاهدەییێ بۆ راستیێ بدەم. هەر كەسێ ژ راستیێ بیت، دێ گوهێ خۆ دەتە دەنگێ من.»</verse>
				<verse number="38">پیلاتۆسی گۆتێ: «راستی چیە؟» پشتی ئەڤ چەندە گۆتی، جارەكا دی بۆ جوهیان دەركەفتە ژ دەرڤە و گۆت: «ئەز چ ئەگەران بۆ گونەهباركرنا وی نابینم،</verse>
				<verse number="39">لێ هەوە نەریتەكێ هەی، كو ئەز ل جەژنا دەربازبوونێ بۆ هەوە گرتیەكی بەرددەم. ئەڤجا هەوە دڤێت ئەز بۆ هەوە پاشایێ جوهیان بەردەم؟»</verse>
				<verse number="40">د بەرسڤێ دا وان كرە قێڕی و گۆت: «نە ئەڤی، لێ باراباسی بەردە.» باراباس ژی قاچاخ بوو.</verse>
			</chapter>
			<chapter number="19">
				<verse number="1">وی دەمی پیلاتۆسی فەرمان دا كو عیسای ببەن و قامچی دەن.</verse>
				<verse number="2">سەربازان ژی تانجەك ژ ستریان ڤەهاند و دانا سەر سەرێ وی و كوركەكێ بنەفشی كرە بەر</verse>
				<verse number="3">و دچوونە پێشیا وی و دگۆتێ: «بژی پاشایێ جوهیان!» و زللە‍‌ھ لێددان.</verse>
				<verse number="4">پیلاتۆس جارەكا دی دەركەفتە ژ دەرڤە و گۆتە جوهیان: «ئەڤە ئەز دێ وی بۆ هەوە ئینمە ژ دەرڤە، دا هوین بزانن كو ئەز چ ئەگەران بۆ گونەهباركرنا وی نابینم.»</verse>
				<verse number="5">ئینا عیسا دەركەفتە ژ دەرڤە و تانجا ستری ل سەر سەرێ وی بوو و كوركێ بنەفشی ل بەر بوو. پیلاتۆسی گۆتە وان: «ئها ئەڤە ئەو مرۆڤە!»</verse>
				<verse number="6">دەمێ سەرۆكێن كاهنان و زێرەڤانان ئەو دیتی، كرنە قێڕی و گۆتن: «ل خاچێ بدە! ل خاچێ بدە!» پیلاتۆسی گۆتە وان: «هوین وی ببەن و خاچ بدەن، چنكو ئەز چ ئەگەران بۆ گونەهباركرنا وی نابینم.»</verse>
				<verse number="7">جوهیان بەرسڤا وی دا: «مە دەستوورەكێ هەی و ل دویڤ وی دەستووری دڤێت ئەو بمریت، چنكو وی یێ خۆ كریە كوڕێ خودێ.»</verse>
				<verse number="8">دەمێ پیلاتۆسی ئەڤ ئاخفتنە بهیستی، ترسا وی پتر لێ هات.</verse>
				<verse number="9">ئەو دیسان چوو د كۆچكێ ڤە و پرسیار ژ عیسای كر: «تۆ ژ كیڤە هاتیە؟» لێ عیسای چ بەرسڤ نەدان.</verse>
				<verse number="10">ئینا پیلاتۆسی گۆتێ: «ئایا تۆ بۆ من نائاخڤی؟ ما تۆ نزانی كو من دەستهەلاتا هەی تە ئازاد بكەم و من دەستهەلاتا هەی تە خاچ بدەم؟»</verse>
				<verse number="11">عیسای بەرسڤا وی دا: «تە چ دەستهەلات ل سەر من نەدبوو، ئەگەر ژ ژۆری بۆ تە نەهاتبا دان. لەوما ئەوێ ئەز رادەستی تە كریم، گونەها وی هێشتا مەزنترە.»</verse>
				<verse number="12">پشتی ڤێ چەندێ پیلاتۆسی بزاڤ دكر كو وی ئازاد بكەت، لێ جوهیان كرە گازی و گۆت: «ئەگەر تۆ ڤی ئازاد بكەی، تۆ نە ژ هەڤالێن قەیسەری. هەر كەسێ خۆ بكەتە پاشا، ئەو ل دژی قەیسەری رادبیت.»</verse>
				<verse number="13">دەمێ پیلاتۆسی ئەڤ ئاخفتنە بهیستی، عیسا ئینا ژ دەرڤە و ل سەر كورسیكا دادوەریێ روینشتە خوار، ل جهەكی دگۆتنێ ‹گۆڕەپانا ب بەری رائێخستی› و ب عیبرانی ‹گاباتا›.</verse>
				<verse number="14">رۆژا ئامادەكرنا شیڤا دەربازبوونێ بوو، دەمژمێر دوازدەی نیڤرۆ بوو. ئینا پیلاتۆسی گۆتە جوهیان: «ئەڤەیە پاشایێ هەوە!»</verse>
				<verse number="15">وان كرە گازی: «ببە! ببە! وی ل خاچێ بدە!» پیلاتۆسی پرسیار ژ وان كر: «پاشایێ هەوە ل خاچێ بدەم؟» سەرۆكێن كاهنان بەرسڤا وی دا: «ژبلی قەیسەری، مە چ پاشا نینن.»</verse>
				<verse number="16">وی دەمی پیلاتۆسی ئەو رادەستی وان كر داكو بهێتە خاچدان. ئەوان ژی عیسا بر.</verse>
				<verse number="17">ئینا وی ب خۆ خاچا خۆ هەلگرت و دەركەفتە جهەكی دبێژنێ كلۆخ، ب عیبرانی دبێژنێ گۆلگۆتە.</verse>
				<verse number="18">ل وێرێ ئەو ل گەل دوو كەسێن دی ل خاچێ دان، هەر ئێك ل رەخەكی و عیسا د نیڤەكێ دا.</verse>
				<verse number="19">هەروەسا پیلاتۆسی ل سەر دەپەكی نڤیسی و ب خاچێ ڤە كر، ل سەر نڤیسی بوو: «عیسایێ ناسیرەیی، پاشایێ جوهیان.»</verse>
				<verse number="20">گەلەك ژ جوهیان ئەو نڤیسین خواند، چنكو ئەو جهێ عیسا لێ خاچ دای، یێ نێزیكی باژێڕی بوو و ئەو پارچەیا داری ب عیبرانی و لاتینی و یونانی نڤیسی بوو.</verse>
				<verse number="21">ئینا سەرۆكێن كاهنێن جوهیان گۆتە پیلاتۆسی: «نە نڤیسە: ‹پاشایێ جوهیان،› لێ بنڤیسە: ‹ڤی مرۆڤی یێ گۆتی ئەز پاشایێ جوهیانم.›»</verse>
				<verse number="22">پیلاتۆسی بەرسڤا وان دا: «ئەوا من نڤیسی، من نڤیسیە.»</verse>
				<verse number="23">دەمێ سەربازان عیسا ل خاچێ دای، جلكێن وی برن و كرنە چوار پارچە و هەر سەربازەكی پارچەیەك بر و كراسێ وی ژی برن. كراسێ وی هەمی ئێك پارچە بوو، بێ دوریار هاتبوو راچاندن.</verse>
				<verse number="24">ئینا سەربازان گۆتە ئێكودوو: «بهێلن ئەم ڤی نەدڕینین، لێ دا بهاڤێژینە پشكێ، كا دێ بۆ كێ كەڤیت.» ئەڤ چەندە روی دا، دا ئەوا د نڤیسارێ دا هاتی ب ج‍‌ھ بهێت: جلكێن من د ناڤبەرا خۆ دا لێكڤە كرن و كراسێ من هاڤێتە پشكێ. ئەڤە بوو ئەوا سەربازان كری.</verse>
				<verse number="25">ل نێزیكی خاچا عیسای، مەریەما دایكا وی و خالەتا وی و مەریەما ژنا كلوپاسی و مەریەما مەجدەلی د راوەستیای بوون.</verse>
				<verse number="26">دەمێ عیسای دایكا خۆ دیتی و ئەو شاگردێ حەز ژێ دكر یێ نێزیكی وێ راوەستیای بوو، گۆتە دایكا خۆ: «خانم، ئەڤە كوڕێ تەیە!»</verse>
				<verse number="27">پاشی گۆتە شاگردی: «ئەڤە دایكا تەیە!» هەر ژ وی دەمی شاگردی ئەو برە نك خۆ.</verse>
				<verse number="28">پشتی ڤێ چەندێ، عیسای دزانی كو هەمی تشت تەمام بوون، ئەڤجا دا نڤیسار ب ج‍‌ھ بهێت، گۆت: «ئەز یێ تێهنیمە.»</verse>
				<verse number="29">ل وێرێ جەڕەكێ پڕی شەرابا ترش هەبوو، ئینا وان ئیسفەنجەك د شەرابێ هەلاند و دانا سەر چەقەكێ زوفایێ و دانا سەر دەڤێ عیسای.</verse>
				<verse number="30">دەمێ عیسای تام كریە سهكێ، گۆت: «تەمام بوو!» سەرێ خۆ چەماند و گیانێ خۆ ژ دەست دا.</verse>
				<verse number="31">ئەو رۆژ رۆژا ئامادەكرنێ بوو، ئەڤجا دا تەرم بۆ شەمبیێ ل سەر خاچێ نەمینن، چنكو ئەو شەمبی رۆژەكا گرنگ بوو، جوهیان داخواز ژ پیلاتۆسی كر كو لنگێن خاچدایان بشكێنن و تەرمێن وان ژ وێرێ راكەن.</verse>
				<verse number="32">ئەڤجا سەرباز هاتن و ل بەراهیێ لنگێن یێ ئێكێ شكاندن و پاشی لنگێن یێ دی، ئەوێن ل گەل عیسای هاتینە خاچدان.</verse>
				<verse number="33">لێ دەمێ گەهشتینە عیسای و دیتی كو یێ مریە، لنگێن وی نەشكاندن.</verse>
				<verse number="34">لێ ئێك ژ سەربازان رمەك ل كێلەكا وی دا و د گاڤێ دا خوین و ئاڤ دەركەفتن.</verse>
				<verse number="35">یێ كو ئەڤە دیتی، وی شاهدەیی دایە، (شاهدەییا وی ژی یا دروستە و ئەو دزانیت كو ئەو یێ راستیێ دبێژیت،) دا هوین ژی باوەریێ بینن.</verse>
				<verse number="36">ئەڤێ چەندێ روی دا، دا نڤیسار ب ج‍‌ھ بهێت: چ هەستیێن وی ناهێنە شكاندن.</verse>
				<verse number="37">هەروەسا نڤیسارەكا دی دبێژیت: دێ بەرێ خۆ دەنە وی یێ وان رم لێ دای.</verse>
				<verse number="38">پشتی ڤێ چەندێ یوسڤێ ئاریمەتیایی ، كو شاگردێ عیسای بوو، لێ ب نهێنی، چنكو ئەو ژ جوهیان دترسیا، داخواز ژ پیلاتۆسی كر كو بهێلیت ئەو تەرمێ عیسای ببەت. پیلاتۆسی ژی دەستویری دایێ، ئینا ئەو هات و تەرمێ عیسای بر.</verse>
				<verse number="39">نیكودیمۆس ژی هات، ئەوێ بەری هنگی ب شەڤێ هاتیە نك عیسای، ئەوی نێزیكی سەد لیترێن موڕێ یێن تێكهەل ل گەل عودی ئینان.</verse>
				<verse number="40">ئینا وان تەرمێ عیسای بر و ل دویڤ داب و نەریتێن جوهیان یێن كفنكرنێ، بێهنێن خۆش لێ كرن و ب پارچەیێن كتانی پێچا.</verse>
				<verse number="41">ل وی جهی یێ عیسا لێ ل خاچێ دای، باغچەیەك هەبوو، د باغچەی دا گۆڕەكێ نوی هەبوو و كەسەك تێدا نەهاتبوو ڤەشارتن.</verse>
				<verse number="42">وان عیسا د وی گۆڕی دا ڤەشارت، چنكو رۆژا ئامادەكرنێ یا جوهیان بوو، گۆڕ ژی یێ نێزیك بوو.</verse>
			</chapter>
			<chapter number="20">
				<verse number="1">ل رۆژا ئێكێ ژ حەفتیێ ، بەری سپێدێ كو هێشتا تاری بوو، مەریەما مەجدەلی هاتە سەر گۆڕێ عیسای، وێ دیت كو بەرێ د دەرێ گۆڕی دا یێ هاتیە لادان.</verse>
				<verse number="2">ئینا ب غار چوو نك شەمعون پەترۆسی و شاگردێ دی، ئەوێ عیسای حەز ژێ دكر و گۆتە وان: «خودان یێ ژ گۆڕی بری و ئەم نزانین دانایە كیرێ.»</verse>
				<verse number="3">ئینا پەترۆس و شاگردێ دی دەركەفتن و بەرەڤ گۆڕی چوون.</verse>
				<verse number="4">هەردوویان پێكڤە دكرە غار، لێ شاگردێ دی د بەراهیا پەترۆسی راكر و بەری وی گەهشتە سەر گۆڕی.</verse>
				<verse number="5">وی خۆ چەماند و پارچەیێن كتانی دیتن ل وێرێ دداناینە، لێ نە چوو د ژۆرڤە.</verse>
				<verse number="6">پاشی شەمعون پەترۆس د دویڤ دا گەهشتە گۆڕی و چوو ژۆر و ئەوی ژی پارچەیێن كتانی دیتن ل وێرێ دداناینە</verse>
				<verse number="7">و ئەو دەرسۆكا د سەرێ عیسای هاتیە ئالاندن، نە ل نك پارچەیێن كتانیە، لێ یا ڤەدەرە ل جهەكێ دی هاتیە پێچان.</verse>
				<verse number="8">وی دەمی شاگردێ دی ژی، ئەوێ ل بەراهیێ گەهشتیە سەر گۆڕی، هاتە ژۆر. ئەڤ چەندە دیت و باوەری ئینا،</verse>
				<verse number="9">هێشتا ئەو د نڤیسارێ نەگەهشتبوون كو پێدڤیە ئەو ژ ناڤ مریان راببیت.</verse>
				<verse number="10">پاشی هەردوو شاگرد ڤەگەڕیانە جهێن خۆ.</verse>
				<verse number="11">لێ مەریەم ژ دەرڤەی گۆڕی ما راوەستیای و دگریا. دەمێ وێ دكرە گری، خۆ بەرەڤ گۆڕی چەماند،</verse>
				<verse number="12">ئینا وێ دوو فریشتە ب جلكێن سپی دیتن، ل وی جهی یێ تەرمێ عیسای لێ هاتیە دانان د روینشتی بوون، ئێك ل جهێ سەرێ وی و یێ دی ل جهێ پێیێن وی.</verse>
				<verse number="13">ئینا ئەوان پرسیار ژێ كر: «خانم، تۆ بۆچی دكەیە گری؟» وێ بەرسڤا وان دا: «وان خودانێ من بر و ئەز نزانم دانایە كیرێ!»</verse>
				<verse number="14">دەمێ وێ ئەڤ چەندە گۆتی، ل پشت خۆ زڤڕی و عیسا دیت یێ راوەستیای بوو، لێ نەزانی ئەو عیسایە.</verse>
				<verse number="15">ئینا عیسای پرسیار ژێ كر: «خانم، تۆ بۆچی دكەیە گری؟ تۆ ل كێ دگەڕیێی؟» وێ هزر كر ئەو باغچەڤانە، ئینا گۆتێ: «ئەزبەنی، ئەگەر تە بریە، بێژە من تە دانایە كیرێ، دا ئەز ببەم.»</verse>
				<verse number="16">عیسای گۆتێ: «مەریەم!» ئینا ئەو ل خۆ زڤڕی و ب عیبرانی گۆتێ: «رابۆنی!» ئانكو «مامۆستا.»</verse>
				<verse number="17">عیسای گۆتێ: «من نەگرە، چنكو هێشتا ئەز بلند نەبوویمە نك بابی. لێ هەڕە نك برایێن من و بێژە وان كو ئەز دێ بلند بمە نك بابێ خۆ و بابێ هەوە، نك خودایێ خۆ و خودایێ هەوە.»</verse>
				<verse number="18">ئینا مەریەما مەجدەلی ڤەگەڕیا نك شاگردان و گۆت: «من خودان دیت!» و تشتێن وی گۆتینە وێ، گەهاندنە وان.</verse>
				<verse number="19">ل ئێڤاریا وێ رۆژێ، كو ئێكەمین رۆژا حەفتیێ بوو، شاگرد ل مالەكێ كۆم ببوون و ژ ترسا جوهیان ، دەرگە‍‌ھ ل خۆ دائێخستبوون. عیسا هات و د ناڤەڕاستا وان دا راوەستیا و گۆتێ: «ئاشتی بۆ هەوە بیت!»</verse>
				<verse number="20">پشتی ئەو چەند گۆتی، دەستێن خۆ و كێلەكا خۆ نیشا وان دان. ئینا شاگرد گەلەك دلخۆش بوون، چنكو وان خودان دیت.</verse>
				<verse number="21">دیسان گۆتە وان: «ئاشتی بۆ هەوە بیت! كا چەوا بابی ئەز هنارتم، وەسا ئەز ژی هەوە دهنێرم.»</verse>
				<verse number="22">دەمێ وی ئەڤ چەندە گۆتی، پف كرە وان و گۆتێ: «گیانێ پیرۆز وەرگرن.</verse>
				<verse number="23">هوین ل گونەهێن كێ ببورن، دێ لێ هێتە بورین و یێ هوین لێ نەبورن، ل وی ناهێتە بورین.»</verse>
				<verse number="24">لێ توماس، كو ئێك ژ هەر دوازدە شاگردان بوو، ب ناڤێ ‹دێدیمۆس› یێ ناڤدار بوو، دەمێ عیسا هاتی، ئەو ل گەل شاگردان نەبوو.</verse>
				<verse number="25">ئینا شاگردێن دی گۆتێ: «مە خودان دیت!» لێ وی بەرسڤا وان دا: «ئەگەر ئەز جهێ بزماران ل سەر دەستێن وی نەبینم و تبلا خۆ نەكەمە د جهێ بزماران را و دەستێ خۆ نەكەمە د كێلەكا وی را، ئەز ئێكجار باوەر ناكەم.»</verse>
				<verse number="26">پشتی هەشت رۆژان، شاگردێن وی جارەكا دی ل مالەكێ بوون و توماس ژی ل گەل وان بوو. هەر چەندە دەرگە‍‌ھ د دائێخستی بوون، لێ عیسا هات و د ناڤەڕاستا وان دا راوەستیا و گۆت: «ئاشتی بۆ هەوە بیت!»</verse>
				<verse number="27">پاشی گۆتە توماسی: «تبلا خۆ بینە ڤێرێ و بەرێ خۆ بدە دەستێن من و دەستێ خۆ بینە و بكە د كێلەكا من را و یێ بێباوەر نەبە، لێ یێ ب باوەر بە.»</verse>
				<verse number="28">ئینا توماسی بەرسڤا وی دا و گۆت: «خودانێ من و خودایێ من!»</verse>
				<verse number="29">عیسای گۆتێ: «چنكو تە ئەز دیتم، تە باوەری ئینا؟ خوزیكێن وان كەسان یێن نەدیتی و باوەری ئینای.»</verse>
				<verse number="30">عیسای ل پێش چاڤێن شاگردێن خۆ گەلەك نیشانێن دی كرن، كو د ڤێ پەرتووكێ دا نەهاتینە نڤیسین،</verse>
				<verse number="31">لێ ئەڤە هاتنە نڤیسین دا هوین باوەریێ بینن كو عیسایە مەسیحێ كوڕێ خودێ و هەوە ب رێكا وێ باوەریێ ژیان ب ناڤێ وی هەبیت.</verse>
			</chapter>
			<chapter number="21">
				<verse number="1">پشتی ڤێ چەندێ، عیسای جارەكا دی خۆ بۆ شاگردێن خۆ ل بەر لێڤا دەریاكا تەبەریە دیار كر. وی هۆسا خۆ دیار كر:</verse>
				<verse number="2">شەمعون پەترۆس، توماس یێ دگۆتنێ دێدیمۆس، ناتانائێل یێ كو ژ قانایا جەلیلێ بوو، هەردوو كوڕێن زەبەدی و دوو شاگردێن دی ل گەل ئێك بوون.</verse>
				<verse number="3">ئینا شەمعون پەترۆسی گۆتە وان: «ئەز دێ چم ماسیان گرم.» وان گۆتێ: «ئەم ژی دێ ل گەل تە هێین.» چوون و ل بەلەمێ سیار بوون، لێ د وێ شەڤێ دا وان چ ماسی نەگرتن.</verse>
				<verse number="4">دەمێ بوویە سپێدە، عیسا ل سەر كناری راوەستیا، لێ شاگردان نەزانی كو ئەو عیسایە.</verse>
				<verse number="5">عیسای پرسیار ژ وان كر: «لاوكینۆ، هەوە چ ماسی نەگرتینە؟» وان بەرسڤا وی دا: «نەخێر.»</verse>
				<verse number="6">ئینا گۆتە وان: «تۆڕێ بهاڤێژنە رەخێ راستێ یێ بەلەمێ، دێ گرن.» ئەڤجا وان هاڤێت و ئێدی ژ بەر گەلەكیا ماسیان، ئەو نەشیان تۆڕێ بهەلكێشن.</verse>
				<verse number="7">ئەو شاگردێ عیسای حەز ژێ دكر گۆتە پەترۆسی: «ئەو خودانە!» دەمێ شەمعون پەترۆسی بهیستی كو ئەو خودانە، كوركێ خۆ د خۆ وەركر، چنكو یێ رویس بوو و خۆ هاڤێتە د دەریاكێ دا.</verse>
				<verse number="8">لێ شاگردێن دی ب بەلەمێ هاتن و وان تۆڕ ب ماسی ڤە رادكێشا، چنكو گەلەك ژ هشكاتیێ د دویر نەبوون، ب تنێ سەد گەزان.</verse>
				<verse number="9">دەمێ دەركەفتینە هشكاتیێ، وان ل وێرێ پەل دیتن و ماسی ل سەر بوون و نان ژی هەبوو.</verse>
				<verse number="10">عیسای گۆتە وان: «هندەك ژ وان ماسیان بینن یێن هەوە نوكە گرتین!»</verse>
				<verse number="11">ئینا شەمعون پەترۆس ب سەركەفتە بەلەمێ و تۆڕ راكێشا سەر هشكاتیێ، یا تژی ماسیێن مەزن بوو، سەد و پێنجی و سێ بوون. سەرەڕای كو ماسی گەلەك بوون، لێ تۆڕ نەدڕیا.</verse>
				<verse number="12">عیسای گۆتە وان: «وەرن تێشتێ بخۆن.» كەس ژ شاگردان نەوێریا پرسیارێ ژێ بكەت: «تۆ كی؟» چنكو وان دزانی كو ئەو خودانە.</verse>
				<verse number="13">ئینا عیسا هات، نان هەلگرت و دا وان، هەروەسا ماسی ژی.</verse>
				<verse number="14">ئەڤە جارا سێیێ بوو عیسا بۆ شاگردێن خۆ دیار دبیت، پشتی ژ ناڤ مریان رابووی.</verse>
				<verse number="15">پشتی وان تێشت خواری، عیسای پرسیار ژ شەمعون پەترۆسی كر: «شەمعونێ كوڕێ یوحەننای، تۆ ژ ئەڤان پتر حەز ژ من دكەی؟» وی بەرسڤ دا: «بەلێ خودان، تۆ دزانی ئەز حەز ژ تە دكەم.» عیسای گۆتێ: «بەرخێن من بچەرینە.»</verse>
				<verse number="16">عیسای جارەكا دی پرسیار ژێ كر: «شەمعونێ كوڕێ یوحەننای، تۆ حەز ژ من دكەی؟» وی بەرسڤ دا: «بەلێ خودان، تۆ دزانی ئەز حەز ژ تە دكەم.» عیسای گۆتێ: «شڤانیێ ل پەزێ من بكە.»</verse>
				<verse number="17">عیسای بۆ جارا سێیێ پرسیار ژێ كر: «شەمعونێ كوڕێ یوحەننای، تۆ حەز ژ من دكەی؟» پەترۆس خەمگین بوو، چنكو جارا سێیێ گۆتێ «تۆ حەز ژ من دكەی؟» ئینا گۆتێ: «خودان، تۆ هەمی تشتان دزانی، تۆ دزانی ئەز حەز ژ تە دكەم.» عیسای گۆتێ: «پەزێ من بچەرینە.</verse>
				<verse number="18">ب راستی ب راستی دبێژمە تە: دەمێ تۆ یێ گەنج، تە كەمەرا خۆ گرێ ددا و هەر جهێ تە دڤیا تۆ دچوویێ. لێ دەمێ تۆ پیر دبی، دێ دەستێن خۆ درێژ كەی و ئێك دێ كەمەرا تە گرێ دەت و دێ تە بەتە وی جهی یێ تە نەڤێت بچیێ.»</verse>
				<verse number="19">عیسای ئەڤ چەندە گۆت و وی ئاماژە دكرە وێ مرنێ، ئەوا كو دێ پەترۆس مەزناهیا خودێ پێ دیار كەت. پشتی ئەڤ چەندە گۆتی، گۆتە وی: «ل دویڤ من وەرە!»</verse>
				<verse number="20">پەترۆس ل پشت خۆ زڤڕی، دیت كو ئەو شاگردێ عیسای حەز ژێ دكر یێ ل دویڤ وان دچیت، ئەڤە هەر ئەوە یێ ل سەر شیڤێ خۆ خواركریە بەر سینگێ عیسای و گۆتیێ: «خودان، ئەو كیە دێ بێبەختیێ ل تە كەت؟»</verse>
				<verse number="21">ئەڤجا دەمێ پەترۆسی ئەو دیتی، پرسیار ژ عیسای كر: «خودان، دێ چ ل ڤی هێت؟»</verse>
				<verse number="22">عیسای بەرسڤا وی دا: «ئەگەر من بڤێت ئەو بمینیتە ساخ تاكو ئەز ڤەگەڕیێم، ما تە چ ژێیە؟ تۆ ل دویڤ من وەرە!»</verse>
				<verse number="23">ئەڤجا ئەڤ گۆتنە د ناڤ خویشك و برایان دا بەڵاڤ بوو كو ئەو شاگرد نامریت. لێ عیسای نەگۆتبوو كو ئەو نامریت، لێ گۆتبوو: «ئەگەر من بڤێت ئەو بمینیتە ساخ تاكو ئەز ڤەگەڕیێم، ما تە چ ژێیە؟»</verse>
				<verse number="24">ئەو شاگرد ژی ئەوە یێ شاهدەییێ ل سەر ڤان تشتان ددەت و ئەڤە نڤیسین و ئەم دزانین كو شاهدەییا وی راستە.</verse>
				<verse number="25">گەلەك تشتێن دی ژی یێن هەین كو عیسای یێن كرین. ئەگەر ئێك ئێكە هاتبانە نڤیسین، ئەز یێ ل وێ باوەریێ كو جیهانێ هەمیێ تێرا وان پەرتووكێن نڤیسی نەدكر.</verse>
			</chapter>
		</book>
		<book number="44">
			<chapter number="1">
				<verse number="1">بەڕێز تیوفیلۆس، د نڤیسارا خۆ یا ئێكێ دا ، من بۆ تە دەربارەی وان هەمی تشتان نڤیسی یێن كو عیسای كرین و فێركرن پێ كری، هەر ژ دەمێ وی دەست ب كارێ خۆ كری،</verse>
				<verse number="2">تا وێ رۆژا ئەو بۆ ئەسمانان هاتیە بلندكرن، پشتی ب گیانێ پیرۆز شیرەتێن خۆ بۆ وان هنارتیێن وی هەلبژارتین پێشكێش كرین.</verse>
				<verse number="3">پشتی وی ئازار كێشاین، ئەوی ب گەلەك بەلگەیان خۆ نیشا وان دا كو یێ ساخە. بۆ ماوێ چل رۆژان بۆ وان دیار بوو و دەربارەی پاشایەتیا خودێ ئاخفت.</verse>
				<verse number="4">جارەكێ دەمێ ئەو ل گەل وان بوو، فەرمان ل وان كر و گۆتێ: «ئورشەلیمێ ب ج‍‌ھ نەهێلن، لێ چاڤەڕێی سۆزا بابی بن، ئەوا هەوە ژ من بهیستی.</verse>
				<verse number="5">یوحەننای خەلك ب ئاڤێ تافیر دكر، لێ هوین پشتی چەند رۆژەكێن دی، دێ ب گیانێ پیرۆز هێنە تافیركرن.»</verse>
				<verse number="6">ئەڤجا دەمێ هنارتی ل نك وی كۆمبووین، پرسیار ژێ كر: «خودان، ما ئەڤە ئەو دەمە یێ تۆ دێ پاشایەتیێ بۆ مللەتێ ئیسرائیلێ ڤەگەڕینی؟»</verse>
				<verse number="7">بەرسڤا وان دا: «ئەو نە كارێ هەوەیە، هوین دەم و ژڤانێن بابی ب دەستهەلاتا خۆ داناین، بزانن.</verse>
				<verse number="8">لێ دەمێ گیانێ پیرۆز ب سەر هەوە دا دهێت، دێ هوین هێزێ وەرگرن و دێ ل ئورشەلیمێ و هەمی یەهودیایێ و سامەریایێ تاكو هەر چوار كوژیێن جیهانێ بنە شاهدێن من.»</verse>
				<verse number="9">دەمێ عیسای ئەڤ ئاخفتنە گۆتین، ل بەر چاڤێن وان بۆ ئەسمانان هاتە بلندكرن، پاشی عەورەكی ئەو ژ بەر چاڤێن وان بەرزەكر.</verse>
				<verse number="10">دەمێ وان بەرێ خۆ ددا چوونا وی بۆ ئەسمانان، ژ نشكەكێ ڤە دوو زەڵامێن جلك سپی ب رەخ وان ڤە ژ پێرڤە دیار بوون</verse>
				<verse number="11">و گۆتنێ: «گەلی جەلیلیان، بۆچی هوین د راوەستیاینە و بەرێ هەوە ل ئەسمانانە؟ ئەڤە ئەو عیسایە، ئەوێ بۆ ئەسمانان هاتیە بلندكرن، دێ هۆسا ڤەگەڕیتەڤە، هەروەكو هەوە دیتی دچوو.»</verse>
				<verse number="12">پاشی ژ چیایێ دگۆتنێ چیایێ زەیتوونان، ڤەگەڕیانە ئورشەلیمێ، كو رێیا رۆژەكا شەمبی ژ ئورشەلیمێ یێ دویر بوو.</verse>
				<verse number="13">دەمێ ئەو ب ژۆر كەفتینە باژێڕی، چوونە وێ ژۆرا سەری یا پەترۆس، یوحەننا، یەعقوب، ئەندراوس، فیلیپۆس، توماس، بەرتولماوس، مەتتا، یەعقوبێ كوڕێ حەلفی، شەمعونێ وەڵاتپەروەر و یەهودایێ كوڕێ یەعقوبی تێدا دمان.</verse>
				<verse number="14">ئەڤە هەمی، ل گەل هندەك ژنكان و مەریەما دایكا عیسای و برایێن وی، ب ئێك دل ل سەر نڤێژان د بەردەوام بوون.</verse>
				<verse number="15">د وان رۆژان دا، پەترۆس د ناڤ باوەرداران دا، كو ژمارەیا وان نێزیكی سەد و بیست كەسان بوو، رابوو و گۆت:</verse>
				<verse number="16">«گەلی برایان، پێدڤی بوو ئەو نڤیسار ب ج‍‌ھ هاتبا، ئەوا پێشوەخت گیانێ پیرۆز ل سەر ئەزمانێ داوود پێغەمبەری، سەبارەت یەهودای گۆتی، ئەوێ بوویە رێبەرێ وان كەسێن عیسا گرتی.</verse>
				<verse number="17">ئەو ئێك ژ مە دهاتە هژمارتن و بەهر د ڤێ خزمەتێ دا هەبوو.»</verse>
				<verse number="18">(ب پارەیێ خرابیا خۆ زەڤیەك كڕیبوو، ئینا ل وێ زەڤیێ كەفتە سەر دەڤێ خۆ و زكێ وی شەق بوو و هناڤێن وی هاتنە دەرێ</verse>
				<verse number="19">و هەمی خەلكێ ئورشەلیمێ ب ڤێ رویدانێ زانی، كو ئەو زەڤی ب زمانێ وان ب ‹هاكلدەمەخ› هاتە بناڤكرن، ئانكو ‹زەڤیا خوینێ.› )</verse>
				<verse number="20">پەترۆس بەردەوام بوو و گۆت: «چنكو د پەرتووكا زەبوورێ دا هاتیە نڤیسین: ‹بلا مالا وی كاڤل ببیت و كەس تێدا نەمینیت.› هەروەسا: ‹بلا ئێكێ دی ب ئەركێ وی راببیت.›</verse>
				<verse number="21">ئەڤجا پێدڤیە ئێك ل گەل مە بۆ رابوونا عیسای ببیتە شاهد، كو ژ وان كەسان بیت، ئەوێن ب درێژاهیا دەمی د گەل مە دا بوون، ئەو دەمێ خودان عیسای د گەل مە دا بوراندی، هەر ژ دەمێ یوحەننای تافیركرن دكر، تا وێ رۆژا عیسا ژ ناڤ مە هاتیە بلندكرن.»</verse>
				<verse number="22"></verse>
				<verse number="23">ئەڤجا وان دوو كەس پێشنیار كرن، ئێك ژ وان یوسڤ بوو، ئەوێ دگۆتنێ بارساباس و ب ‹یوستۆس› یێ ناڤدار بوو و یێ دی مەتیاس بوو.</verse>
				<verse number="24">وان نڤێژ كر و گۆت: «هەی خودان تۆ دلێ هەر مرۆڤەكی دزانی، بۆ مە دیار بكە، كا تە كی ژ ڤان هەردوو زەڵامان هەلبژارتیە،</verse>
				<verse number="25">دا جهێ یەهودای د ڤێ خزمەت و هنارتیبوونێ دا بگریت، ئەوا یەهودای ژێ لادای داكو بچیتە جهێ هەژی خۆ.»</verse>
				<verse number="26">پشك هاڤێت و ناڤێ مەتیاسی دەركەفت و مەتیاس ئێك ل گەل هەر یازدە هنارتیان هاتە هژمارتن.</verse>
			</chapter>
			<chapter number="2">
				<verse number="1">دەمێ جەژنا رۆژا پێنجیێ هاتی، ئەو هەمی پێكڤە ل جهەكی بوون.</verse>
				<verse number="2">ژ نشكەكێ ڤە دەنگەك ژ ئەسمانان هات هەروەكو دەنگێ هڕوبایەكی و ئەو مالا لێ روینشتین ژ دەنگێ هڕوبای تژی بوو.</verse>
				<verse number="3">ئەڤجا بۆ وان ئەزمانێن وەكو گوڕیا ئاگری دیار بوون، بەڵاڤ بوون و هەر ئەزمانەكی دادا سەر ئێك ژ وان،</verse>
				<verse number="4">هەمی ژ گیانێ پیرۆز پڕ بوون و ب زمانێن دی دەست ب ئاخفتنێ كرن، هەروەكو گیانێ پیرۆز شیان دایە وان.</verse>
				<verse number="5">ل وی دەمی جوهیێن ژ خودێ ترس، یێن ژ هەمی وەڵاتێن جیهانێ هاتین، ل ئورشەلیمێ بوون.</verse>
				<verse number="6">دەمێ ئەو دەنگ هاتی، خەلك ل وان خڕڤە بوون و مەندەهۆش بوون، چنكو هەر كەسەكی ژ وان گو‍‌ھ لێ دبوو كو ئەو یێ ب زمانێ وی دئاخڤن،</verse>
				<verse number="7">حێبەتی بوون و گۆتن: «ئەرێ ئەڤێن دئاخڤن نە خەلكێ جەلیلن؟</verse>
				<verse number="8">پا چەوا هەر ئێك ژ مە، ب زمانێ وی باژێڕێ لێ پەیدا بووی، دبهیسیت؟</verse>
				<verse number="9">هندەك ژ مە ئەشكانینە، میدینە، ئیلامینە، هندەك ژ ئاكنجیێن مێزۆپۆتامیا، دەڤەرا یەهودیایێ، هەرێمێن كەپەدۆكیا، پۆنتۆس، ئاسیا ،</verse>
				<verse number="10">فریگیا و پامفیلیا، مسرێ و دەڤەرێن لیبیا ئەوێن نێزیكی قەیرەوانێ و گەلەك مێڤانێن رۆمایی ژی یێن د ناڤ مە دا،</verse>
				<verse number="11">جوهی و ئەوێن بووینە جوهی، هەروەسا كریتی و عەرەب ژی. ئەم دبهیسین ئەڤە یێ ب زمانێن مە، ل سەر كارێن مەزن یێن خودێ، دئاخڤن.»</verse>
				<verse number="12">هەمی حێبەتی بوون و هزرێن وان ئالۆز بوون و پرسیار ژ ئێكودوو كرن: «رامانا ڤێ چەندێ چیە؟»</verse>
				<verse number="13">لێ هندەكان ب سڤكاتی ڤە گۆتن: «ئەو دسەرخۆشن!»</verse>
				<verse number="14">پەترۆس ل گەل هەر یازدە هنارتیان راوەستیا و ب دەنگەكێ بلند گۆت: «گەلی جوهیان و هەمی ئاكنجیێن ئورشەلیمێ، گو‍‌ھ بدەنە ئاخفتنا من، دا ئەز بۆ هەوە ڤێ چەندێ روهن بكەم.</verse>
				<verse number="15">ئەڤە نە دسەرخۆشن هەروەكو هوین هزر دكەن، چنكو هێشتا دەمژمێر نەهێ سپێدێیە.</verse>
				<verse number="16">لێ ئەڤەیە ئەوا ل سەر زارێ یۆئێل پێغەمبەری هاتیە گۆتن:</verse>
				<verse number="17">‹خودێ دبێژیت ئەز د ڤان رۆژێن دویماهیێ دا، دێ ژ گیانێ خۆ داڕێژمە سەر هەمی مرۆڤان و كچ و كوڕێن هەوە دێ پەیامان گەهینن و خۆرتێن هەوە دێ بینینان بینن و پیرەمێرێن هەوە دێ خەونان بینن.</verse>
				<verse number="18">خۆ ل سەر بەنیێن خۆ ژی ژ ژنك و زەڵامان، ل وان رۆژان ئەز دێ گیانێ خۆ داڕێژم و ئەو دێ پەیامێ گەهینن.</verse>
				<verse number="19">ئەز دێ ل ژۆری، ل ئەسمانی، مەندەهۆشیان دیار كەم و ل ژێری، ل ئەردی، نیشانان، خوین و ئاگر و دویكێلەكا زۆر پەیدا كەم.</verse>
				<verse number="20">بەری رۆژا خودانی یا گراڤی و بەركەفتی بهێت، چاڤێ رۆژێ دێ تاری بیت و هەیڤ ژی دێ وەكو خوینێ سۆر بیت</verse>
				<verse number="21">و هەر كەسەكێ هەوارا خۆ بگەهینیتە ناڤێ خودانی، دێ قورتال بیت.›</verse>
				<verse number="22">گەلی ئیسرائیلیان، گوهێ خۆ بدەنە ڤێ ئاخفتنێ: عیسایێ ناسیرەیی مرۆڤەكە ژ لایێ خودێ ڤە بۆ هەوە هاتیە پەسەندكرن. هەروەكو هوین دزانن، خودێ ل سەر دەستێ وی گەلەك حنێر و مەندەهۆشی و نیشان د ناڤ هەوە دا یێن كرین.</verse>
				<verse number="23">ئەو، ل دویڤ نەخشەیێ ڤەبڕ و زانینا پێشوەخت یا خودێ، رادەستی هەوە هاتە كرن و هەوە ب دەستێن خودێنەنیاسان خاچ دا و كوشت،</verse>
				<verse number="24">لێ خودێ ژ مرنێ راكرەڤە و ژ ئێشانێن مرنێ ئازاد كر، چنكو مرن نەشیا وی دەستەسەر بكەت.</verse>
				<verse number="25">داوود دەربارەی وی دبێژیت: ‹من هەردەم ل بەرامبەری خۆ خودان ددیت، ئەو دەستێ من یێ راستێیە، ئەز نالقیێم.</verse>
				<verse number="26">ژ بەر وێ چەندێ دلێ من پڕ خۆش بوو و ئەزمانێ من گەلەك شاد بوو و دێ لەشێ من د هیڤیان دا ژیت.</verse>
				<verse number="27">چنكو تۆ دەروونێ من ناهێلییە د وارێ مریان دا و تۆ ناهێلی وەفادارێ تە تووشی رزیبوونێ ببیت.</verse>
				<verse number="28">تە رێكێن ژیانێ بۆ من دانە نیاسین و دێ ب دیدارا خۆ من پڕ شادی كەی.›</verse>
				<verse number="29">گەلی برایان، دێ ب ئاشكرایی بێژمە هەوە، كو بابێ مە داوود یێ مری و یێ هاتیە ڤەشارتن و گۆڕێ وی تا ئەڤرۆ یێ مایە ل نك مە.</verse>
				<verse number="30">ئەڤجا، ژ بەر كو داوود پێغەمبەر بوو، دزانی خودێ سویند یا بۆ خواری، كو ئێك دێ ژ دویندەها وی هێت و دێ ل سەر تەختێ وی روینیت.</verse>
				<verse number="31">ئەوی پێشوەخت دیت و ل سەر رابوونا مەسیحی ئاخفت و گۆتبوو ئەو د وارێ مریان دا نەهاتە هێلان و لەشێ وی تووشی رزیبوونێ نەبوو.</verse>
				<verse number="32">خودێ ئەڤ عیسایە ژ مرنێ ساخ كرەڤە و ئەم هەمی بۆ وێ راستیێ شاهدین.</verse>
				<verse number="33">ئەڤجا عیسا بۆ دەستێ راستێ یێ خودێ هاتە بلندكرن و سۆز كو گیانێ پیرۆزە ژ بابی وەرگرت و ئەو سۆزا دایێ ئەڤا نوكە هوین دبینن و دبهیسن، ئەوا ب سەر مە دا رشتی.</verse>
				<verse number="34">داوود نە بلند ببوو ئەسمانان و ئەو ب خۆ دبێژیت: ‹خودانی گۆتە خودانێ من: ل دەستێ من یێ راستێ روینە،</verse>
				<verse number="35">تاكو ئەز دوژمنێن تە بكەمە تەختەپێ بۆ پێیێن تە.›</verse>
				<verse number="36">بلا هەمی خەلكێ ئیسرائیلێ پشتڕاست بزانن، كو عیسا ئەوێ هەوە ب خاچێ ڤە هەلاویستی، خودێ یێ كریە خودان و مەسیح ژی!»</verse>
				<verse number="37">دەمێ ئامادەبوویان گو‍‌ھ ل ڤێ ئاخفتنێ بووی، هەروەكو تیرەك ب دلێ وان كەفتی و پرسیار ژ پەترۆس و هنارتیێن دی كرن و گۆتن: «گەلی برایان، ئەم چ بكەین؟»</verse>
				<verse number="38">پەترۆسی بەرسڤا وان دا و گۆت: «ل خۆ بزڤڕن و بلا هەر كەسەك ژ هەوە بۆ لێبورینا گونەهان ب ناڤێ عیسایێ مەسیح بهێتە تافیركرن و دێ دیاریا گیانێ پیرۆز وەرگریت،</verse>
				<verse number="39">چنكو سۆز بۆ هەوە و زاڕۆكێن هەوەیە و بۆ وان هەمی كەسێن دویرە، ئەوێن خودان خودایێ مە دێ گازی كەتێ.»</verse>
				<verse number="40">پەترۆسی گەلەك شیرەتێن دی بۆ ئامادەبوویان گۆتن: «خۆ ژ ڤی نفشێ ڤاڕێ قورتال بكەن!»</verse>
				<verse number="41">ئەو كەسێن ئاخفتنا وی ب دلەكێ فرە‍‌ھ وەرگرتی، هاتنە تافیركرن و ل وێ رۆژێ نێزیكی سێ هزار مرۆڤان گەهشتنە جڤاتا وان.</verse>
				<verse number="42">ئەوان خۆ بۆ گوهداریا فێركرنێن هنارتیان، ژیانا هەڤپشكیێ، كەركرنا نانی و نڤێژان تەرخان دكر.</verse>
				<verse number="43">گەلەك مەندەهۆشی و نیشان ل سەر دەستێ هنارتیان هاتنە كرن و ترس كەفتە د ناڤ دلێ هەمی مرۆڤان دا،</verse>
				<verse number="44">هەمی باوەردار د ئێكگرتی بوون و ئەو د هەمی تشتێ وان هەیی دا د هەڤپشك بوون.</verse>
				<verse number="45">مال و ملكێن خۆ دفرۆتن و بهایێ وان ل دویڤ پێدڤی یا هەر ئێكی ل سەر خۆ لێكڤەدكر.</verse>
				<verse number="46">ئەو هەر رۆژ ب ئێك دل ل سەر كۆمبوونێ د حەوشا پەرستگەهێ دا د بەردەوام بوون و د مالان دا نان كەر دكر و ب شادی و دلساخی خوارن پێكڤە دخوار.</verse>
				<verse number="47">پەسنا خودێ دكرن و جهێ رەزامەندیا هەمیان بوون و خودانی رۆژانە ئەوێن قورتال دبوون زێدە دكرن.</verse>
			</chapter>
			<chapter number="3">
				<verse number="1">رۆژەكێ پەترۆس و یوحەننا ل دەمژمێر سێیێ پشتی نیڤرۆ ل دەمێ نڤێژێ سەردكەفتنە پەرستگەهێ.</verse>
				<verse number="2">ل دەرگەهێ پەرستگەهێ یێ كو دگۆتنێ ‹دەرگەهێ جوان›، زەڵامەك هەبوو هەر ژ زكماكی یێ فاڵنجی بوو، هەر رۆژ دهاتە هەلگرتن و ل وێرێ ددانا، دا خێران ژ ئەوێن دهێنە پەرستگەهێ بخوازیت.</verse>
				<verse number="3">دەمێ دیتی پەترۆس و یوحەننای ل بەرە ب ژۆر بكەڤن، خێر ژ وان خواست.</verse>
				<verse number="4">پەترۆسی و یوحەننای ب هویری بەرێ خۆ دایێ و پەترۆسی گۆتێ: «بەرێ خۆ بدە مە.»</verse>
				<verse number="5">چاڤێ وی زل ما ل وان و ل هیڤیێ بوو، كو خێرەكێ ل گەل بكەن.</verse>
				<verse number="6">ئینا پەترۆسی گۆت: «نە من زیڤ هەیە و نە زێڕ، لێ ئەز دێ وی دەمە تە یێ من هەی: ب ناڤێ عیسایێ مەسیحێ ناسیرەیی رابە و بڕێڤە هەڕە.»</verse>
				<verse number="7">ب دەستێ راستێ گرت و راوەستاند و د ج‍‌ھ دا هێز كەفتە پێ و گۆزەكێن وی،</verse>
				<verse number="8">خۆ هەڵاڤێت و راوەستیا و دەست ب بڕێڤەچوونێ كر و ل گەل وان چوو د حەوشا پەرستگەهێ دا و د ناڤ دا دگەڕیا، خۆ دهەڵاڤێت و پەسنا خودێ دكر.</verse>
				<verse number="9">هەمیێن ئامادە بووی دیت ئەو یێ بڕێڤە دچیت و پەسنا خودێ دكەت،</verse>
				<verse number="10">نیاسی كو ئەو خوازۆكە یێ ل بەر ‹دەرگەهێ جوان› یێ پەرستگەهێ دروینشت، ژ بەر ڤێ رویدانێ حێبەتی و مەندەهۆش بوون.</verse>
				<verse number="11">ئەوێ بەری نوكە فاڵنجی پەترۆس و یوحەننا گرتن و بەرنەددان، وی دەمی گەلەك خەلك ب لەز و حێبەتی ل دەوروبەرێن وان د ناڤ ئەیوانا پەرستگەهێ دا، ئەوا ب ‹ئەیوانا سلێمان› ناڤدار، خڕڤە بوون.</verse>
				<verse number="12">دەمێ پەترۆسی ئەڤ چەندە دیتی، گۆتە وان: «گەلی ئیسرائیلیان، بۆچی هوین ب ڤێ چەندا رویدای حێبەتی دبن؟ و بۆچی هوین وەسا بەرێ خۆ ددەنە مە، هەروەكو مە ب شیان و خودێترسیا خۆ وە كربیت، كو ئەڤ زەڵامە بڕێڤە بچیت؟</verse>
				<verse number="13">خودایێ ئیبراهیمی و خودایێ ئیسحاقی و خودایێ یەعقوبی، خودایێ بابكالێن مە، خزمەتكارێ خۆ عیسا پایەبەرز كر، یێ كو هەوە دایە دەستێ پیلاتۆسی و ماندەل كری، دەمێ وی دڤیا عیسای ئازاد بكەت.</verse>
				<verse number="14">هەوە یێ راست و پیرۆز ماندەل كر و داخواز كر مێركوژەك بۆ هەوە بهێتە ئازادكرن.</verse>
				<verse number="15">هەوە ژیاندەر كوشت، لێ خودێ ژ ناڤ مریان راكر. ئەم ل سەر ڤێ چەندێ شاهدین.</verse>
				<verse number="16">ژ ئەگەرێ باوەریێ ب ناڤێ وی، ئەڤ كەسێ هوین دبینن و دنیاسن ب هێز كەفت. ناڤێ عیسای ئەو بهێز ئێخست. باوەری ئینانێ ب وی ئەڤ ساخلەمیە ل بەر چاڤێن هەوە هەمیان دایێ.</verse>
				<verse number="17">گەلی برایان، ئەز دزانم هەوە و سەرۆكێن هەوە ب نەزانین ئەڤ كریارە ل گەل عیسای كر،</verse>
				<verse number="18">لێ خودێ ئەو چەندا پێشوەخت ل سەر ئەزمانێ هەمی پێغەمبەرێن خۆ راگەهاندی ب ج‍‌ھ ئینا، كو مەسیح دێ ئازارێ كێشیت.</verse>
				<verse number="19">ئەڤجا ل خۆ بزڤڕن و بۆ خودێ ڤەگەڕنەڤە دا ل گونەهێن هەوە بهێتە بورین،</verse>
				<verse number="20">دا دەمێن ڤەگەشبوونێ ژ دەڤ خودانی بهێن و مەسیحی بۆ هەوە بهنێریت، ئەوێ ژ بەرێ وەرە بۆ هەوە هاتیە دانان، كو عیسایە.</verse>
				<verse number="21">فەرە ئەو ل ئەسمانان بهێتە وەرگرتن، تا دەمێ نویكرنا هەمی تشتان، هەروەكو خودێ ل سەر ئەزمانێ پێغەمبەرێن خۆ یێن پیرۆز ژ كەڤن دا گۆتی.</verse>
				<verse number="22">مووسای گۆت: ‹خودان خودایێ هەوە، دێ ژ ناڤ برایێن هەوە پێغەمبەرەكێ وەكو من بۆ هەوە هنێریت. ب هەمی تشتێن دبێژیتە هەوە، گوهداریا وی بكەن.</verse>
				<verse number="23">هەر كەسێ گوهداریا وی نەكەت، دێ ژ ناڤ مللەتی هێتە ڤەقەتاندن و ژناڤبرن.›</verse>
				<verse number="24">هۆسا هەمی پێغەمبەران ژ ساموئێلی بگرە تا وان كەسێن ل دویڤ وی هاتین، پێشوەخت هاتنا ڤان رۆژان راگەهاند.</verse>
				<verse number="25">هوین میراتگرێن پێغەمبەران و وێ پەیمانێنە، ئەوا خودێ ل گەل بابكالێن مە گرێ دای دەمێ گۆتیە ئیبراهیمی: ‹ب دویندەها تە، هەمی مللەتێن ئەردی دێ هێنە بەرەكەتدار كرن.›</verse>
				<verse number="26">خودێ خزمەتكارێ خۆ ژ ناڤ مریان راكر و ل بەراهیێ بۆ هەوە هنارت، داكو هەر ئێك ژ هەوە ژ كارێن وی یێن نەباش ڤەگەڕینیت و هۆسا هەوە بەرەكەتدار بكەت.»</verse>
			</chapter>
			<chapter number="4">
				<verse number="1">دەمێ پەترۆس و یوحەننا بۆ ئامادەبوویان دئاخفتن، هندەك كاهن و سەرۆكێ زێرەڤانێن پەرستگەهێ و سەدوقی هاتنە نك</verse>
				<verse number="2">و گەلەك پێ دلگران بوون، چنكو خەلك فێر دكرن و ئاگەهدار دكرن، كو رابوونا مریان راستیەكە ب رێكا رابوونا عیسای هاتیە سەلماندن.</verse>
				<verse number="3">ئینا هەردوو گرتن و هەتا رۆژا پاشتر هاڤێتنە د زیندانێ دا، چنكو دەم ئێڤار بوو.</verse>
				<verse number="4">لێ گەلەك ژ وان ئەوێن گو‍‌ھ ل پەیڤێ بووین، باوەری پێ ئینان و ژمارەیا باوەرداران گەهشتە نێزیكی پێنج هزار زەڵامان.</verse>
				<verse number="5">ل رۆژا پاشتر ل ئورشەلیمێ سەرۆكێن جوهیان و ریهسپی و مامۆستایێن دەستووری كۆم بوون،</verse>
				<verse number="6">حەننانێ سەرۆككاهن، قەیافا، یوحەننا، ئەسكەندەر و هەمی كەسێن ژ بنەمالا سەرۆكێن كاهنان ل گەل وان بوون،</verse>
				<verse number="7">پەترۆس و یوحەننا ل ناڤەندێ راوەستاندن و پرسیار ژێ كرن: «هەوە ب هێز و ناڤێ كێ ئەڤ كارە كر؟»</verse>
				<verse number="8">هنگی پەترۆس ژ گیانێ پیرۆز پڕ بوو و بەرسڤا وان دا: «گەلی سەرۆكێن مللەتی، گەلی ریهسپیان،</verse>
				<verse number="9">ئەگەر ئەڤرۆ لێپرسین ل گەل مە بهێتە كرن ژ بەر وێ چاكیا ل مرۆڤێ نەساخ هاتیە كرن، كا ب چ ساخ بوویە،</verse>
				<verse number="10">بلا هوین هەمی و گشت مللەتێ ئیسرائیلێ ژی بزانن، كو ب ناڤێ عیسایێ مەسیح یێ ناسیرەیی، ئەوێ هەوە خاچ دای و ئەوێ خودێ ژ ناڤ مریان راكری، ئەڤ زەڵامە ل بەرامبەری هەوە ساخلەم راوەستیاییە.</verse>
				<verse number="11">ئەڤە ئەو بەرە، ئەوێ ژ لایێ هەوە هۆستایان ڤە هاتیە رەتكرن، یێ بوویە بەرێ بنیاتی.</verse>
				<verse number="12">قورتالكرن ژ وی پێڤەتر ب دەستێ كەسەكێ دی نینە، چنكو چ ناڤێن دی د بن ئەسمانی ڤە بۆ مرۆڤان نەهاتینە دان، كو دڤێت ئەم پێ قورتال ببین.»</verse>
				<verse number="13">دەمێ ئەوێن كۆم بووی، وێرەكیا پەترۆسی و یوحەننای دیتی و تێ ئینایە دەر كو ئەو د نەخواندەوار و ئاسایینە، حێبەتی بوون و وان زانی كو ئەو ل گەل عیسای بوون.</verse>
				<verse number="14">لێ ژ بەر كو وان ئەو مرۆڤێ ساخ بووی دیت ل گەل پەترۆس و یوحەننای یێ راوەستیای، وان چ تشت نەبوو پێ بەرسڤێ بدەن.</verse>
				<verse number="15">ئەڤجا فەرمان ل وان كر كو ژ جڤاتێ دەركەڤن، دا پرسیارا خۆ ب ئێكودوو بكەن.</verse>
				<verse number="16">گۆتن: «ئەم چ ل ڤان هەردوو مرۆڤان بكەین؟ چنكو بۆ هەمی خەلكێ ئورشەلیمێ یا دیارە، كو نیشانەكا مەزن ل سەر دەستێ وان یا هاتیە كرن و ئەم نەشێین ماندەل بكەین!</verse>
				<verse number="17">لێ دا ئەڤ تشتە د ناڤ مللەتی دا پتر بەڵاڤ نەبیت، دا گەفا لێ بكەین، داكو ژ ئەڤرۆ پێڤە بەحسێ ڤی ناڤی ل نك چ كەسان نەكەن.»</verse>
				<verse number="18">ئەڤجا گازی وان كرن و فەرمان ل وان كر كو چێنابیت ئەو ب ناڤێ عیسای بئاخڤن و خەلكی فێر بكەن،</verse>
				<verse number="19">لێ پەترۆسی و یوحەننای گۆتێ: «ما ل بەرامبەری خودێ كیژ دروستترە، ئەم گوهداریا هەوە، یان یا خودێ بكەین؟ هوین بڕیارێ بدەن،</verse>
				<verse number="20">چنكو ئەم نەشێین ئەو تشتێن مە دیتین و گو‍‌ھ لێ بووین نەبێژین.»</verse>
				<verse number="21">پشتی كو پتر گەف لێ كرین، ئەو بەردان. ژ بەر خەلكی چ رێ نەدیتن سزا بدەن، چنكو هەمیان ژ بەر تشتێ چێبووی پەسنا خودێ دكر،</verse>
				<verse number="22">ژ بەر كو ئەو زەڵامێ نیشانا ساخلەمیێ لێ دیار بووی ژ چل ساڵیێ بوری بوو.</verse>
				<verse number="23">دەمێ پەترۆس و یوحەننا ئازاد كرین، ڤەگەڕیانە نك هەڤالێن خۆ و ئەو ئاخفتنێن سەرۆكێن كاهنان و ریهسپیان گۆتینێ بۆ وان گۆتن.</verse>
				<verse number="24">دەمێ وان ئەڤە بهیستی، ب ئێك دل داخواز ژ خودێ كرن و گۆتن: «هەی خودانێ باڵادەست، چێكەرێ ئەرد و ئەسمان و دەریایێ و هەمی تشتێن د وان دا،</verse>
				<verse number="25">هەی ئەوێ تە ب گیانێ پیرۆز ل سەر ئەزمانێ بابێ مە داوودێ خزمەتكارێ خۆ گۆتی: ‹بۆچی مللەت هار دبن و گەل پیلانێن خرش دگێڕن؟</verse>
				<verse number="26">پاشایێن ئەردی رادبن و سەرۆك پێكڤە كۆم دبن ل دژی خودانی و مەسیحێ وی.›</verse>
				<verse number="27">چنكو ب راستی هێرودێس و پیلاتۆسێ پونتی د ڤی باژێڕی دا ل گەل مللەتان و خەلكێ ئیسرائیلێ، دژی خزمەتكارێ تە یێ پیرۆز عیسای ئەوێ تە زەیت كری راوەستیان،</verse>
				<verse number="28">داكو وان هەمی تشتان بكەن یێن ژ بەری نوكە دەستێ تە و حەزا تە نەخشێ وان دانای كو روی بدەن.</verse>
				<verse number="29">خودان، نوكە بەرێ خۆ بدە گەفێن وان و شیانێ بدە بەنیێن خۆ، دا ئەم ئاخفتنا تە ب وێرەكی بەڵاڤ بكەین.</verse>
				<verse number="30">دەستێ خۆ درێژ بكە، دا ب ناڤێ خزمەتكارێ تە یێ پیرۆز عیسای، خەلك ژ نەخۆشیان ساخ ببن و نیشان و مەندەهۆشی بهێنە كرن.»</verse>
				<verse number="31">پشتی وان نڤێژ كری، جهێ ئەو لێ كۆم بووین هەژیا و هەمی ژ گیانێ پیرۆز پڕ بوون و ب وێرەكی پەیڤا خودێ رادگەهاند.</verse>
				<verse number="32">كۆمەڵا باوەرداران ئێك دەروون بوون و كەسەكێ ژ وان نەدگۆت، كو ئەو تشتێن وی هەین بۆ وی ب تنێنە، لێ د هەمی تشتان دا د هەڤپشك بوون.</verse>
				<verse number="33">هنارتیان ب هێزەكا مەزن بۆ رابوونا خودان عیسای شاهدەیی ددا و كەرەمەكا مەزن ب سەر وان دا هاتبوو.</verse>
				<verse number="34">كەسەكێ پێدڤی د ناڤ وان دا نەبوو، چنكو هەر ئێكێ زەڤیەك یان خانیەك هەبا دفرۆت و بهایێ وێ دئینا</verse>
				<verse number="35">و ددانا بەر پێیێن هنارتیان و ل سەر هەمی كەسێن پێدڤی و ل دویڤ پێدڤیان بەڵاڤ دكر.</verse>
				<verse number="36">یوسڤی ژی، ئەوێ هنارتیان دگۆتنێ بارناباس ئانكو ‹هاندەر›، كو لێڤییەكێ خەلكێ قوبرسێ بوو،</verse>
				<verse number="37">زەڤیەك هەبوو فرۆت و بهایێ وێ ئینا و دانا بەر پێیێن هنارتیان.</verse>
			</chapter>
			<chapter number="5">
				<verse number="1">لێ زەڵامەكی ناڤێ وی حەنانیا بوو، ل گەل هەڤژینا خۆ سەفیرایێ، زەڤیەك فرۆت</verse>
				<verse number="2">و هندەك ژ بهایێ زەڤیێ ب ئاگەهداریا وێ بۆ خۆ هەلگرتن و ئەوێ مای ژی ئینا و دانا بەر پێیێن هنارتیان.</verse>
				<verse number="3">ئینا پەترۆسی گۆتە حەنانیای: «تە بۆچی هێلا ئبلیس دلێ تە تژی بكەت، دا تۆ درەوێ ل گیانێ پیرۆز بكەی و هندەك پارەیێن زەڤیێ بۆ خۆ هەلگری؟</verse>
				<verse number="4">بەری فرۆتنا وێ زەڤیێ، ما ئەو نە یا تە بوو؟ و پشتی فرۆتنا وێ، ما بهایێ وێ نە د دەستێ تە دا بوو؟ بۆچی تە د دلێ خۆ دا ڤیا ڤێ چەندێ بكەی؟ تە درەو ل خەلكی نەكر، لێ تە ل خودێ كر!»</verse>
				<verse number="5">گاڤا حەنانیای گو‍‌ھ ل ڤێ ئاخفتنێ بووی، كەفتە ئەردی و مر، ترسەكا مەزن ب سەر وان هەمیان دا هات، ئەوێن ئەڤ تشتە بهیستی.</verse>
				<verse number="6">هندەك گەنجان حەنانیا كفن كر و برە ژ دەرڤە و ڤەشارت.</verse>
				<verse number="7">پشتی سێ دەمژمێران هەڤژینا حەنانیای هات و وێ نەدزانی چ رویدایە.</verse>
				<verse number="8">پەترۆسی پرسیار ژێ كر: «ئەرێ بێژە من هەوە زەڤی ب ڤی بهای فرۆتیە؟» ئینا بەرسڤ دا: «بەلێ، ب ڤی بهای.»</verse>
				<verse number="9">پەترۆسی گۆتێ: «بۆچی هوین ل سەر تاقیكرنا گیانێ خودانی ل گەل ئێك رێككەفتن؟ ئها ئەڤە پێژنا ئەوێن هەڤژینێ تە ڤەشارتی یا ل بەر دەرگەهی دهێت، دێ تە ژی هەلگرن و بەنە ژ دەرڤە!»</verse>
				<verse number="10">د گاڤێ دا ئەو ژی كەفتە بەرپێیێن پەترۆسی و مر. دەمێ گەنج ب ژۆر كەفتین و دیتی یا مری، ئەو ژی هەلگرت و ب رەخ هەڤژینێ وێ ڤە ڤەشارت.</verse>
				<verse number="11">ترسەكا مەزن ب سەر هەمی جڤاكا باوەردارێن مەسیحی و هەمی ئەوێن ئەڤ نوچە گو‍‌ھ لێ بووین دا هات.</verse>
				<verse number="12">ل سەر دەستێ هنارتیان گەلەك نیشان و مەندەهۆشی د ناڤ مللەتی دا دهاتنە كرن. ئەو هەمی ب ئێك دل ل ئەیوانا سلێمانی كۆم دبوون</verse>
				<verse number="13">و كەسەكی ژ ئەوێن دی وێرەكی نەبوو بگەهیتە وان، لێ خەلكی رێز لێ دگرت</verse>
				<verse number="14">و ژمارەیا ئەوێن باوەری ب خودانی دئینا، هێشتا زێدەتر لێ دهات، ژنك و زەڵام كۆم ب كۆم دهاتن،</verse>
				<verse number="15">هەتا خەلكی نەساخێن خۆ دئینانە كۆلان و جادەیان و ددانانە سەر تەخت و نڤینان داكو دەمێ پەترۆس دبوریت، ب كێماسی سیبەرا وی ب هندەك ژ وان بكەڤیت.</verse>
				<verse number="16">خەلك ژ باژێڕێن دەوروبەرێن ئورشەلیمێ ژی خڕڤە دبوون، نەساخ و ئەوێن ژ لایێ گیانێن پیس ڤە دهاتنە ئازاردان دئینان و هەمی ساخ دبوون.</verse>
				<verse number="17">ئینا سەرۆككاهنی و ئەو كەسێن د گەل دا، كو ژ لایەنگرێن سەدوقیان بوون، ژ چاڤپێڕانەبوونێ تژی بوون.</verse>
				<verse number="18">هنارتی گرتن و هاڤێتنە د زیندانا گشتی دا،</verse>
				<verse number="19">لێ ب شەڤێ فریشتەیەكێ خودانی دەرگەهێن زیندانێ ڤەكرن و بەردان و گۆتە وان:</verse>
				<verse number="20">«هەڕن، د حەوشا پەرستگەهێ دا راوەستن و هەمی پەیاما ڤێ ژیانا نوی بۆ خەلكی ڤەگێڕن.»</verse>
				<verse number="21">ئینا وان گوهداری كر و ل گەل ئەلندێ چوونە پەرستگەهێ و دەست ب فێركرنا خەلكی كر. ب داخوازا سەرۆككاهنی و ئەوێن د گەل دا، جڤاتێ كۆمبوونەك گرێ دا، هەمی ریهسپیێن گەلێ ئیسرائیل لێ ئامادە بوون و فەرمان دا كو هنارتیان ژ زیندانێ بۆ بینن،</verse>
				<verse number="22">لێ دەمێ زێرەڤان چووینێ، د زیندانێ دا نەدیتن، ئینا زڤڕینەڤە و ئەڤ چەندە راگەهاند.</verse>
				<verse number="23">گۆتن: «مە دیت دەرگەهێن زیندانێ ب موكمی د گرتینە، زێرەڤان ژی ل بەر دەرگەهان د راوەستیاینە، لێ گاڤا مە ڤەكرین، مە كەسەك د ژۆرڤە نەدیت.»</verse>
				<verse number="24">دەمێ سەرۆكێ زێرەڤانێن پەرستگەهێ و سەرۆكێن كاهنان گو‍‌ھ ل ڤێ ئاخفتنێ بووی، ل دۆر ڤێ چەندێ هزرێن وان ئالۆز بوون، كا دویماهیا ڤێ چەندێ دێ چ بیت!</verse>
				<verse number="25">پاشی زەڵامەك هاتە جڤاتێ و گۆت: «ئەو زەڵامێن هەوە كرینە د زیندانێ دا، ئها نوكە د حەوشا پەرستگەهێ دا د راوەستیاینە و یێ خەلكی فێر دكەن!»</verse>
				<verse number="26">ئینا سەرۆكێ زێرەڤانان و زەڵامێن خۆ چوون و هنارتی ئینان بێی كو هێزێ ل گەل ب كار بینن، ژ ترسێن مللەتی نەكو بەرباران بكەن.</verse>
				<verse number="27">دەمێ ل وێرێ ئامادە كرین، ل بەرسینگێ جڤاتێ راوەستاندن و سەرۆككاهنی پرسیار ژێ كر</verse>
				<verse number="28">و گۆت: «مە فەرمانەكا دژوار ل هەوە كر، كو هوین ب ڤی ناڤی فێركرنێ نەكەن، لێ ئەڤە هەوە ئورشەلیم ب فێركرنا خۆ تژی كر و هەوە دڤێت مە ب رشتنا خوینا وی گونەهبار بكەن!»</verse>
				<verse number="29">پەترۆس و هنارتیان بەرسڤ دا: «پێدڤیە گوهداریا خودێ بهێتە كرن نە یا مرۆڤان!</verse>
				<verse number="30">خودایێ بابكالێن مە عیسا راكرەڤە، ئەوێ هەوە ب داری ڤە هەلاویستی و كوشتی</verse>
				<verse number="31">لێ خودێ ل دەستێ خۆ یێ راستێ دانا و كرە سەرۆك و قورتالكەر، دا ئیسرائیلیان ژ گونەهێن وان ڤەگەڕینیت و لێ ببوریت</verse>
				<verse number="32">و ئەم شاهدەییێ ل سەر ڤێ چەندێ ددەین، هەروەسا گیانێ پیرۆز ژی یێ كو خودێ دایە وان كەسێن گوهداریا وی دكەن شاهدەییێ ددەت.»</verse>
				<verse number="33">دەمێ كۆمبوویان گو‍‌ھ ل ڤێ ئاخفتنێ بووی، تۆڕە بوون و بڕیار دا هنارتیان بكوژن.</verse>
				<verse number="34">لێ ئێك ژ ئەندامێن جڤاتێ ناڤێ وی گەمالائیل بوو، هەمی خەلكی رێز لێ دگرت و مامۆستایێ دەستووری بوو و ژ لایەنگرێن فەریسیان بوو، رابوو ژ پێرڤە و فەرمان دا كو هنارتیان بۆ دەمەكی ببەنە ژ دەرڤە.</verse>
				<verse number="35">گۆتە كۆمبوویان: «گەلی ئیسرائیلیان، هشیار بن ل سەر وی كارێ هەوە ل بەرە ل گەل ڤان كەسان بكەن.</verse>
				<verse number="36">بەری دەمەكێ كێم توداس رابوو و گۆتی ئەز مرۆڤەكێ مەزنم، ئینا چوار سەد زەڵام ب دویڤ كەفتن، لێ هاتە كوشتن و دیڤەلانكێن وی بەڵاڤ بوون و بزاڤا وان نەما.</verse>
				<verse number="37">پشتی هنگی، ل دەمێ سەرژمێركرنێ، یەهودایێ جەلیلی رابوو و گەلەك مرۆڤ د سەردا برن و ب دویڤ خۆ ئێخستن، لێ ئەو ژی ژ ناڤ چوو و دیڤەلانكێن وی بەڵاڤ بوون.</verse>
				<verse number="38">ئەڤجا نوكە ئەز هەوە ئاگەهدار دكەم، كو هوین خۆ ژ ڤان مرۆڤان بدەنە پاش و بهێلنە ب تنێ. ئەگەر ئەو بیر و باوەری یان ئەڤ كارە ژ لایێ مرۆڤان ڤە بیت، دێ هێتە هەڕفاندن.</verse>
				<verse number="39">لێ ئەگەر ژ لایێ خودێ ڤە بیت، هوین نەشێن ل بەرامبەر راوەستن، نەكو هوین خۆ ببینن، یێ دژی خودێ شەڕی دكەن.» ئینا ئەندامێن جڤاتێ ب ئاخفتنا وی قاییل بوون</verse>
				<verse number="40">و هنارتی ئینان و قامچی دان و فەرمان لێ كر، كو ب ناڤێ عیسای فێربوونێ نەكەن و پاشی ئازاد كرن.</verse>
				<verse number="41">ئەڤجا هنارتی ب دلخۆشی ژ جڤاتێ دەركەفتن، چنكو ئەو ل وێ باوەریێ بوون، كو بۆ وان شانازیە ژ بەر ناڤێ عیسای بهێنە بێڕێزكرن.</verse>
				<verse number="42">ئەوان هەر رۆژ ل پەرستگەهێ و ل مالان خەلك فێر دكر و بێ راوەستیان مزگینی ددا كو مەسیح، عیسایە.</verse>
			</chapter>
			<chapter number="6">
				<verse number="1">ل وان رۆژان، دەمێ شاگرد مشە دبوون، جوهیێن یونانی نەرازیبوونا خۆ ل سەر عیبرانیان دیار كر، چنكو بیژنێن وان د هاریكاریێن رۆژانە دا دهاتنە پشت گو‍‌ھ ڤە ئێخستن.</verse>
				<verse number="2">ئینا هەر دوازدە هنارتیان گازی كۆما شاگردان كر و گۆتنێ: «یا باش نینە، ئەم پەیڤا خودێ بهێلین داكو هاریكاریان بەڵاڤ بكەین.</verse>
				<verse number="3">ئەڤجا گەلی برایان، د ناڤ خۆ دا حەفت زەڵامان هەلبژێرن كو ناڤودەنگێن وان یێ باش بیت و دپڕ بن ژ گیانێ پیرۆز و ئاقلمەندیێ، دا وان دانینە سەر ڤی كاری.</verse>
				<verse number="4">لێ ئەم دێ ل سەر نڤێژان و خزمەتا پەیڤێ د بەردەوام بین.»</verse>
				<verse number="5">ئەڤ پێشنیارە ب دلێ هەمی جەماوەری بوو، وان ژی: ستیڤانۆس، زەڵامەكێ پڕی باوەریێ و گیانێ پیرۆز، هەروەسا فیلیپۆس، پروخورس، نیكانور، تیمون، پەرمیناس و نیقولاوسێ ئەنتاكیایی ئەوێ بوویە جوهی، هەلبژارتن.</verse>
				<verse number="6">جەماوەری ئەڤ هەر حەفتە ل بەرامبەر هنارتیان راوەستاندن، هنارتیان ژی نڤێژ كرن و دەستێن خۆ دانانە سەر وان.</verse>
				<verse number="7">ئینا پەیڤا خودێ پتر بەڵاڤ دبوو و ژمارەیا شاگردان ل ئورشەلیمێ گەلەك زێدە دبوو، هەروەسا گەلەك ژ كاهنان ملكەچی باوەریێ بوون.</verse>
				<verse number="8">ستیڤانۆسێ پڕ ژ كەرەم و هێزێ، مەندەهۆشی و نیشانێن مەزن ل ناڤ مللەتی دكرن،</verse>
				<verse number="9">لێ هندەك جوهیێن ‹كنیشتەیا ئازادكریان› ژ قەیرەوانێ و ئەسكەندەریێ، ل گەل هندەكێن دی ژ هەرێمێن كیلیكیا و ئاسیا رابوون و گەنگەشە ل گەل ستیڤانۆسی كر.</verse>
				<verse number="10">لێ ئەو نەشیان ل بەر ئاقلمەندیا وی و ئەو گیانێ پێ دئاخفت راوەستن.</verse>
				<verse number="11">ئەڤجا وان هندەك زەڵام بەرتیل كرن دا ببێژن: «مە گو‍‌ھ ل ستیڤانۆسی بوو دەربارەی مووسای و خودێ كوفری دكرن.»</verse>
				<verse number="12">هۆسا وان مللەت، ریهسپی و مامۆستایێن دەستووری ل ستیڤانۆسی ئاراندن. ئەڤجا گرت و ئینا جڤاتێ</verse>
				<verse number="13">و هندەك شاهدێن درەوین ئینان و گۆتن: «ئەڤە بەردەوام ئاخفتنا دژی پەرستگەهێ و دەستوورێ مووسای دبێژیت،</verse>
				<verse number="14">چنكو مە گو‍‌ھ لێ بوو یێ دبێژیت، كو عیسایێ ناسیرەیی دێ ڤێ پەرستگەهێ هەڕفینیت و ئەو داب و نەریتێن مە ژ مووسای وەرگرتین دێ گوهۆڕیت.»</verse>
				<verse number="15">دەمێ ئەوێن ل جڤاتێ روینشتی بەرێ خۆ دایە دێمێ وی، دیتن هەروەكو دێمێ فریشتەیانە.</verse>
			</chapter>
			<chapter number="7">
				<verse number="1">ئینا سەرۆككاهنی پرسیار ژ ستیڤانۆسی كر: «ئەرێ ئەڤ چەندە راستە؟»</verse>
				<verse number="2">بەرسڤا وی دا: «گەلی باب و برایان، گوهێ خۆ بدەنە من: دەمێ بابێ مە ئیبراهیم ل مێزۆپۆتامیا، بەری بچیتە حەڕانێ و لێ بژیت، خودایێ مەزن بۆ وی دیار بوو</verse>
				<verse number="3">و گۆتێ: ‹ئەرد و كەسوكارێن خۆ بهێلە و هەڕە وی ئەردێ ئەز دێ نیشا تە دەم.›</verse>
				<verse number="4">ئینا ئەو ژ ئەردێ كلدانیان دەركەفت و ل حەڕانێ ئاكنجی بوو، ما ل وێرێ هەتا بابێ وی مری و خودێ ئینایە ڤی ئەردێ هوین نوكە لێ دژین.</verse>
				<verse number="5">خودێ ل وێرێ چ میرات نەدایێ، خۆ جهێ پێیەكی ژی. ل وی دەمی یێ بێ كوڕ بوو و خودێ پەیمان دایێ، كو دێ ڤی ئەردی دەتە وی و وێ دویندەها ل پشتی وی دهێت.</verse>
				<verse number="6">خودێ گۆت كو دویندەها وی دێ ل وەڵاتەكێ بیانی ئاوارە بن و ئەو خەلك دێ وان كەنە بەنی و بۆ دەمێ چوار سەد ساڵان تەپەسەر كەن.</verse>
				<verse number="7">هەروەسا گۆت: ‹لێ ئەز دێ وی مللەتی سزا دەم، ئەوێ وان دكەتە بەنیێن خۆ، پشتی هنگی دێ دەركەڤن و دێ هێن ل ڤی جهی من پەرێسن.›</verse>
				<verse number="8">ئینا خودێ پەیمانا سونەتكرنێ دا ئیبراهیمی، ئەڤجا دەمێ ئیسحاق ژێبووی، ل رۆژا هەشتێ ژ ژیێ وی سونەت كر، ئیسحاقی ژی یەعقوب ژێبوو و یەعقوبی ژی هەر دوازدە بابكال.</verse>
				<verse number="9">بابكالان چاڤ ب یوسڤی رانەبوون و فرۆت و ل مسرێ بوو بەنی، لێ خودێ د گەل دا بوو</verse>
				<verse number="10">و ژ هەمی نەخۆشیێن ب سەری هاتین قورتال كر و ئاقلمەندی و چاكی ل نك فیرعەونێ پاشایێ مسرێ دانێ، فیرعەونی ژی ئەو ل سەر مسرێ و هەمی سامانێ خۆ كرە دەستهەلاتدار.</verse>
				<verse number="11">پشتی هنگی كولب كەفتە د مسرێ و كەنعانێ دا، تەنگاڤیەكا مەزن ب سەر هەمیان دا هات و بابكالێن مە نەشیان خوارنێ پەیدا بكەن.</verse>
				<verse number="12">دەمێ یەعقوبی بهیستی، كو ل مسرێ گەنمێ هەی، وی بۆ جارا ئێكێ بابكالێن مە هنارتنە وێرێ.</verse>
				<verse number="13">دەمێ بۆ جارا دوویێ هنارتین، یوسڤی خۆ بۆ وان دا نیاسین و بنیاتێ یوسڤی بۆ فیرعەونی دیار بوو،</verse>
				<verse number="14">هنگی یوسڤی هنارتە ب دویڤ بابێ خۆ یەعقوبی و بنەمالا وی را، كو ئەو حەفتێ و پێنج كەس بوون.</verse>
				<verse number="15">ئینا یەعقوب خواركەفتە مسرێ و ل وێرێ ئەو و بابكالێن مە مرن.</verse>
				<verse number="16">پاشی ڤەگوهاستنە شەخەمێ و ل وی گۆڕی هاتنە ڤەشارتن، ئەوێ ئیبراهیمی ژ كوڕێن حەمۆری ل شەخەمێ ب كۆژمەكێ پارەی كڕی.</verse>
				<verse number="17">دەمێ بجههاتنا سۆزا خودێ دایە ئیبراهیمی نێزیك دبوو، خەلك ل مسرێ بەرەڤ زێدەبوونێ ڤە دچوون.</verse>
				<verse number="18">پاشی پاشایەكێ نوی ل مسرێ رابوو، ئەوی چ ژ یوسڤی نەدزانی،</verse>
				<verse number="19">ئینا بێبەختی ل گەلێ مە كر و بابێن مە ئێشاندن تا نەچار كرین، كو دەست ژ زاڕۆكێن خۆ بەردەن، دا بمرن.</verse>
				<verse number="20">ل وی دەمی مووسا ژ دایك بوو و گەلەك ژ لایێ خودێ ڤە یێ بەركەفتی بوو و دایك و بابێن وی بۆ دەمێ سێ هەیڤان ل مالا خۆ ب خودان دكر،</verse>
				<verse number="21">لێ ل دویماهیێ ئەو نەچار بوون، كو بهێلن. كچا فیرعەونی ئەو قورتال كر و هەروەكو كوڕێ خۆ ب خودان كر.</verse>
				<verse number="22">مووسا فێری هەمی زانین و ئاقلمەندیێن مسرێ بوو و د كار و ئاخفتنێن خۆ دا، مرۆڤەكێ ژێهاتی بوو.</verse>
				<verse number="23">دەمێ ژیێ وی بوویە چل ساڵ، دلێ وی گۆتێ سەرەدانا برایێن خۆ، مللەتێ ئیسرائیل، بكە.</verse>
				<verse number="24">دیت ستەم یا ل ئێكی دهێتە كرن، ئینا بەڕەڤانی ژێ كر و تۆلا وی ستاند و ئەوێ مسری كوشت.</verse>
				<verse number="25">مووسا د وێ هیڤیێ دا بوو، كو برایێن وی تێبگەهن، دێ خودێ وان ل سەر دەستێن وی قورتال كەت، لێ ئەو تێنەگەهشتن</verse>
				<verse number="26">و ل رۆژا پاشتر مووسای دوو ژ وان دیتن یێ شەڕی دكەن، وی بزاڤ كر وان پێك بینیت و گۆت: ‹هوین برانە، بۆچی هوین زۆرداریێ ل ئێكودوو دكەن؟›</verse>
				<verse number="27">لێ ئەوێ زۆرداری ل هەڤمللەتێ خۆ دكر، مووسا پالدا رەخەكی و گۆتێ: ‹كێ تۆ ل سەر مە كریە سەرۆك و دادوەر؟</verse>
				<verse number="28">تە دڤێت من ژی بكوژی هەروەكو تە دوهی ئەوێ مسری كوشتی؟›</verse>
				<verse number="29">دەمێ مووسای ئەڤە بهیستی، رەڤی و چوو دەڤەرا مەدیەنێ و وەكو بیانیەك ل وێرێ ژیا و دوو كوڕ بوون.</verse>
				<verse number="30">پشتی چل ساڵ بورین، دەمێ مووسا ل بیابانا چیایێ سینا، فریشتەیەك بۆ وی د ناڤ گوڕیا ئاگرێ تڕاشەكێ را دیار بوو،</verse>
				<verse number="31">دەمێ مووسای ئەڤ دیمەنە دیتی، حێبەتی بوو و خۆ نێزیك كر دا بزانیت كا ئەو چیە، وی گو‍‌ھ لێ بوو دەنگێ خودانی یێ گازی دكەتێ:</verse>
				<verse number="32">‹ئەز خودایێ بابكالێن تەمە، خودایێ ئیبراهیمی و ئیسحاقی و یەعقوبی،› ئەڤجا مووسا لەرزی و نەوێریا بەرێ خۆ بدەتێ.</verse>
				<verse number="33">وی دەمی خودانی گۆتێ: ‹پێلاڤێن خۆ ژ پێیێن خۆ بئێخە، چنكو ئەو جهێ تۆ لێ راوەستیای ئەردەكێ پیرۆزە،</verse>
				<verse number="34">من باش تەپەسەریا گەلێ خۆ د مسرێ دا دیت و گو‍‌ھ ل نالینێن وان بوو، ئینا ئەز هاتمە خوار، دا وان رزگار بكەم. ئەڤجا نوكە وەرە، دا ئەز تە بهنێرمە مسرێ.›</verse>
				<verse number="35">ئەڤە ئەو مووسایە ئەوێ وان رەتكری و گۆتیێ: ‹كێ تۆ ل سەر مە كریە سەرۆك و دادوەر؟› هەر ئەوە یێ خودێ وەك سەرۆك و رزگاركەر هنارتی، ب رێكا فریشتەیێ بۆ وی د ناڤ تڕاشێ را دیار بووی.</verse>
				<verse number="36">ئەوی گەلێ خۆ ژ مسرێ ئینا دەر، ل مسرێ و ل دەریایا سۆر و چل ساڵان ل بیابانێ نیشان و مەندەهۆشی دكرن.</verse>
				<verse number="37">ئەڤە ئەو مووسایە ئەوێ گۆتیە ئیسرائیلیان: ‹خودێ دێ پێغەمبەرەكێ وەكو من ژ ناڤ برایێن هەوە هنێریت›</verse>
				<verse number="38">و ئەڤە ئەو بوو ئەوێ د جڤاتێ دا ل بیابانێ، فریشتە ل سەر چیایێ سینا ل گەل وی ئاخفتی و ل گەل بابێن مە بوو، ئەوێ پەیڤێن ژیاندار وەرگرتین، داكو بگەهینیتە مە.</verse>
				<verse number="39">بابێن مە نەدڤیا گوهداریا وی بكەن، لێ ئەوان ئەو لادا و دلێ وان دچوویێ بۆ مسرێ ڤەگەڕنەڤە.</verse>
				<verse number="40">گۆتنە هارونی: ‹بۆ مە هندەك خوداوەندان چێكە، داكو ل پێشیا مە بچن، چنكو ئەم نزانین چ ل مووسای هاتیە، ئەوێ ئەم ژ ئەردێ مسرێ دەرئێخستین!›</verse>
				<verse number="41">ل وان رۆژان ئەوان پووتەكێ ل سەر شێوەیێ گۆلكی چێكر و قوربانەك بۆ پێشكێش كر و ئاهەنگەكا بێتۆرەیێ بۆ كارێ دەستێن خۆ گێڕا.</verse>
				<verse number="42">ئەڤجا خودێ پشتا خۆ دا وان و هێلا ستێرێن ئەسمانی بپەرێسن، هەروەكو د پەرتووكا پێغەمبەران دا هاتیە نڤیسین: ‹هەی بنەمالا ئیسرائیل، ئەرێ هەوە ب درێژاهیا چل ساڵان ل بیابانێ قوربان و پێشكێشی بۆ من داینە؟</verse>
				<verse number="43">نەخێر، لێ هەوە خیڤەتا مۆلەخی و ستێرا خوداوەندێ خۆ رایفانی هەلگرتن، ئەو پەیكەرێن هەوە چێكرین داكو بپەرێسن، لەوما ئەز دێ هەوە بۆ وێڤەتر ژ بابل دویر ئێخم.›</verse>
				<verse number="44">خیڤەتا شاهدەییێ ژی ل بیابانێ ل گەل بابێن مە بوو. ئەو وەسا هاتبوو چێكرن، هەروەكو خودێ فەرمان ل مووسای كری، كو ل دویڤ وێ نموونەیا وی دیتی چێكەت.</verse>
				<verse number="45">ئەڤجا ئەو بۆ بابێن مە ما و وان ل گەل یەشوعی برە د ناڤ ئەردێ وان مللەتان دا، ئەوێن خودێ ل بەر سینگێ بابێن مە دەرئێخستین. ئەو تا سەردەمێ داوودی ل وێرێ ما.</verse>
				<verse number="46">داوود جهێ رەزامەندیا خودێ بوو و وی دەستویری خواست كو ئەو جهەكێ ئاكنجیبوونێ بۆ خودایێ یەعقوبی پەیدا بكەت.</verse>
				<verse number="47">لێ یێ خانیەك بۆ خودێ ئاڤاكری سلێمان بوو.</verse>
				<verse number="48">هەر چەندە ئەوێ هەری بلند ل خانیێن دەستێن مرۆڤان ئاڤاكری ئاكنجی نابیت، هەروەكو پێغەمبەری گۆتی:</verse>
				<verse number="49">‹خودان دبێژیت: ئەسمان تەختێ منە، و ئەرد تەختەپێیێ منە. ئەڤجا ئەو چ خانییە دێ بۆ من ئاڤا كەن؟ یان ئەو چ جهە بۆ بێهنڤەدانا من؟</verse>
				<verse number="50">ئەرێ ما نە دەستێن من ئەڤ تشتە هەمی چێكرینە؟› »</verse>
				<verse number="51">پاشی ستیڤانۆسی گۆت: «گەلی سەرهشكان، هەی دل و گوهێن سونەتنەكری! هوین هەروەكو بابێن خۆنە، هەمی دەمان بەرهنگارێن گیانێ پیرۆزن!</verse>
				<verse number="52">ما بابێن هەوە كیژ پێغەمبەر تەپەسەر نەكریە؟ وان ئەو كوشتن یێن پێشوەخت هاتنا یێ راست و دروست راگەهاندی، ئەو راست و دروستێ هوین نوكە بووینە بێبەخت و كوژەكێن وی!</verse>
				<verse number="53">هوین ئەون یێن كو دەستوور ژ دەستێن فریشتەیان وەرگرتی و ب ج‍‌ھ نەئینای.»</verse>
				<verse number="54">دەمێ كۆمبوویان گو‍‌ھ ل ئاخفتنا ستیڤانۆسی بووی، ژ دل تۆڕە بوون و ددانێن خۆ هوسین.</verse>
				<verse number="55">لێ ستیڤانۆس ژ گیانێ پیرۆز یێ پڕ بوو، ئەوی بەرێ خۆ دا ئەسمانان و مەزناهیا خودێ دیت و دیت كو عیسا ل دەستێ خودێ یێ راستێ یێ راوەستیایە.</verse>
				<verse number="56">گۆت: «ئەڤە ئەز یێ ئەسمانی ڤەكری دبینم و كوڕێ مرۆڤ یێ ل دەستێ خودێ یێ راستێ راوەستیایە!»</verse>
				<verse number="57">ئەڤجا ئەوان ب دەنگەكێ بلند گازی كر و گوهێن خۆ گرتن و پێكڤە هێرشەك ئینانە سەر</verse>
				<verse number="58">و دەرئێخستە ژ دەرڤەی باژێڕی و دەست هاڤێتنە بەربارانكرنا وی و شاهدان جلكێن خۆ ل بەر پێیێن گەنجەكی دانان، ناڤێ وی شائوول بوو.</verse>
				<verse number="59">ل دەمێ ئەوان ستیڤانۆس بەرباران دكر، ئەوی گازی دكر «خودان عیسا، گیانێ من وەرگرە.»</verse>
				<verse number="60">پاشی چۆكڤەدان و ب دەنگەكێ بلند كرە گازی: «خودان، ئەڤێ گونەهێ ل سەر وان نەگرە!» ئەڤە گۆت و نڤست.</verse>
			</chapter>
			<chapter number="8">
				<verse number="1">شائوول ژی ل سەر كوشتنا ستیڤانۆسی یێ رازی بوو. هەر د وێ رۆژێ دا جڤاكا باوەرداران ل ئورشەلیمێ تووشی تەپەسەریەكا دژوار بوو. ژبلی هنارتیان هەمی باوەردار ل دەڤەرێن یەهودیایێ و سامەریایێ بەڵاڤ بوون.</verse>
				<verse number="2">هندەك زەڵامێن ژ خودێ ترس ستیڤانۆس ڤەشارت و گەلەك بۆ وی گریان.</verse>
				<verse number="3">شائوولی بزاڤ دكر كو جڤاكێ ژ ناڤ ببەت. ئەو مال ب مال دگەڕیا، ژنك و زەڵام رادكێشان و دهاڤێتنە د زیندانێ دا.</verse>
				<verse number="4">ئەوێن بەڵاڤ بووین ژ جهەكی دچوونە جهەكی و مزگینی ب پەیڤێ ددان،</verse>
				<verse number="5">فیلیپۆس ژی خواركەفتە باژێڕەكی ل دەڤەرا سامەریایێ و بۆ خەلكێ وێ مزگینی ب مەسیحی رادگەهاند.</verse>
				<verse number="6">دەمێ جەماوەری ئەو نیشانێن وی دكرن بهیستین و دیتین، هەمیان ب ئێك دل گوهێ خۆ ددا گۆتنێن وی.</verse>
				<verse number="7">چنكو گیانێن پیس، ب قێڕیێن بلند ڤە، ژ گەلەك كەسان دەردكەفتن و گەلەكێن فاڵنجی و لەنگ هاتنە ساخكرن.</verse>
				<verse number="8">ئینا دلخۆشی ل باژێڕی بەڵاڤ بوو.</verse>
				<verse number="9">ل وی باژێڕی زەڵامەك هەبوو ناڤێ وی شەمعون بوو، ئەوی ژمێژە وەرە جادووگەری دكر و خەلكێ سامەریایێ مەندەهۆش دكر و دگۆت: ئەز زەڵامەكێ مەزنم.</verse>
				<verse number="10">هەمیان ژ بچویكی تا مەزنی گوهداریا وی دكر و دگۆتن: «ئەڤ زەڵامە هێزا مەزن یا خودێیە.»</verse>
				<verse number="11">ئەوان گوهێ خۆ ددایێ، چنكو بۆ دەمەكێ درێژ ئەو ب كارێن جادووگەریێ دهاتنە مەندەهۆشكرن.</verse>
				<verse number="12">لێ دەمێ ئەوان باوەری ب ئاخفتنا فیلیپۆسی ئینای، ئەوێ مزگینیا پاشایەتیا خودێ و ناڤێ عیسایێ مەسیح دایێ، ژنك و زەڵام دهاتنە تافیركرن.</verse>
				<verse number="13">شەمعونی ژی باوەری ئینا و هاتە تافیركرن و هەمی دەمان ل گەل فیلیپۆسی بوو. وی ئەو نیشان و حنێرێن مەزن دیتن، ئەوێن كو ل سەر دەستێ فیلیپۆسی هاتینە كرن، ئەڤجا مەندەهۆش بوو.</verse>
				<verse number="14">دەمێ هنارتیان ل ئورشەلیمێ بهیستی كو خەلكێ سامەریایێ پەیڤا خودێ یا وەرگرتی، پەترۆس و یوحەننا بۆ هنارتن.</verse>
				<verse number="15">دەمێ خواركەفتین، هەردوویان نڤێژ بۆ خەلكێ سامەریایێ كرن، دا گیانێ پیرۆز وەرگرن.</verse>
				<verse number="16">چنكو گیانێ پیرۆز هێشتا بۆ كەسەكێ ژ وان نەهاتبوو، ب تنێ ئەو ب ناڤێ خودان عیسای هاتبوونە تافیركرن.</verse>
				<verse number="17">پاشی پەترۆس و یوحەننای دەستێن خۆ دانانە سەر وان و ئەوان گیانێ پیرۆز وەرگرت.</verse>
				<verse number="18">دەمێ شەمعونی دیتی گیانێ پیرۆز ب رێكا دەست ل سەر دانانێ ژ هنارتیان گەهشتە باوەرداران، وی پارە پێشكێشی پەترۆس و یوحەننای كرن</verse>
				<verse number="19">و گۆتێ: «ڤێ شیانێ بدەنە من ژی، داكو هەر كەسەكێ ئەز دەستێ خۆ ب سەر دا بینم، گیانێ پیرۆز وەرگریت.»</verse>
				<verse number="20">لێ پەترۆسی گۆتێ: «بلا زیڤێ تە ل گەل تە وێران ببیت، چنكو تە هزر دكر كو تۆ دێ خەلاتێ خودێ ب پارەیێ خۆ كڕی!</verse>
				<verse number="21">تە چ بەهر د ڤێ چەندێ دا نینە، چنكو دلێ تە بەرامبەر خودێ نە یێ راستە.</verse>
				<verse number="22">ئەڤجا ژ خرابیێن خۆ ڤەگەڕە و داخوازێ ژ خودانی بكە، بەلكو ل مەرەما دلێ تە ببوریت،</verse>
				<verse number="23">چنكو ئەز دبینم تۆ یێ د تەحلاتیا زكڕەشیێ و خەفكا گونەهان دا!»</verse>
				<verse number="24">ئینا شەمعونی بەرسڤ دا: «ژ بەر من داخوازێ ژ خودانی بكەن، دا چ تشتێ هەوە گۆتی ب سەر من دا نەهێت.»</verse>
				<verse number="25">دەمێ پەترۆس و یوحەننای شاهدە دای و ب پەیڤا خودانی ئاخفتین، ڤەگەڕیانە ئورشەلیمێ و مزگینی دا گەلەك گوندێن سامەریان.</verse>
				<verse number="26">لێ ڤێ گاڤێ فریشتەیەكێ خودانی ل گەل فیلیپۆسی ئاخفت و گۆت: «رابە و بەرەڤ باشووری هەڕە، ل سەر وێ رێكا ژ ئورشەلیم خواركەڤیتە غەززە.» كو ئەو جهەكێ چۆلە.</verse>
				<verse number="27">ئینا رابوو و چوو و د رێكا خۆ دا زەڵامەكێ حەبەشی یێ خەساندی دیت، وەزیرێ گەنجینێ بوو ل نك كەنداكا شاژنا حەبەشیان. ئەو بۆ پەرستنێ هاتبوو ئورشەلیمێ.</verse>
				<verse number="28">د رێكا خۆ دا بۆ حەبەشە د ناڤ گالیسكەیا خۆ دا یێ روینشتی بوو و پەرتووكا ئیشایا پێغەمبەری دخواند،</verse>
				<verse number="29">ئینا گیانێ پیرۆز گۆتە فیلیپۆسی: «پێشكەڤە و ل گەل ڤێ گالیسكەیێ بە!»</verse>
				<verse number="30">فیلیپۆس ب لەز چوو نك گالیسكەیێ و گو‍‌ھ ل ئەوێ خەساندی بوو، یێ پەرتووكا ئیشایای دخوینیت و ژێ پرسی: «ئەرێ ئەوا تۆ دخوینی تۆ تێدگەهی؟»</verse>
				<verse number="31">ئینا بەرسڤ دا: «ئەز دێ چەوا تێگەهم، ئەگەر كەس بۆ من شڕۆڤە نەكەت؟» و داخواز ژ فیلیپۆسی كر كو ل گالیسكەیێ سیار بیت و ل گەل روینیت.</verse>
				<verse number="32">خەساندی گەهشت بوو وێ پشكا نڤیسارێ ئەوا دبێژیت: «وەكو پەزەكی بۆ ڤەكوشتنێ هاتە برن و وەكو بەرخەكێ بێدەنگ د ناڤ دەستێن وی كەسی دا یێ هریێ دبڕیت، وی دەڤێ خۆ ڤەنەكر.</verse>
				<verse number="33">ئەو هاتە كرێتكرن و مافێ وی ژێ هاتە ستاندن. كی دێ دەربارەی دویندەها وی ئاخڤیت؟ چنكو ژیانا وی ل سەر ئەردی یا ژێ هاتیە ستاندن.»</verse>
				<verse number="34">خەساندی پرسیار ژ فیلیپۆسی كر: «بێژە من ئەو كیە، پێغەمبەر دەربارەی وی دئاخڤیت؟ ئەو دەربارەی خۆ یان مرۆڤەكێ دی دئاخڤیت؟»</verse>
				<verse number="35">ئەڤجا فیلیپۆس ئاخفت و ژ ڤێ پشكا نڤیسارێ دەست پێ كر و مزگینیا عیسای دایێ.</verse>
				<verse number="36">دەمێ گالیسكە ب رێكێ دچوو، گەهشتنە جهەكێ ب ئاڤ، یێ خەساندی گۆت: «ئەڤە ئاڤ! ئەو چیە ناهێلیت ئەز بهێمە تافیركرن؟»</verse>
				<verse number="37">فیلیپۆسی بەرسڤا وی دا: «ئەڤ چەندە چێدبیت، ئەگەر تۆ ژ هەمی دلێ خۆ باوەریێ بینی.» خەساندی گۆت: «ئەز باوەریێ دئینم، كو عیسایێ مەسیح كوڕێ خودێیە.»</verse>
				<verse number="38">فەرمان دا كو گالیسكە بڕاوەستیت و پێكڤە چوونە سەر ئاڤێ و فیلیپۆسی خەساندی تافیركر</verse>
				<verse number="39">و چەوا ژ ئاڤێ دەركەفتن گیانێ خودانی فیلیپۆس بر و یێ خەساندی ئەو نەدیت و ب دلخۆشی ب رێكا خۆ چوو.</verse>
				<verse number="40">لێ فیلیپۆس ل ئەشدۆدێ هاتە دیتن و ب بەردەوامی مزگینی دگەهاندە هەمی باژێڕان هەتا گەهشتیە قەیسەریێ.</verse>
			</chapter>
			<chapter number="9">
				<verse number="1">لێ شائوولی هێشتا گەف ل شاگردێن خودانی دكرن كو وان بدەتە كوشتن. ئەڤجا ئەو چوو نك سەرۆككاهنی</verse>
				<verse number="2">و داخوازا نامەیان ژێ كر بۆ كنیشتەیێن دیمەشقێ، داكو ئەگەر كەسەك دیت ل سەر ڤێ رێبازێ دچیت، زەڵام بیت یان ژنك، ب گرێدایی بینیتە ئورشەلیمێ.</verse>
				<verse number="3">دەمێ ئەو بڕێڤە بەرەڤ دیمەشقێ دچوو و نێزیك بووی، ژ نشكەكێ ڤە شەوقا رۆناهیەكێ ژ ئەسمانی دەوروبەرێن وی روهن كر،</verse>
				<verse number="4">ئینا كەفتە ئەردی و گو‍‌ھ ل دەنگەكی بوو یێ دبێژیتێ: «شائوول! شائوول! بۆچی تۆ من تەپەسەر دكەی؟»</verse>
				<verse number="5">ئینا وی گۆت: «تۆ كی ئەزبەنی؟» دەنگی گۆتێ: «ئەز عیسامە، ئەوێ تۆ وی تەپەسەر دكەی.</verse>
				<verse number="6">نوكە رابە و هەڕە باژێڕی، دێ بۆ تە هێتە گۆتن كا دێ چ كەی.»</verse>
				<verse number="7">رێڤنگێن ل گەل شائوولی بێدەنگ راوەستیان، چنكو گو‍‌ھ ل دەنگی بوو، لێ وان كەسەك نەدیت.</verse>
				<verse number="8">شائوول ژ ئەردی رابوو، لێ دەمێ چاڤێن خۆ ڤەكرین، ئەوی چ نەدیت، ئینا ئەوان دەستێ وی گرت و برە دیمەشقێ.</verse>
				<verse number="9">سێ رۆژان ل وێرێ ما، نەددیت و نەدخوار و نەڤەدخوار.</verse>
				<verse number="10">ل دیمەشقێ شاگردەكێ خودانی هەبوو، ناڤێ وی حەنانیا بوو، خودانی د بینینەكێ دا گازی كرێ: «حەنانیا!» وی گۆت: «بەلێ، خودان.»</verse>
				<verse number="11">خودانی گۆتێ: «هەڕە وێ جادەیا دبێژنێ راست و ل مالا یەهودای پرسیارا زەڵامەكێ ژ تەرسۆسێ بكە، ناڤێ وی شائوولە، ئەو ڤێ گاڤێ ل وێرێ یێ نڤێژێ دكەت.</verse>
				<verse number="12">شائوولی د بینینەكێ دا زەڵامەك دیت، ناڤێ وی حەنانیا بوو دهاتە د ژۆرڤە و دەستێ خۆ ددانا سەر وی، دا بیناهیێ بكەتەڤە.»</verse>
				<verse number="13">ئینا حەنانیای گۆتە خودانی: «خودان، دەربارەی ڤی زەڵامی، من ژ گەلەك كەسان بهیستیە، كا وی چەند خرابی ب سەرێ پیرۆزكریێن تە ل ئورشەلیمێ ئیناینە</verse>
				<verse number="14">و ل ڤێرێ وی ژ سەرۆكێن كاهنان دەستهەلاتا هەی، كو هەمیێن هەوارا خۆ دگەهیننە ناڤێ تە، ئەو بگریت.»</verse>
				<verse number="15">لێ خودانی گۆتێ: «تۆ هەڕە! چنكو ئەو بۆ من ئامانەكێ هەلبژارتیە، كو ناڤێ من بۆ مللەتێن نەجوهی و پاشایان و گەلێ ئیسرائیلێ هەلگریت.</verse>
				<verse number="16">ئەز دێ نیشا دەم، كا فەرە ژ بەر ناڤێ من چەند ئازارێ بكێشیت!»</verse>
				<verse number="17">پاشی حەنانیا چوو مالا یەهودای و دەستێن خۆ دانانە سەر شائوولی و گۆت: «برایێ شائوول، خودانی ئانكو عیسای ئەوێ د وێ رێكێ دا بۆ تە دیار بووی، ئەوا تۆ پێ هاتی، ئەز هنارتم دا تۆ بیناهیێ بكەیەڤە و ژ گیانێ پیرۆز پڕ ببی.»</verse>
				<verse number="18">د گاڤێ دا تشتەكێ وەكو تیڤلكی ژ سەر چاڤێن شائوولی رابوو و جارەكا دی بیناهی كر و رابوو و هاتە تافیركرن.</verse>
				<verse number="19">هندەك خوارن خوار و هاتە سەر هێزا خۆ. چەندین رۆژان ل گەل شاگردان ل دیمەشقێ ما.</verse>
				<verse number="20">وی ئێكسەر ل كنیشتەیان دەست ب مزگینیدانێ كر، كو عیسا كوڕێ خودێیە.</verse>
				<verse number="21">هەمی ئەوێن گو‍‌ھ لێ بووی گوهشین و گۆتن: «ما ئەڤە نە ئەوە، یێ ل ئورشەلیمێ ئەو كەس ژ ناڤ دبرن یێن هەوارا خۆ دگەهاندە ڤی ناڤی؟ ما ئەو نەهاتیە ڤێرێ، دا وان بگریت و ب گرێدایی ببەتە نك سەرۆكێن كاهنان؟»</verse>
				<verse number="22">لێ شائوول ب هێزتر لێ دهات و جوهیێن ئاكنجیێن دیمەشقێ حێبەتی دكرن، ژ بەر كو وی دسەلماند كو عیسا ب خۆ مەسیحە.</verse>
				<verse number="23">پشتی بورینا گەلەك رۆژان، جوهیان پیلانەك دانا، دا وی بكوژن،</verse>
				<verse number="24">لێ شائوولی ب پیلانا وان زانی. ب شەڤ و رۆژ چاڤێ وان ل دەرگەهێن باژێڕی بوو، دا وی بكوژن.</verse>
				<verse number="25">لێ هندەك شاگردێن وی ب شەڤێ ئەو ژ شویرها باژێڕی د سەڤیەكێ دا داهێلا خوارێ.</verse>
				<verse number="26">دەمێ شائوول گەهشتیە ئورشەلیمێ، بزاڤ كر خۆ بگەهینیتە شاگردان، لێ هەمی ژێ دترسیان، چنكو وان باوەر نەدكر كو ئەو یێ بوویە شاگرد.</verse>
				<verse number="27">لێ بارناباسی ئەو بر و ئینا نك هنارتیان و بۆ وان ڤەگێڕا كا چەوا وی د رێكێ دا خودان دیتیە و خودان ل گەل وی ئاخفتییە و كا چەوا ل دیمەشقێ ب وێرەكانە مزگینی ب ناڤێ عیسای دایە.</verse>
				<verse number="28">ئەڤجا شائوول ل ئورشەلیمێ ل گەل وان دهات و دچوو و ب وێرەكانە مزگینی ب ناڤێ خودانی ددا.</verse>
				<verse number="29">وی دانوستاندن و گەنگەشە ل گەل جوهیێن یونانی دكر، وان ژی بزاڤ دكر وی بكوژن.</verse>
				<verse number="30">دەمێ برایان ب ڤێ چەندێ زانی، ئەو برە قەیسەریێ و ژ وێرێ هنارتە تەرسۆسێ.</verse>
				<verse number="31">پشتی هنگی جڤاكا باوەرداران ل سەرانسەری یەهودیایێ و جەلیلێ و سامەریایێ د ئاشتیێ دا بوو و ئاڤا دبوو و د ترسا خودانی دا پێشڤە دچوو و ب پشتەڤانیا گیانێ پیرۆز زێدە دبوو.</verse>
				<verse number="32">دەمێ پەترۆس ل هەمی دەڤەران دگەڕیا، سەرەدانا وان پیرۆزكریان ژی كر، ئەوێن ل لودە د ئاكنجی.</verse>
				<verse number="33">ل وێرێ مرۆڤەكێ فاڵنجی دیت، ناڤێ وی ئینیاس بوو، ئەو هەشت ساڵ بوو د ناڤ نڤینان دا.</verse>
				<verse number="34">پەترۆسی گۆتێ: «ئینیاس، عیسایێ مەسیح تە ساخ دكەت، رابە نڤینێن خۆ بپێچە!» ئینا ئەو ئێكسەر رابوو.</verse>
				<verse number="35">هەمی ئاكنجیێن باژێڕێ لودە و دەشتا شارۆنێ ئینیاس دیت، ئینا بۆ خودانی ڤەگەڕیان.</verse>
				<verse number="36">ل باژێڕێ یافا شاگردەك هەبوو ناڤێ وێ تابیتا بوو و ب یونانی دگۆتنێ دۆركاس ، هەردەم چاكی دكرن و هاریكاریا هەژاران دكر.</verse>
				<verse number="37">د وان رۆژان دا، ئەو نەساخ بوو و مر، ئەڤجا وان ئەو شویشت و دانا د ژۆرەكا سەری ڤە.</verse>
				<verse number="38">ژ بەر كو لودە ل نێزیكی یافا بوو، دەمێ شاگردان بهیستی كو پەترۆس یێ ل لودە، وان دوو زەڵام هنارتنە ب دویڤ را كو ببێژنێ: «بێی گیرۆبوون وەرە نك مە.»</verse>
				<verse number="39">پەترۆس رابوو و ل گەل وان چوو. دەمێ گەهشتی، ئەو ب سەرئێخستە ژۆرا سڵال. هەمی بیژن ل دەوروبەرێن وی راوەستیان و دگریان و ئەو كراس و جلك نیشا ددان، یێن دۆركاسێ ب ساخیا خۆ بۆ وان چێكربوون.</verse>
				<verse number="40">پەترۆسی هەمی دەرئێخستنە ژ دەرڤە و چۆكڤەدان و نڤێژ كر، پاشی بەرێ خۆ دا كەلەخی و گۆت: «تابیتا، رابە.» ئینا چاڤێن خۆ ڤەكرن و دەمێ وێ پەترۆس دیتی، روینشت.</verse>
				<verse number="41">وی دەستێ خۆ داڤێ و راكرە سەر پێیان، پاشی وی گازی پیرۆزكری و بیژنان كر و ب ساخی پێشكێشی وان كر.</verse>
				<verse number="42">ئەڤ چەندە ل هەمی یافا بەڵاڤ بوو و گەلەكان باوەری ب خودانی ئینا.</verse>
				<verse number="43">پەترۆس چەندین رۆژان ل یافایێ ما، ل نك كەڤلڤانەكی ناڤێ وی شەمعون بوو.</verse>
			</chapter>
			<chapter number="10">
				<verse number="1">زەڵامەك ل قەیسەریێ هەبوو ناڤێ وی كورنیلیۆس بوو، سەرلەشكەرەكێ سوپایێ ئیتالیا بوو.</verse>
				<verse number="2">ئەو و هەمی بنەمالا وی ژ خودێ ترس و خودێپەرێس بوون، گەلەك هاریكاریا هەژارێن گەلێ خودێ دكر و هەردەم نڤێژ بۆ خودێ دكرن.</verse>
				<verse number="3">رۆژەكێ ل نێزیكی دەمژمێر سێیێ پشتی نیڤرۆ د بینینەكێ دا، ب ئاشكرایی دیت فریشتەیەكێ خودێ هاتە نك و گۆتێ: «كورنیلیۆس!»</verse>
				<verse number="4">وی ب ترس بەرێ خۆ دا فریشتەی و گۆت: «بەلێ ئەزبەنی؟» ئینا فریشتەی بەرسڤا وی دا: «نڤێژ و هاریكاریێن تە بۆ هەژاران كرین وەك بیرەوەری بلند بوونە بەرامبەر خودێ</verse>
				<verse number="5">و ڤێ گاڤێ هندەك زەڵامان بهنێرە یافا و گازی شەمعونێ ناڤدار ب پەترۆس بكە.</verse>
				<verse number="6">ئەو مێڤانە ل نك شەمعونێ كەڤلڤان، ئەوێ مالا وی ل نك دەریایێ.»</verse>
				<verse number="7">دەمێ ئەو فریشتەیێ ل گەل دئاخفت چووی، كورنیلیۆسی گازی كرە دوو خزمەتكارێن خۆ و سەربازەكێ ژ خودێ ترس یێ هەردەم ل گەل.</verse>
				<verse number="8">ئەوی هەمی تشتێن چێبووین گۆتنە وان و هنارتنە یافا.</verse>
				<verse number="9">ل رۆژا پاشتر ل دەمژمێر دوازدەی نیڤرۆ، دەمێ هەر سێ زەڵام ب رێكێ ڤە و نێزیكی باژێڕێ یافا دبوون، پەترۆس چوو سەربانی دا نڤێژێ بكەت.</verse>
				<verse number="10">پشتی هنگی برسی بوو و ڤیا تشتەكی بخۆت. دەمێ خوارن بۆ دهاتە ئامادەكرن، بێهش بوو.</verse>
				<verse number="11">دیت ئەسمانێ ڤەكریە و تشتەكێ وەكو چارچەڤەكا مەزن یێ داددەت، ژ هەر چوار كوژیان ڤە یێ گرتییە و یێ شۆڕ دبیتە سەر ئەردی.</verse>
				<verse number="12">هەمی جۆرێن گیانەوەرێن چوار پێ و خشۆكێن سەر ئەردی و باڵندەیێن ئەسمانی تێدا بوون.</verse>
				<verse number="13">ئینا دەنگەكی گۆتێ: «پەترۆس، رابە، ڤەكوژە و بخۆ!»</verse>
				<verse number="14">لێ پەترۆسی بەرسڤ دا: «حاشا، خودان! من چ جاران تشتێن هەڕمی و حەرام نەخوارینە.»</verse>
				<verse number="15">دەنگی جارەكا دی گۆتێ: «ئەو تشتێ خودێ پاقژ كری نەبێژە یێ هەڕمیە.»</verse>
				<verse number="16">ئەڤ چەندە سێبارە بوو و ئەو تشتێ وەكو چارچەڤێ ڤەگەڕیاڤە ئەسمانی.</verse>
				<verse number="17">دەمێ هزرێن پەترۆسی ئالۆز بووین، كا رامانا وێ بینینا دیتی چیە، هەر د وی دەمی دا، ئەو زەڵامێن ژ لایێ كورنیلیۆسی ڤە هاتینە هنارتن، ئەو ب پرسیاران ب مالا شەمعونی كەفتبوون و ل بەر دەری د راوەستیای بوون</verse>
				<verse number="18">و پرسیار كر: «ئەرێ شەمعونێ ناڤدار ب پەترۆس ل ڤێرێیە؟»</verse>
				<verse number="19">د وی دەمی دا هێشتا پەترۆسی هزر د رامانا وێ بینینێ دا دكر، ئینا گیانی گۆتێ: «سێ زەڵام یێ داخوازا تە دكەن،</verse>
				<verse number="20">ئەڤجا رابە و هەڕە خوارێ و ل گەل وان هەڕە و خۆ دوودل نەكە، چنكو من ئەوێن هنارتین.»</verse>
				<verse number="21">پەترۆس چوو خوارێ و گۆتە وان زەڵامان: «ئەزم ئەوێ هوین لێدگەڕن، هوین بۆ چ هاتینە؟»</verse>
				<verse number="22">ئینا وان گۆت: «كورنیلیۆسێ سەرلەشكەر، مرۆڤەكێ راستدار و ژ خودێ ترسە و ناڤودەنگەكێ باش د ناڤ هەمی مللەتێ جوهیان دا هەیە و وی فەرمان ژ فریشتەیەكێ پیرۆز وەرگرتییە، كو تە گازی بكەتە مالا خۆ، دا گوهێ خۆ بدەتێ، كا تە چ ئاخفتن هەنە.»</verse>
				<verse number="23">ئەڤجا پەترۆسی ئەو داخواز كرنە مالێ و مێڤان كرن. ل رۆژا پاشتر پەترۆس رابوو و ل گەل وان چوو و هندەك كەس ژ برایان كو خەلكێ یافایێ بوون، ل گەل چوون.</verse>
				<verse number="24">ل رۆژا پاشتر گەهشتنە قەیسەریێ و كورنیلیۆس ل چاڤەڕێیا وان بوو و ئەوی مرۆڤ و هەڤالێن خۆ یێن نێزیك داخواز كربوون.</verse>
				<verse number="25">دەمێ پەترۆس ب ژۆر كەفتی، كورنیلیۆسی خۆ چەماندە بەر پێیێن وی و سوجدە بۆ بر،</verse>
				<verse number="26">ئینا پەترۆسی راكرەڤە و گۆتێ: «رابە، ئەز ژی مرۆڤم!»</verse>
				<verse number="27">پاشی پەترۆس ب ژۆر كەفت و ئەو ل گەل دئاخفت و دیت گەلەك مرۆڤێن خڕڤەبووین.</verse>
				<verse number="28">گۆتە وان: «هوین دزانن كو بۆ مرۆڤێ جوهی حەرامە، تێكهەلیێ ل گەل بیانیەكی بكەت یان ژی سەرەدانا وی بكەت، لێ خودێ یێ نیشا من دای، كو ئەز دەربارەی مرۆڤەكی نەبێژم ئەو یێ حەرامە یان یێ هەڕمییە.</verse>
				<verse number="29">لەوما بێی نەرازیبوون ئەز ل دویڤ داخوازا هەوە یێ هاتیم، ئەڤجا ئەز دشێم پرسیار بكەم، بۆچی هەوە ئەز داخواز كرم؟»</verse>
				<verse number="30">كورنیلیۆسی بەرسڤ دا: «ژ بەری چوار رۆژان وەكو ڤی دەمی ل دەمژمێر سێیێ، ئەز ل مالا خۆ بووم و من نڤێژ دكر، ژ نشكەكێ ڤە زەڵامەكێ جلك تەیسی ل بەرامبەری من راوەستیا</verse>
				<verse number="31">و گۆتە من: ‹كورنیلیۆس، خودێ گو‍‌ھ ل نڤێژا تە بوو و هاریكاریێن تە بۆ هەژاران كرین ل بیرا وینە،</verse>
				<verse number="32">ئەڤجا هندەك زەڵامان بهنێرە یافایێ و گازی شەمعونی بكە ئەوێ دبێژنێ پەترۆس، ئەو ل مالا شەمعونێ كەڤلڤان ل نك دەریایێ مێڤانە.›</verse>
				<verse number="33">ئەڤجا د ج‍‌ھ دا من هنارتە ب دویڤ تە را و تە باش كر تۆ هاتی و ئەم هەمی نوكە ل بەرامبەر خودێ د ئامادەینە، دا مە گو‍‌ھ ل هەمی تشتان ببیت، یێن خودانی فەرمان ل تە كری كو تۆ بێژیە مە.»</verse>
				<verse number="34">پەترۆسی دەست ب ئاخفتنێ كر و گۆت: «ب راستی، ئەز تێگەهشتم كو خودێ لایەنگریا كەسێ ناكەت،</verse>
				<verse number="35">لێ د ناڤ هەر مللەتەكی دا، یێ ژ خودێ ترس بیت و راستداریێ بكەت، ئەو ل نك خودێ یێ قەبیلكریە.</verse>
				<verse number="36">هوین پەیاما وی دزانن ئەوا بۆ مللەتێ ئیسرائیلێ هنارتی. ئەو مزگینیدانا ئاشتیێیە ژ دەولەتسەرێ عیسایێ مەسیح، ئەوێ كو خودانێ هەمیانە.</verse>
				<verse number="37">هەروەسا هوین وی تشتی دزانن ئەوێ ل سەرانسەری یەهودیایێ رویدای، پشتی وێ تافیركرنا یوحەننای بانگەواز بۆ كری، ل جەلیلێ دەست پێ كر،</verse>
				<verse number="38">كا چەوا خودێ عیسایێ ناسیرەیی ب گیانێ پیرۆز و ب هێزێ زەیت كر ، ئەڤجا عیسا ژ جهەكی دچوو جهەكی و چاكی دكرن و هەمی ئەوێن ئبلیسی ئێخستینە بن هێزا خۆ، ساخ دكرن، چنكو خودێ د گەل وی دا بوو.</verse>
				<verse number="39">ئەم شاهدین ل سەر هەمی تشتێن وی ل دەڤەرا جوهیان و ئورشەلیمێ كرین. ئەوان عیسا ب دارەكی ڤە هەلاویست و كوشت.</verse>
				<verse number="40">لێ خودێ ئەو ل رۆژا سێیێ راكرەڤە و رێ دا كو دیار ببیت،</verse>
				<verse number="41">نە بۆ هەمی خەلكی، لێ ب تنێ بۆ وان شاهدێن بەری هنگی ژ لایێ خودێ ڤە هاتینە هەلبژارتن، ئانكو بۆ مە ئەوێن پشتی رابوونا وی ژ ناڤ مریان ل گەل وی خواری و ڤەخواری.</verse>
				<verse number="42">وی فەرمان ل مە كر، ئەم خەلكی ئاگەهدار بكەین و شاهدەییێ بدەین، كو ئەڤە ئەوە یێ خودێ وەكو دادوەر بۆ مریان و زیندیان دەستنیشان كری.</verse>
				<verse number="43">هەمی پێغەمبەر شاهدەییێ بۆ ددەن، كو هەر كەسێ باوەریێ ب وی بینیت، دێ لێبورینا گونەهان ب ناڤێ وی وەرگریت.»</verse>
				<verse number="44">دەمێ هێشتا پەترۆس دئاخفت، گیانێ پیرۆز ب سەر وان هەمیان دا هات، ئەوێن ئەو ئاخفتن دبهیست.</verse>
				<verse number="45">ئینا باوەردارێن سونەتكری ، یێن ل گەل پەترۆسی هاتین حێبەتی بوون، چنكو دیاریا گیانێ پیرۆز ب سەر مللەتان ژی دا هات.</verse>
				<verse number="46">چنكو گو‍‌ھ ل وان بوو یێ ب زمانێن دی دئاخڤن و پەسنا خودێ دكەن. ئەڤجا پەترۆسی گۆت:</verse>
				<verse number="47">«ئایا ئێك دشێت ئاڤێ قەدەغە بكەت، دا ئەڤێن وەكو مە گیانێ پیرۆز وەرگرتی نەهێنە تافیركرن؟»</verse>
				<verse number="48">ئینا فەرمان دا كو ئەو ب ناڤێ عیسایێ مەسیح بهێنە تافیركرن، پاشی داخواز ژ پەترۆسی كر، كو چەند رۆژەكان ل نك وان بمینیت.</verse>
			</chapter>
			<chapter number="11">
				<verse number="1">هنارتی و برایان ل یەهودیایێ بهیست كو مللەتێن نەجوهی ژی پەیڤا خودێ یا وەرگرتی.</verse>
				<verse number="2">دەمێ پەترۆس سەركەفتیە ئورشەلیمێ، باوەردارێن سونەتكری رەخنە لێ گرت</verse>
				<verse number="3">و گۆتن: «تۆ چوویە مالا زەڵامێن سونەتنەكری و تە ل گەل وان خوار!»</verse>
				<verse number="4">پەترۆسی دەست پێ كر بۆ وان ئێك ل دویڤ ئێكێ شڕۆڤە كر و گۆت:</verse>
				<verse number="5">«من ل باژێڕێ یافا نڤێژ دكر و د بێهشیێ دا من بینینەك دیت كو تشتەكێ وەكو چارچەڤەكا مەزن داددا، ژ هەر چوار كوژیان ڤە ژ ئەسمانی دهاتە شۆڕكرن و نێزیكی من بوو.</verse>
				<verse number="6">دەمێ من باش بەرێ خۆ دایێ و هزر تێدا كری، من گیانەوەرێن چوارپێ یێن ئەردی و دڕندە و خشۆك و باڵندەیێن ئەسمانی دیتن.</verse>
				<verse number="7">هنگی من گو‍‌ھ ل دەنگەكی بوو، گۆتە من: ‹پەترۆس، رابە، ڤەكوژە و بخۆ.›</verse>
				<verse number="8">ئینا من بەرسڤ دا: ‹حاشا، خودان! تشتێ هەڕمی یان حەرام چ جاران نەچوویە د دەڤێ من دا.›</verse>
				<verse number="9">ئینا ئەوی دەنگی دووبارە ژ ئەسمانی بەرسڤا من دا: ‹ئەو تشتێ خودێ پاقژ كری، نەبێژە یێ هەڕمیە.›</verse>
				<verse number="10">ئەڤ تشتە سێبارە بوو و پاشی هەمی بۆ ئەسمانی هەلكێشانەڤە.</verse>
				<verse number="11">هەر د وی دەمی دا، سێ زەڵام ل بەر دەرگەهێ وێ مالێ راوەستیان یا ئەم لێ مێڤان، كو ژ قەیسەریێ هنارتبوونە ب دویڤ من را.</verse>
				<verse number="12">ئینا گیانی فەرمان ل من كر كو بێ دوودلی ل گەل وان بچم. ئەڤ هەر شەش برایە ل گەل من هاتن و ئەم چووینە د مالا وی زەڵامی ڤە یێ ئەو هنارتینە ب دویڤ من را.</verse>
				<verse number="13">وی ژی بۆ مە ڤەگێڕا كا چەوا وی فریشتە دیت د مالا وی ڤە یێ راوەستیایە و دبێژیتە وی: ‹هندەكان بهنێرە یافایێ و گازی شەمعونی بكە، ئەوێ دبێژنێ پەترۆس.</verse>
				<verse number="14">ئەو دێ پەیامەكێ گەهینیتە تە، تۆ و هەمی خەلكێ مالا تە دێ پێ قورتال بن.›</verse>
				<verse number="15">دەمێ من دەست ب ئاخفتنێ كری، گیانێ پیرۆز ب سەر وان دا هات، هەروەكو ل دەستپێكێ ب سەر مە دا هاتی.</verse>
				<verse number="16">ئینا گۆتنا خودانی هاتە بیرا من، كو گۆتبوو: ‹یوحەننای ب ئاڤێ تافیر كر، لێ هوین دێ ب گیانێ پیرۆز هێنە تافیركرن.›</verse>
				<verse number="17">ئەڤجا ئەگەر خودێ ئەو دیاری دابیتە وان وەكو یا دایە مە، دەمێ مە باوەری ب خودان عیسایێ مەسیح ئینای، ما ئەز كیمە دا بشێم بەرهنگاریا خودێ بكەم؟»</verse>
				<verse number="18">دەمێ وان گو‍‌ھ ل ڤێ چەندێ بووی، بێدەنگ بوون. ئەوان پەسنا خودێ كر و گۆتن: «ئانكو خودێ لخۆزڤڕین ژ بۆ ژیانێ یا دایە مللەتێن نەجوهی ژی.»</verse>
				<verse number="19">ئەڤجا ئەوێن ژ ئەگەرێ وێ تەپەسەریا پشتی كوشتنا ستیڤانۆسی بەڵاڤبووین، چوونە فینیقیا و قوبرس و ئەنتاكیایێ و وان بەحسێ مزگینیێ بۆ كەسێ نەدكر، ژبلی جوهیان.</verse>
				<verse number="20">لێ هندەك ژ وان هەبوون، خەلكێ قوبرس و قەیرەوانێ بوون، دەمێ گەهشتینە ئەنتاكیایێ، بۆ یونانیان ژی دئاخفتن و مزگینیا خودان عیسای ددایێ.</verse>
				<verse number="21">دەستێ خودانی ل گەل وان بوو و ژمارەیەكا زۆر باوەری ئینا و بۆ خودانی زڤڕین.</verse>
				<verse number="22">ئەڤ نوچە گەهشتە جڤاكا باوەرداران ل ئورشەلیمێ، ئینا ئەوان بارناباس هنارتە ئەنتاكیایێ.</verse>
				<verse number="23">دەمێ گەهشتی و كەرەما خودێ دیتی، گەلەك كەیفخۆش بوو و هەمی هاندان كو ژ دل ل گەل خودانی بمینن.</verse>
				<verse number="24">ئەو مرۆڤەكێ باش بوو و ژ گیانێ پیرۆز و باوەریێ یێ پڕ بوو. گەلەك كەس ژی گەهشتنە خودانی.</verse>
				<verse number="25">بارناباس چوو تەرسۆسێ دا ل شائوولی بگەڕیێت،</verse>
				<verse number="26">دەمێ دیتی، وی ئەو ئینا ئەنتاكیایێ. ساڵەكا تەمام ئەو پێكڤە ل گەل جڤاكا باوەرداران كۆم دبوون و گەلەك كەس فێر دكرن. ل ئەنتاكیایێ بوو كو شاگرد بۆ جارا ئێكێ ب ‹مەسیحی› هاتنە بناڤكرن.</verse>
				<verse number="27">ل وان رۆژان هندەك پێغەمبەر ژ ئورشەلیمێ ژۆردا هاتنە ئەنتاكیایێ.</verse>
				<verse number="28">ئێك ژ وان ناڤێ وی ئاگابۆس بوو و د كۆمبوونەكێ دا رابوو ژ پێرڤە و ب رێكا گیانی دیار كر كو نێزیكە دێ كولبەكا مەزن ل هەمی جیهانێ چێبیت. (ئەڤ كولبە ل سەر دەمێ قەیسەر كلودیۆسی چێبوو.)</verse>
				<verse number="29">ئینا شاگردان ل ئەنتاكیایێ بڕیار دا، كو هەر ئێك ل دویڤ پێچێبوونا خۆ هاریكاریێ بۆ برایێن ل یەهودیایێ بهنێریت.</verse>
				<verse number="30">وان ئەڤ چەندە كر و ب دەستێ بارناباسی و شائوولی بۆ ریهسپیان هنارت.</verse>
			</chapter>
			<chapter number="12">
				<verse number="1">ل وی دەمی هێرودێس پاشای دەستێ خۆ بۆ ئازاردانا هندەك كەسێن جڤاكا باوەرداران درێژ كر،</verse>
				<verse number="2">ئەڤجا یەعقوبێ برایێ یوحەننای ب شیری كوشت.</verse>
				<verse number="3">دەمێ دیتی ئەڤ چەندە ب دلێ جوهیانە، رابوو پەترۆس ژی دا گرتنێ و ئەڤێ ل جەژنا نانێ شكەڤا رویدا.</verse>
				<verse number="4">پشتی گرتی، هاڤێتە د زیندانێ دا ل ژێر زێرەڤانیا چوار كۆمێن زێرەڤانان، هەر كۆمەك ژ چوار سەربازان پێكدهات. وی دڤیا پشتی جەژنا دەربازبوونێ ل بەرامبەری خەلكی وی دادگە‍‌ھ بكەت.</verse>
				<verse number="5">ئێدی پەترۆس د زیندانێ دا ل بن زێرەڤانیێ بوو، لێ جڤاكا باوەرداران پێخەمەت وی ب گەرمی نڤێژ بۆ خودێ دكرن.</verse>
				<verse number="6">دەمێ هێرودێسی ل بەر بوو پەترۆسی بینیتە بەرامبەری خەلكی، وێ شەڤێ پەترۆس د ناڤبەرا دوو سەربازان دا یێ نڤستی بوو و ب دوو زنجیران یێ گرێدایی بوو، ل بەر دەرگەهی ژی هندەك زێرەڤانان زێرەڤانی ل زیندانێ دكر.</verse>
				<verse number="7">ژ نشكەكێ ڤە فریشتەیەكێ خودانی دیار بوو، رۆناهیێ شەوق دا ژۆرێ و فریشتەی دەستێ خۆ ل كێلەكا پەترۆسی دا و هشیار كر و گۆتێ: «زوی رابە!» ئینا زنجیر ژ دەستێن وی كەفتن.</verse>
				<verse number="8">فریشتەی گۆتێ: «قایشا خۆ گرێ بدە و پێلاڤێن خۆ بكە پێ خۆ!» وی وە كر. پاشی فریشتەی گۆتێ: «كوركێ خۆ بكە بەر خۆ و ل دویڤ من وەرە!»</verse>
				<verse number="9">ئەو ل دویڤ فریشتەی دەركەفت و نەدزانی ئەو تشتێ ب رێكا فریشتەی چێبووی راستیە، لێ هزر دكر ئەو یێ بینینەكێ دبینیت.</verse>
				<verse number="10">ئەو ژ خالا زێرەڤانیێ یا ئێكێ و دوویێ دەرباز بوون و گەهشتنە دەرگەهێ زیندانێ یێ ئاسنی، ئەوێ دچیتە باژێڕی، ئینا ئەو ب خۆ بۆ وان ڤەبوو. ئەو دەركەفتن و ژ كۆلانەكێ دەربازبوون، ئێكسەر فریشتەی ئەو هێلا.</verse>
				<verse number="11">هنگی پەترۆس هاتە سەر هشێن خۆ و گۆت: «نوكە پشتڕاست من زانی كو خودانی فریشتەیێ خۆ یێ هنارتی و ئەز ژ دەستێ هێرودێسی و ژ وان هەمی تشتان ئەوێن خەلكێ جوهی ل هیڤیێ بوون، قورتال كرم!»</verse>
				<verse number="12">پشتی كو د ڤێ چەندێ گەهشتی، چوو مالا مەریەما دایكا یوحەننای ئەوێ دگۆتنێ مەرقۆس و ژمارەیەكا مەزن ژ باوەرداران د كۆمبووی بوون و نڤێژ دكرن.</verse>
				<verse number="13">دەمێ دەرگەهێ ژ دەرڤە قوتای، كچكەكا خزمەتكار ب ناڤێ رۆدا هات، دا گوهێ خۆ بدەتە دەرگەهی.</verse>
				<verse number="14">دەمێ دەنگێ پەترۆسی نیاسی، دەرگە‍‌ھ ژ كەیفان دا ڤەنەكر، ب غار چوو ژۆر و گۆتە وان كو پەترۆس یێ ل بەر دەرگەهی.</verse>
				<verse number="15">وان گۆتێ: «تۆ یا دین بووی!» لێ ئەو ل سەر ئاخفتنا خۆ یا رژد بوو. وان گۆت: «ئەو فریشتەیێ ویە!»</verse>
				<verse number="16">لێ پەترۆس ل سەر دەرگە‍‌ھ قوتانێ یێ بەردەوام بوو تا بۆ وی ڤەكری و دەمێ وان ئەو دیتی، گوهشین.</verse>
				<verse number="17">پەترۆسی ب دەستێ خۆ ئاماژە كر، كو بێدەنگ بن و بۆ وان ڤەگێڕا كا چەوا خودانی ئەو ژ زیندانێ دەرئێخست و گۆت: «ڤێ چەندێ بێژنە یەعقوبی و برایان،» پاشی دەركەفت و چوو جهەكێ دی.</verse>
				<verse number="18">دەمێ بوویە سپێدە، تێكچوونەكا نە بچویك كەفتە د ناڤ سەربازان دا و پرسیار كرن: «ئایا چ ل پەترۆسی هات؟»</verse>
				<verse number="19">هێرودێسی فەرمانا لێ گەڕیانا وی دا، لێ دەمێ نەدیتی، لێپرسین ل گەل زێرەڤانان كر و فەرمان ب كوشتنا وان دا. پاشی هێرودێس ژ دەڤەرا یەهودیایێ خواركەفتە قەیسەریێ و ل وێرێ ما.</verse>
				<verse number="20">هێرودێس ژ خەلكێ سور و سایدا یێ تۆڕە بوو، ئینا خەلكێ وان باژێڕان پێكڤە بۆ دیتنا پاشای هاتن. وان بلاستۆسێ سەرپەرشتێ مالا پاشای قاییل كر و داخوازا ئاشتیێ گەهاندە پاشای، چنكو دەڤەرا وان خۆراكێ خۆ ژ دەڤەرا پاشایەتیا هێرودێسی دئینا.</verse>
				<verse number="21">د رۆژا دەستنیشان كری دا هێرودێسی جلكێن خۆ یێن پاشایەتیێ كرنە بەر خۆ و ل سەر تەختی روینشت و گۆتارەك پێشكێشی وان كر.</verse>
				<verse number="22">مللەتی گازی كر: «ئەڤە دەنگێ خوداوەندەكیە، نە دەنگێ مرۆڤانە!»</verse>
				<verse number="23">د گاڤێ دا فریشتەیەكێ خودانی دربەك لێدا، چنكو وی مەزناهی بۆ خودێ نەدانا، ئینا كرمان ئەو خوار و مر!</verse>
				<verse number="24">لێ پەیڤا خودێ گەشە بوو و پتر بەڵاڤ دبوو.</verse>
				<verse number="25">بارناباس و شائوولی كارێ خۆ ب دویماهی ئینا و ژ ئورشەلیمێ ڤەگەڕیانەڤە و یوحەننایێ ناڤدار ب ‹مەرقۆس› ل گەل وان بوو.</verse>
			</chapter>
			<chapter number="13">
				<verse number="1">د جڤاكا باوەردارێن مەسیحی دا ل ئەنتاكیایێ چەندین پێغەمبەر و مامۆستا هەبوون: بارناباس، شەمعونێ كو دبێژنێ نیگەر ، لوكیۆس ژ قەیرەوانێ، مەنایینێ كو هەر ژ زاڕۆكینی ل گەل هێرودێسێ دەستهەلاتدار مەزن بووی و شائوول.</verse>
				<verse number="2">ل دەمێ ئەو ب رۆژی و خودان دپەرست، گیانێ پیرۆز گۆتێ: «بۆ من بارناباسی و شائوولی بۆ وی كارێ من داخوازا وان كری تەرخان بكەن.»</verse>
				<verse number="3">ئەڤجا وان رۆژی گرتن و نڤێژ كرن و دەستێن خۆ دانانە سەر، پاشی ئەو ب رێ ئێخستن.</verse>
				<verse number="4">دەمێ گیانێ پیرۆز ئەو هنارتین، ژۆردا چوونە سەلوكیایێ و ب گەمیێ دەربازی قوبرسێ بوون.</verse>
				<verse number="5">دەمێ گەهشتینە سەلامیس ، پەیڤا خودێ د كنیشتەیێن جوهیان دا راگەهاند و یوحەننا ژی بۆ هاریكاریێ ل گەل وان بوو.</verse>
				<verse number="6">ئەو ل هەمی گزیرتەیێ گەڕیان هەتا گەهشتینە پافۆس و ل وێرێ جادووگەرەكێ جوهی دیت، ئەو پێغەمبەرەكێ درەوین بوو، ناڤێ وی باریەشوع بوو.</verse>
				<verse number="7">نیاسێ سەرجیۆس پاولۆسێ حوكمڕان بوو، سەرجیۆس پاولۆس زەڵامەكێ ژیر بوو. گازی بارناباسی و شائوولی كر و داخواز ژ وان كر كو پەیڤا خودێ بۆ وی بێژن.</verse>
				<verse number="8">لێ ئێلوماسێ جادووگەر، كو وەرگێڕانا ناڤێ ویە، بەرهنگاریا وان كر، داكو بەرێ حوكمڕانی ژ باوەریێ بگوهۆڕیت.</verse>
				<verse number="9">لێ شائوولێ كو دبێژنێ پاولۆس، ژ گیانێ پیرۆز پڕ بوو و بەرێ خۆ دا جادووگەری و گۆت:</verse>
				<verse number="10">«هەی ئەوێ تژی ژ هەمی سەختەیێ و هەمی فێلبازیێ، هەی كوڕێ ئبلیسی، هەی دوژمنێ هەمی باشیێ! ما تۆ دەست ژ خواركرنا رێكێن خودانی یێن راست بەرنادەی؟</verse>
				<verse number="11">ئها ئەڤە دەستێ خودانی ل هنداڤی تەیە و دێ كۆرە بی و تا دەمەكی رۆناهیا رۆژێ نابینی.» د ج‍‌ھ دا مژ و دومان كەفتە سەر چاڤێن وی، ئەڤجا ل واران گەڕیا داخواز دكر كو ئێك دەستێ وی بگریت و بڕێڤە ببەت.</verse>
				<verse number="12">دەمێ حوكمڕانی ئەڤ چەندە دیتی، باوەری ئینا و ژ بەر فێركرنا خودانی گوهشی.</verse>
				<verse number="13">پاولۆس و هەڤالێن خۆ د دەریایێ دا ژ پافۆس بەرەڤ پەرگەیا پامفیلیایێ چوون. ل وێرێ یوحەننای ئەو هێلان و ڤەگەڕیا ئورشەلیمێ.</verse>
				<verse number="14">ئەو ژی ژ پەرگەیێ چوونە ئەنتاكیا پیسیدیایێ، ل رۆژا شەمبیێ چوونە كنیشتەیێ و روینشتنە خوارێ.</verse>
				<verse number="15">پشتی خواندنا هندەكێ ژ دەستووری و نڤیسارێن پێغەمبەران، سەرۆكێن كنیشتەیێ هنارتە دویڤ وان را و گۆتنێ: «گەلی برایان، ئەگەر هەوە پەیڤەك بۆ شیرەتكرنا كۆمبوویان هەبیت، بێژن.»</verse>
				<verse number="16">پاولۆس رابوو ژ پێرڤە و ب دەستی ئاماژە كر و گۆت: «گەلی ئیسرائیلیان و ئەوێن دی یێن ژ خودێ دترسن، گوهێ خۆ بدەنێ:</verse>
				<verse number="17">خودایێ ڤی مللەتی ئانكو ئیسرائیل، بابكالێن مە هەلبژارتن و مللەتێ مە، دەمێ ئەو ل ئاوارەیێ ل ئەردێ مسرێ، مەزن كر، پاشی ب زەندەكێ هێزدار ژ وێرێ ئینانە دەر.</verse>
				<verse number="18">نێزیكی چل ساڵان ل بیابانێ بێهنا خۆ ل وان فرە‍‌ھ كر،</verse>
				<verse number="19">پاشی حەفت مللەت ل ئەردێ كەنعان وێران كرن و ئەردێ وان وەكو میرات دا گەلێ خۆ.</verse>
				<verse number="20">ئەڤێ هەمیێ نێزیكی چوار سەد و پێنجی ساڵان ڤەكێشا. پشتی هنگی خودێ دادوەر بۆ وان راكرن، هەتا هاتنا ساموئێل پێغەمبەری.</verse>
				<verse number="21">ئینا وان داخوازا پاشایەكی كر، خودێ ژی شائوولێ كوڕێ قیشی ژ هۆزا بنیامین دا وان، بۆ چل ساڵان وی پاشایەتی ل وان كر.</verse>
				<verse number="22">پاشی خودێ ئەو لادا و داوود كرە پاشایێ وان، ئەوێ خودێ شاهدەیی ژی بۆ دای و گۆتێ: ‹من داوودێ كوڕێ یێشای دیت، زەڵامەكێ ب دلێ من، ئەوێ دێ هەمی حەزێن من ب ج‍‌ھ ئینیت.›</verse>
				<verse number="23">ژ دویندەها وی، خودێ ل گۆر سۆزا خۆ، قورتالكەرەك بۆ ئیسرائیلیان ئینا، ئەو ژی عیسایە.</verse>
				<verse number="24">بەری هاتنا وی، یوحەننای بۆ هەمی مللەتێ ئیسرائیل راگەهاند، كو ل خۆ بزڤڕن و بهێنە تافیركرن.</verse>
				<verse number="25">دەمێ یوحەننای كارێ خۆ ب دویماهی دئینا، گۆت: ‹هوین هزر دكەن ئەز كیمە؟ ئەز نە ئەوم، لێ ئەڤە ئەو دێ پشتی من هێت، ئەوێ ئەز نە هەژیمە بەندكێ پێلاڤا وی ڤەكەم.›</verse>
				<verse number="26">گەلی برایان، كوڕێن دویندەها ئیبراهیمی و ئەوێن دی یێن د ناڤ هەوە دا ژ خودێ دترسن، پەیڤا ڤێ قورتالبوونێ بۆ مە یا هاتیە هنارتن.</verse>
				<verse number="27">ژ بەر كو خەلكێ ئورشەلیمێ و سەرۆكێن وان ئەو نەنیاسی، لەوما وان ئەو داد كر و هۆسا وان پەیڤێن پێغەمبەران، یێن هەمی رۆژێن شەمبی دهێنە خواندن، ب ج‍‌ھ ئینان.</verse>
				<verse number="28">وان ئەگەرەكێ هەژی كوشتنێ ل سەر وی نەدیت، لێ د سەر هندێ را وان داخواز ژ پیلاتۆسی كر وی بكوژیت.</verse>
				<verse number="29">پشتی هەمی تشتێ ل سەر هاتیە نڤیسین، ب ج‍‌ھ ئیناین، ژ خاچێ ئینا خوارێ و دانا د گۆڕی دا.</verse>
				<verse number="30">لێ خودێ ژ ناڤ مریان راكر</verse>
				<verse number="31">و گەلەك رۆژان بۆ وان دیار بوو، یێن ژ دەڤەرا جەلیل ل گەل وی هاتبوونە ئورشەلیمێ و نوكە ئەو ل بەرامبەری خەلكی شاهدێن وینە.</verse>
				<verse number="32">ئەڤە ئەم ژی بۆ هەوە مزگینیێ رادگەهینین، كو ئەو سۆزا خودێ دایە بابكالێن مە،</verse>
				<verse number="33">وی بۆ مە، كوڕێن وان، ب ج‍‌ھ ئینا، دەمێ عیسا ژ مرنێ راكری. هەروەكو د زەبوورا دوویێ دا هاتیە نڤیسین: ‹تۆ كوڕێ منی، ئەڤرۆ من تۆ بووی.›</verse>
				<verse number="34">دەربارەی راكرنا وی یا ژ ناڤ مریان، كو ئێدی ئەو ناڤەگەڕیتە رزیبوونێ، خودێ هۆسا گۆتیە: ‹ئەز دێ وان بەرەكەتێن پیرۆز و مسۆگەر دەمە هەوە، ئەوێن من سۆز پێ دایە داوودی.›</verse>
				<verse number="35">لەوما ل پشكەكا دی یا زەبوورێ دبێژیت: ‹تۆ ناهێلی وەفادارێ تە تووشی رزیبوونێ ببیت.›</verse>
				<verse number="36">چنكو پشتی داوودی د دەمێ خۆ دا ل دویڤ حەزكرنا خودێ خزمەت كری، مر و گەهشتە بابكالێن خۆ و تووشی رزیبوونێ بوو،</verse>
				<verse number="37">لێ ئەوێ خودێ راكری، رزیبوون نەدیت.</verse>
				<verse number="38">ئەڤجا گەلی برایان، بلا ل دەڤ هەوە یا ئاشكرا بیت، كو ب رێكا ڤی مرۆڤی لێبورینا گونەهان بۆ هەوە دهێتە راگەهاندن. ب رێكا وی، هەر كەسێ باوەریێ بینیت، دێ هێتە بێگونەهكرن، ژ وان هەمی تشتێن هوین نەشیاین ب دەستوورێ مووسای، ژێ بهێنە بێگونەهكرن.</verse>
				<verse number="39"></verse>
				<verse number="40">ئەڤجا هشیار بن، داكو ئەو تشتێ پێغەمبەران گۆتی ب سەرێ هەوە نەهێت:</verse>
				<verse number="41">‹بەرێ خۆ بدەنێ، گەلی تڕانەكەران! بگوهشن و بنبڕ ببن، چنكو ئەز دێ ل سەردەمێ هەوە كارەكی كەم، كو ئەگەر ئێك بۆ هەوە بەحس بكەت، هوین ئێكجار باوەر نەكەن!› »</verse>
				<verse number="42">دەمێ پاولۆس و بارناباس دەردكەفتن، خەلكی داخواز ژ وان كر، كو شەمبیا بهێت ژی دەربارەی ڤی تشتی، بۆ وان بئاخڤن.</verse>
				<verse number="43">پشتی كۆمبوون ب دویماهی هاتی، گەلەك ژ جوهی و ئەوێن هاتبوونە سەر باوەریا جوهیان ل دویڤ پاولۆسی و بارناباسی چوون. ئەو ژی بۆ وان ئاخفتن و هاندان كو د كەرەما خودێ دا بمینن.</verse>
				<verse number="44">د شەمبیا دی دا، نێزیكی هەمی خەلكێ باژێڕی كۆمبوون، دا گوهێ خۆ بدەنە پەیڤا خودانی.</verse>
				<verse number="45">دەمێ جوهیان ئەو جەماوەر دیتی، ژ چاڤپێڕانەبوونێ پڕ بوون و ب جڤینان بەرهنگاریا ئاخفتنا پاولۆسی كر.</verse>
				<verse number="46">هنگی پاولۆسی و بارناباسی ب وێرەكی گۆت: «پێدڤی بوو ل بەراهیێ پەیڤا خودێ بۆ هەوە هاتبا گۆتن، لێ چنكو هەوە رەتكر و دیار كر كو هوین نە هەژی ژیانا هەروهەرن، ئەڤە ئەم یێ قەستا مللەتێن نەجوهی دكەین.</verse>
				<verse number="47">چنكو خودانی هۆسا فەرمان یا ل مە كری: ‹من تۆ كریە رۆناهی بۆ مللەتێن دی، دا تۆ قورتالبوونێ بگەهینییە هەر چوار كوژیێن جیهانێ.› »</verse>
				<verse number="48">دەمێ یێن نەجوهی ئەڤ چەندە بهیستی، دلخۆش بوون و پەسنا پەیڤا خودانی كرن و هەمیێن ژ بۆ ژیانا هەروهەر هاتینە دەستنیشانكرن، باوەری ئینا.</verse>
				<verse number="49">ئێدی پەیڤا خودانی ل هەمی دەڤەرێ بەڵاڤ بوو،</verse>
				<verse number="50">لێ جوهیان ژنكێن قەدرگران یێن كو هاتبوونە سەر باوەریا جوهیان و ریهسپیێن باژێڕی هاندان و تەپەسەریەك دژی پاولۆسی و بارناباسی ئاراند و ئەو ژ دەڤەرا خۆ دەرئێخستن.</verse>
				<verse number="51">ئەوان ژی تۆزا پێیێن خۆ ل سەر وان داقوتا و چوونە باژێڕێ كۆنیایێ.</verse>
				<verse number="52">ئەڤجا شاگرد ژ دلخۆشی و ژ گیانێ پیرۆز پڕ دبوون.</verse>
			</chapter>
			<chapter number="14">
				<verse number="1">ل كۆنیایێ ژی هەمان تشت چێبوو، پاولۆس و بارناباس چوونە د كنیشتەیا جوهیان ڤە و دەست ب ئاخفتنێ كر، تاكو گەلەك جوهیان و یونانیان باوەری ئینای.</verse>
				<verse number="2">لێ ئەو جوهیێن باوەری نەئینای، مێشكێ نەجوهیان د سەردا بر و دژی برایان ئاراندن،</verse>
				<verse number="3">لەوما ئەو بۆ دەمەكێ درێژ مانە ل وێرێ و بێ ترس مزگینی دەربارەی خودانی ددا، خودانی ژی ب نیشان و مەندەهۆشیێن ل سەر دەستێ وان كرین، پەیڤا كەرەما خۆ دسەلماند.</verse>
				<verse number="4">خەلكێ كۆنیایێ ژی بوونە دوو پشك: هندەك ل گەل جوهیان بوون، هندەك ژی ل گەل هەردوو هنارتیان بوون.</verse>
				<verse number="5">هنگی هندەكێن نەجوهی و جوهیان ل گەل سەرۆكێن خۆ بڕیار دا كو هنارتیان كرێت و بەرباران بكەن،</verse>
				<verse number="6">ئینا وان ب وێ چەندێ زانی و رەڤینە باژێڕێن هەرێما لوكاونیایێ: لیسترا و دەربە و دەوروبەرێن وان.</verse>
				<verse number="7">ل وێرێ دەست ب گەهاندنا مزگینیێ كر.</verse>
				<verse number="8">ل لیسترا، زەڵامەك هەبوو، هەر ژ ژدایكبوونا خۆ یێ فاڵنجی بوو، چ جاران بڕێڤە نەچووبوو.</verse>
				<verse number="9">ئەو یێ روینشتی بوو و گوهێ خۆ ددا ئاخفتنا پاولۆسی. پاولۆسی بەرێ خۆ دایێ و دیت كو وی باوەری یا هەی ساخ ببیت،</verse>
				<verse number="10">ب دەنگەكێ بلند گۆتێ: «رابە، ل سەر پێیێن خۆ راوەستە!» ئەو زەڵام راست رابوو ژ پێرڤە و دەست ب بڕێڤەچوونێ كر.</verse>
				<verse number="11">دەمێ ئامادەبوویان دیتی كا پاولۆسی چ كر، ب زمانێ لوكاونیایی كرنە گازی و گۆتن: «خوداوەند ل سەر شێوەیێ مرۆڤان بۆ مە هاتنە خوارێ.»</verse>
				<verse number="12">گۆتنە بارناباسی زەیۆس و گۆتنە پاولۆسی هەرمس ، چنكو ئەو ئاخفتنكەرێ سەرەكی بوو.</verse>
				<verse number="13">كاهنێ زەیۆسی ژی، ئەوێ كو پەرستگەها وی ب رەخ باژێڕی ڤە، دەستكێن گولان و گا ئینانە د دەرگەهان دا، وی دڤیا ل گەل خەلكی بۆ هنارتیان بكەتە قوربان،</verse>
				<verse number="14">لێ دەمێ هەردوو هنارتیان، بارناباسی و پاولۆسی، گو‍‌ھ ل ڤێ چەندێ بووی، جلكێن خۆ دڕاندن و ب لەز چوونە نك كۆمبوویان و گازی كر</verse>
				<verse number="15">و گۆتن: «گەلی جوامێران، بۆچی هوین ڤێ دكەن؟ ئەم ژی وەكو هەوە مرۆڤین، مزگینیێ دگەهینینە هەوە، كو هوین ڤان تشتێن پویچ بهێلن و بۆ خودایێ زیندی ڤەگەڕن، ئەوێ ئەرد و ئەسمان و دەریا و هەمی تشتێن تێدا چێكرین،</verse>
				<verse number="16">ئەوێ ل سەردەمێن بوری هێلای كو هەر مللەتەك ل سەر رێیا خۆ بچیت،</verse>
				<verse number="17">لێ ئەوی خۆ بێ شاهد نەهێلا: چاكی كر و ژ ئەسمانی باران باراند و وەرزێن بەرهەمدار دانە هەوە، دلێ هەوە ژ خوارن و خۆشیێ تێر كر.»</verse>
				<verse number="18">ب ڤێ ئاخفتنێ و ل گەل هەوڵدانەكا زۆر، ئەو شیان وە ل خەلكی بكەن كو قوربانان بۆ وان پێشكێش نەكەن.</verse>
				<verse number="19">پاشی هندەك جوهی ژ ئەنتاكیایێ و كۆنیایێ هاتن و خەلك قاییل كر و پاولۆس بەرباران كر تاكو وان هزر كری یێ مری و خڕاندە ژ دەرڤەی باژێڕی.</verse>
				<verse number="20">لێ دەمێ شاگرد لێ كۆم بووین، رابوو و ڤەگەڕیا باژێڕی و ل رۆژا د دویڤ دا، ل گەل بارناباسی چوو باژێڕێ دەربە.</verse>
				<verse number="21">پشتی مزگینی گەهاندیە خەلكێ دەربە و گەلەك ژ وان كرینە شاگرد، ڤەگەڕیانە لیسترا و ژ وێرێ بۆ كۆنیایێ و پاشی بۆ ئەنتاكیایێ،</verse>
				<verse number="22">وان دلێ شاگردان خورت دكر و ئەو هانددان كو د باوەریێ دا د خۆڕاگر بن و گۆتە وان: «دڤێت ئەم د گەلەك تەنگاڤیان را دەرباز ببین، دا بچینە د پاشایەتیا خودێ دا.»</verse>
				<verse number="23">بۆ وان ل هەر جڤاكەكا باوەرداران ریهسپی دانان و ل گەل رۆژی گرتنێ نڤێژ كرن و هەمی دانە دەستێ خودانی، یێ كو وان باوەری پێ ئینابوو.</verse>
				<verse number="24">پاشی د دەڤەرا پیسیدیایێ را دەرباز بوون و گەهشتنە هەرێما پامفیلیایێ</verse>
				<verse number="25">و ل باژێڕێ پەرگەیێ مزگینیا پەیڤا خودێ راگەهاند و چوونە ئەنتالیایێ.</verse>
				<verse number="26">ژ وێرێ ب گەمیێ ڤەگەڕیانە ئەنتاكیایێ، ئەو جهێ كو ل وێرێ رادەستی كەرەما خودێ هاتبوونە كرن، بۆ وی كارێ وان ئەنجامدای.</verse>
				<verse number="27">دەمێ گەهشتین، وان جڤاكا باوەرداران كۆم كر و بەحسێ وان هەمی تشتان كر، ئەوێن خودێ ل سەر دەستێ وان كرین و كا چەوا وی دەرگەهێ باوەریێ بۆ نەجوهیان ژی ڤەكر</verse>
				<verse number="28">و بۆ دەمەكێ درێژ ل گەل شاگردان ل وێرێ مان.</verse>
			</chapter>
			<chapter number="15">
				<verse number="1">هندەك كەس ژ دەڤەرا یەهودیایێ خواركەفتنە ئەنتاكیایێ و دەست ب فێركرنا برایان كر و گۆتن: «ئەگەر هوین ل دویڤ داب و نەریتێن مووسای نیشا هەوە داین نەهێنە سونەتكرن، هوین نەشێن قورتال ببن.»</verse>
				<verse number="2">لێ د ناڤبەرا وان و پاولۆسی و بارناباسی دا، گەنگەشە و دانوستاندنەكا دژوار چێبوو، پشتی هنگی پاولۆس و بارناباس ل گەل هندەك باوەردارێن دی هاتنە دەستنیشانكرن، كو سەربكەڤنە ئورشەلیمێ و ل دۆر ڤی بابەتی چاڤپێكەفتنێ ل گەل هنارتی و ریهسپیان بكەن.</verse>
				<verse number="3">ئەڤجا پشتی جڤاكا باوەرداران ئەو ب رێ ئێخستین، ئەو د دەڤەرێن فینیقیا و سامەریایێ را دەرباز دبوون و رادگەهاند كو نەجوهیان ژی باوەری ب مەسیحی ئینا، وان دلخۆشكرنەكا مەزن بۆ هەمی برایان پەیدا كر.</verse>
				<verse number="4">دەمێ گەهشتینە ئورشەلیمێ، جڤاكا باوەرداران و هنارتی و ریهسپیان بخێرهاتن لێ كر، وان ژی بەحسێ ئەوان تشتان كر، یێن خودێ ل سەر دەستێ وان كرین.</verse>
				<verse number="5">لێ هندەكێن كو ژ رێبازا فەریسیان بوون و باوەری ب عیسای ژی ئینابوو، رابوون و گۆتن: «دڤێت ئەو بهێنە سونەتكرن و فەرمان ل وان بهێتە كرن كو دەستوورێ مووسای ب ج‍‌ھ بینن.»</verse>
				<verse number="6">ئینا هنارتی و ریهسپی كۆمبوون، دا دانوستاندنێ دەربارەی ڤێ چەندێ بكەن.</verse>
				<verse number="7">پشتی گەنگەشەیەكا درێژ، پەترۆس رابوو و گۆتە وان: «گەلی برایان، هەروەكو هوین دزانن ژ بەری دەمەكێ درێژ، خودێ د ناڤبەرا هەوە دا ئەز هەلبژارتم، كو مللەتێن نەجوهی پەیڤا مزگینیێ ژ دەڤێ من ببهیسن و باوەریێ بینن.</verse>
				<verse number="8">خودێ، ئەوێ دزانیت كا د دلان دا چ هەیە، وەك نیشانا رازیبوونێ ژ وان، گیانێ پیرۆز دا وان ژی، هەروەكو دایە مە.</verse>
				<verse number="9">ئەوی ب باوەریێ دلێ وان پاقژ كر و هۆسا چ جوداهی نەئێخستە د ناڤبەرا مە و وان دا.</verse>
				<verse number="10">ئەڤجا بۆچی هوین خودێ تاقی دكەن، كو نیركی دداننە سەر ستۆیێ شاگردان، ئەو نیركێ بابێن مە نەشیاین و مە ژی نەشیای هەلگرین؟</verse>
				<verse number="11">لێ مە باوەری هەیە، كو ئەم و ئەو ژی، دێ ب كەرەما خودان عیسای قورتال بین.»</verse>
				<verse number="12">هنگی هەمی ئامادەبووی بێدەنگ بوون و گوهێ خۆ دانە بارناباسی و پاولۆسی، ئەوێن نیشان و مەندەهۆشی، یێن كو خودێ ل سەر دەستێ وان د ناڤ مللەتێن نەجوهی دا كرین، ڤەدگێڕان.</verse>
				<verse number="13">پشتی ژ ئاخفتنێ ب دویماهی هاتین، یەعقوبی بەرسڤ دا و گۆت: «گەلی برایان، گوهێ خۆ بدەنە من:</verse>
				<verse number="14">شەمعونی دیار كر، كا چەوا ژ بۆ جارا ئێكێ، خودێ پویتە ب مللەتێن نەجوهی دا، داكو ژ وان خەلكەكی بۆ ناڤێ خۆ پەیدا بكەت.</verse>
				<verse number="15">ئەڤ چەندە ل گەل گۆتنێن پێغەمبەران ژی یا رێككەفتیە، هەروەكو هاتیە نڤیسین:</verse>
				<verse number="16">‹پشتی ڤێ ئەز دێ ڤەگەڕم و خیڤەتا داوودی یا كەفتی ڤەدەمەڤە، كاڤلێن وێ دێ ئاڤا كەمەڤە و نویژەن كەم،</verse>
				<verse number="17">داكو مرۆڤێن مایی و هەمی نەجوهیێن ناڤێ من ل سەر وان، قەستا خودانی بكەن. ئەڤە ئاخفتنا خودانیە، ئەوێ ڤان تشتان دكەت</verse>
				<verse number="18">یێن كو هەر ژ كەڤن دا هاتینە زانین. ›</verse>
				<verse number="19">لەوما ئەز ب فەر دبینم كو ئەم گرانیێ نەئێخینە سەر ملێ ئەو كەسێن ژ نەجوهیان بۆ خودێ ڤەدگەڕن،</verse>
				<verse number="20">لێ ئەم بۆ وان نامەیەكێ بنڤیسین كو ئەو خۆ ژ هەڕماتیێن پووتان و دەهمەنپیسیێ و گیانەوەرێن خەندقاندی و خوینێ دویر بئێخن.</verse>
				<verse number="21">چنكو هەر ژ كەڤن دا، ل هەر باژێڕەكی، دەستوورێ مووسای دهێتە راگەهاندن و ل هەمی شەمبیان د ناڤ كنیشتەیان دا دهێتە خواندن.»</verse>
				<verse number="22">هنگی هنارتی و ریهسپیان ل گەل هەمی جڤاكا باوەرداران بڕیار دا، كو چەند زەڵامان ژ ناڤ خۆ هەلبژێرن، دا ل گەل پاولۆس و بارناباسی بهنێرنە ئەنتاكیایێ. ئینا یەهودا یێ كو دبێژنێ بارساباس و سیلاس هەلبژارتن، كو د ناڤ برایان دا د رێزدار بوون.</verse>
				<verse number="23">ئەڤ نامەیە ب دەستێ وان هنارت: «ژ برایێن هەوە هنارتی و ریهسپیان، بۆ برایێن باوەردار ژ مللەتێن نەجوهی ل ئەنتاكیا، سوریا و كیلیكیایێ: سڵاڤ.</verse>
				<verse number="24">مە یێ بهیستی كو هندەك كەس ژ مە، بێی كو ئەم وان بهنێرین، یێن هاتینە نك هەوە و ب گۆتنێن خۆ هوین دلتەنگ كرینە و هزرێن هەوە ئالۆز كرینە.</verse>
				<verse number="25">ئەڤجا مە هەمیان پێكڤە بڕیار دا، كو چەند زەڵامان هەلبژێرین و ل گەل هەڤالێن مە یێن خۆشتڤی بارناباسی و پاولۆسی بهنێرینە نك هەوە،</verse>
				<verse number="26">ئەوێن ژ بۆ ناڤێ خودانێ مە عیسایێ مەسیح ژیانا خۆ ئێخستییە د مەترسیێ دا.</verse>
				<verse number="27">ئەڤجا مە یەهودا و سیلاس هنارتن، دا هەمان تشتی ب دەڤێ خۆ ژی بێژنە هەوە،</verse>
				<verse number="28">چنكو گیانێ پیرۆز و مە ژی ب باش دیت، كو ئەم بارەكێ گرانتر نەدانینە سەر ملێن هەوە، ژبلی ڤان تشتێن پێدڤی:</verse>
				<verse number="29">هوین خۆ ژ خوارنێن بۆ پووتان هاتینە پێشكێشكرن، خوینێ، گیانەوەرێن خەندقاندی و دەهمەنپیسیێ دویر بئێخن. ئەگەر هوین خۆ ژ ڤان تشتان بپارێزن، هوین دێ باش كەن. بخێر بمینن.»</verse>
				<verse number="30">ئەو هاتنە ب رێ ئێخستن و خواركەفتنە ئەنتاكیایێ، وان هەمی باوەردار كۆمكرن و نامە گەهاندە وان.</verse>
				<verse number="31">دەمێ وان خواندی، ژ بەر هاندانا تێدا هاتی، دلخۆش بوون.</verse>
				<verse number="32">یەهودا و سیلاسی، كو ئەو ب خۆ ژی پێغەمبەر بوون، گەلەك بۆ وان ئاخفتن و ب ڤی شێوەی هاندانا برایان كر و ب هێز ئێخستن.</verse>
				<verse number="33">پشتی دەمەكی ل وێرێ ماین، برایان ب ئاشتیانە ئەو ب رێ ئێخستنە نك ئەوێن كو ئەو هنارتبوون.</verse>
				<verse number="34">لێ سیلاسی دیت كو باشترە ئەو ل وێرێ بمینیت.</verse>
				<verse number="35">پاولۆس و بارناباس ژی ل ئەنتاكیایێ مان و ل گەل گەلەكێن دی پەیڤا خودانی ددا فێركرن و رادگەهاند.</verse>
				<verse number="36">پشتی چەند رۆژان، پاولۆسی گۆتە بارناباسی: «دا ڤەگەڕین و سەرەدانا خویشك و برایان بكەین ل هەر باژێڕەكێ مە مزگینیا پەیڤا خودانی لێ راگەهاندی، دا بزانین كا ئەو د چەوانن.»</verse>
				<verse number="37">بارناباسی حەز كر كو یوحەننایێ دبێژنێ مەرقۆس ل گەل خۆ ببەن،</verse>
				<verse number="38">لێ پاولۆس یێ رژد بوو وی ل گەل خۆ نەبەن، یێ كو ل پامفیلیایێ ژ وان ڤەقەتیای و ل گەل وان نەچوویە كاری.</verse>
				<verse number="39">ناكۆكیەكا وەسا د ناڤبەرا وان دا چێبوو، تا ژ ئێك جودا بووین. ئەڤجا بارناباسی مەرقۆس بر و ب گەمیێ چوو قوبرسێ.</verse>
				<verse number="40">پاولۆسی ژی سیلاس هەلبژارت و ب رێ كەفت، پشتی برایان ئەو رادەستی كەرەما خودانی كری.</verse>
				<verse number="41">د ناڤ سوریا و كیلیكیایێ دا دگەڕیا و جڤاكێن باوەرداران قاییم دكرن.</verse>
			</chapter>
			<chapter number="16">
				<verse number="1">پاشی پاولۆس گەهشتە دەربە، پشتی هنگی گەهشتە لیسترا، ل وێرێ شاگردەك ب ناڤێ تیمۆتاوس هەبوو، دایكا وی جوهی بوو و باوەری ب مەسیحی هەبوو، لێ بابێ وی یونانی بوو.</verse>
				<verse number="2">تیمۆتاوسی د ناڤ برایێن باژێڕێ لیسترا و كۆنیایێ دا ناڤودەنگەكێ باش هەبوو.</verse>
				<verse number="3">پاولۆسی حەز دكر وی ل گەل خۆ ببەت، ئینا ژ بەر جوهیێن وێ دەڤەرێ سونەت كر، چنكو هەمیان دزانی بابێ وی یونانیە.</verse>
				<verse number="4">ئەو ژ باژێڕەكی بۆ باژێڕەكی دگەڕیان و بڕیارێن ریهسپی و هنارتیان ل ئورشەلیمێ داین، بۆ وان رادگەهاندن، دا ئەو پێگیریێ پێ بكەن.</verse>
				<verse number="5">ب ڤی ئاوایی جڤاكێن باوەرداران د باوەریێ دا موكمتر لێ دهاتن و رۆژ بۆ رۆژێ ژمارەیا باوەرداران پتر لێ دهات.</verse>
				<verse number="6">ئەو د ناڤبەرا هەرێمێن فریگیە و گالاتیا را دەرباز بوون، چنكو گیانێ پیرۆز وەنەكر پەیڤێ ل هەرێما ئاسیا بەڵاڤ بكەن.</verse>
				<verse number="7">دەمێ گەهشتینە هەرێما میسیا، وان هەوڵدا بچنە د هەرێما بیتینیایێ دا، لێ گیانێ عیسای نەهێلا.</verse>
				<verse number="8">د میسیا را چوون و گەهشتنە باژێڕێ ترویاس.</verse>
				<verse number="9">ب شەڤێ بینینەك بۆ پاولۆسی دیار بوو، تێدا مرۆڤەكێ مەقدۆنی یێ راوەستیای بوو، ژ دل هیڤی ژێ دكرن و دگۆتێ: «دەربازی مەقدۆنیا ببە و هاریكاریا مە بكە.»</verse>
				<verse number="10">پشتی وی ئەو بینین دیتی، ئێكسەر مە خۆ ئامادە كر بچینە مەقدۆنیایێ، چنكو مە تێ ئینا دەر كو خودێ گازی مە كر، دا مزگینیێ بدەینە خەلكێ وێ دەڤەرێ.</verse>
				<verse number="11">ئەم ژ ترویاس ب گەمیێ راست چووینە ساموتراكیێ، ل رۆژا پاشتر چووینە نیاپۆلیس.</verse>
				<verse number="12">ژ وێرێ ئەم چووینە باژێڕێ فیلیپی، كو باژێڕەكێ دەڤەرا ئێكێ یا مەقدۆنیایێ بوو و كۆلۆنیەكا رۆمایی بوو و بۆ چەند رۆژان ئەم ل وێرێ ماین.</verse>
				<verse number="13">ل رۆژا شەمبیێ ئەم ژ دەرگەهێ باژێڕی دەركەفتین و چووینە جهەكی ل سەر رویباری، ئەم د وێ باوەریێ دا بووین كو وێرێ جهێ نڤێژێ بوو، ئەڤجا ئەم روینشتین و ل گەل وان ژنكێن كۆم بووی ئاخفتین.</verse>
				<verse number="14">ژنكەكا خودێپەرێس گوهداریا مە دكر، ناڤێ وێ لیدیا بوو، خەلكا باژێڕێ تیاتیرا بوو، وێ بازرگانی ب پەڕوكێ بنەفشی دكر، خودانی دلێ وێ ڤەكربوو داكو گوهداریا ئاخفتنێن پاولۆسی بكەت.</verse>
				<verse number="15">پشتی ل گەل خێزانا خۆ هاتیە تافیركرن، هیڤی ژ مە كر و گۆت: «ئەگەر هوین وەكو باوەردارەكا خودانی من بهژمێرن، وەرنە مالا من و ل وێرێ بمینن.» ئەڤجا وێ ئەم نەچار كرین.</verse>
				<verse number="16">رۆژەكێ ئەم دچووینە جهێ نڤێژكرنێ، كچكەكا خزمەتكار یا گیانێ خێڤزانكیێ تێدا، كەفتە راستا مە، وێ ب كارێ خێڤزانكیێ مفایەكێ مەزن دگەهاندە خودانێن خۆ.</verse>
				<verse number="17">ئەو ب دویڤ پاولۆسی و مە كەفت و گازی دكر: «ئەڤ مرۆڤە بەنیێن خودایێ هەری بلندن، بۆ هەوە رێكا قورتالبوونێ ددەنە نیاسین.»</verse>
				<verse number="18">ئەوێ ئەڤ چەندە بۆ گەلەك رۆژان دووبارە دكر، ئەڤجا پاولۆس بێزار بوو و گۆتە گیانی: «ب ناڤێ عیسایێ مەسیح، فەرمانێ ل تە دكەم، كو ژێ دەركەڤی.» ئێكسەر ژێ دەركەفت.</verse>
				<verse number="19">دەمێ خودانێن وێ دیتی، كو ئێدی ئەو مفای ژ وێ وەرناگرن، پاولۆس و سیلاس گرتن و راكێشانە بەر سینگێ دەستهەلاتداران ل گۆڕەپانا باژێڕی.</verse>
				<verse number="20">دەمێ ئیناینە نك دادوەران، گۆتن: «ئەڤ زەڵامە جوهینە و یێ باژێڕێ مە تێك ددەن</verse>
				<verse number="21">و فێری هندەك داب و نەریتان دكەن، كو نابیت ئەم رۆمایی پێ رازی ببین و پێگیریێ پێ بكەین.»</verse>
				<verse number="22">ئەڤجا خەلكی پێكڤە هێرش كرە سەر وان، دادوەران ژی جلكێن وان د بەر دا ئینان و فەرمان كر كو ب داران بهێنە قوتان.</verse>
				<verse number="23">پشتی ئەو گەلەك قوتاین، هاڤێتنە د زیندانێ دا و فەرمان ل ئەفسەرێ زیندانێ كر، كو باش نوبەداریێ لێ بگریت.</verse>
				<verse number="24">ئەوی ژی دەمێ ئەڤ فەرمانە وەرگرتی، ئەو هاڤێتنە د ئاسێترین ژۆرا زیندانێ دا و پێیێن وان بەند كرن.</verse>
				<verse number="25">ل نێزیكی نیڤا شەڤێ، پاولۆس و سیلاسی نڤێژ دكرن و ستران ب مەزناهیا خودێ دگۆتن و زیندانیان گوهێ خۆ ددایێ.</verse>
				<verse number="26">ژ نشكەكێ ڤە بیڤەلەرزەكا دژوار بنیاتێن زیندانێ تێك هەژاندن، ئێكسەر هەمی دەرگە‍‌ھ ڤەبوون و بەندێن هەمی زیندانیان كەفتن.</verse>
				<verse number="27">ئەفسەرێ زیندانێ هشیار بوو، دەمێ دیتی دەرگەهێن زیندانێ د ڤەكرینە، هزركر كو هەمی گرتی یێن رەڤین، ئێكسەر شیرێ خۆ هەلكێشا و چ نەمابوو خۆ بكوژیت،</verse>
				<verse number="28">لێ پاولۆسی ب دەنگەكێ بلند لێ كرە هەوار: «چ زیانێ نەگەهینە خۆ، ئەم هەمی یێ ل ڤێرێ!»</verse>
				<verse number="29">ئینا ئەفسەری داخوازا رۆناهیەكێ كر و ب لەز ب ژۆر كەفت و ژ ترسا دا دلەرزی و خۆ هاڤێتە بەر پێیێن پاولۆس و سیلاسی.</verse>
				<verse number="30">پاشی ئەو برنە ژ دەرڤە و پرسیار ژ وان كر: «ئەزبەنی، پێدڤیە ئەز چ بكەم، دا قورتال ببم؟»</verse>
				<verse number="31">وان بەرسڤ دا: «باوەریێ ب خودان عیسای بینە، تۆ و خێزانا خۆ دێ قورتال بن!»</verse>
				<verse number="32">پاشی مزگینیا پەیڤا خودانی گەهاندە وی و هەمیێن ل مالا وی.</verse>
				<verse number="33">هەر د وی دەمێ شەڤێ دا ئەفسەرێ زیندانێ ئەو برن و برینێن وان شویشتن. ئێكسەر ئەو و هەمی خێزانا وی هاتنە تافیركرن.</verse>
				<verse number="34">پاشی برنە مالا خۆ و سفرە دانا بەر وان، ئینا ئەو و هەمی خێزانا وی گەلەك دلخۆش بوون، چنكو باوەری ب خودێ ئینا.</verse>
				<verse number="35">دەمێ بوویە سپێدە، دادوەران هندەك سەربازێن خۆ هنارتنە نك ئەفسەرێ زیندانێ و گۆتنێ: «وان هەردوو كەسان بەردە.»</verse>
				<verse number="36">ئەڤجا ئەفسەری گۆتە پاولۆسی: «دادوەران فەرمان یا هنارتی كو هوین بهێنە بەردان، ئەڤجا نوكە وەرنە ژ دەرڤە و ب خێر بچن!»</verse>
				<verse number="37">لێ پاولۆسی گۆتە وان: «ئەم بێ دادگەهكرن، ل پێش چاڤێن خەلكی داینە بەر داران، هەر چەندە ئەم هەڤوەڵاتیێن رۆمایینە و ئەم كرینە د زیندانێ دا، نوكە چەوا ب دزی ڤە دێ مە دەرئێخن؟ نەخێر! بلا ئەو ب خۆ بهێن و مە بەردەن!»</verse>
				<verse number="38">سەربازان ئەڤ چەندە گەهاندە دادوەران، ئەڤجا دەمێ زانی كو هەردوو رۆمایینە، ئەو ترسیان،</verse>
				<verse number="39">ئینا هاتن و داخوازا لێبورینێ ژێ كر و هەردوو دەرئێخستن و داخواز ژێ كر كو ژ باژێڕی دەركەڤن.</verse>
				<verse number="40">ئەڤجا ئەو ژ زیندانێ دەركەفتن و چوونە مالا لیدیایێ. ئینا ل وێرێ خویشك و برا دیتن و ئەو هاندان و ژ باژێڕی دەركەفتن.</verse>
			</chapter>
			<chapter number="17">
				<verse number="1">پاولۆس و سیلاس د ئەمفیپۆلیس و ئەپولونیایێ را بورین و گەهشتنە سالونیكی. ل وێرێ كنیشتەیەكا جوهیان هەبوو.</verse>
				<verse number="2">ئینا پاولۆس، وەكو هەر جار، چوو د كنیشتێ ڤە و د سێ رۆژێن شەمبی دا ب بەلگەیێن نڤیسارێن پیرۆز دانوستاندن ل گەل وان دكر.</verse>
				<verse number="3">وی بۆ وان شڕۆڤە دكر و دسەلماند كو پێدڤی بوو مەسیح ئازارێ بكێشیت و ژ ناڤ مریان راببیت و گۆت: «ئەڤ عیسایێ كو ئەز بۆ هەوە ددەمە نیاسین، ئەو مەسیحە.»</verse>
				<verse number="4">هندەك ژ ئامادەبوویان قاییل بوون و خۆ دانە ل گەل پاولۆسی و سیلاسی، ل گەل جەماوەرەكێ مەزن ژ یونانیێن خودێپەرێس و ژمارەیەكا نە یا كێم ژ ژنكێن قەدرگران.</verse>
				<verse number="5">لێ چاڤێن جوهیان پێ رانەبوون و ژ كەسێن بكێرنەهاتی یێن بازاڕی هندەك مرۆڤێن خراب ئینان، جەماوەرەك كۆم كر و تێكدان د باژێڕی دا پەیدا كر. پاشی وان هێرش كرە سەر مالا یاسونی، دا پاولۆس و سیلاسی راكێشنە بەر دەستێ خەلكی.</verse>
				<verse number="6">دەمێ هەردوو ل وێرێ نەدیتین، یاسون و هندەك برایێن دی راكێشانە بەر دەستێ دەستهەلاتدارێن باژێڕی و دكرنە گازی: «ئەڤ كەسێن جیهان سەروبن كری، هاتنە ڤێرێ ژی،</verse>
				<verse number="7">یاسونی ئەو یێن مێڤان كرین. رەفتارا وان هەمیان دژی فەرمانێن قەیسەریە، كو دبێژن پاشایەكێ دی هەیە ناڤێ وی عیسایە.»</verse>
				<verse number="8">ئەوان ب ڤێ گۆتنێ خەلك و دەستهەلاتدارێن باژێڕی ئازراندن.</verse>
				<verse number="9">ئینا پارە وەك گەرەو ژ یاسونی و یێن د گەل دا ستاندن، پاشی بەردان.</verse>
				<verse number="10">هەر وێ شەڤێ، برایان پاولۆس و سیلاس بۆ بیرییە ب رێ ئێخستن. دەمێ ئەو گەهشتینە وێرێ، چوونە د كنیشتەیا جوهیان ڤە.</verse>
				<verse number="11">ئەڤ جوهییە ژ یێن ل سالونیكی جوامێرتر بوون، وان پەیڤا خودێ گەلەك ب گەرمی وەرگرت و رۆژانە نڤیسار دخواندن، دا بزانن كا فێركرنا پاولۆس و سیلاسی یا راست بوو یان نە.</verse>
				<verse number="12">ئەڤجا گەلەك ژ وان باوەری ئینا، هەروەسا ژمارەیەكا نە یا كێم ژ ژنكێن یونانی یێن قەدرگران و زەڵامان ژی.</verse>
				<verse number="13">دەمێ جوهیێن سالونیكی زانی كو پاولۆس یێ مزگینیا پەیڤا خودێ ل بیرییە ژی بەڵاڤ دكەت، هاتن و ل وێرێ ژی خەلك ئازراند و تێكدان پەیدا كر.</verse>
				<verse number="14">هەر د وی دەمی دا برایان پاولۆس بەرەڤ دەریایێ ب رێ ئێخست، لێ سیلاس و تیمۆتاوس ل وێرێ مان.</verse>
				<verse number="15">ئەوێن پاولۆس دگەهاند، هەتا ئەسینا ل گەل چوون و پشتی فەرمانەك بۆ سیلاسی و تیمۆتاوسی ژ وی وەرگرتی، كو ب زویترین دەم بهێنە نك وی، ئەو ڤەگەڕیان.</verse>
				<verse number="16">دەمێ پاولۆسی ل ئەسینا چاڤەڕێیا وان دكر، گەلەك دلتەنگ بوو، چنكو وی دیت باژێڕ ژ پووتان یێ پڕە.</verse>
				<verse number="17">ئینا ل كنیشتەیێ دانوستاندن دكر ل گەل جوهیان و ئەوێن هاتینە سەر باوەریا جوهیان، هەروەسا وی رۆژانە دانوستاندن ل گەل وان كەسان دكر، ئەوێن ل بازاڕی دكەفتنە رێیا وی.</verse>
				<verse number="18">ئەڤجا هندەك فەیلەسوفێن ئەپیقوری و رەواقی ل گەل وی كەفتنە گەنگەشەیێ و هندەك ژ وان گۆت: «ئەڤی پڕبێژی دڤێت چ ببێژیت؟» هندەكێن دی گۆتن: «یا دیارە ئەڤە راگەهاندنێ بۆ خوداوەندێن بیانی دكەت.» چنكو وی مزگینی دەربارەی عیسای و رابوونا مریان ددا وان.</verse>
				<verse number="19">ئەڤجا ئەو بر و چوونە ئەریوپاگۆسێ و گۆتنێ: «ئەرێ ئەم دشێین بزانین ئەو فێركرنێن نوی یێن تۆ رادگەهینی چنە؟</verse>
				<verse number="20">ئەم یێ تشتێن سەیر ژ تە دبهیسین، مە دڤێت بزانین رامانا وان چیە؟»</verse>
				<verse number="21">چنكو هەمی خەلكێ ئەسینا و بیانیێن ل وێرێ د ئاكنجی، د دەمێ خۆ یێ ڤاڵا دا خۆ ب چڤە مژویل نەدكر، ژبلی گۆتن و بهیستنا هزر و بیرێن نوی.</verse>
				<verse number="22">ئینا پاولۆس ل نیڤا ئەریوپاگۆسێ راوەستیا و گۆت: «گەلی خەلكێ ئەسینا، ئەز یێ دبینم هوین ژ هەمی لایان ڤە، گەلەك د ئاییندارن،</verse>
				<verse number="23">چنكو دەمێ ئەز دگەڕیام و من باش بەرێ خۆ ددا تشتێن هوین دپەرێسن، من قوربانگەهەك دیت، ل سەر نڤیسی بوو: ‹بۆ خودایەكێ نەنیاس.› ئەڤجا ئەڤ خودایێ هوین دپەرێسن و نانیاسن، ئەز وی بۆ هەوە ددەمە نیاسین.</verse>
				<verse number="24">ئەو خودایێ جیهان و هەر تشتێ تێدا چێكرین، ئەو خودانێ ئەرد و ئەسمانیە و د پەرستگەهێن دەستكردێن مرۆڤان دا ئاكنجی نابیت.</verse>
				<verse number="25">ب دەستێن مرۆڤان ژی ناهێتە خزمەت كرن، هەروەكو وی پێدڤی ب تشتەكی هەبیت، چنكو ئەو ب خۆ ژیانێ و هەناسەیێ و هەر تشتەكی ددەتە هەمیان.</verse>
				<verse number="26">وی هەمی مللەتێن جیهانێ ژ ئێك كەس چێكرن، كو ل سەر رویێ ئەردی هەمیێ ئاكنجی ببن و دەم و سنوورێن ئاكنجیبوونا وان دانان،</verse>
				<verse number="27">دا ل خودێ بگەڕن، بەلكو ب لەپەقوتێ ڤێ بكەڤن، هەر چەندە ب راستی ئەو ژ هەر ئێك ژ مە نە یێ دویرە.</verse>
				<verse number="28">چنكو ‹ب وی ئەم دژین و دلڤین و یێن هەین ،› هەروەكو هندەك هەلبەستڤانێن هەوە ژی گۆتی: ‹ئەم ژی ژ دویندەها وینە.›</verse>
				<verse number="29">ئەڤجا، ژ بەر كو ئەم دویندەها خودێینە، پێدڤیە ئەم هزر نەكەین كو خودینی وەكو زێڕی، یان زیڤی، یان بەرییە، كو ب شارەزایی و هونەرێ مرۆڤەكی هاتبیتە نەخشكرن!</verse>
				<verse number="30">خودێ بەرێ خۆ ل سەردەمێن نەزانینێ گرت، لێ نوكە ئەو فەرمانێ ل هەمی مرۆڤان ل هەر جهەكی دكەت، ل خۆ بزڤڕن.</verse>
				<verse number="31">چنكو وی رۆژەكا دانای كو هەمی جیهانێ دادپەروەرانە داد بكەت ل سەر دەستێ زەڵامەكێ وی دەستنیشانكری. خودێ بەلگە ژی دایە هەمیان، دەمێ ئەو ژ ناڤ مریان راكری.»</verse>
				<verse number="32">دەمێ ئامادەبوویان گو‍‌ھ ل رابوونا مریان بووی، هندەك ژ وان سڤكاتی پێ كر، لێ هندەكێن دی گۆتێ: «ل دۆر ڤی بابەتی، دێ ل دەمەكێ دی گوهێ خۆ دەینە تە.»</verse>
				<verse number="33">ئەڤجا پاولۆس ژ ناڤ وان دەركەفت.</verse>
				<verse number="34">لێ هندەك كەس گەهشتنێ و باوەری ئینا، ژ وان دیونیسیۆس ئەوێ ئەندام د جڤاتا ئەریوپاگۆسێ دا و ژنكەك ناڤێ وێ داماریس بوو و هندەكێن دی ژی ل گەل وان.</verse>
			</chapter>
			<chapter number="18">
				<verse number="1">پشتی هنگی پاولۆسی ئەسینا هێلا و چوو باژێڕێ كورنتۆس.</verse>
				<verse number="2">ل وێرێ جوهیەك دیت ناڤێ وی ئەكیلا بوو، ژ دایكبوویێ پۆنتۆسێ بوو، ژ نوی ل گەل هەڤژینا خۆ پریسكیلایێ ژ ئیتالیا هاتبوو، چنكو كلودیۆسێ قەیسەر فەرمانا دەرئێخستنا جوهیان ژ رۆمایێ دابوو. پاولۆسی قەستا وان كر،</verse>
				<verse number="3">ل نك وان ما و ل گەل وان كار كر، چنكو هەڤپیشەیێ وان بوو، كو ئەو د كارێ خۆ دا خیڤەتڤان بوون.</verse>
				<verse number="4">پاولۆسی هەمی شەمبیان ل كنیشتەیێ دانوستاندن دكر و بزاڤ دكر جوهی و یونانیان قاییل بكەت.</verse>
				<verse number="5">دەمێ سیلاس و تیمۆتاوس ژ هەرێما مەقدۆنیا گەهشتین، پاولۆسی هەمی دەمێ خۆ بۆ مزگینیێ تەرخان كر. وی شاهدەیی بۆ جوهیان ددا كو مەسیح، عیسایە.</verse>
				<verse number="6">لێ دەمێ وان دژایەتیا وی كری و جڤین داینێ، وی كراسێ خۆ داقوتا و گۆتە وان: «خوینا هەوە د ستۆیێ هەوە. ئەز یێ بێ تاوانم! ژ نوكە پێڤە ئەز دێ قەستا مللەتێن نەجوهی كەم.»</verse>
				<verse number="7">ئەڤجا پاولۆس ژ وێرێ دەركەفت و چوو مالا زەڵامەكی هاتبوو سەر باوەریا جوهیان ناڤێ وی تیتۆس یوستۆس بوو، مالا وی ب تەنشت كنیشتەیێ ڤە بوو.</verse>
				<verse number="8">كریسپۆسێ سەرۆكێ كنیشتەیێ ل گەل هەمی كەسێن مالا خۆ باوەری ب خودانی ئینا. گەلەك خەلكێ كورنتۆسێ ژی، یێن كو ئاخفتنا پاولۆسی دبهیست، باوەری ئینا و هاتنە تافیركرن.</verse>
				<verse number="9">شەڤەكێ خودانی د بینینەكێ دا گۆتە پاولۆسی: «نەترسە، لێ بئاخڤە و بێدەنگ نەبە،</verse>
				<verse number="10">چنكو ئەز یێ ل گەل تە و كەس دەستێ خۆ درێژ ناكەتە تە، كو تە بئێشینیت، ژ بەر كو من گەلەك مرۆڤ ل ڤی باژێڕی یێن هەین.»</verse>
				<verse number="11">ئێدی ساڵەك و شەش هەیڤان ل وێرێ ما و ئەو فێری پەیڤا خودێ دكرن.</verse>
				<verse number="12">دەمێ گالیونی حوكمڕانی ل سەر هەرێما ئەخایا دكر، جوهی ب ئێك دەست دژی پاولۆسی رابوون و ئەو برە دادگەهێ.</verse>
				<verse number="13">وان گۆت: «ئەڤ زەڵامە مرۆڤان قاییل دكەت، كو ب ئاوایەكی بەروڤاژی دەستووری خودێ بپەرێسن.»</verse>
				<verse number="14">دەمێ پاولۆس دا دەست ب ئاخفتنێ كەت، گالیونی گۆتە جوهیان: «گەلی جوهیان، ئەگەر بابەت گونە‍‌ھ یان تاوانەك با، دا ئەگەر هەبیت كو ئەز بێهنا خۆ ل هەوە فرە‍‌ھ كەم.</verse>
				<verse number="15">لێ ئەگەر بابەت دەربارەی پەیڤ و ناڤ و دەستوورێ هەوەیە، هوین ب خۆ چارەسەر بكەن، من نەڤێت ببمە دادوەرێ ڤان تشتان!»</verse>
				<verse number="16">ئینا وی ئەو ژ دادگەهێ دەرئێخستن.</verse>
				<verse number="17">ئەڤجا وان هەمیان سوستانیسێ سەرۆكێ كنیشتەیێ گرت و ل بەر دەرگەهێ دادگەهێ قوتا. لێ گالیونی چ پویتە ب ڤێ چەندێ نەكر.</verse>
				<verse number="18">پاولۆس گەلەك رۆژێن دی ژی ل كورنتۆسێ ما، پاشی خاترا خۆ ژ برایان خواست و ب گەمیێ بەرەڤ سوریا چوو، پریسكیلا و ئەكیلا ژی د گەل دا بوون. ئەوی ل باژێڕێ كەنخریا سەرێ خۆ تراشی، چنكو نەزرەك ل سەر بوو.</verse>
				<verse number="19">دەمێ گەهشتینە ئەفەسۆسێ، پاولۆسی ئەو ل وێرێ هێلان و چوو د كنیشتەیا جوهیان ڤە و دانوستاندن ل گەل وان كر،</verse>
				<verse number="20">ئەوان ژی داخواز ژێ كر كو دەمەكێ درێژتر ل نك وان بمینیت، لێ ئەو رازی نەبوو.</verse>
				<verse number="21">وی خاترا خۆ ژێ خواست و گۆت: «ب ئانەهیا خودێ دێ ڤەگەڕمە نك هەوە!» و ب گەمیێ ژ ئەفەسۆسێ چوو.</verse>
				<verse number="22">دەمێ ل قەیسەریێ پەیا بووی، سەركەفتە ئورشەلیمێ و سڵاڤ ل جڤاكا باوەرداران كر، پاشی خواركەفتە باژێڕێ ئەنتاكیایێ.</verse>
				<verse number="23">پشتی دەمەكی ل وێرێ مای، كەفتە رێ و ج‍‌ھ ب ج‍‌ھ ل سەر هەرێمێن گالاتیا و فریگیە گەڕیا و هەمی شاگرد بهێز ئێخستن.</verse>
				<verse number="24">جوهیەك هاتە ئەفەسۆس، ناڤێ وی ئەپولۆس بوو و ژدایكبوویێ ئەسكەندەریێ بوو، یێ زمان رەهوان و د نڤیسارێن پیرۆز دا شارەزا بوو،</verse>
				<verse number="25">ل سەر رێبازا خودانی هاتبوو فێركرن و ب گەرمی دئاخفت و ب دروستی دەربارەی عیسای فێركرن دكر، هەر چەندە ب تنێ تافیركرنا یوحەننای دزانی.</verse>
				<verse number="26">ئەوی دەست ب ئاخفتنا وێرەكانە كر د كنیشتەیێ ڤە. دەمێ پریسكیلایێ و ئەكیلای گو‍‌ھ لێ بووی، ئەو برە نك خۆ و رێیا خودێ بۆ وی دروستتر شڕۆڤەكر.</verse>
				<verse number="27">دەمێ وی بڕیار دای بچیتە هەرێما ئەخایایێ، برایان ئەو هاندا و نامەیەك بۆ وی نڤیسی، دا شاگرد وی وەرگرن. دەمێ گەهشتیە وێرێ، هاریكاریەكا مەزن بۆ وان كر، یێن ب رێكا كەرەمێ باوەری ئیناین،</verse>
				<verse number="28">چنكو ب هێز و ب ئاشكرایی وی دەنگێ جوهیان دبڕی و ب رێكا نڤیساران دسەلماند كو مەسیح، عیسایە.</verse>
			</chapter>
			<chapter number="19">
				<verse number="1">دەمێ ئەپولۆس ل كورنتۆسێ، پاولۆس د ناڤ دەڤەرێن ناڤخۆیی دا دەرباز بوو و گەهشتە ئەفەسۆسێ. ل وێرێ هندەك شاگرد دیتن</verse>
				<verse number="2">و گۆتە وان: «ئایا دەمێ هەوە باوەری ئینای، هەوە گیانێ پیرۆز وەرگرت؟» وان بەرسڤ دا: «نەخێر! خۆ مە گو‍‌ھ ل هەبوونا گیانێ پیرۆز ژی نەبوویە.»</verse>
				<verse number="3">ئەڤجا وی گۆت: «پا هوین ب چ هاتینە تافیركرن؟» وان بەرسڤ دا: «ب تافیركرنا یوحەننای!»</verse>
				<verse number="4">پاولۆسی گۆت: «تافیركرنا یوحەننای، تافیركرنا لخۆزڤڕینێ بوو و دگۆتە خەلكی كو فەرە باوەریێ ب وی كەسی بینن، ئەوێ دێ پشتی وی هێت، كو ئەو ژی عیسایە.»</verse>
				<verse number="5">دەمێ وان ئەڤ چەندە بهیستی، ب ناڤێ خودان عیسای هاتنە تافیركرن.</verse>
				<verse number="6">گاڤا پاولۆسی دەستێن خۆ داناینە سەر وان، گیانێ پیرۆز ب سەر وان دا هات و ب زمانێن دی ئاخفتن و وان پەیام ژ خودێ وەرگرتن و دەربڕین ژێ كر.</verse>
				<verse number="7">ئەو هەمی نێزیكی دوازدە زەڵامان بوون.</verse>
				<verse number="8">پاشی پاولۆس چوو د كنیشتەیێ ڤە. بۆ ماوێ سێ هەیڤان دچوو وێرێ و ب وێرەكی دئاخفت و گەنگەشە دكر و دەربارەی پاشایەتیا خودێ خەلك قاییل دكر.</verse>
				<verse number="9">دەمێ هندەكان ركمانێ كری و نەڤیای باوەریێ بینن و ل بەرامبەر ئامادەبوویان جڤین داینە رێبازێ ، پاولۆسی ئەو هێلان و شاگرد ل گەل خۆ برن و هەر رۆژ ل فێرگەها تیرانۆسی دانوستاندن دكر.</verse>
				<verse number="10">ئەڤ رەوشە دوو ساڵان یا بەردەوام بوو، تاكو هەمی ئاكنجیێن هەرێما ئاسیا ژ جوهی و یونانیان، پەیڤا خودانی بهیستی.</verse>
				<verse number="11">خودێ حنێرێن مەزن ل سەر دەستێن پاولۆسی ئەنجام ددان،</verse>
				<verse number="12">هەتا كو دەستمال و بەركۆشێن دگەهشتنە لەشێ پاولۆسی، دئینان و ددانانە سەر نەساخان، نەساخی ل نك وان نەدمان و گیانێن پیس ژێ دەردكەفتن.</verse>
				<verse number="13">هندەك جوهیێن گەڕۆك هەبوون، ئەوێن كارێ وان دەرئێخستنا گیانێن پیس بوو، ئەوان تاقی كر كو ناڤێ خودان عیسای ل سەر ئەوێن گیانێن پیس تێدا ب كار بینن، وان دگۆت: «ئەز ب ناڤێ عیسایێ كو پاولۆس مزگینیێ پێ ددەت، فەرمانێ ل هەوە دكەم، هوین دەركەڤن!»</verse>
				<verse number="14">ئەڤ چەندە حەفت كوڕێن سكێوای، كو سەرۆككاهنەكێ جوهیان بوو، دكر.</verse>
				<verse number="15">گیانێ پیس بەرسڤا وان دا و گۆت: «ئەز عیسای دنیاسم و دەربارەی پاولۆسی ژی دزانم، لێ هوین كینە؟»</verse>
				<verse number="16">ئینا ئەو زەڵامێ گیانێ پیس تێدا، هێرش كرە وان و ل سەر هەمیان زاڵ بوو و شیا وان، تاكو ب رویسی و برینداری ژ وێ مالێ رەڤین.</verse>
				<verse number="17">ئەڤ چەندە ل ناڤ هەمی جوهی و یونانیێن ئاكنجی ل ئەفەسۆس بەڵاڤ بوو، ترس ب سەر هەمیان دا هات و ناڤێ خودان عیسای بلند دبوو</verse>
				<verse number="18">و گەلەك ژ ئەوێن باوەری ئینای، دهاتن و دانپێدان ب گونەهێن خۆ دكر و كریارێن خۆ ئاشكرا دكرن.</verse>
				<verse number="19">ژمارەیەكێ ژ ئەوێن جادووگەری كری پەرتووكێن خۆ كۆم كرن و ل بەر چاڤێن خەلكی هەمیێ سۆتن. بهایێ وان پەرتووكان هژمارت، دیار بوو كو پێنجی هزار پارچەیێن زیڤینە.</verse>
				<verse number="20">هۆسا پەیڤا خودانی بەڵاڤ دبوو و ب هێز دكەفت.</verse>
				<verse number="21">پشتی ئەڤان تشتان رویدای، پاولۆسی بڕیار دا د هەرێما مەقدۆنیا و ئەخایا را دەرباز ببیت و بچیتە ئورشەلیمێ و گۆت: «پشتی كو ئەز دچمە وێرێ، پێدڤیە رۆمایێ ژی ببینم.»</verse>
				<verse number="22">وی دوو ژ ئەوێن هاریكاریا وی دكر، تیمۆتاوس و ئەراستۆس، هنارتنە مەقدۆنیا و ئەو ب خۆ دەمەكی ل هەرێما ئاسیا ما.</verse>
				<verse number="23">ل وی دەمی ژ ئەگەرێ رێبازا خودانی تێكچوونەكا ب ترس پەیدا بوو.</verse>
				<verse number="24">زیڤنگرەك هەبوو، ناڤێ وی دیمیتریۆس بوو، وی ژ زیڤی نموونەیێن بچویك یێن پەرستگەها خوداوەند ئارتەمیسێ چێدكرن و ڤێ چەندێ مفایەكێ نە یێ كێم دگەهاندە پیشەكاران.</verse>
				<verse number="25">وی ئەو پیشەكار و هەڤپیشەیێن وان كۆمكرن و گۆت: «گەلی جوامێران، هەروەكو هوین دزانن، ئەم ژ ڤی كاری دەولەمەندیێ پەیدا دكەین،</verse>
				<verse number="26">هەوە دیت ژی و گو‍‌ھ لێ بوو، كو ڤی پاولۆسی، نە ب تنێ ل ئەفەسۆسێ، لێ ل هەمی هەرێما ئاسیا، ژمارەیەكا مەزن ژ خەلكی قاییل كرینە و ژ رێ دەرئێخستینە. ئەو دبێژیت كو ئەو تشتێن ب دەستی هاتینە چێكرن نە خودێنە.</verse>
				<verse number="27">مەترسیا ڤێ چەندێ ژی نە ب تنێ ئەوە كو كارێ مە د چاڤێن خەلكی دا بێڕێز ببیت، لێ پەرستگەها خوداوەندا مەزن ئارتەمیسێ ژی دێ رسوا بیت و دێ مەزناهیا وێ خوداوەندێ ژ دەست چیت، ئەوا هەمی هەرێما ئاسیا و جیهان دپەرێسن!»</verse>
				<verse number="28">دەمێ وان ئەڤ ئاخفتنە بهیستی، تۆڕەبوون و قێڕی راهێلان: «مەزناهی بۆ ئارتەمیسا ئەفەسۆسیان!»</verse>
				<verse number="29">ئینا تێكدانێ هەمی باژێڕ ڤەگرت و خەلك پێكڤە بەزینە شانویێ و گایۆس و ئەرستارخۆس یێن مەقدۆنی، كو هەردوو هەڤال رێیێن پاولۆسی بوون، ل گەل خۆ راكێشان.</verse>
				<verse number="30">پاولۆسی ژی ڤیا بچیتە د ناڤ وی خەلكی دا، لێ شاگردان نەهێلا.</verse>
				<verse number="31">هەروەسا هندەك دەستهەلاتدارێن هەرێما ئاسیا ژی، كو هەڤالێن وی بوون، مرۆڤ هنارتنە نك وی و هیڤی ژێ كرن كو نەچیتە شانویێ.</verse>
				<verse number="32">وی دەمی هندەكان تشتەك دقیڕاند و هندەكان تشتەكێ دی، چنكو كۆمبوون تێكچوو بوو و بەهرا پتر ژ وان نەدزانی بۆچی كۆم ببوون.</verse>
				<verse number="33">ئینا وان ئەسكەندەر ژ ناڤ جەماوەری برە پێش، چنكو جوهیان ئەو بۆ پێشڤە پالددا، ئەڤجا ئەسكەندەری ب دەستی ئاماژە كر، وی دڤیا ل بەرامبەر خەلكی بەڕەڤانیێ ژ جوهیان بكەت.</verse>
				<verse number="34">دەمێ وان زانی كو ئەو جوهییە، وان نێزیكی دوو دەمژمێران ب ئێك دەنگ دقیڕاند: «مەزناهی بۆ ئارتەمیسا ئەفەسۆسیان!»</verse>
				<verse number="35">پاشی نڤیسكارێ باژێڕی شیا خەلكی تەنا بكەت و گۆت: «گەلی ئەفەسۆسیان، كی هەیە نەزانیت كو باژێڕێ ئەفەسۆس چاڤدێرێ پەرستگەها ئارتەمیسا مەزن و پەیكەرێ وێ یێ كەڤرینە ئەوێ ژ ئەسمانی كەفتیە خوارێ؟</verse>
				<verse number="36">ژ بەر كو كەس نەشێت بێژیت ئەڤ تشتە نەڕاستن، لەوما پێدڤیە هوین ل سەر خۆ بن و تشتەكی ب سەر گەرمی نەكەن.</verse>
				<verse number="37">ئەڤ هەردوو زەڵامێن هەوە ئیناین، نە دزیكەرێن پەرستگەهێنە و نە ژی كوفری دەربارەی خوداوەندا مە كرینە.</verse>
				<verse number="38">ئەڤجا ئەگەر دیمیتریۆس و پیشەكارێن ل گەل وی گازندە ل سەر كەسەكی هەبن، دادگە‍‌ھ و دادوەر یێن هەین، بلا ل وێرێ سكالایێ ل ئێك و دوو بكەن.</verse>
				<verse number="39">لێ ئەگەر داخوازا هەوە ژ بەر تشتەكێ دییە، ئەو دێ د روینشتنەكا یاسایی دا هێتە چارەسەركرن.</verse>
				<verse number="40">چنكو مەترسی هەیە كو ئەم ژ بەر رویدانێن ئەڤرۆ، ب تێكدانێ بهێینە تاوانباركرن و مە چ بەهانە بۆ ڤێ تێكچوونێ نینن!»</verse>
				<verse number="41">پشتی ئەڤە گۆتی، خەلك بەڵاڤ كر.</verse>
			</chapter>
			<chapter number="20">
				<verse number="1">پشتی تێكدان ب دویماهی هاتی، پاولۆسی شاگرد گازی كرن، ئەو هاندان و خاترا خۆ ژێ خواست و ب رێ كەفت، دا بچیتە مەقدۆنیایێ.</verse>
				<verse number="2">ئەو د ناڤ وان دەڤەران دا گەڕیا و وی ب گەلەك پەیڤان شاگرد هاندان، پاشی گەهشتە یونانێ.</verse>
				<verse number="3">سێ هەیڤ ل وێرێ بوراندن و دەمێ وی خۆ بۆ وەغەرا سوریایێ ب گەمیێ بەرهەڤ دكر، جوهیان پیلانەك بۆ كوشتنا وی دانا، ئینا بڕیار دا ب رێكا مەقدۆنیایێ ڤەگەڕیتەڤە.</verse>
				<verse number="4">سوپاترۆسێ كوڕێ پیڕۆسی ژ بیرییە، ئەرستارخۆس و سكوندۆس ژ سالونیكی، گایۆس ژ دەربە، تیمۆتاوس، ژ هەرێما ئاسیایێ ژی تیخیكۆس و تروفیمۆس ل گەل وی چوون.</verse>
				<verse number="5">ئەو بەری مە چوون و ل ترویاسێ ل هیڤیا مە مان.</verse>
				<verse number="6">ئەم ژی پشتی جەژنا نانێ شكەڤا، ب گەمیێ ژ فیلیپی چووین و پشتی پێنج رۆژان ل ترویاسێ گەهشتینە وان و ئەم حەفت رۆژان ل وێرێ ماین.</verse>
				<verse number="7">ل رۆژا ئێكێ ژ حەفتیێ، دەمێ شاگرد بۆ كەركرنا نانی كۆمبووین، پاولۆسی دانوستاندن ل گەل وان كر و ژ بەر كو وی دڤیا ل رۆژا پاشتر بچیت، ئەوی ئاخفتن تا نیڤ شەڤ درێژ كر.</verse>
				<verse number="8">ل وێ ژۆرا سەری یا مە كۆمبوون تێدا دكر، گەلەك چرا د هەلبوون.</verse>
				<verse number="9">گەنجەكی ناڤێ وی یوتیخۆس بوو، ئەو د پەنجەرێ دا یێ روینشتی بوو. دەمێ پاولۆسی ئاخفتنا خۆ درێژ كری، خەوەكا گران ل سەر وی زاڵ دبوو و نڤست و ژ قاتێ سێیێ كەفت و ب مریاتی هاتە هەلگرتن.</verse>
				<verse number="10">پاولۆس هاتە خوارێ و خۆ ب سەر كەلەخێ وی دادا و هەمبێزكر و گۆت: «خۆ تێك نەدەن، چنكو گیانێ وی یێ تێدا!»</verse>
				<verse number="11">پاشی ب سەركەفت و نان كەركر و خوار و تا سپێدێ گەلەك ل گەل وان ئاخفت، پشتی هنگی ئەو دەركەفت و چوو.</verse>
				<verse number="12">وان ئەو گەنج ب ساخی ژ وێرێ بر و بۆ وان هاندانەكا مەزن بوو.</verse>
				<verse number="13">ئەم ل گەمیێ سیار بووین و بەرەڤ ئاسۆسێ ب رێ كەفتین. مەرەما مە ئەو بوو كو ئەم ژ وێرێ پاولۆسی ب گەمیێ ببەین، چنكو وی نەخشە وەسا دانابوو كو ئەو ب پێیان بچیتە وێرێ.</verse>
				<verse number="14">دەمێ ل ئاسۆس گەهشتیە مە، مە ئەو ل گەل خۆ سیار كر و چووینە میتیلینی،</verse>
				<verse number="15">ئەم ژ وێرێ چووین و ل رۆژا پاشتر گەهشتینە بەرامبەری گزیرتەیا خیۆس و ل رۆژا سێیێ ئەم دەرباز بووینە سامۆس، ل رۆژا چوارێ ئەم گەهشتینە میلیتۆس،</verse>
				<verse number="16">چنكو پاولۆسی بڕیار دابوو، ب گەمیێ بێ راوەستیان د بەر ئەفەسۆس را دەرباز ببیت، دا ل هەرێما ئاسیا گیرۆ نەبیت، چنكو ئەو ب لەز دچوو داكو ئەگەر بشێت، ل جەژنا رۆژا پێنجیێ ل ئورشەلیمێ بیت.</verse>
				<verse number="17">پاولۆسی ژ میلیتۆس هنارتە ب دویڤ ریهسپیێن جڤاكا باوەرداران را ل ئەفەسۆس.</verse>
				<verse number="18">دەمێ هاتینە نك وی، گۆتە وان: «هوین دزانن كو هەر ژ رۆژا ئێكێ یا پێ من كەفتیە د هەرێما ئاسیایێ دا، ئەز ب درێژاهیا دەمی، ل گەل هەوە یێ چەوا بووم.</verse>
				<verse number="19">من د ناڤ وان تاقیكرنان دا، یێن كو ژ پیلانێن جوهیان ب سەرێ من هاتین، ب هەمی خۆشكاندن و ب گەلەك رۆندكان خزمەتا خودانی دكر.</verse>
				<verse number="20">من خۆ ژ راگەهاندنا تشتەكی نەدایە پاش كو د مفایێ هەوە دا بیت، لێ من ل جهێن گشتی و مال ب مال هوین فێر دكرن.</verse>
				<verse number="21">من جوهی و نەجوهی ئاگەهدار كرینە، كو فەرە بۆ خودێ ل خۆ بزڤڕن و باوەریێ ب خودانێ مە عیسای بینن.</verse>
				<verse number="22">ئەڤە ئەز یێ قەیدكری ژ لایێ گیانی ڤە، دچمە ئورشەلیمێ و نزانم ل وێرێ دێ چ هێتە سەرێ من.</verse>
				<verse number="23">لێ گیان ل هەر باژێڕەكی شاهدەییێ بۆ من ددەت و دبێژیت كو گرتن و تەنگاڤی ل هیڤیا منن.</verse>
				<verse number="24">لێ ئەز چ پویتەی ب ژیانا خۆ نادەم، ب تنێ ئارمانجا من ئەوە كو ئەز ئەركێ خۆ، ئانكو ئەو خزمەتا من ژ خودان عیسای وەرگرتی، ب دویماهی بینم، كو شاهدەییێ بۆ مزگینیا كەرەما خودێ بدەم.</verse>
				<verse number="25">ئەڤە ئەز دزانم، هوین هەمی، ئەوێن ئەز د ناڤ هەوە دا گەڕیایم و من مزگینیا پاشایەتیا خودێ راگەهاندی، ئێدی هوین رویێ من نابیننەڤە.</verse>
				<verse number="26">ژ بەر هندێ ئەڤرۆ بۆ هەوە شاهدەییێ ددەم، كو ئەز ژ خوینا هەوە هەمیان یێ بێگونەهم،</verse>
				<verse number="27">چنكو من خۆ نەدایە پاش كو بۆ هەوە هەمی حەزا خودێ دیار بكەم.</verse>
				<verse number="28">ئەڤجا هشیاری خۆ و هەمی كەرێ پەزی بن، ئەوێ گیانێ پیرۆز هوین وەكو چاڤدێر د ناڤ دا داناین، دا شڤانیێ ل جڤاكا گازیكریێن خودێ بكەن، ئەوا وی ب خوینا خۆ كڕی.</verse>
				<verse number="29">ئەز دزانم پشتی چوونا من، گورگێن هار دێ هێنە د ناڤ هەوە دا و دلۆڤانیێ ب كەرێ پەزی نابەن.</verse>
				<verse number="30">ژ ناڤ هەوە ژی دێ هندەك كەس رابن و تشتێن خواروڤیچ بێژن، داكو شاگردان ل دویڤ خۆ رابكێشن.</verse>
				<verse number="31">ژ بەر ڤێ چەندێ د هشیار بن، ل بیرا هەوە بیت كو سێ ساڵان ب شەڤ و رۆژ، بێ راوەستیان، ب رۆندكان من هوین شیرەت كرینە.</verse>
				<verse number="32">نوكە ژی ئەز هەوە دهێلمە ب هیڤیا خودێ و پەیڤا كەرەما وی ڤە، ئەو پەیڤا شیان هەی كو هەوە ئاڤاكەت و میراتەكی ل گەل هەمی پیرۆزكریان بدەتە هەوە.</verse>
				<verse number="33">من دلێ خۆ نەبریە زیڤ، یان زێڕ، یان جلكێ كەسەكی.</verse>
				<verse number="34">هوین ب خۆ دزانن كو من ب ڤان دەستان كار كریە و پێدڤیێن من و یێن د گەل من دا دابین كرینە،</verse>
				<verse number="35">د هەمی تشتان دا، من نیشا هەوە دا، كو فەرە هوین هۆسا خۆ بۆ هاریكاریا بێهێزان بوەستینن، پەیڤێن خودان عیسای ل بیرا هەوە بن، كو گۆتیە: ‹بەختەوەریا دانێ ژ یا وەرگرتنێ پترە.›»</verse>
				<verse number="36">پشتی ئەڤە گۆتی، ل گەل هەمیان چۆكڤەدان و نڤێژ كر.</verse>
				<verse number="37">هەمی گەلەك گریان و وان خۆ د سەر و ستۆیێ پاولۆسی وەركر و ماچی كر.</verse>
				<verse number="38">گەلەك خەمبار بوون، ب تایبەت ژ وێ پەیڤا وی گۆتی: «هوین رویێ من نابیننەڤە.» پاشی ل گەل وی تا گەمیێ چوون.</verse>
			</chapter>
			<chapter number="21">
				<verse number="1">پشتی ئەم ژ وان جودا بووین، ب گەمیێ ئەم ب رێ كەفتین و راست چووینە كۆس، ل رۆژا پاشتر گەهشتینە رودۆس، ژ وێرێ ژی چووینە پاتارا،</verse>
				<verse number="2">ل وێرێ مە گەمیەك دیت دچوو فینیقیا، ئەم لێ سیار بووین و ب رێ كەفتین.</verse>
				<verse number="3">پشتی قوبرس بۆ مە دیار بووی و مە ئەو ژ لایێ خۆ یێ چەپێ ڤە هێلای، مە قەستا سوریایێ كر. ئەم ل باژێڕێ سور راوەستیاین، چنكو گەمی دا بارێ خۆ ل وێرێ دانیت.</verse>
				<verse number="4">مە شاگرد دیتن و بۆ حەفت رۆژان ل نك وان ماین، ئەوان ب رێكا گیانی دگۆتە پاولۆسی كو سەرنەكەڤیتە ئورشەلیمێ.</verse>
				<verse number="5">دەمێ رۆژێن مە ل وێرێ ب دویماهی هاتین، ئەم ب رێ كەفتین و ئەو هەمی ب ژن و زاڕۆكێن خۆ ڤە، ل گەل مە هاتنە ژ دەرڤەی باژێڕی. ل بەر لێڤا دەریایێ مە چۆكڤەدان و نڤێژ كرن.</verse>
				<verse number="6">پاشی مە خاترا خۆ ژ ئێكودوو خواست و ل گەمیێ سیاربووین، ئەو ژی بۆ مالێن خۆ زڤڕین.</verse>
				<verse number="7">دەمێ مە رێڤنگیا خۆ ژ سور ب دویماهی ئینای، ئەم گەهشتینە پتولەمایس، مە سڵاڤ ل خویشك و برایان كر و رۆژەكێ ل نك وان ماین.</verse>
				<verse number="8">رۆژا پاشتر ئەم ژ وێرێ ب رێ كەفتین و هاتینە قەیسەریێ و چووینە مالا فیلیپۆسێ مزگینیدەر، كو ئێك ژ حەفتان بوو و ئەم ل نك وی ماین.</verse>
				<verse number="9">وی چوار كچێن پاكیزە هەبوون پەیام ژ خودێ وەردگرتن و رادگەهاندن.</verse>
				<verse number="10">پشتی ئەم چەندین رۆژان ل وێرێ ماین، پێغەمبەرەك ژ یەهودیایێ هات، ناڤێ وی ئاگابۆس بوو.</verse>
				<verse number="11">ئەو هاتە نك مە و قایشا پاولۆسی هەلگرت و دەست و پێیێن خۆ گرێ دان و گۆت: «گیانێ پیرۆز ڤێ دبێژیت: جوهیێن ئورشەلیمێ دێ خودانێ ڤێ قایشێ هۆسا گرێ دەن و دەنە دەستێ نەجوهیان.»</verse>
				<verse number="12">دەمێ مە ئەڤ چەندە بهیستی، مە و ئەوێن ل وێرێ، هیڤی ژ پاولۆسی كرن كو سەرنەكەڤیتە ئورشەلیمێ.</verse>
				<verse number="13">لێ وی بەرسڤ دا و گۆت: «بۆچی هوین دكەنە گری و دلێ من دشكێنن؟ ئەز یێ ئامادەمە ژ پێخەمەت ناڤێ خودان عیسای ل ئورشەلیمێ نە ب تنێ بهێمە گرێدان، لێ بمرم ژی!»</verse>
				<verse number="14">دەمێ ئەو قاییل نەبووی، مە دەست ژێ بەردان و مە گۆت: «بلا حەزا خودانی ب ج‍‌ھ بهێت.»</verse>
				<verse number="15">پشتی وان رۆژان، مە خۆ بۆ وەغەرێ ئامادە كر و بەرەڤ ئورشەلیمێ سەركەفتین.</verse>
				<verse number="16">هندەك شاگرد ژی، كو خەلكێ قەیسەریێ بوون، ل گەل مە هاتن و ئەم برینە نك شاگردەكێ كەڤن ناڤێ وی مەناسون بوو، كو كەسەكێ قوبرسی بوو، دا ل دەڤ وی بمینین.</verse>
				<verse number="17">دەمێ ئەم گەهشتینە ئورشەلیمێ، برایان ب گەرمی پێشوازی ل مە كر.</verse>
				<verse number="18">ل رۆژا پاشتر، پاولۆس ل گەل مە هاتە نك یەعقوبی ، هەمی ریهسپی ژی د ئامادە بوون.</verse>
				<verse number="19">پشتی پاولۆسی سڵاڤ ل وان كری، هەمی ئەو تشتێن خودێ ب رێیا خزمەتا وی د ناڤ نەجوهیان دا كرین، بۆ وان ئێك ئێكە دیار كرن.</verse>
				<verse number="20">دەمێ وان ئەڤە بهیستی، وان پەسنا خودێ كر و گۆتە پاولۆسی: «برا، تۆ یێ دبینی چەند هزاران ژ جوهیان باوەری ئینایە و ئەو هەمی بۆ دەستوورێ مووسای د دلگەرمن.</verse>
				<verse number="21">وان یێ بهیستی، كو تۆ هەمی جوهیێن د ناڤ مللەتان دا فێر دكەی، كو ژ مووسای ڤاڕێ ببن و تۆ دبێژیە وان كو كوڕێن خۆ سونەت نەكەن و ل دویڤ داب و نەریتێن جوهیاتیێ نەچن.</verse>
				<verse number="22">ئەڤجا چارە چیە؟ چنكو بێگۆمان ئەو دێ بهیسن كو تۆ یێ هاتی.</verse>
				<verse number="23">ئەڤجا وێ بكە یا ئەم دبێژینە تە: چوار زەڵام یێن ل نك مە، نەزر یێ ل سەر وان،</verse>
				<verse number="24">وان ببە و ل گەل وان بكەڤە بن داب و نەریتێن پاككرنێ و پارەی ل وان بمەزێخە، دا ئەو بشێن سەرێ خۆ بتراشن، هۆسا هەمی دێ زانن كو ئەو تشتێن دەربارەی تە بهیستین نە د دروست بوون، لێ تۆ ژی ل سەر رێكا دەستووری دچی.</verse>
				<verse number="25">ئەڤجا دەربارەی وان نەجوهیێن باوەری ئینای، مە بڕیارا خۆ بۆ وان نڤیسیە كو خۆ ژ خوارنێن بۆ پووتان هاتینە پێشكێشكرن، خوینێ، گیانەوەرێن خەندقاندی و دەهمەنپیسیێ بپارێزن.»</verse>
				<verse number="26">ئینا ل رۆژا پاشتر پاولۆسی هەر چوار زەڵام برن و ل گەل وان كەفتە د بن داب و نەریتێن پاككرنێ ڤە، چوو پەرستگەهێ و راگەهاند كا رۆژێن پاكبوونا وان دێ كەنگی ب دویماهی هێن، دا ل شوینا هەر ئێك ژ وان پێشكێشیێ وی بهێتە دان.</verse>
				<verse number="27">دەمێ چ نەمایی كو ئەو حەفت رۆژ ب دویماهی بهێن، جوهیێن ژ هەرێما ئاسیایێ، پاولۆس ل پەرستگەهێ دیت، ئینا هەمی جەماوەر دژی وی ئاراند و ئەو گرت</verse>
				<verse number="28">و دكرنە گازی: «هەوار، گەلی ئیسرائیلیان! ئەڤە ئەو كەسە، یێ كو ل هەمی جهان، هەمی مرۆڤان ل دژی مللەتێ مە، دەستوورێ مە و ڤی جهی فێر دكەت، د سەر ڤێ چەندێ را، وی یونانی ژی یێن ئیناینە د حەوشێن ناڤخۆیی یێن پەرستگەهێ دا و ئەڤ جهێ پیرۆز یێ هەڕماندی!»</verse>
				<verse number="29">چنكو ئەوان بەری هنگی تروفیمۆسێ ئەفەسۆسی ل گەل وی دیتبوو و وان هزر دكر كو پاولۆسی ئەو یێ ئینایە د حەوشێن ناڤخۆیی یێن پەرستگەهێ دا.</verse>
				<verse number="30">هەمی باژێڕ ئاریا و خەلك ب لەز كۆمبوو، پاولۆس گرت و راكێشا ژ دەرڤەی پەرستگەهێ و ئێكسەر دەرگە‍‌ھ گرتن.</verse>
				<verse number="31">دەمێ وان هەوڵ ددا وی بكوژن، پێزانین گەهشتنە فەرماندێ سوپای كو ئورشەلیم هەمی یا د ئالۆزیێ دا،</verse>
				<verse number="32">وی ئێكسەر سەرباز و سەرلەشكەر برن و ب غار چوونە نك وان. دەمێ وان فەرماندە و سەرباز دیتین، ئێدی ژ لێدانا پاولۆسی راوەستیان.</verse>
				<verse number="33">وی دەمی فەرماندە نێزیكی وی بوو، ئەو گرت و فەرمان دا، كو ب دوو زنجیران بهێتە قەیدكرن، پاشی پرسیار كر كا ئەو كیە و چ كریە.</verse>
				<verse number="34">هندەكان تشتەك دقیڕاند و هندەكان تشتەكێ دی، ئێدی وی ژ ئەگەرێ قەرقەشەیێ نەشیا راستیێ بزانیت، فەرمان دا كو وی ببەنە سەربازگەهێ.</verse>
				<verse number="35">دەمێ پاولۆس گەهشتیە پەیسكێ، سەربازان ژ بەر دژواریا جەماوەری ئەو هەلگرت.</verse>
				<verse number="36">چنكو جەماوەر ل دویڤ وی دچوو و گازی دكر: «وی بكوژن!»</verse>
				<verse number="37">بەری پاولۆس بچیتە د سەربازگەهێ ڤە، گۆتە فەرماندەی «دەستویری هەیە بۆ تە تشتەكی بێژم؟» ئینا فەرماندەی گۆتێ: «تۆ یونانی دزانی؟</verse>
				<verse number="38">ما تۆ نە ئەو مسری، ئەوێ بەری دەمەكی سەرهەلدان كری و چوار هزار زەڵامێن كوژەك ل گەل خۆ برینە چۆلی؟»</verse>
				<verse number="39">پاولۆسی گۆت: «ئەز جوهیمە و هەڤوەڵاتیێ تەرسۆسا كیلیكیایێمە، نەكو باژێڕەكێ نە گرنگە، هیڤی ژ تە دكەم، دەستویریێ بدەیە من، كو ل گەل خەلكی بئاخڤم.»</verse>
				<verse number="40">دەمێ وی دەستویری دایێ، پاولۆس ل سەر پەیسكێ راوەستیا و ب دەستی ئاماژە دا خەلكی، دەمێ بێدەنگ بووین، ئەو ب زمانێ عیبرانی ئاخفت و گۆت:</verse>
			</chapter>
			<chapter number="22">
				<verse number="1">«گەلی باب و برایان، نوكە گوهێ خۆ بدەنە وێ بەڕەڤانیێ، یا ل بەرامبەر هەوە ئەز ژ خۆ دكەم.»</verse>
				<verse number="2">دەمێ وان بهیستی یێ بۆ وان ب زمانێ عیبرانی دئاخڤیت، ئەو پتر بێدەنگ بوون. وی گۆت:</verse>
				<verse number="3">«ئەز جوهیمە، ل تەرسۆسا كیلیكیایێ ژ دایك بوویمە، لێ ئەز ل ڤی باژێڕی یێ مەزن بوویم و ل بەر دەستێ گەمالائیلی، ل دویڤ دەستوورێ بابكالێن مە، قاییم یێ پەروەردە بوویم و وەكو هەوە هەمیان ل ئەڤرۆ، بۆ خودێ یێ دلگەرم بووم.</verse>
				<verse number="4">من ئەڤ رێبازە تا مرنێ تەپەسەر دكر و ژنك و زەڵام دگرتن و دهاڤێتنە د زیندانێ دا،</verse>
				<verse number="5">هەروەكو سەرۆككاهن و هەمی جڤاتا ریهسپیان دشێن شاهدەییێ بۆ من بدەن. من نامە ژی ژ وان وەرگرتن بۆ برایێن ل دیمەشقێ، ئەز دچووم دا ئەوێن ل وێرێ ژی ب گرێدایی بینمە ئورشەلیمێ، دا بهێنە سزادان.</verse>
				<verse number="6">دەمێ ئەز بڕێڤە و نێزیكی دیمەشقێ بوویم، نێزیكی نیڤرۆ ژ نشكەكێ ڤە رۆناهیەكا گەش ژ ئەسمانی دەوروبەرێن من روهن كرن،</verse>
				<verse number="7">ئەز كەفتمە ئەردی و من دەنگەك بهیست، گۆتە من: ‹شائوول، شائوول، تۆ بۆچی من تەپەسەر دكەی؟›</verse>
				<verse number="8">من بەرسڤ دا: ‹تۆ كی ئەزبەنی؟› گۆت: ‹ئەز عیسایێ ناسیرەییمە، ئەوێ تۆ تەپەسەر دكەی.›</verse>
				<verse number="9">ئەوێن ل گەل من ژی، ئەو رۆناهی دیت، لێ وان ئەو دەنگ نەبهیست، ئەوێ ل گەل من دئاخفت،</verse>
				<verse number="10">من پرسیار كر: ‹ئەز چ بكەم، خودان؟› خودانی بەرسڤا من دا: ‹رابە هەڕە دیمەشقێ و ل وێرێ هەمی ئەوا بۆ تە هاتیە دانان كو بكەی، دێ بۆ تە هێتە گۆتن.›</verse>
				<verse number="11">ژ بەر شەوقا وێ رۆناهیێ من چ نەددیت، ئەڤجا ئەوێن ل گەل من، دەستێ من گرت و ئەز گەهاندمە دیمەشقێ.</verse>
				<verse number="12">ل وێرێ زەڵامەك ب ناڤێ حەنانیا هەبوو، ل دویڤ دەستووری یێ ژ خودێ ترس بوو، وی ناڤودەنگەكێ باش د ناڤ هەمی جوهیێن وێرێ دا هەبوو،</verse>
				<verse number="13">ئەو هاتە نك من راوەستیا و گۆتە من: ‹برایێ من شائوول، بیناهیێ بكە.› ئێكسەر من بیناهی كر و ئەو دیت.</verse>
				<verse number="14">وی گۆت: ‹خودایێ بابكالێن مە تۆ یێ هەلبژارتی، دا تۆ حەزا وی بزانی و یێ راستدار ببینی و ئاخفتنێ ژ دەڤێ وی ببهیسی،</verse>
				<verse number="15">چنكو تۆ دێ بیە شاهد بۆ وی بەرامبەر هەمی مرۆڤان ب وی تشتێ تە دیتی و بهیستی.</verse>
				<verse number="16">نوكە تۆ بۆچی خۆ گیرۆ دكەی؟ رابە و ب گازیكرنا ناڤێ وی، وەرە تافیركرن و خۆ ژ گونەهێن خۆ بشوو.›</verse>
				<verse number="17">گاڤا ئەز ڤەگەڕیایمە ئورشەلیمێ و ل پەرستگەهێ من نڤێژ دكر، ئەز دلگرتی بووم</verse>
				<verse number="18">و من عیسا دیت و دگۆتە من: ‹لەزێ بكە و زوی ژ ئورشەلیمێ دەركەڤە، چنكو ئەو ب شاهدەییا تە سەبارەت من رازی نابن.›</verse>
				<verse number="19">من گۆت: ‹خودان، ئەو دزانن كو د هەمی كنیشتەیان ڤە، من ئەوێن باوەری ب تە هەی، زیندان دكرن و دقوتان.</verse>
				<verse number="20">دەمێ خوینا ستیڤانۆسێ شاهدێ تە هاتیە رشتن، ئەز ل وێرێ یێ راوەستیایی بووم و رازی بووم و من جلكێن بكوژێن وی دپاراستن،›</verse>
				<verse number="21">لێ وی گۆتە من: ‹هەڕە، ئەز دێ تە دویر هنێرم بۆ مللەتێن نەجوهی.›»</verse>
				<verse number="22">تا ڤێ گۆتنێ، ئەو جەماوەر ل سەر گوهدانێ یێ بەردەوام بوو، پاشی ب دەنگەكێ بلند گۆتن «بلا زەڵامەكێ هۆسا ل سەر ئەردی نەمینیت، چنكو ئەو نە هەژی ژیانێیە!»</verse>
				<verse number="23">دەمێ وان دكرە هەوار و جلكێن خۆ ژ بەر خۆ دهاڤێتن و تۆز دهەڵاڤێتە ئەسمانی،</verse>
				<verse number="24">فەرماندەی فەرمان دا، كو پاولۆسی ببەنە د سەربازگەهێ ڤە و ب قامچیدانێ ڤەكۆلینێ ل گەل بكەن، دا بزانیت كا بۆچی جوهیان ل دژی پاولۆسی دكرە هەوار.</verse>
				<verse number="25">لێ دەمێ سەربازان ئەو بۆ قامچیدانێ گرێ دای، پاولۆسی گۆتە سەرلەشكەرێ ل نك وی راوەستیایی: «ئەرێ رەوایە، هوین هەڤوەڵاتیەكێ رۆمایی قامچی بدەن، بەری بهێتە دادگەهكرن؟»</verse>
				<verse number="26">دەمێ سەرلەشكەری گو‍‌ھ ل ڤێ چەندێ بووی، چوو نك فەرماندەی و گۆتێ: «ئەڤە تۆ دێ چ كەی؟ ئەڤ مرۆڤە هەڤوەڵاتیەكێ رۆماییە.»</verse>
				<verse number="27">فەرماندە هاتە نك پاولۆسی و گۆتێ: «بێژە من، ئەرێ تۆ هەڤوەڵاتیەكێ رۆمایی؟» ئەوی بەرسڤ دا: «بەلێ.»</verse>
				<verse number="28">ئینا فەرماندەی گۆت «من ب پارەیەكێ زۆر ئەڤ هەڤوەڵاتیبوونە ب دەست خۆ ڤە ئینایە.» ئینا پاولۆسی گۆت: «لێ ئەز هەر ژ دایكبوونا خۆ هەڤوەڵاتیمە.»</verse>
				<verse number="29">ئێكسەر ئەوێن ل بەر بوو ڤەكۆلینێ ل گەل بكەن، خۆ ژێ دویر ئێخستن و فەرماندە ژی ترسیا، دەمێ زانی كو پاولۆس هەڤوەڵاتیەكێ رۆماییە، چنكو وی ئەو گرێ دابوو.</verse>
				<verse number="30">ل رۆژا پاشتر، فەرماندەی حەز دكر راستیێ بزانیت، كا بۆچی پاولۆس ژ لایێ جوهیان ڤە دهێتە تاوانباركرن. ئینا قەیدێن وی ڤەكرن و فەرمان دا كو سەرۆكێن كاهنان و هەمی ئەندامێن جڤاتا بلند كۆم ببن. وی پاولۆس ئینا و ل بەرامبەری وان راوەستاند.</verse>
			</chapter>
			<chapter number="23">
				<verse number="1">پاولۆسی بەرێ خۆ دا جڤاتێ و گۆت «گەلی برایان، ئەز بۆ خودێ ب وژدانەكا باش تا ڤێ رۆژێ دژیام.»</verse>
				<verse number="2">ئینا حەنانیایێ سەرۆككاهن فەرمان دا، كو ئەو كەسێن ل نێزیك پاولۆسی راوەستیای، ل دەڤێ وی بدەن،</verse>
				<verse number="3">ئینا پاولۆسی گۆتە وی: «خودێ دێ ل تە دەت، هەی دیوارێ گێچكری! ئایا تۆ یێ روینشتی، دا من ل دویڤ دەستووری داد بكەی و تۆ بەروڤاژی دەستووری فەرمانا لێدانا من ددەی؟»</verse>
				<verse number="4">ئەوێن ل نێزیك پاولۆسی د راوەستیای بوون، گۆتن: «ئەرێ تۆ سەرۆككاهنێ خودێ بێ رێز دكەی؟»</verse>
				<verse number="5">پاولۆسی بەرسڤ دا: «گەلی برایان، من نە دزانی ئەڤە سەرۆككاهنە، چنكو یا هاتیە نڤیسین: ‹ب خرابی بەحسێ رێبەرێ مللەتێ خۆ نەكە.› »</verse>
				<verse number="6">دەمێ پاولۆسی زانی كو هندەك ژ ئەندامێن جڤاتێ سەدوقینە و هندەكێن دی فەریسی، ب دەنگەكێ بلند گۆتە جڤاتێ: «گەلی برایان، ئەز فەریسی كوڕێ فەریسیمە. ژ بەر باوەریا من كو مری دێ رابن، دهێمە دادگەهكرن.»</verse>
				<verse number="7">دەمێ ئەڤ چەندە گۆتی، ناكۆكی كەفتە د ناڤبەرا سەدوقی و فەریسیان دا و دووبەرەكی كەفتە جڤاتێ.</verse>
				<verse number="8">چنكو سەدوقی دبێژن كو رابوونا مریان و فریشتە و گیان نینن، لێ فەریسیان باوەری ب ڤان هەر سێیان هەیە.</verse>
				<verse number="9">وی دەمی قێڕ قێڕەكا مەزن چێبوو و هندەك ژ مامۆستایێن دەستووری یێن فەریسی رابوون و ب دژواری گەنگەشە كر و گۆتن: «ئەم چ گونەهان ل سەر ڤی زەڵامی نابینین! چێدبیت گیانەك یان فریشتەیەك ل گەل وی ئاخفتبیت.»</verse>
				<verse number="10">دەمێ ناكۆكی مەزن بووی، فەرماندە ترسیا كو ئەو پاولۆسی پارچە پارچە بكەن، ئینا فەرمان دا سەربازان كو بچن و وی ژ ناڤ وان بڕەڤینن و ببەنە سەربازگەهێ.</verse>
				<verse number="11">شەڤا پاشتر خودان ل نك پاولۆسی راوەستیا و گۆتێ «وێرەكیا خۆ بپارێزە، كا چەوا تە شاهدەیی بۆ من ل ئورشەلیمێ دایە، هۆسا پێدڤیە تۆ بۆ من ل رۆمایێ ژی بدەی».</verse>
				<verse number="12">دەمێ بوویە سپێدە، هندەك جوهیان پیلانەك دانا و سویند خوار كو ئەو نەخۆن و نەڤەخۆن، تا ئەو پاولۆسی نەكوژن.</verse>
				<verse number="13">ئەوێن ئەڤ پیلانە داڕشتی، ژ چل كەسان پتر بوون.</verse>
				<verse number="14">ئەو چوونە نك سەرۆكێن كاهنان و ریهسپیان و گۆتن: «مە سویند خوارییە كو ئەم تام نەكەینە تشتەكی، تاكو پاولۆسی نەكوژین.</verse>
				<verse number="15">ئەڤجا هوین ل گەل جڤاتێ ب بەهانەیا كو دێ هویرتر ڤەكۆلینێ ل سەر بابەتێ وی كەن، داخوازێ ژ فەرماندەی بكەن كو وی بینیتە نك هەوە و بەری ئەو بگەهیت، ئەم بۆ كوشتنا وی د ئامادەینە.»</verse>
				<verse number="16">لێ خوارزایێ پاولۆسی گو‍‌ھ ل ڤێ بویسەیێ بوو، ئەو هات و ب ژۆر كەفتە د سەربازگەهێ ڤە و ئەڤ چەندە گۆتە پاولۆسی.</verse>
				<verse number="17">ئەڤجا پاولۆسی گازی ئێك ژ سەرلەشكەران كر و گۆتێ: «ڤی گەنجی ببە نك فەرماندەی، چنكو وی تشتەكێ هەی دا بێژیتێ.»</verse>
				<verse number="18">ئینا وی ئەو برە نك فەرماندەی و گۆت: «پاولۆسێ زیندانی گازی من كر و داخواز كر، كو ئەز ڤی گەنجی بینمە نك تە، چنكو وی تشتەكێ هەی دا بێژیتە تە.»</verse>
				<verse number="19">فەرماندەی دەستێ وی گەنجی گرت و برە رەخەكی و پرسیار ژێ كر: «تە چ هەیە بۆ من بێژی؟»</verse>
				<verse number="20">وی گۆت: «جوهی یێن رێككەفتین كو داخوازێ ژ تە بكەن، تۆ سوبەهی پاولۆسی ببەیە جڤاتێ، ب بەهانەیا كو ئەو هویرتر ڤەكۆلینێ ل سەر بابەتێ وی بكەن.</verse>
				<verse number="21">لێ تۆ گوهێ خۆ نەدە وان، چنكو پتر ژ چل زەڵامێن وان بویسەیەك یا بۆ ڤەدای، ئەوان یا سویند خواری كو ئەو نەخۆن و نەڤەخۆن تا وی نەكوژن. نوكە ئەو د ئامادەنە و ل هیڤیا بڕیارا تەنە.»</verse>
				<verse number="22">فەرماندەی ئەو گەنج ب رێ ئێخست و فەرمان لێ كر و گۆتێ: «نە بێژە كەسێ كو تە ئەڤ چەندە یا گۆتیە من.»</verse>
				<verse number="23">ئەڤجا فەرماندەی گازی دوو ژ سەرلەشكەران كر و گۆت: «دوو سەد سەربازان ل گەل حەفتێ سیاران و دوو سەد رم هەلگران ئامادە بكەن، دا ئەڤ شەڤە ل دەمژمێر نەهێ، بچنە قەیسەریێ،</verse>
				<verse number="24">هەروەسا دەواران ئامادە بكەن، دا پاولۆسی لێ سیار كەن و ب ساخلەمی بگەهیننە نك فیلیكسێ والی.»</verse>
				<verse number="25">نامەیەك نڤیسی و تێدا دگۆت:</verse>
				<verse number="26">«ژ كلودیۆس لسیاس بۆ بەڕێز والیێ فیلیكس، سڵاڤ:</verse>
				<verse number="27">ئەڤ زەڵامە ژ لایێ جوهیان ڤە هاتبوو گرتن و چ نەما بوو وی بكوژن، لێ دەمێ من زانی ئەو هەڤوەڵاتیەكێ رۆماییە، ئەز ل گەل هندەك سەربازان گەهشتمێ و من قورتال كر.</verse>
				<verse number="28">ئەڤجا من دڤیا بزانم كا ب چ گونە‍‌ھ هاتیە تاوانباركرن، من ئەو برە جڤاتا وان.</verse>
				<verse number="29">بۆ من دیار بوو، كو ئەو ژ بەر هندەك بابەتێن گرێدای دەستوورێ خۆ، وی تاوانبار دكەن، لێ چ تشتێ وەسا ل سەر نینە، كو ئەو هەژی كوشتنێ یان زیندانكرنێ بیت.</verse>
				<verse number="30">پاشی دەمێ پێزانین بۆ من هاتین كو پیلانەك ل دژی وی یا دهێتە گێڕان، ئێكسەر من ئەو هنارتە نك تە و فەرمان ژی ل سكالاكەران كر، كو بهێنە نك تە و كا چ هەیە ل دژی وی بێژن.»</verse>
				<verse number="31">ئەڤجا سەربازان ژی ل دویڤ وێ فەرمانا لێ هاتیە كرن، پاولۆس بر و ب شەڤ گەهاندە ئەنتیپاتریس.</verse>
				<verse number="32">ل رۆژا پاشتر وان سیار هێلان كو ل گەل پاولۆسی بچن و ئەو ڤەگەڕیانە سەربازگەهێ.</verse>
				<verse number="33">دەمێ سیار گەهشتینە قەیسەریێ و نامە دایە دەستێ والی، وان پاولۆس ژی ل نك وی ئامادە كر.</verse>
				<verse number="34">وی نامە خواند و پرسیار كر كا پاولۆس خەلكێ كیژ هەرێمێیە، دەمێ زانی كو ئەو خەلكێ هەرێما كیلیكیایێیە،</verse>
				<verse number="35">گۆت: «دەمێ ئەوێن تۆ تاوانبار كری ژی دگەهن، هنگی ئەز دێ گوهێ خۆ دەمە كێشا تە» و فەرمان دا كو ئەو د كۆچكا هێرودێسی دا ل ژێر زێرەڤانیێ بیت.</verse>
			</chapter>
			<chapter number="24">
				<verse number="1">پشتی پێنج رۆژان، حەنانیایێ سەرۆككاهن ل گەل هندەك ریهسپیان و گۆتاربێژەكی ناڤێ وی تەرتولۆس بوو، خواركەفتنە قەیسەریێ. وان سكالا ل دژی پاولۆسی ل نك والی كر.</verse>
				<verse number="2">دەمێ پاولۆس هاتیە گازیكرن، تەرتولۆسی دەست ب تاوانباركرنا وی كر و گۆت: «فیلیكسێ بەڕێز، ژ دەولەتسەرێ تە، ئەڤە دەمەكێ درێژە، ئەم د ئاشتیێ دا دژین و ب دویربینیا تە چاكسازی د ناڤ ڤی مللەتی دا چێبووینە،</verse>
				<verse number="3">ئەم بۆ وێ چەندێ، ل هەر دەمەكی و ل هەر جهەكی، ب سوپاسیەكا مەزن ڤە شاهدەییێ ددەین.</verse>
				<verse number="4">لێ دا پتر سەرێ تە گێژ نەكەم، هیڤیدارم تۆ ژ كەرەما خۆ پیچەكێ گوهداریا مە بكەی.</verse>
				<verse number="5">مە دیت ئەڤ زەڵامە مرۆڤەكێ تێكدەرە و ل سەرانسەری جیهانێ د ناڤ هەمی جوهیان دا تێكدانێ دكەت و ئەو سەركێشێ تایێ ناسیرەییانە.</verse>
				<verse number="6">وی بزاڤ ژی كر پەرستگەها مە بهەڕمینیت، ئینا مە ئەو گرت و مە حەزكر ل دویڤ دەستوورێ خۆ داد بكەین،</verse>
				<verse number="7">لێ فەرماندە لسیاس هات و ب خورتی ژ ناڤ دەستێن مە ئینا دەرێ.</verse>
				<verse number="8">پاشی فەرمان ل سكالاكەران كر كو بهێنە نك تە. ئەگەر تۆ لێپرسینێ ل گەل وی بكەی، تۆ ب خۆ دشێی راستیا وان هەمی تشتان بزانی، یێن ئەم وی پێ تاوانبار دكەین!»</verse>
				<verse number="9">جوهیان ژی پشتەڤانیا ڤێ تاوانباركرنێ كر و گۆتن كو ئەڤە هەمی وەسایە.</verse>
				<verse number="10">دەمێ والی ئاماژە دایە پاولۆسی كو بئاخڤیت، پاولۆسی بەرسڤ دا: «ئەز دزانم، ئەڤە گەلەك ساڵن تۆ دادوەرێ ڤی مللەتی، لەوما ب كەیفخۆشی ئەز بەڕەڤانیێ ژ خۆ دكەم.</verse>
				<verse number="11">تۆ دشێی راستیێ بزانی، كو ئەڤە نەپترە ژ دوازدە رۆژان، ئەز بۆ پەرستنێ هاتیمە ئورشەلیمێ.</verse>
				<verse number="12">ڤان كەسان جارەكێ ژی ئەز نەدیتیمە كو د پەرستگەهێ دا گەنگەشەیێ ل گەل كەسەكی دكەم، یان د كنیشتەیان دا، یان ژی د باژێڕی دا، خەلكی دئارینم.</verse>
				<verse number="13">ئەو نەشێن ژی وان تشتان بۆ تە بسەلمینن، یێن نوكە من پێ تاوانبار دكەن.</verse>
				<verse number="14">لێ ئەز بەرامبەری تە دانپێدانێ ب هندێ دكەم، كو ل دویڤ وێ رێبازا ئەو دبێژنێ رێبازا خڕیای، ئەز خودایێ باب و باپیرێن خۆ دپەرێسم و باوەریێ ب وان هەمی تشتان دئینم یێن د دەستووری و نڤیسارێن پێغەمبەران دا هاتین.</verse>
				<verse number="15">هیڤیا من ب خودێیە، ئەوا ئەڤ كەسە ب خۆ ژی چاڤەڕێیا وێ دكەن، كو دێ رابوونا مریان بۆ یێن باش و یێن نەباش هەبیت،</verse>
				<verse number="16">ژ بەر ڤێ چەندێ ژی ئەز بزاڤێ دكەم، دا هەردەم من وژدانەكا پاقژ بەرامبەری خودێ و مرۆڤان هەبیت.</verse>
				<verse number="17">پشتی چەندین ساڵان، ئەز یێ ڤەگەڕیایم، دا هندەك هاریكاریێ بۆ هەژارێن مللەتێ خۆ بینم و قوربانان پێشكێش بكەم.</verse>
				<verse number="18">دەمێ من ئەڤ چەندە دكر، وان ئەز د حەوشا پەرستگەهێ دا دیتم كو من خۆ پاك كربوو، ئەز د ناڤ چ خڕڤەبوون و تێكدانان دا نەبووم.</verse>
				<verse number="19">لێ هندەك جوهیێن هەرێما ئاسیایێ ل وێرێ بوون، ئەگەر وان بەلگەیەك دژی من هەبا، پێدڤی بوو ئەو هاتبانە بەرامبەری تە و سكالا ل من كربا.</verse>
				<verse number="20">یان ژی بلا ئەڤە ب خۆ بێژن، كا دەمێ ئەز ل بەرامبەری جڤاتا بلند یا جوهیان راوەستیایم، وان چ گونە‍‌ھ ل سەر من دیت،</verse>
				<verse number="21">ژبلی ئەوا من ل بەرامبەری وان دیار كری، دەمێ من ب دەنگەكێ بلند گۆتی: ‹ژ بەر باوەریا من ب رابوونا مریان، ئەز ئەڤرۆ ژ لایێ هەوە ڤە یێ دهێمە دادگەهكرن.›»</verse>
				<verse number="22">هنگی فیلیكسی، ئەوێ پێزانینێن باش ل دۆر رێبازێ هەین، روینشتن ب دویماهی ئینا و گۆت: «دەمێ لسیاسێ فەرماندە دهێت، دێ بڕیارێ ل سەر كێشا هەوە دەم.»</verse>
				<verse number="23">پاشی فەرمان ل سەرلەشكەری كر، كو پاولۆس بهێتە زێرەڤانیكرن، لێ وی هندەك ئازادی هەبیت و رێ ل هەڤالێن وی نەهێتە گرتن كو بهێن خزمەتا وی بكەن.</verse>
				<verse number="24">پشتی چەند رۆژەكان، فیلیكس ل گەل هەڤژینا خۆ دروسیلایێ هات، ئەو ژنك جوهی بوو. وی هنارتە ب دویڤ پاولۆسی را و دەربارەی باوەریێ ب مەسیح عیسای، گوهێ خۆ دایێ.</verse>
				<verse number="25">دەمێ پاولۆس ل سەر راستداری و لخۆزاڵبوونێ و رۆژا دادكرنا كو دێ هێت دئاخفت، فیلیكس ترسیا و گۆت: «نوكە تۆ هەڕە و دەمێ من دەلیڤە هەبوو، دێ گازی تە كەمەڤە.»</verse>
				<verse number="26">هەروەسا وی هیڤیەك ژی هەبوو، كو پاولۆس هندەك پارەیان بدەتێ، لەوما گەلەك جاران دهنارتە ب دویڤ وی را و ل گەل دئاخفت.</verse>
				<verse number="27">پشتی دوو ساڵ بورین، پوركیۆس فێستۆس هاتە جهێ فیلیكسی، فیلیكسی ژی دڤیا جوهیان رازی بكەت، ئینا پاولۆس هێلا د زیندانێ دا.</verse>
			</chapter>
			<chapter number="25">
				<verse number="1">سێ رۆژان پشتی فێستۆس گەهشتیە هەرێمێ، ئەو ژ قەیسەریێ سەركەفتە ئورشەلیمێ.</verse>
				<verse number="2">ل وێرێ سەرۆكێن كاهنان و ریهسپیێن جوهیان، كێشا خۆ دژی پاولۆسی پێشكێش كر.</verse>
				<verse number="3">وان هیڤی ژێ كرن و قەنجیەك ژێ خواست كو پاولۆسی ل ئورشەلیمێ ئامادە بكەت، چنكو وان بویسەیەك بۆ وی دروست دكر، دا د رێكێ دا بكوژن.</verse>
				<verse number="4">فێستۆسی بەرسڤ دا، كو پاولۆس ل قەیسەریێ یێ گرتییە و ئەوی ب خۆ ژی ل بەرە هەر زوی بچیتە وێرێ.</verse>
				<verse number="5">پاشی وی گۆت: «ئەڤجا بلا سەركێشێن هەوە ل گەل من بهێن و ئەگەر ڤی زەڵامی تاوانەك كربیت، بلا سكالایێ لێ بكەن!»</verse>
				<verse number="6">پشتی ئەو دەمەكێ نەپتر ژ هەشت تا دە‍‌ھ رۆژان ل گەل وان مایی، خواركەفتە قەیسەریێ. ل رۆژا پاشتر، ل سەر كورسیكا دادوەریێ روینشت و فەرمان دا كو پاولۆسی بینن.</verse>
				<verse number="7">دەمێ ئەو هاتی، جوهیێن كو ژ ئورشەلیمێ خواركەفتبوون، دەوروبەرێن وی گرتن و ئەو ب گەلەك تاوانێن گران تاوانبار كر، لێ نەشیان بسەلمینن.</verse>
				<verse number="8">پاولۆسی بەڕەڤانی ژ خۆ كر و گۆت: «من ل دژی دەستوورێ جوهیان، یان دژی پەرستگەهێ، یان دژی قەیسەری چ گونە‍‌ھ نەكرینە.»</verse>
				<verse number="9">لێ فێستۆسی دڤیا جوهیان رازی بكەت، ئینا پرسیار ژ پاولۆسی كر: «ما تە دڤێت سەربكەڤیە ئورشەلیمێ و ل وێرێ ل سەر ڤان تاوانان، دادگەهكرنا تە ژ لایێ من ڤە بهێتە كرن؟»</verse>
				<verse number="10">پاولۆسی گۆت: «ئەز ل بەرامبەر كورسیكا دادوەریا قەیسەری یێ راوەستیایمە، ل وی جهێ كو پێدڤیە بهێمە دادگەهكرن. من چ خرابی ل جوهیان نەكرینە، هەروەكو تۆ ژی باش دزانی.</verse>
				<verse number="11">ئەگەر ئەز خرابكار بم و من تشتەك كربیت كو ئەز یێ هەژی كوشتنێ بم، ئەز ژ مرنێ ناڕەڤم، لێ ئەگەر ئەو تاوانێن ئەڤە ب دویڤ من ڤە دنن، د بێ بنیات بن، كەس نەشێت من رادەستی وان بكەت. ئەز كێشا خۆ بۆ قەیسەری بلند دكەم!»</verse>
				<verse number="12">وی دەمی فێستۆس ل گەل شیرەتكارێن خۆ ئاخفت و بەرسڤ دا: «تە كێشا خۆ بۆ قەیسەری بلند كر، دێ چیە نك قەیسەری!»</verse>
				<verse number="13">پشتی چەند رۆژەك دەرباز بووین، ئەگریپاس پاشا ل گەل بەرنیكایێ هاتنە قەیسەریێ، دا پیرۆزباهیێ ل فێستۆسی بكەن.</verse>
				<verse number="14">چەند رۆژەك ل وێرێ بوراندن. فێستۆسی كێشا پاولۆسی بۆ پاشای ڤەگێڕا و گۆتێ: «ل ڤێرێ زەڵامەك یێ هەی، فیلیكسی یێ هێلایە د زیندانێ دا.</verse>
				<verse number="15">دەمێ ئەز ل ئورشەلیمێ، سەرۆكێن كاهنان و ریهسپیێن جوهیان سكالایێن خۆ ل سەر وی پێشكێشی من كرن و داخواز ژ من كر كو وی داد بكەم.</verse>
				<verse number="16">من گۆتە وان كو نە ژ داب و نەریتێن رۆماییانە كەسەكی رادەستی سزادانێ بكەن، بەری كو وی و سكالاكەرێن وی روی ب روی ئێك نەكەن، دا دەلیڤە هەبیت كو ل بەرامبەر سكالایێ بەڕەڤانیێ ژ خۆ بكەت.</verse>
				<verse number="17">ئەڤجا دەمێ ئەو هاتینە ڤێرێ، من گیرۆ نەكر، ل رۆژا پاشتر ئەز ل سەر كورسیكا دادوەریێ روینشتم و من فەرمان دا كو وی زەڵامی بینن.</verse>
				<verse number="18">دەمێ سكالاكەر ل بەرامبەری وی راوەستیاین، وان ئەو ب چ خرابیێن وەسا تاوانبار نەكر، ژ ئەوێن من هزر ژێ دكر،</verse>
				<verse number="19">لێ وان هندەك كێشە ل سەر وی هەبوون، دەربارەی ئایینێ وان و دەربارەی زەڵامەكی ناڤێ وی عیسایە و یێ مری، لێ پاولۆس دبێژیت یێ زیندیە.</verse>
				<verse number="20">ژ بەر كو ئەز یێ پشتڕاست نەبووم، كا چەوا دەربارەی ڤێ كێشێ ڤەكۆلینێ بكەم، من پرسیار ژێ كر كا وی دڤێت سەركەڤیتە ئورشەلیمێ و ل وێرێ ل سەر ڤان تاوانان بهێتە دادگەهكرن.</verse>
				<verse number="21">لێ دەمێ پاولۆسی داخواز كری كو دەستەسەركری بمینیت و كێشا وی بۆ قەیسەری بهێتە بلند كرن، دا ئەو بڕیارێ ل سەر بدەت، من فەرمان دا، پاولۆس یێ دەستەسەركری بیت، تا ئەز وی بهنێرمە نك قەیسەری.»</verse>
				<verse number="22">ئینا ئەگریپاسی گۆتە فێستۆسی: «من ژی حەز دكر، من گو‍‌ھ ل وی زەڵامی ببا.» بەرسڤا وی دا: «سوبەهی دێ تە گو‍‌ھ لێ بیت.»</verse>
				<verse number="23">ل رۆژا پاشتر ئەگریپاس و بەرنیكا ب ئاهەنگەكا مەزن ڤە هاتن، ئەو ل گەل فەرماندەیێن لەشكەری و زەڵامێن پایەبەرزێن باژێڕی چوونە د هۆلا گوهدانێ ڤە. فێستۆسی فەرمان دا و پاولۆس ئینا د ژۆرڤە،</verse>
				<verse number="24">ئینا فێستۆسی گۆت: «ئەگریپاس پاشا و هەمی هێژایێن ل گەل مە د ئامادە: ئەڤ زەڵامێ هوین دبینن، ئەوە یێ هەمی مللەتێ جوهی، ل ئورشەلیمێ و ل ڤێرێ، داخواز ژ من كری و دقیڕاند كو پێدڤیە ئێدی نەمینیتە ساخ،</verse>
				<verse number="25">لێ بۆ من دیار بوو، وی چ نەكریە كو هەژی ژناڤبرنێ بیت. دەمێ وی كێشا خۆ بۆ قەیسەرێ هێژا بلند كری، من بڕیار دا وی بهنێرم.</verse>
				<verse number="26">لێ من دەربارەی وی تشتەك نینە، ئەز ژێ یێ پشتڕاست بم كو بۆ قەیسەری بنڤیسم، ژ بەر هندێ من بەرامبەری هەوە یێ ئامادەكری، ب تایبەتی بەرامبەری تە ئەگریپاس پاشا، داكو ژ ئەنجامێ ڤەكۆلینێ من تشتەك هەبیت بنڤیسم،</verse>
				<verse number="27">چنكو ئەز دبینم نە یا بەرئاقلە زیندانیەكی بهنێرم، بێی كو تاوانێن ل سەر وی دیار بكەم!»</verse>
			</chapter>
			<chapter number="26">
				<verse number="1">ئینا ئەگریپاسی گۆتە پاولۆسی: «تۆ یێ دەستویردایی بەڕەڤانیێ ژ خۆ بكەی.» وی دەمی پاولۆسی ب دەستێ خۆ ئاماژە كر و بەڕەڤانی ژ خۆ كر و گۆت:</verse>
				<verse number="2">«ئەگریپاس پاشا، ئەز خۆ ب بەختەوەر دزانم، كو ئەڤرۆ ل بەرامبەری تە بەڕەڤانیێ ژ خۆ بكەم، دەربارەی هەمی تشتێن جوهی من پێ تاوانبار دكەن،</verse>
				<verse number="3">نەخاسمە كو تۆ هەمی داب و نەریت و ناكۆكیێن وان دزانی، لەوما هیڤی دكەم ب بێهنفرەهی گوهێ خۆ بدەیە من.</verse>
				<verse number="4">هەمی جوهی شێوازێ ژیانا من هەر ژ گەنجاتیێ وەرە دزانن، كا چەوا ئەز ژ دەستپێكێ وەرە، د ناڤ مللەتێ خۆ دا و ل ئورشەلیمێ دژیام،</verse>
				<verse number="5">ئەو ژ مێژە وەرە من دنیاسن و ئەگەر حەز بكەن، ئەو دشێن شاهدەییێ بدەن، كو ئەز فەریسی بووم و ل دویڤ ڤێ رێبازا ژ هەمیان توندتر د ئایینێ مە دا دژیام.</verse>
				<verse number="6">نوكە ژی ژ بەر هیڤیا من ب وێ سۆزا خودێ دایە بابكالێن مە، ئەز یێ راوەستیایمە دهێمە دادگەهكرن،</verse>
				<verse number="7">ئەو سۆزا هەر دوازدە هۆزێن مللەتێ مە هیڤی دكەن كو ب دەست خۆ ڤە بینن، دەمێ ب شەڤ و رۆژ ژ دل پەرستنێ دكەن. پاشایێ بەڕێز، ژ بەر ڤێ هیڤیێ، ئەز ژ لایێ جوهیان ڤە دهێمە تاوانبار كرن.</verse>
				<verse number="8">بۆچی باوەریا هەوە پێ ناهێت، كو خودێ مریان رادكەتەڤە؟</verse>
				<verse number="9">من ب خۆ ژی هزر دكر، كو پێدڤیە ئەز گەلەك تشتان ل دژی ناڤێ عیسایێ ناسیرەیی بكەم.</verse>
				<verse number="10">ئەڤ چەندە ژی من ل ئورشەلیمێ كر و ب وێ دەستهەلاتا من ژ سەرۆكێن كاهنان وەرگرتی، من گەلەك ژ مرۆڤێن پیرۆز هاڤێتنە د زیندانێ دا و دەمێ بڕیارا كوشتنا وان دهاتە دان، من ژی دەنگێ خۆ ل دژی وان ددا.</verse>
				<verse number="11">ل هەمی كنیشتەیان من ئەو گەلەك جاران یێن سزا داین و یێن نەچار كرین كو دەست ژ باوەریا خۆ بەردەن. كەرب و كینا من ل سەر وان هند زێدە ببوو، كو ئەز ل دویڤ وان بچمە باژێڕێن بیانی ژی.</verse>
				<verse number="12">هۆسا ب دەستهەلات و دەستویریا سەرۆكێن كاهنان، ئەز دچوومە دیمەشقێ.</verse>
				<verse number="13">پاشایێ هێژا، نیڤرۆ ل سەر رێكێ، من رۆناهیەك دیت ژ رۆناهیا رۆژێ ب شەوقتر بوو، دەوروبەرێن من و ئەوێن ل گەل من روهن كر.</verse>
				<verse number="14">ئەم هەمی كەفتینە ئەردی و من گو‍‌ھ ل دەنگەكی بوو ب زمانێ عیبرانی دگۆتە من: ‹شائوول، شائوول، تۆ بۆچی من تەپەسەر دكەی؟ یا ب زەحمەتە تۆ زیچكان دانیە چیخنان.›</verse>
				<verse number="15">من پرسیار كر: ‹ئەزبەنی، تۆ كی؟› خودانی گۆت: ‹ئەز عیسامە، ئەوێ تۆ تەپەسەر دكەی.</verse>
				<verse number="16">لێ رابە و ل سەر پێیێن خۆ راوەستە، چنكو ئەز بۆ تە یێ دیار بوویم، دا تە بكەمە خزمەتكار و شاهد ل سەر بینینێن تە دیتین و ئەوێن دێ تێدا بۆ تە دیار بم.</verse>
				<verse number="17">دێ تە ژ گەلێ تە و مللەتێن نەجوهی قورتال كەم، ئەوێن ئەز تە بۆ وان دهنێرم،</verse>
				<verse number="18">دا چاڤێن وان ڤەكەی كو ئەو ژ تاریاتیێ بۆ رۆناهیێ و ژ دەستهەلاتداریا ئبلیسی بۆ خودێ بزڤڕن، دا ئەو لێبورینا گونەهان وەربگرن و بەهرەك هەبیت ل گەل ئەو كەسێن ب رێكا باوەری ئینانێ ب من هاتینە پیرۆزكرن.›</verse>
				<verse number="19">ئەگریپاس پاشا، ئێدی من ركمانێ دەربارەی دیتنا ئەسمانی نەكریە،</verse>
				<verse number="20">لێ من ل دەستپێكێ بۆ یێن ل دیمەشقێ، پاشی ل ئورشەلیمێ و هەمی دەڤەرێن یەهودیایێ، پاشی بۆ مللەتێن نەجوهی ژی راگەهاند، كو ل خۆ بزڤڕن و بۆ خودێ ڤەگەڕن و كریارێن هەژی لخۆزڤڕینێ بكەن.</verse>
				<verse number="21">ژ بەر ڤێ چەندێ، جوهیان ئەز ل پەرستگەهێ گرتم و بزاڤ كر من بكوژن،</verse>
				<verse number="22">لێ من هاریكاری ژ خودێ وەرگرت، لەوما هەتا ئەڤرۆ ئەز راوەستیایمە و شاهدەییێ ددەمە بچویكی و مەزنی. ئەز چ دی نابێژم، ژبلی وان تشتێن مووسای و پێغەمبەران گۆتی كو دێ روی دەن:</verse>
				<verse number="23">پێدڤیە مەسیح بئێشیت و ئێكەمین كەس بیت ژ ناڤ مریان راببیت و رۆناهیێ بۆ مللەتێ مە و بۆ مللەتێن نەجوهی ژی رابگەهینیت.»</verse>
				<verse number="24">دەمێ پاولۆسی ب ڤان گۆتنان بەڕەڤانی ژ خۆ دكر، فێستۆسی ب دەنگەكێ بلند گۆت: «پاولۆس، تۆ یێ دین بووی! گەلەك خواندن تە دین دكەت.»</verse>
				<verse number="25">پاولۆسی گۆت: «بەڕێز فێستۆس، ئەز نە یێ دینم، ئەز یێ پەیڤێن راست و بەرئاقل دبێژم.</verse>
				<verse number="26">پاشا ڤان تشتان دزانیت، لەوما ئەز سەربەست ل گەل وی دئاخڤم. ئەز باوەر ناكەم تشتەك ژ ڤان ل وی هاتبیتە ڤەشارتن، چنكو ئەڤێ چەندێ ل قولاچكەكێ نەرویدایە!</verse>
				<verse number="27">ئەگریپاس پاشا، ئەرێ تۆ باوەر ژ پێغەمبەران دكەی؟ ئەز دزانم كو تۆ باوەر ژێ دكەی.»</verse>
				<verse number="28">ئەگریپاسی گۆتە پاولۆسی: «تۆ دبێژی د ڤی دەمێ كورت دا، دێ بۆ من باوەریێ چێكەی كو ببمە مەسیحی؟!»</verse>
				<verse number="29">پاولۆسی گۆت: «چ كورت یان درێژ، ئەز هیڤی ژ خودێ دكەم، نە ب تنێ تۆ، لێ هەمیێن ئەڤرۆ من دبهیسن، وەكو من لێ بهێن، ژبلی ڤان قەیدان!»</verse>
				<verse number="30">وی دەمی پاشا رابوو، والی و بەرنیكا و ئەوێن ل گەل وان دروینشتی ژی رابوون.</verse>
				<verse number="31">ئەو دەردكەفتن و دگۆتە ئێكودوو: «ئەڤی مرۆڤی تشتەك نەكریە كو یێ هەژی كوشتنێ یان زیندان كرنێ بیت.»</verse>
				<verse number="32">ئینا ئەگریپاسی گۆتە فێستۆسی: «ئەگەر ڤی مرۆڤی كێشا خۆ بۆ قەیسەری بلند نەكربا، د شیان دا بوو بهێتە بەردان.»</verse>
			</chapter>
			<chapter number="27">
				<verse number="1">دەمێ بڕیار هاتیە دان كو ئەم ب گەمیێ بچینە ئیتالیا، پاولۆس و هندەك گرتیێن دی رادەستی سەرلەشكەرەكێ سوپایێ ئیمپراتۆری كرن، ناڤێ وی یولیۆس بوو.</verse>
				<verse number="2">ئەم ل گەمیەكێ ژ باژێڕێ ئەدرەمیتێ سیار بووین، كو ل بەر بوو بچیتە هندەك جهان ل كنارێن هەرێما ئاسیایێ، ئەم ب رێ كەفتین و ئەرستارخۆس ژ باژێڕێ سالونیكی ژ هەرێما مەقدۆنیا ل گەل مە هات.</verse>
				<verse number="3">ل رۆژا پاشتر ئەم گەهشتینە سایدا. یولیۆسی رەفتارەكا باش ل گەل پاولۆسی كر و دەستویری دایێ كو سەرەدانا هەڤالێن خۆ بكەت، دا پێدڤیێن خۆ ژ وان وەرگریت.</verse>
				<verse number="4">پاشی ئەم ژ وێرێ ب گەمیێ ب رێ كەفتین و د پشت قوبرس را چووین، چنكو با دژی مە دهات.</verse>
				<verse number="5">دەمێ ئەم د نیڤا وێ دەریایا بەرامبەری هەرێمێن كیلیكیا و پامفیلیایێ را دەربازبووین، ئەم ل بەندەرێ میرا ل هەرێما لیكیایێ پەیا بووین.</verse>
				<verse number="6">ل وێرێ سەرلەشكەری گەمیەك دیت یا باژێڕێ ئەسكەندەریێ بوو بەرەڤ ئیتالیا دچوو، ئەم لێ سیار كرین.</verse>
				<verse number="7">گەمیێ ئەم هێدی هێدی ب گەلەك رۆژان برین و ب زۆری ئەم گەهشتینە نێزیكی كنیدۆسێ. بای نەهێلا ئەم پتر بچین، لەوما ئەم د پشت گزیرتەیا كریت را ل نێزیكی سەلمۆنی دەرباز بووین.</verse>
				<verse number="8">ب زۆری ئەم گەهشتینە جهەكی دبێژنێ «بەندەرێن جوان» كو ل نێزیكی باژێڕێ لاسەیایێ بوو.</verse>
				<verse number="9">دەمەكێ درێژ ب سەرڤە چووبوو و وەغەركرن ب رێكا دەریایێ ب مەترسی كەفتبوو، ئێدی رۆژیگرتن ژی دەرباز ببوو، لەوما پاولۆسی شیرەت ل وان كر</verse>
				<verse number="10">و گۆت: «گەلی زەڵامان، ئەز دبینم ئەڤ وەغەرە دێ یا ب زەحمەت و زیانەكا مەزن بیت، نە ب تنێ ل سەر باری و گەمیێ، لێ ل سەر ژیانا مە ب خۆ ژی،»</verse>
				<verse number="11">لێ سەرلەشكەری پتر گوهداریا سەرۆكێ گەمیڤانان و خودانێ گەمیێ دكر ژ گۆتنا پاولۆسی.</verse>
				<verse number="12">بەندەر ب كێر دەربازكرنا وەرزێ زڤستانێ نەدهات، لەوما پڕانیا وان بڕیار دا ژ وێرێ بچن، ب وێ هیڤیێ كو ئەو بشێن خۆ بگەهیننە فینكس و زڤستانێ ل وێرێ ببورینن، كو ئەو بەندەرەكە ل كریت، بەرێ وێ یێ ل باشوورێ رۆژئاڤا و باكوورێ رۆژئاڤا.</verse>
				<verse number="13">دەمێ بایەكێ هێدی ژ باشووری ڤە هاتی، وان هزركر ئەو گەهشتنە مەبەستا خۆ، ئینا لەنگەر راكر و ژ نێزیك ڤە د بەر كریت را دەرباز دبوون،</verse>
				<verse number="14">لێ پشتی دەمەكێ كورت، هڕوبایەكێ دژوار هات، دبێژنێ ‹ئوراكیلون›</verse>
				<verse number="15">وی ل گەمیێ دا و ئێدی گەمی نەشیا روی ب روی بای بچیت، ئەڤجا مە دەست ژێ بەردان و باڕۆڤەیێ ئەم برین.</verse>
				<verse number="16">دەمێ ئەم د پشت گزیرتەیەكا بچویك را دەرباز دبووین، ناڤێ وێ كاودا بوو، ب زۆری مە شیا دەستێ خۆ دانینە سەر بەلەمێ.</verse>
				<verse number="17">پشتی ئەو بلند كریە د گەمیێ دا، گەمیڤانان نیڤا گەمیێ ب وەریسان شداند. ئەو دترسیان ل ‹سیرتس› بنێ گەمیێ ژ ئەردی بگریت، لەوما وان باگرێن گەمیێ ئینانە خوار و هۆسا گەمی دهاتە هاژوتن.</verse>
				<verse number="18">ژ بەر دژواریا باڕۆڤەیێ ل سەر مە، وان ل رۆژا پاشتر دەست ب هاڤێتنا بارێ گەمیێ كر.</verse>
				<verse number="19">ل رۆژا سێیێ وان ب دەستێن خۆ كەلوپەلێن گەمیێ هاڤێتن.</verse>
				<verse number="20">گەلەك رۆژان مە رۆژ و ستێر نەدیتن و باڕۆڤە ل سەر مە هەر یا دژوار بوو، ئێدی هەمی هیڤیێن قورتالبوونا مە هاتنە بڕین.</verse>
				<verse number="21">دەمەكێ درێژ بوو وان خوارن نە خواری، ئینا پاولۆس د ناڤ وان دا رابوو و گۆت: «گەلی زەڵامان، پێدڤی بوو هەوە گوهێ خۆ دابا من و ژ كریت نەدابا رێ، هوین دا خۆ ژ ڤێ زەحمەت و زیانێ پارێزن.</verse>
				<verse number="22">نوكە ئەز هیڤیێ ژ هەوە دكەم بێ ئومێد نەبن، چنكو كەس ژ هەوە ژیانا خۆ ژ دەست نادەت، ب تنێ گەمی دێ تێك شكێت،</verse>
				<verse number="23">چنكو شڤێدی فریشتەیەكێ وی خودایێ ئەز یێ ویمە و خزمەتا وی دكەم، ل نك من راوەستیا</verse>
				<verse number="24">و گۆت: ‹پاولۆس، نەترسە! دڤێت تۆ ل بەرامبەری قەیسەری راوەستی و ئەڤە ل سەر خاترا تە، خودێ دێ ژیانا هەمی رێڤنگێن ل گەل تە پارێزیت!›</verse>
				<verse number="25">ئەڤجا گەلی زەڵامان، د پشتڕاست بن، چنكو من باوەریا ب خودێ هەی، كو دێ وەسا چێبیت، هەروەكو بۆ من هاتیە گۆتن.</verse>
				<verse number="26">لێ دڤێت گەمی ب ئەردێ گزیرتەیەكێ بكەڤیت.»</verse>
				<verse number="27">ل شەڤا چواردێ، كو هێشتا ئەم د دەریا ئەدریاتیك دا دهاتینە هاژوتن، ل نیڤا شەڤێ گەمیڤانان هزر كر كو ئەو یێن نێزیكی هشكاتیێ بووین.</verse>
				<verse number="28">وان كویراتیا ئاڤێ پیڤا، دیت كو بیست بەژنە، پشتی پیچەكێ پێشڤە چووین، جارەكا دی پیڤا، دیت كو پازدە بەژنە.</verse>
				<verse number="29">ئەو دترسیان كو ئەم ب جهەكێ كەڤرین بكەڤین، لەوما چوار لەنگەر ژ پاشیا گەمیێ بەردان و نڤێژ دكر كو رۆژ ل وان بهەلێت.</verse>
				<verse number="30">لێ دەمێ گەمیڤانان بزاڤ كری ژ گەمیێ بڕەڤن و بەلەم داهێلایە دەریایێ، ب وێ بەهانەیێ كو وان دڤێت ژ پێشیا گەمیێ لەنگەران بەردەنە خوارێ،</verse>
				<verse number="31">پاولۆسی گۆتە سەرلەشكەری و سەربازان: «ئەگەر ئەڤ گەمیڤانە نەمیننە د گەمیێ دا، هوین نەشێن قورتال ببن.»</verse>
				<verse number="32">ئینا سەربازان وەریسێن بەلەمێ بڕین و هێلا بكەڤیتە د ئاڤێ دا.</verse>
				<verse number="33">بەری سپێدێ، پاولۆسی هیڤی ژ هەمیان كر كو تشتەكی بخۆن و گۆت: «ئەڤە رۆژا چواردێیە هوین د بن فشارێ ڤەنە و برسی ماینە و هەوە چ نەخوارییە.</verse>
				<verse number="34">ژ بەر هندێ هیڤی ژ هەوە دكەم، هوین تشتەكی بخۆن، چنكو ئەڤە بۆ قورتالبوونا هەوەیە و مویەك ژ سەرێ كەسێ ژ هەوە ناكەڤیت.»</verse>
				<verse number="35">پشتی وی ئەڤە گۆتی، نانەك هەلگرت و ل بەرامبەر هەمیان سوپاسیا خودێ كر، كەركر و دەست ب خوارنێ كر.</verse>
				<verse number="36">وی دەمی هەمی ب ئومێد كەفتن و وان ژی خوارن خوار.</verse>
				<verse number="37">ئەم هەمی ئەوێن د گەمیێ دا، دوو سەد و حەفتێ و شەش كەس بووین.</verse>
				<verse number="38">پشتی ژ خوارنێ تێر بووین، گەنم هاڤێتە د دەریایێ دا، دا گەمیێ سڤك بكەن.</verse>
				<verse number="39">دەمێ بوویە سپێدە، ئەوان نەدزانی كا ئەو گەهشتینە كیژ ئەردی، لێ وان كەنداڤەك دیت، كنارێ وێ خیز بوو. ئینا بڕیار دا، ئەگەر بشێن، گەمیێ بهاژونە وێرێ.</verse>
				<verse number="40">وان لەنگەر قەتاندن و هێلانە د دەریایێ دا و وەریسێن ب دەستكێن ئاراستەكرنا گەمیێ ڤە سست كرن و باگرا پێشیێ ل بەر بای بلند كر و قەستا كناری كر.</verse>
				<verse number="41">لێ گەمی كەفتە د ناڤ پێلێن دژوار دا و بنێ وێ ب گرەكی كەفت كو یێ بن ئاڤ بوو، ئەڤجا پێشیا وێ تێڕا چكلی و د ج‍‌ھ دا ما، لێ ژ بەر دژواریا پێلان پاشیا وێ تێك دشكەست.</verse>
				<verse number="42">نەخشەیێ سەربازان ئەو بوو كو گرتیان بكوژن، دا كەس مەلەڤانیا نەكەت و بڕەڤیت.</verse>
				<verse number="43">لێ سەرلەشكەری ڤیا پاولۆسی قورتال كەت، ئینا نەهێلا ئەو نەخشەیێ خۆ ب ج‍‌ھ بینن و فەرمان داكو ئەوێن دشێن مەلەڤانیا بكەن، ل بەراهیێ خۆ بهاڤێژنە ئاڤێ و دەركەڤنە هشكاتیێ.</verse>
				<verse number="44">ئەوێن ماین ژی، ب دویڤ وان را، هندەك ل سەر دەپان و هندەك ل سەر پارچەیێن گەمیێ بچن. هۆسا هەمی ب سلامەتی گەهشتنە هشكاتیێ.</verse>
			</chapter>
			<chapter number="28">
				<verse number="1">پشتی ئەم قورتال بووین، مە زانی كو ناڤێ گزیرتەیێ ماڵتایە.</verse>
				<verse number="2">خەلكێ وێ جوامێریەكا كێم وێنە ل گەل مە كر، وان بخێرهاتنا مە كر و ئاگر هەلكر، چنكو بارانێ دەست پێ كربوو و سەرما بوو.</verse>
				<verse number="3">دەمێ پاولۆسی بەرملەكێ داران كۆمكری و هاڤێتیە د ئاگری دا، ژ بەر گەرمایێ، كورەمارەك دەركەفت و دەڤێ خۆ هاڤێتە دەستێ وی و گرت.</verse>
				<verse number="4">دەمێ خەلكی دیتی كورەمار ب دەستێ وی ڤە دهەژیا، گۆتە ئێكودوو: «بێگۆمان ئەڤ كەسە مێركوژە! سەرەڕای كو ئەو ژ دەریایێ قورتال بوو، ‹دادپەروەری ›ێ نەهێلا ئەو بژیت.»</verse>
				<verse number="5">لێ پاولۆسی ئەو گیانەوەر ڤەهەژاندە د ئاگری دا و چ زیان ب وی ب خۆ نەكەفتن.</verse>
				<verse number="6">ئەوان چاڤەڕێ دكر كو بوەرمیت یان ژ نشكەكێ ڤە بكەڤیت و بمریت، لێ پشتی دەمەكێ درێژ چاڤەڕێ ماین و دیتی چ لێ نەهات، ئەو ژ هزرا خۆ لێڤەبوون و گۆتن: «ئەڤە خوداوەندەكە!»</verse>
				<verse number="7">ل دەوروبەرێن وی جهی، رەز و باغێن كەسەكی بوون كو مەزنێ گزیرتەیێ بوو، ناڤێ وی پوپلیۆس بوو، ئەوی بخێرهاتنا مە كر و ب خۆشحالی ڤە بۆ سێ رۆژان ئەم مێڤان كرین.</verse>
				<verse number="8">بابێ پوپلیۆسی ژ بەر تایێ و زكچوونێ د ناڤ نڤینكان دا یێ نەساخ بوو. پاولۆس چوو نك وی و نڤێژ كر و دەستێن خۆ دانانە سەر و ساخ كر.</verse>
				<verse number="9">دەمێ ڤێ چەندێ روی دای، نەساخێن دی ژی یێن گزیرتەیێ دهاتنە نك وی و ساخ دبوون.</verse>
				<verse number="10">وان گەلەك رێز ل مە گرت و دەمێ ئەم ب رێ كەفتین، تشتێن پێدڤی بۆ مە داگرتن.</verse>
				<verse number="11">پشتی سێ هەیڤان، ب گەمیەكا باژێڕێ ئەسكەندەریێ كو پەیكەرێ ‹جێمك ›ی ل سەر بوو، ئەم ب رێ كەفتین، وێ گەمیێ زڤستان ل گزیرتەیێ بوراندبوو.</verse>
				<verse number="12">ئەم گەهشتینە باژێڕێ سیراكوسا و سێ رۆژان ل وێرێ ماین.</verse>
				<verse number="13">پاشی ئەم ژ وێرێ چووین و گەهشتینە باژێڕێ رێگیومێ. رۆژا پاشتر بایەك ژ باشووری ڤە رابوو و ل رۆژا ب دویڤ دا، ئەم گەهشتینە باژێڕێ پوتیولی.</verse>
				<verse number="14">ل وێرێ مە هندەك خویشك و برا دیتن و داخواز ژ مە كر كو حەفت رۆژان ل نك وان بمینین. هۆسا ئەم گەهشتینە رۆمایێ.</verse>
				<verse number="15">ل وێرێ، دەمێ خویشك و برایان گەهشتنا مە بهیستی، هەتا ‹گۆڕەپانا ئەپیۆس› و ‹سێ خانە ›یێ بۆ پێشوازیكرنا مە دەركەفتن. گاڤا پاولۆسی ئەو دیتین، سوپاسیا خودێ كر و هاتە هاندان.</verse>
				<verse number="16">دەمێ ئەم هاتینە رۆمایێ، دەستویری بۆ پاولۆسی هاتە دان، ل گەل وی سەربازێ زێرەڤانیێ لێ دكەت، ب تنێ ئاكنجی ببیت.</verse>
				<verse number="17">پشتی سێ رۆژان پاولۆسی داخوازا مەزنێن جوهیان كر، دەمێ كۆم بووین، گۆتە وان: «گەلی برایان، سەرەڕای كو من چ تشت دژی مللەتی یان داب و نەریتێن بابكالێن مە ئەنجام نەداینە، لێ ل ئورشەلیمێ ئەز هاتمە گرتن و رادەستی رۆماییان هاتمە كرن.</verse>
				<verse number="18">وان لێپرسین ل گەل من كر و حەز دكر من بەردەن، چنكو وان چ ئەگەرێن هەژی كوشتنێ ل سەر من نەدیتن.</verse>
				<verse number="19">لێ دەمێ جوهی نەرازیبووین، ئەز نەچاربووم گازندەیا خۆ بگەهینمە قەیسەری، نە ژ بەر هندێ كو من سكالایا ل سەر مللەتێ خۆ هەی.</verse>
				<verse number="20">لەوما من هوین داخواز كرن كو هەوە ببینم و ل گەل هەوە بئاخڤم، چنكو ژ بەر هیڤیا ئیسرائیلێ، ئەز ب ڤێ زنجیرێ یێ گرێدایمە.»</verse>
				<verse number="21">وان بەرسڤ دا: «دەربارەی تە، مە چ نامە ژ یەهودیایێ وەرنەگرتینە، هەروەسا ژ برایێن مە ژی كەسەك نەهاتیە، كو ب خرابی دەنگوباسەكێ تە گەهاندبیتە مە یان بەحسێ تە كربیت،</verse>
				<verse number="22">لێ ئەم حەز دكەین ژ تە ببهیسین كا بۆچوونێن تە چنە، چنكو ئەم دزانین ل هەمی جهان ئاخفتن ل دژی ڤێ رێبازێ دهێنە گۆتن.»</verse>
				<verse number="23">رۆژەك بۆ وی دەستنیشان كر، ئینا گەلەك كەس هاتنە جهێ ئاكنجیبوونا وی. ئەوی ژی هەر ژ سپێدێ تا ئێڤاری وەكو شاهدەك پاشایەتیا خودێ بۆ وان شڕۆڤە دكر. ئەوی بزاڤ دكر ب رێكا دەستوورێ مووسای و نڤیسارێن پێغەمبەران، وان قاییل بكەت كو عیسا ب خۆ مەسیحە.</verse>
				<verse number="24">هندەك ب ئاخفتنێن وی قاییل بوون و هندەكان ژی باوەری نەئینا.</verse>
				<verse number="25">بیروڕایێن وان ئێك نەبوون و بەری دەركەڤن پاولۆسی ئەڤ ئاخفتنا دویماهیێ گۆتێ: «گیانێ پیرۆز یێ راست بوو دەمێ ل سەر زارێ ئیشایا پێغەمبەری گۆتیە بابكالێن هەوە:</verse>
				<verse number="26">‹هەڕە نك ڤی مللەتی و بێژێ: هوین دێ گو‍‌ھ ڤەكری بهیسن و تێناگەهن، دێ چاڤ ڤەكری لێ نێڕن و نابینن.</verse>
				<verse number="27">چنكو ئەڤ مللەتە یێ سەرهشك بووی و گوهێن وان یێن گران بووین و چاڤێن خۆ یێن نقاندین، نەكو ب چاڤێن خۆ ببینن و ب گوهێن خۆ ببهیسن و ب مەژیێ خۆ تێبگەهن و بزڤڕن، دا ساخ بكەم!›</verse>
				<verse number="28">ئەڤجا بزانن، خودێ قورتالبوونا خۆ بۆ مللەتێن نەجوهی هنارت و ئەو دێ گوهداریا وی كەن!»</verse>
				<verse number="29">دەمێ ئەڤ ئاخفتنە گۆتی، جوهی ژ وێرێ دەركەفتن و گەنگەشەیەكا دژوار ل گەل ئێكودوو دكر.</verse>
				<verse number="30">پاولۆس دوو ساڵێن تەمام د وی خانی ڤە ما یێ بۆ خۆ ب كرێ گرتی، بخێرهاتنا وان هەمی كەسان دكر، یێن دهاتنە نك وی.</verse>
				<verse number="31">ئەوی ب وێرەكی و بێی كو كەس ئاستەنگان بۆ وی چێكەت مزگینیا پاشایەتیا خودێ رادگەهاند و دەربارەی خودان عیسایێ مەسیح فێركرن دكر.</verse>
			</chapter>
		</book>
		<book number="45">
			<chapter number="1">
				<verse number="1">ژ من، پاولۆس، بەنیێ مەسیح عیسای، ئەوێ هاتیە گازیكرن دا ببیتە هنارتی و بۆ مزگینیا خودێ هاتیە تەرخانكرن،</verse>
				<verse number="2">ئەوا كو پێشتر د نڤیسارێن پیرۆز دا، ب رێیا پێغەمبەرێن خۆ، سۆز پێ دابوو.</verse>
				<verse number="3">ئەڤ مزگینیە دەربارەی كوڕێ ویە، ئەوێ ل دویڤ لەشی ژ دویندەها داوودی هاتی</verse>
				<verse number="4">و ل گۆر گیانێ پیرۆزیێ، ب رابوونا وی ژ ناڤ مریان، ب هێزێ وەكو كوڕێ خودێ هاتیە دیاركرن. ئەو خودانێ مە عیسایێ مەسیحە.</verse>
				<verse number="5">ب وی مە كەرەم و هنارتیاتی وەرگرت، داكو ئەم سەخمەراتی ناڤێ وی گازی هەمی مللەتان بكەین كو باوەریێ پێ بینن و گوهداریا وی بكەن.</verse>
				<verse number="6">هوین ژی د ناڤ وان دانە یێن هاتینە گازیكرن كو یێن عیسایێ مەسیح بن.</verse>
				<verse number="7">بۆ هەمی خۆشتڤیێن خودێ یێن ل رۆمایێ، ئەوێن هاتینە گازیكرن دا ببنە پیرۆزكریێن خودێ: كەرەم و ئاشتی ژ بابێ مە خودێ و خودان عیسایێ مەسیح ل سەر هەوە بن.</verse>
				<verse number="8">بەری هەر تشتی، ئەز ب رێیا عیسایێ مەسیح ژ بۆ هەوە هەمیان سوپاسیا خودایێ خۆ دكەم، چنكو باوەریا هەوە ل سەرانسەری جیهانێ یا دەنگ ڤەدای.</verse>
				<verse number="9">ئەو خودایێ ئەز د مزگینیا كوڕێ وی دا، ب هەمی گیانێ خۆ خزمەتا وی دكەم، شاهدێ منە، كو ئەز د نڤێژێن خۆ دا بێ راوەستیان هەوە دئینمە بیرا خۆ و هەرگاڤ هیڤیان دكەم، ب ئانەهیا خودێ، ئێدی دەلیڤەیەك بۆ من رێك بكەڤیت، ئەز بهێمە نك هەوە.</verse>
				<verse number="10"></verse>
				<verse number="11">چنكو ئەز گەلەك حەز دكەم هەوە ببینم، داكو ژ بۆ موكمبوونا هەوە بەهرەیەكا روحانی بدەمە هەوە،</verse>
				<verse number="12">ئانكو ئەم پێكڤە ب باوەریا ئێكودوو، یا هەوە و یا من، بهێینە هاندان.</verse>
				<verse number="13">من نەڤێت هوین ژ ڤێ چەندێ د بێ ئاگە‍‌ھ بن، گەلی خویشك و برایان، كو گەلەك جاران من ل بەر بوو بهێمە نك هەوە، دا من د ناڤ هەوە ژی دا بەرهەمەك هەبیت، وەك د ناڤ مللەتێن دی دا، لێ هەتا نوكە ئاستەنگ بۆ من چێدبوون.</verse>
				<verse number="14">خودێ قەرەك كریە ستۆیێ من كو بدەمە یونانی و بەربەران ، زانا و نەزانان.</verse>
				<verse number="15">ژ بەر هندێ، ئەز ب دل و گیانێ خۆ یێ ئامادەمە مزگینیێ بدەمە هەوە ژی، هوین ئەوێن ل رۆمایێ.</verse>
				<verse number="16">ئەز مزگینیێ ب شەرم نابینم، ژ بەر كو ئەو هێزا خودێیە بۆ قورتالبوونێ ژ بۆ هەر كەسێ باوەریێ پێ دئینیت، ل بەراهیێ ژ بۆ یێ جوهی و پاشی ژ بۆ یێ نەجوهی.</verse>
				<verse number="17">چنكو د مزگینیێ دا راستداریا خودێ ئاشكرا دبیت. ئەڤ راستداریە ژ دەستپێكێ هەتا دویماهیێ ب باوەریێیە، هەروەكو هاتیە نڤیسین: «یێ راستدار دێ ب باوەریێ ژیت.»</verse>
				<verse number="18">ژ ئەسمانی تۆڕەییا خودێ دهێتە ئاشكرا كرن، دژی هەمی خودێنەنیاسی و خرابیا وان مرۆڤێن ب خرابیێن خۆ بۆ راستیێ دبنە ئاستەنگ،</verse>
				<verse number="19">ژ بەر كو ئەو تشتێن مرۆڤ بشێن ژ خودێ بزانن، بۆ وان د دیارن، چنكو خودێ بۆ وان یێن ئاشكرا كرین.</verse>
				<verse number="20">چنكو سالۆخەتێن وی یێن نەهێنە دیتن، ئانكو هێزا وی یا هەروهەر و خودینیا وی، هەر ژ ئافراندنا جیهانێ د دیارن، ب رێیا تشتێن دەستكرد دهێنە تێگەهشتن، ژ بەر هندێ وان بەهانە نینە.</verse>
				<verse number="21">سەرەڕای كو وان خودێ نیاسی، وان ئەو وەك خودێ مەزن نەكر و سوپاسیا وی نەكر، لێ هزرێن وان دخرش بوون و تاریاتیێ ب سەر مێشكێ وان یێ كۆرەفام دا گرت.</verse>
				<verse number="22">دەمێ وان دگۆت: «ئەم د ئاقلمەندین،» ئەو بوونە دەبەنگ</verse>
				<verse number="23">و مەزناهیا خودایێ نەمر ب وێنە و پەیكەرێن وەكو مرۆڤێ مربار ، باڵندە، گیانەوەرێن چوارپێ و خشۆكان گوهۆڕی.</verse>
				<verse number="24">ژ بەر ڤێ چەندێ، خودێ ل دویڤ حەزێن دلێ وان، ئەو رادەستی پویچاتیێ كرن، دا ل گەل ئێك لەشێ خۆ فهێت بكەن.</verse>
				<verse number="25">وان راستیا خودێ ب درەوێ گوهۆڕی. یێ ئافراندی پەرست و خزمەتا وی كر، ل شوینا ئافرێندەری، ئەوێ هەروهەر پیرۆز. ئامین.</verse>
				<verse number="26">ژ بەر ڤێ چەندێ خودێ ئەو رادەستی گڕێن شەرمزاریێ كرن. خۆ ژنكێن وان ژی پەیوەندیا سرۆشتی ب یا بەروڤاژی سرۆشتی گوهۆڕی.</verse>
				<verse number="27">هەروەسا زەڵامان ژی پەیوەندیا سرۆشتی یا ل گەل ژنكێ هێلا و گڕی گرتن بۆ ئێكودوو. زەڵامان ل گەل زەڵامان فهێتی كر و سزایێ د سەرداچوونا خۆ، د خۆ دا وەرگرت.</verse>
				<verse number="28">كا چەوا وان ب باش نەدیت خودێ د زانینا خۆ دا هەلگرن، وەسا خودێ ئەو رادەستی زێهنەكێ خراب كرن، كو ئەو كریارێن نەژێهاتی بكەن.</verse>
				<verse number="29">ئەو ژ هەمی نەڕاستی، خرابی، چاڤبرساتی و بەدكاریێ دپڕن و ب زكڕەشی، كوشتن، هەڤڕكی، فێلبازی و زیانخوازیێ د داگرتینە. نەكامیكەرن ،</verse>
				<verse number="30">بوهتانكارن ، كیندارێن خودێنە، بێشەرمن، دفنبلند و خۆ مەزنكەرن، داهێنەرێن خرابیێنە و گوهدارێن دایك و بابێن خۆ نینن،</verse>
				<verse number="31">د كۆرە فامن، بێ سۆزن، دلڕەق و نە د دلۆڤانن.</verse>
				<verse number="32">هەر چەندە ئەوان ئاگە‍‌ھ ژ فەرمانا خودێ یا دادپەروەرانە هەیە، كو یێن تشتێن هۆسا دكەن، ژ هەژی مرنێنە، لێ نە ب تنێ ئەو ڤان تشتان دكەن، كەیفا وان ب یێن دكەن ژی دهێت.</verse>
			</chapter>
			<chapter number="2">
				<verse number="1">ژ بەر هندێ، هەی مرۆڤ، تۆ ئەوێ دادكرنێ دكەی، یێ بێ بەهانەی. دەمێ تۆ خەلكی داد دكەی، تۆ خۆ ژی گونەهبار دكەی، چنكو تۆ ئەوێ دادكرنێ دكەی، هەمان كریارێن وان دكەی.</verse>
				<verse number="2">ئەم دزانین كو ل دویڤ راستیێیە، دەمێ خودێ وان كەسان داد دكەت، ئەوێن كریارێن هۆسا دكەن.</verse>
				<verse number="3">تۆ هزر دكەی، هەی مرۆڤ، ئەوێ تۆ كەسێن كریارێن وەسا دكەن داد دكەی و تۆ ب خۆ ژی هەمان كریاران دكەی، دێ ژ دادكرنا خودێ قورتال بی؟</verse>
				<verse number="4">یان تۆ سڤكاتیێ ب دەولەمەندیا قەنجی و بێهنفرەهی و هەداریا وی دكەی؟ ما تۆ نزانی كو قەنجیا خودێ تە بەرەڤ لخۆزڤڕینێ دبەت؟</verse>
				<verse number="5">لێ تۆ سەخمەراتی سەرڕەقیا خۆ و دلێ خۆ یێ نەتۆبەدار، بۆ رۆژا تۆڕەییێ و ئاشكرابوونا دادكرنا خودێ یا دادپەروەرانە، تۆڕەییێ بۆ خۆ كۆم دكەی.</verse>
				<verse number="6">ئەو دێ ل دویڤ كریارێن هەر كەسی دەتێ.</verse>
				<verse number="7">دێ ژیانا هەروهەر دەتە وان، یێن ب رێكا بەردەوامبوونێ ل سەر كریارێن باش بزاڤێ دكەن كو مەزناهیێ و سەربلندیێ و نەمریێ وەكو خەلات ژ نك خودێ وەرگرن.</verse>
				<verse number="8">لێ دێ تۆڕەیی و كەربێ ل وان بارینیت، یێن خۆپەرێس و گوهداریا راستیێ ناكەن، لێ گوهداریا خرابیێ دكەن.</verse>
				<verse number="9">هەر مرۆڤەكێ خرابیێ دكەت، دێ نەخۆشیێ و تەنگاڤیێ كێشیت، ل پێشیێ یێ جوهی پاشی یێ یونانی.</verse>
				<verse number="10">لێ مەزناهی و سەربلندی و ئاشتی، دێ بۆ هەر كەسی هێنە دان، یێ چاكیێ دكەت، ل پێشیێ یێ جوهی پاشی یێ یونانی.</verse>
				<verse number="11">چنكو ل نك خودێ لایەنگری نینە.</verse>
				<verse number="12">هەمی ئەوێن دەستوور نەی و گونە‍‌ھ كری، دێ بێ دەستوور ژ ناڤ چن و هەمی ئەوێن دەستوور هەی و گونە‍‌ھ كری، دێ ب دەستووری هێنە دادكرن.</verse>
				<verse number="13">چنكو ل نك خودێ، نە ئەوێن دەستووری دبهیسن د بێگونەهن، لێ ئەوێن دەستووری ب ج‍‌ھ دئینن، دێ راستدار دەركەڤن.</verse>
				<verse number="14">چنكو نەجوهی، كو د بێ دەستوورن، گاڤا ب سرۆشتێ خۆ وێ ب ج‍‌ھ بینن یا دەستووری فەرمان پێ دای، ئەو ژ بۆ خۆ دەستوورن، هەر چەندە وان دەستوور ژی نینە.</verse>
				<verse number="15">ئەو دیار دكەن كو ناڤەرۆكا دەستووری د دلێ وان دا یا نڤیسیە. وژدانا وان ژی شاهدەییێ ل سەر ڤێ چەندێ ددەت و هزرێن وان جار وان تاوانبار دكەن جار ژی بەرگریێ ژێ دكەن.</verse>
				<verse number="16">ل دویڤ مزگینیا ئەز ددەم، ئەڤە هەمی دێ ل وێ رۆژێ چێبن دەمێ خودێ دادكرنا نهێنیێن مرۆڤان ب مەسیح عیسای دكەت.</verse>
				<verse number="17">ئەڤجا تۆ، ئەگەر وەكو جوهی دهێیە نیاسین و پشتا خۆ ب دەستووری گەرم دكەی و شانازیێ ب خودێ دبەی،</verse>
				<verse number="18">ئەگەر تۆ حەزا خودێ دزانی و تۆ دشێی باشی و خرابیێ ژ ئێك ڤاڤێری، چنكو تۆ ژ دەستووری یێ فێر بووی،</verse>
				<verse number="19">ئەگەر تۆ ژ خۆ یێ پشتڕاستی كو تۆ رێبەرێ كۆرەیانی و رۆناهی ژ بۆ ئەوێن د تاریاتیێ دا</verse>
				<verse number="20">و تۆ پەروەردەكەرێ سادەیان و مامۆستایێ نەزانانی، چنكو تۆ د دەستووری دا خودانێ هەمی زانین و راستیێی،</verse>
				<verse number="21">ئەڤجا تۆ ئەوێ كەسێن دی فێر دكەی، ما تۆ خۆ فێر ناكەی؟ تۆ یێ دژی دزیێ دئاخڤی، ما تۆ دزیێ دكەی؟</verse>
				<verse number="22">تۆ یێ دبێژی: «دەهمەنپیسیێ نەكەن»، ما تۆ ب خۆ دەهمەنپیسیێ دكەی؟ تۆ كەربێ ژ پووتان رادكەی، ما تۆ پەرستگەهێن وان تالان دكەی؟</verse>
				<verse number="23">تۆ یێ شانازیێ ب دەستووری دبەی، ما تۆ ب زێدەگاڤیێ ل سەر دەستووری، خودێ بێڕومەت دكەی؟</verse>
				<verse number="24">هەروەكو هاتیە نڤیسین: «ناڤێ خودێ ژ بەر هەوە د ناڤ مللەتان دا دهێتە كرێت كرن.»</verse>
				<verse number="25">ئەڤجا سونەتكرن یا ب مفایە ئەگەر تۆ دەستووری ب ج‍‌ھ بینی، لێ ئەگەر تۆ زێدەگاڤیێ ل سەر دەستووری دكەی، سونەتكرنا تە بوو سونەتنەكرن.</verse>
				<verse number="26">هەروەسا ئەگەر یێ سونەتنەكری فەرمانێن دەستووری ب ج‍‌ھ بینیت، ما سونەتنەكرنا وی ب سونەتكرن ناهێتە هژمارتن؟</verse>
				<verse number="27">و ئەوێ ب لەشی نەهاتیە سونەتكرن و دەستووری ب ج‍‌ھ دئینیت، دێ تە گونەهبار كەت، چنكو پیتێن دەستووری و سونەتكرن ل نك تەنە، لێ تۆ زێدەگاڤیێ ل سەر دەستووری دكەی.</verse>
				<verse number="28">چنكو جوهی نە ئەوە یێ ژ سەر ڤە جوهی بیت، نە ژی سونەتكرن ئەوە كو ژ سەر ڤە د لەشی دا بهێتە كرن،</verse>
				<verse number="29">لێ جوهی ئەوە كو د ناخێ خۆ دا جوهی بیت، سونەتكرن ژی سونەتكرنا دلیە، ب گیانی نە ب پیتێن دەستووری. یێ وەسا پەسنێ ژ خودێ وەردگریت، نە ژ مرۆڤان.</verse>
			</chapter>
			<chapter number="3">
				<verse number="1">مادەم هۆسایە، چ تایبەتیا جوهیان هەیە؟ یان مفایێ سونەتكرنێ چیە؟</verse>
				<verse number="2">ژ هەمی لایان ڤە گەلەكە، یا ئێكێ خودێ ئەو كرنە ئەمیندارێن پەیڤێن خۆ.</verse>
				<verse number="3">ما چیە ئەگەر هندەك ژ وان بێسۆز دەركەفتبن؟ ئایا بێسۆزیا وان دێ سۆزداریا خودێ ژ كار ئێخیت؟</verse>
				<verse number="4">حاشا! خودێ یێ راستگۆیە، ئەگەر هەمی مرۆڤ ددرەوین بن ژی. هەروەكو هاتیە نڤیسین: «داكو تۆ د گۆتنێن خۆ دا راستدار دەركەڤی و د دادكرنێ دا تۆ ب سەر بكەڤی.»</verse>
				<verse number="5">لێ ئەگەر نەڕاستیا مە راستداریا خودێ دیار دكەت، ئەم چ بێژین؟ ل ڤێرێ ئەز وەكو مرۆڤەكێ سادە دپرسم: ما خودێ یێ ستەمكارە دەمێ ئەو تۆڕەییا خۆ دبارینیت؟</verse>
				<verse number="6">حاشا! پا ئەگەر وەسا بیت، خودێ چەوا دێ جیهانێ داد كەت؟</verse>
				<verse number="7">لێ ئەگەر راستیا خودێ ب درەوا من ئاشكراتر لێ هات و د ئەنجام دا مەزناهیا خودێ پتر دیار بوو، ئێدی بۆچی ئەز وەك گونەهكارەكی دهێمە گونەهباركرن؟</verse>
				<verse number="8">ئەڤ پرسیارە ژی هەروەكو هندەك كەس بوهتانێ ل مە دكەن كو ئەم دبێژین: «بلا ئەم خرابیێ بكەین، دا باشی ژێ پەیدا ببیت.» سزادانا وان كەسان یا دادپەروەرانەیە.</verse>
				<verse number="9">ئەڤجا چ؟ ما ئەم جوهی د چێترین؟ نەخێر، ئێكجار! چنكو مە بەری نوكە دیار كر كو جوهی و یونانی ، هەمی پێكڤە د بن هێزا گونەهێ دانە.</verse>
				<verse number="10">هەروەكو هاتیە نڤیسین: «كەسەكێ راستدار نینە، خۆ ئێك ژی.</verse>
				<verse number="11">كەسەك نینە تێبگەهیت، كەسەك نینە قەستا خودێ بكەت.</verse>
				<verse number="12">هەمی ڤاڕێ بوون، و پێكڤە بێوەج بوون. كەسەك نینە قەنجیێ بكەت، خۆ ئێك ژی نینە.</verse>
				<verse number="13">گەوریا وان گۆڕەكێ ڤەكریە، ب ئەزمانێ خۆ خاپاندنێ دكەن. ژەهرا ماران د بن لێڤێن وان دایە.</verse>
				<verse number="14">دەڤێ وان ژ نفرین و تەحلاتیێ یێ پڕە.</verse>
				<verse number="15">پێیێن وان ژ بۆ خوینڕشتنێ ب لەز دكەڤن.</verse>
				<verse number="16">د شووپا وان دا وێرانكرن و پەریشانی یا هەی،</verse>
				<verse number="17">و ئەوان رێكا ئاشتیێ نەزانیە.</verse>
				<verse number="18">ترسا خودێ ل بەر چاڤێن وان نینە. »</verse>
				<verse number="19">ئەڤجا ئەم دزانین هەر تشتێ دەستوور دبێژیت، بۆ وان مرۆڤان دبێژیت یێن كو د بن دەستهەلاتا دەستووری دا، داكو هەمی دەڤ بهێنە گرتن و جیهان هەمی بكەڤیتە د بن لێپرسینا خودێ ڤە.</verse>
				<verse number="20">چنكو ب ئەنجامدانا دەستووری چ كەس ل بەر خودێ راستدار دەرناكەڤن، ژ بەر كو ب دەستووری گونە‍‌ھ دهێتە نیاسین.</verse>
				<verse number="21">لێ نوكە راستداریا خودێ، جودا ژ دەستووری، ئاشكرا بوویە، دەستوور و پەرتووكێن پێغەمبەران ژی شاهدەییێ بۆ ڤێ چەندێ ددەن.</verse>
				<verse number="22">ئەڤ راستداریا خودێ، یا ب رێكا باوەریئینانا ب عیسایێ مەسیح دهێت، بۆ وان هەمیانە یێن باوەریێ دئینن، چنكو چ جوداهی د ناڤبەرا مرۆڤان دا نینە.</verse>
				<verse number="23">ژ بەر كو هەمیان گونە‍‌ھ كر و نەگەهشتنە مەزناهیا خودێ،</verse>
				<verse number="24">لێ ئەوێن باوەریێ دئینن، ب كەرەما خودێ بێ بەرامبەر بێگونە‍‌ھ دهێنە هژمارتن، ب رێیا رزگاركرنا ب مەسیح عیسای هاتی.</verse>
				<verse number="25">خودێ ئەو وەكو كەفارەتەك ب خوینا وی پێشكێش كر، بۆ ئەوێن باوەریێ پێ بینن. وی ژ بۆ دیاركرنا راستداریا خۆ ئەڤە كر، چنكو وی ب بێهنفرەهیا خۆ چاڤپووشی ژ گونەهێن بوری كر.</verse>
				<verse number="26">وی ژ بۆ دیاركرنا راستداریا خۆ د دەمێ نوكە دا ئەڤە كر، دا ئەو یێ دادپەروەر بیت و یێ باوەریێ ب عیسای بینیت بێگونە‍‌ھ دەربئێخیت.</verse>
				<verse number="27">ئەڤجا چ مایە ئەم شانازیێ پێ ببەین؟ چ نەما. ب چ یاسا نەما؟ ئایا ب یاسایا كریاران؟ نەخێر، لێ ب یاسایا باوەریێ.</verse>
				<verse number="28">چنكو ئەم یێن گەهشتینە وێ پشتڕاستیێ كو مرۆڤ ب باوەریێ راستدار دەردكەڤیت، جودا ژ كریارێن دەستووری.</verse>
				<verse number="29">ما خودێ یێ جوهیان ب تنێیە؟ ما ئەو نە یێ مللەتێن دی ژییە؟ بەلێ، ئەو یێ مللەتێن دی ژییە،</verse>
				<verse number="30">چنكو خودێ ئێكە و ئەو دێ یێن سونەتكری ژ بەر باوەریا وان و یێن سونەتنەكری ژی ب باوەریێ راستدار دەرئێخیت.</verse>
				<verse number="31">ئەگەر هۆسا بیت، ما ئەم ب باوەریێ دەستووری ژ كار دئێخین؟ حاشا! لێ ئەم دەستووری دسەلمینین.</verse>
			</chapter>
			<chapter number="4">
				<verse number="1">ئێدی ئەم دەربارەی ئیبراهیمێ بابكالێ مە ل دویڤ لەشی چ بێژین، ئەوی چ دیت؟</verse>
				<verse number="2">ئەگەر ئیبراهیم ژ بەر كریارێن خۆ راستدار دەركەفتبا، هنگی ئەو دشیا شانازیێ ببەت، لێ نە ل نك خودێ.</verse>
				<verse number="3">ما نڤیسار چ دبێژیت؟ «ئیبراهیمی باوەر ژ خودێ كر، ئەڤە ژی بۆ وی وەكو راستداری هاتە هژمارتن.»</verse>
				<verse number="4">ئەوێ كار دكەت، كرێیا وی نە وەكو دیاری، لێ وەكو ماف دهێتە هژمارتن.</verse>
				<verse number="5">لێ ئەوێ كار نەكەت و باوەری ب وی هەبیت، یێ كەسێ بەدكار بێگونە‍‌ھ دەردئێخیت، باوەریا وی وەكو راستداری دهێتە هژمارتن.</verse>
				<verse number="6">هەروەكو داوود ژی دەربارەی بەختەوەریا وی مرۆڤێ كو خودێ وی بێی كریار راستدار دهژمێریت، دبێژیت:</verse>
				<verse number="7">«خوزیكێن وان یێن ل سەرپێچیێن وان هاتیە بورین و گونەهێن وان هاتینە نخافتن.</verse>
				<verse number="8">خوزیكێن وی مرۆڤی یێ خودان گونەهان ل سەر وی ناهژمێریت!»</verse>
				<verse number="9">ما ئەڤ بەختەوەریە ب تنێ ژ بۆ یێن سونەتكریە یان یێن سونەتنەكری ژی ڤەدگریت؟ ئەم دبێژین كو «باوەریا ئیبراهیمی بۆ وی وەكو راستداری هاتە هژمارتن.»</verse>
				<verse number="10">ئەڤجا كەنگی هاتە هژمارتن؟ ما ئەڤە پشتی سونەتكرنا وی یان بەری سونەتكرنا وی بوو؟ ئەڤە نە پشتی سونەتكرنا وی بوو، لێ بەری سونەتكرنێ بوو.</verse>
				<verse number="11">پاشی ئەو هاتە سونەتكرن وەكو نیشان و بەلگە كو ئەو ژ بەر باوەریا خۆ، بەری سونەتكرنێ، راستدار هاتە هژمارتن. هۆسا ئیبراهیم بوو بابێ وان هەمیێن سونەتنەكری و باوەریێ دئینن، داكو ئەو ژی راستدار بهێنە هژمارتن،</verse>
				<verse number="12">هەروەسا بوو بابێ سونەتكریێن نە ب تنێ هاتینە سونەتكرن، لێ هەروەسا ل دویڤ دەوسا باوەریا بابێ مە ئیبراهیمی دچن، یا بەری سونەتكرنێ.</verse>
				<verse number="13">ئەو سۆزا بۆ ئیبراهیمی و دویندەها وی هاتیە دان، كو ئەو دێ بیتە میراتگرێ جیهانێ، ب رێیا دەستووری نەبوو، لێ ب رێیا راستداریا باوەریێ بوو.</verse>
				<verse number="14">ئەگەر میراتگر ئەو بن یێن ل دویڤ دەستووری دچن، هنگی باوەری بێ مفا بوو و سۆز ژی ژ كار كەفت.</verse>
				<verse number="15">چنكو دەستوور تۆڕەبوونێ پەیدا دكەت. جهێ دەستوور لێ نەبیت، زێدەگاڤی ژی لێ نینە.</verse>
				<verse number="16">ژ بەر ڤێ چەندێ سۆز گرێدای باوەریێیە، دا ل دویڤ كەرەمێ بیت و ژ بۆ هەمی دویندەها ئیبراهیمی یا مسۆگەر بیت. نە ب تنێ ژ بۆ وان یێن ل دویڤ دەستووری دچن، لێ ژ بۆ وان ژی یێن باوەریا وان وەكو باوەریا ئیبراهیمی، ئەوێ كو بابێ مە هەمیانە.</verse>
				<verse number="17">هەروەكو هاتیە نڤیسین: «من تۆ یێ كریە بابێ گەلەك مللەتان.» ئەو بابێ مەیە ل بەرامبەر خودایێ ئیبراهیمی باوەر ژێ كری، ئەوێ مریان ڤەدژینیت و گازی تشتێن نەیی دكەت، دا هەبن.</verse>
				<verse number="18">ئەوی ل دەمێ كو هیڤی نەمابوو، ب هیڤیێ باوەر ژ خودێ كر، دا ببیتە «بابێ گەلەك مللەتان»، ل دویڤ ئەوا هاتیە گۆتن: «دویندەها تە دێ یا هۆسا بیت.»</verse>
				<verse number="19">ئەو د باوەریێ دا لاواز نەبوو، هەر چەندە وی دزانی لەشێ وی هەروەكو یێ مری بیت، ژ بەر كو ژیێ وی نێزیكی سەد ساڵان بوو، و مالبچویكێ سارایێ ژی یێ مریە.</verse>
				<verse number="20">ئەو ب بێباوەریێ ل سەر سۆزا خودێ دوودل نەبوو، لێ د باوەریێ دا بهێز كەفت و هۆسا مەزناهی دا خودێ.</verse>
				<verse number="21">ئەو پشتڕاست بوو كو ئەوا خودێ سۆز پێ دای، دشێت ب ج‍‌ھ ژی بینیت.</verse>
				<verse number="22">ژ بەر ڤێ چەندێ باوەریا وی «بۆ وی وەكو راستداری هاتە هژمارتن.»</verse>
				<verse number="23">ئەڤجا گۆتنا پەرتووكێ «بۆ وی هاتە هژمارتن» نە ب تنێ ژ بۆ ئیبراهیمی هاتیە نڤیسین،</verse>
				<verse number="24">لێ ژ بۆ مە ژی هاتیە نڤیسین. بۆ مە ژی دێ هێتە هژمارتن، ئەم یێن مە باوەری ب وی هەی، یێ خودانێ مە عیسا ژ ناڤ مریان راكری،</verse>
				<verse number="25">ئەوێ ژ بەر گونەهێن مە رادەستی مرنێ هاتیە كرن و ژ بۆ بێگونە‍‌ھ دەرئێخستنا مە هاتیە راكرن.</verse>
			</chapter>
			<chapter number="5">
				<verse number="1">ئەڤجا ژ بەر كو ئەم ب باوەریێ بێگونە‍‌ھ هاتینە دەرئێخستن، ئەم ل گەل خودێ كەفتینە ئاشتیێ، ژ دەولەتسەرێ خودانێ خۆ عیسایێ مەسیح.</verse>
				<verse number="2">ب رێكا وی دەستویری بۆ مە هاتە دان، ب باوەریێ ئەم بچینە د ڤێ كەرەمێ ڤە، یا ئەم تێدا ئاكنجی، و شانازیێ ب وێ هیڤیێ دبەین، كو دێ مە پشكداری د مەزناهیا خودێ دا هەبیت.</verse>
				<verse number="3">نە ب تنێ ب ڤێ، لێ ئەم شانازیێ ب تەنگاڤیێن خۆ ژی دبەین، چنكو ئەم دزانین تەنگاڤی خۆڕاگرتنێ پەیدا دكەت،</verse>
				<verse number="4">خۆڕاگرتن ژی پەسەندكرنێ، پەسەندكرن ژی هیڤیێ،</verse>
				<verse number="5">هیڤی ژی مە شەرمزار ناكەت، چنكو حەزژێكرنا خودێ ب رێیا گیانێ پیرۆز، ئەوێ وی دایە مە، رژیایە دلێ مە.</verse>
				<verse number="6">ژ بەر كو هێشتا ئەم د بێ هێز بووین، مەسیح د دەمێ دەستنیشانكری دا ژ بۆ بەدكاران مر.</verse>
				<verse number="7">كێم جاران ئێك رازی دبیت ژ بۆ مرۆڤەكێ راستدار بمریت. دبیت ئێك بوێریت ژ بۆ مرۆڤەكێ چاك بمریت،</verse>
				<verse number="8">لێ خودێ حەزژێكرنا خۆ بۆ مە هۆسا دیار كر: هێشتا ئەم د گونەهكار بووین، مەسیح ژ بۆ مە مر.</verse>
				<verse number="9">ئەڤجا نوكە، پشتی ئەم ب خوینا وی بێگونە‍‌ھ هاتینە دەرئێخستن، چەند مسۆگەرتر ب رێیا وی دێ ژ تۆڕەبوونا خودێ قورتال بین.</verse>
				<verse number="10">ئەگەر دەمێ ئەم دوژمنێن وی بووین، خودێ ب مرنا كوڕێ خۆ ل گەل مە ئاشت بوو، نوكە پشتی ئەم ل گەل وی د ئاشت، چەند مسۆگەرتر ب ژیانا كوڕێ وی دێ قورتال بین.</verse>
				<verse number="11">و نە ب تنێ ئەڤە، لێ ئەم ب رێیا خودانێ خۆ عیسایێ مەسیح شانازیێ ژی ب خودێ دبەین، كو ب رێیا وی ئاشتبوون نوكە ب دەست مە ڤە هات.</verse>
				<verse number="12">ب رێیا مرۆڤەكی گونە‍‌ھ هاتە د جیهانێ دا و ب گونەهێ ژی مرن هات، هۆسا مرنێ هەمی مرۆڤ ڤەگرتن، چنكو هەمیان گونە‍‌ھ كرن.</verse>
				<verse number="13">بەری هاتنا دەستووری، گونە‍‌ھ د جیهانێ دا هەبوو، لێ گونە‍‌ھ ناهێتە هژمارتن ئەگەر دەستوور نەبیت.</verse>
				<verse number="14">لێ ژ دەمێ ئادەمی تاكو دەمێ مووسای، مرنێ دەستهەلاتی دكر، خۆ ل سەر ئەوان ژی یێن گونەهێن وان نە وەكو زێدەگاڤیا ئادەمی بوون. ئادەم وێنەیەك بوو ژ وی كەسی یێ كو دا د دویڤ وی دا هێت.</verse>
				<verse number="15">لێ جوداهیەكا مەزن د ناڤبەرا دانا خودێ و گونەها ئادەمی دا هەیە، چنكو ئەگەر گەلەك ژ بەر گونەها ئێكی مربن، كەرەما خودێ و دیاریا ب كەرەما مرۆڤەكی، ئانكو عیسایێ مەسیح، ژ بۆ گەلەكان هێشتا پتر زێدە بوو.</verse>
				<verse number="16">هەروەسا جوداهیەكا مەزن د ناڤبەرا دیاریێ و ئەنجامێ گونەها مرۆڤەكی دا هەیە، چنكو دادكرن ل سەر گونەهەكێ گونەهباری ئینا، لێ كەرەما خودێ یا پشتی گەلەك گونەهان، بێگونەهی ئینا.</verse>
				<verse number="17">چنكو ئەگەر مرنێ ژ بەر گونەها مرۆڤەكی و ب رێیا وی دەستهەلاتی كربیت، پا ئەوێن كەرەما خودێ یا زێدە و دیاریا راستداریێ وەردگرن، ب رێیا ئێكی، ئانكو ب عیسایێ مەسیح، دێ د ژیانێ دا چەند پتر دەستهەلاتێ كەن!</verse>
				<verse number="18">ئەڤجا كا چەوا ب گونەها مرۆڤەكی، هەمی مرۆڤ گونەهبار بوون، هۆسا ژی ب كارەكێ راست یێ ئێكی، هەمی مرۆڤ بێگونە‍‌ھ دبن و ژیانێ وەردگرن.</verse>
				<verse number="19">كا چەوا ب نەگوهداریا مرۆڤەكی، گەلەك بوونە گونەهكار، هۆسا ژی ب گوهداریا ئێكی، گەلەك دێ راستدار هێنە هژمارتن.</verse>
				<verse number="20">لێ دەستوور پەیدا بوو دا گونە‍‌ھ زێدە ببیت، لێ ل وی جهێ گونە‍‌ھ زێدە بووی، كەرەم هێشتا پتر زێدە بوو،</verse>
				<verse number="21">داكو، كا چەوا گونەهێ ب مرنێ دەستهەلاتی كر، هۆسا كەرەم ژی ب رێیا راستداریێ دەستهەلاتێ بكەت و ب رێیا خودانێ مە عیسایێ مەسیح، مە ببەتە ژیانا هەروهەر.</verse>
			</chapter>
			<chapter number="6">
				<verse number="1">ئەڤجا ئەم چ بێژین؟ ئایا ئەم د ناڤ گونەهێ دا بەردەوام بین، داكو كەرەم پتر لێ بهێت؟</verse>
				<verse number="2">حاشا! ئەم ئەوێن دەربارەی گونەهێ مرین، چەوا دشێین ئێدی د ناڤ گونەهێ دا بژین؟</verse>
				<verse number="3">ما هوین نزانن، ئەم هەمی یێن كو بۆ ئێكبوونێ ل گەل مەسیح عیسای هاتینە تافیركرن ، ئەم د مرنا وی دا هاتینە تافیركرن؟</verse>
				<verse number="4">ئەڤجا ب تافیركرنێ ئەم بووینە هەڤپشكێن مرنا وی و ل گەل وی هاتینە ڤەشارتن، داكو كا چەوا مەسیح ب مەزناهیا بابی ژ ناڤ مریان هاتیە راكرن، هۆسا ئەم ژی د ژیانا نویبووی دا بژین.</verse>
				<verse number="5">چنكو ئەگەر ئەم د مرنەكا وەكو مرنا وی دا ل گەل وی بووینە ئێك، مسۆگەر دێ د ڤەژینا وی دا ژی ل گەل وی بینە ئێك.</verse>
				<verse number="6">ئەم دزانین ئەو مرۆڤێ كەڤن ، كو ئەم بووین ل دەمێ بەرێ، ل گەل وی هاتە خاچدان، دا لەشێ مە یێ گونەهكار ژ كار بكەڤیت و ئێدی بەنیاتیێ بۆ گونەهێ نەكەین.</verse>
				<verse number="7">چنكو ئەوێ مر، ئەو ژ گونەهێ یێ ئازاد بووی.</verse>
				<verse number="8">ئەگەر ئەم ل گەل مەسیحی مربین، ئەم باوەر دكەین كو ئەم دێ ل گەل وی ژین ژی.</verse>
				<verse number="9">ئەم دزانین پشتی مەسیح ژ ناڤ مریان هاتیە راكرن، ئێدی ئەو نامریت و مرنێ دەستهەلات ل سەر وی نینە.</verse>
				<verse number="10">ب وێ مرنا ئەو مری، دەربارەی گونەهێ ئەو ب ئێكجاری مر، لێ ب وێ ژیانا ئەو دژیت، ئەو بۆ خودێ دژیت.</verse>
				<verse number="11">هۆسا هوین ژی دەربارەی گونەهێ، خۆ ب مری بهژمێرن، لێ ب مەسیح عیسای ژ بۆ خودێ، ب زیندی بهژمێرن.</verse>
				<verse number="12">ئەڤجا نەهێلن گونە‍‌ھ د لەشێ هەوە یێ مربار دا دەستهەلاتێ بكەت، دا هوین ملكەچی حەزێن وی نەبن.</verse>
				<verse number="13">ئەندامێن لەشێ خۆ ژی وەك چەكێن خرابیێ پێشكێشی گونەهێ نەكەن. لێ خۆ وەك یێن ژ ناڤ مریان رابووین پێشكێشی خودێ بكەن، ئەندامێن لەشێ خۆ ژی وەك چەكێن راستداریێ پێشكێشی خودێ بكەن.</verse>
				<verse number="14">گونە‍‌ھ دەستهەلاتێ ل سەر هەوە ناكەت، چنكو هوین نە د بن دەستووری دانە، لێ هوین یێن د بن كەرەمێ دا.</verse>
				<verse number="15">ئێدی چ؟ ما ئەم گونەهێ بكەین، چنكو ئەم نە د بن دەستووری داینە، لێ د بن كەرەمێ داینە؟ حاشا!</verse>
				<verse number="16">ما هوین نزانن كو ئەوێ هوین ژ بۆ بەنیاتیێ خۆ ب دەست وی ڤە بەرددەن و گوهداریا وی دكەن، دبنە بەنیێن وی یێ هوین گوهداریا وی دكەن؟ یان بەنیێن گونەهێ كو مرۆڤی بەرەڤ مرنێ دبەت، یان ژی بەنیێن گوهداریێ كو مرۆڤی بەرەڤ راستداریێ دبەت.</verse>
				<verse number="17">لێ سوپاس بۆ خودێ كو هەر چەندە هوین بەنیێن گونەهێ بوون، لێ هەوە ژ هەمی دلێ خۆ گوهداریا وێ فێركرنێ كر، ئەوا هەوە وەرگرتی.</verse>
				<verse number="18">هوین ژ گونەهێ هاتنە ئازادكرن و بوونە بەنیێن راستداریێ.</verse>
				<verse number="19">من نموونەیا بەنیاتیێ وەكو هێما ب كار ئینا، دا هاری هەوە بكەم هوین د ڤان تشتان بگەهن، چنكو شیانێن هەوە وەكو مرۆڤ د سنووردارن. كا چەوا هەوە ئەندامێن لەشێ خۆ وەك بەنی پێشكێشی پویچاتیێ و خرابیێ دكرن كو ئەنجامێ وێ خرابی بوو، هۆسا ژی نوكە ئەندامێن لەشێ خۆ وەك بەنی پێشكێشی راستداریێ بكەن كو ئەنجامێ وێ پیرۆزیە.</verse>
				<verse number="20">چنكو دەمێ هوین بەنیێن گونەهێ، هوین ژ راستداریێ د ئازاد بوون.</verse>
				<verse number="21">ئەڤجا وی دەمی هەوە چ بەرهەم ژ وان تشتێن هوین نوكە شەرم ژێ دكەن ب دەست خۆ ڤە ئینا؟ كو ئەنجامێ وان تشتان مرنە.</verse>
				<verse number="22">لێ نوكە كو هوین ژ گونەهێ هاتینە ئازادكرن و بووینە بەنیێن خودێ، هوین بەرهەمی بۆ پیرۆزیێ ب دەست خۆ ڤە دئینن، ئەنجام ژی ژیانا هەروهەرە.</verse>
				<verse number="23">چنكو كرێیا گونەهێ مرنە، لێ دیاریا خودێ، ژ دەولەتسەرێ خودانێ مە مەسیح عیسای، ژیانا هەروهەرە.</verse>
			</chapter>
			<chapter number="7">
				<verse number="1">گەلی خویشك و برایان، ئەز بۆ كەسێن زانین ل دۆر دەستووری هەی دئاخڤم: ما هوین نزانن كو دەستووری دەستهەلات ل سەر مرۆڤی هەیە هندی ئەو یێ زیندی؟</verse>
				<verse number="2">بۆ نموونە، ژن ب رێكا دەستووری ب مێرێ خۆ ڤە دهێتە گرێدان هندی مێرێ وێ یێ زیندی بیت، لێ ئەگەر مێرێ وێ بمریت، ئەو ژ دەستوورێ شویكرنێ ئازاد دبیت.</verse>
				<verse number="3">ئەڤجا ئەگەر ئەو شوی ب زەڵامەكێ دی بكەت و هێشتا مێرێ وێ یێ زیندی بیت، ئەو ب دەهمەنپیس دهێتە نیاسین. لێ ئەگەر مێرێ وێ مر، ئەو ژ وی دەستووری ئازاد دبیت، ئەڤجا ئەو نە یا دەهمەنپیسە، خۆ ئەو شوی ب زەڵامەكێ دی ژی بكەت.</verse>
				<verse number="4">هۆسا هوین ژی خویشك و برایێن من، ب رێكا لەشێ مەسیحی دەربارەی دەستووری مرن، داكو هوین بۆ ئێكێ دی بن، بۆ ئەوێ ژ ناڤ مریان هاتیە راكرن، دا ئەم ژ بۆ خودێ بەرهەمی بدەین.</verse>
				<verse number="5">چنكو دەمێ ئەم ل دویڤ لەشی دژیاین، حەزێن گونەهێ یێن كو دەستووری ئازراندین، د ئەندامێن لەشێ مە دا كار دكر، دا ژ بۆ مرنێ بەرهەمی بدەین.</verse>
				<verse number="6">لێ نوكە ئەم ژ دەستووری ئازاد بووین، چنكو ئەم دەربارەی وی تشتێ پێ هاتینە گرێدان، مرین، دا ب رێیا نوی یا گیانی خزمەتێ بكەین، نە ب رێیا كەڤن یا پیتێ.</verse>
				<verse number="7">ئەڤجا ئەم چ بێژین؟ ئایا دەستوور گونەهە؟ حاشا! لێ ئەگەر دەستوور نەبا، من نەدزانی گونە‍‌ھ چیە. بۆ نموونە ئەگەر دەستووری نەگۆتبا: «دلچوونا خراب نەكە» ، من نەدزانی دلچوون چیە.</verse>
				<verse number="8">لێ گونەهێ ب رێیا فەرمانێ دەرفەت دیت و هەمی جۆرێن دلچوونێ د دلێ من دا پەیدا كرن. چنكو بێی دەستووری گونە‍‌ھ یا مریە.</verse>
				<verse number="9">ئەز ژی دەمەكی بێی دەستوور دژیام، لێ دەمێ فەرمان هاتی، گونە‍‌ھ ژیا و ئەز مرم.</verse>
				<verse number="10">من دیت كو ئەو فەرمانا پێدڤی بوو ژیانێ بدەت، ئەنجامێ وێ بۆ من مرن بوو.</verse>
				<verse number="11">چنكو گونەهێ ب رێیا فەرمانێ دەرفەت دیت، ئەز خاپاندم و ب رێیا وێ ئەز كوشتم.</verse>
				<verse number="12">ئەڤجا دەستوور یێ پیرۆزە و فەرمان یا پیرۆز و دادپەروەر و باشە.</verse>
				<verse number="13">ئایا ما تشتێ باش مرن بۆ من ئینا؟ حاشا! لێ گونەهێ ئەڤ چەندە كر، دا ئاشكرا ببیت كو گونەهە، وێ ب رێكا تشتێ باش مرن بۆ من ئینا، داكو ب رێیا فەرمانێ بهێتە دیتن كو گونە‍‌ھ ب تەمامی یا خرابە.</verse>
				<verse number="14">چنكو ئەم دزانین دەستوور یێ روحانیە، لێ ئەز لەشكانیمە و وەكو بەنی بۆ گونەهێ هاتیمە فرۆتن.</verse>
				<verse number="15">ئەز تێناگەهم كا ئەز چ دكەم، ئەو تشتێ من دڤێت، ئەز ناكەم، لێ ئەو تشتێ من كەرب ژێ ڤەدبن، ئەز دكەم.</verse>
				<verse number="16">ئەگەر ئەز وی تشتی بكەم یێ من نەڤێت، ئەز پەسەند دكەم كو دەستوور یێ باشە.</verse>
				<verse number="17">ئەڤجا ب راستی، یێ ڤی تشتی دكەت نە ئەزم، لێ ئەو گونەهە یا د من دا ئاكنجی.</verse>
				<verse number="18">ئەز دزانم تشتەكێ باش د من دا، ئانكو د سرۆشتێ من یێ لەشكانی دا، یێ ئاكنجی نینە. چنكو حەزا كرنا باشیێ د من دا هەیە، لێ شیانا باشیێ د من دا نینە.</verse>
				<verse number="19">چنكو ئەز وێ باشیێ ناكەم یا من دڤێت، لێ وێ خرابیێ دكەم یا من نەڤێت.</verse>
				<verse number="20">ئەگەر ئەز وی تشتی دكەم یێ من نەڤێت، ئێدی یێ ڤی تشتی دكەت نە ئەزم، لێ ئەو گونەهە یا د من دا ئاكنجی.</verse>
				<verse number="21">هۆسا ئەڤ یاسایە بۆ من ئاشكرا بوو: دەمێ من دڤێت ئەز باشیێ بكەم، خرابی ل نك من یا ئامادەیە.</verse>
				<verse number="22">چنكو د ناخێ خۆ دا، ئەز ب دەستوورێ خودێ دلشاد دبم،</verse>
				<verse number="23">لێ د ئەندامێن لەشێ خۆ دا، ئەز یاسایەكا دی دبینم، كو بەرهنگاریا یاسایا زێهنێ من دكەت و من دكەتە دیلێ وێ یاسایا گونەهێ، ئەوا د ئەندامێن لەشێ من دا.</verse>
				<verse number="24">ئەز چەند مرۆڤەكێ پەریشانم! كی دێ من رزگار كەت ژ ڤی لەشێ من بەرەڤ مرنێ دبەت؟</verse>
				<verse number="25">سوپاس بۆ خودێ، ئەوێ ڤێ رزگاركرنێ ب رێیا خودانێ مە عیسایێ مەسیح ددەتە مە! ئەڤجا ئەز ب خۆ ب زێهنێ خۆ بەنیاتیا دەستوورێ خودێ دكەم، لێ ب لەشی بەنیاتیا یاسایا گونەهێ.</verse>
			</chapter>
			<chapter number="8">
				<verse number="1">لەوما، ژ نوكە و پێڤە گونەهباركرن بۆ وان نینە یێن ل گەل مەسیح عیسای بووینە ئێك.</verse>
				<verse number="2">چنكو یاسایا گیانێ ب رێیا مەسیح عیسای ژیانێ ددەت، تۆ ژ یاسایا گونە‍‌ھ و مرنێ ئازاد كری.</verse>
				<verse number="3">ئەو تشتێ دەستووری ژ بەر لاوازیا سرۆشتێ لەشكانی یێ مرۆڤی نەشیای بكەت، خودێ ئەو كر: وی كوڕێ خۆ ب لەشەكێ وەكو لەشێ مە یێ گونەهكار هنارت بۆ كەفارەتا گونەهان، هۆسا وی گونە‍‌ھ د لەشی دا گونەهبار كر،</verse>
				<verse number="4">داكو رێسایێن دادپەروەرانە یێن دەستووری د مە دا بهێنە بجهئینان، ئەم یێن كو ل دویڤ لەشی ناژین، لێ ل دویڤ گیانێ پیرۆز دژین.</verse>
				<verse number="5">چنكو ئەوێن ل دویڤ لەشی دژین، گرنگیێ ددەنە تشتێن لەشی و ئەوێن ل دویڤ گیانێ پیرۆز دژین، گرنگیێ ددەنە تشتێن گیانێ پیرۆز.</verse>
				<verse number="6">دویماهیا وی زێهنێ گرنگیێ ب لەشی ددەت، مرنە، لێ دویماهیا وی زێهنێ گرنگیێ ب گیانی ددەت، ژیان و ئاشتیە.</verse>
				<verse number="7">ژ بەر كو ئەو زێهنێ گرنگیێ ب لەشی ددەت، دوژمناتیا خودێ دكەت، ئەو خۆ ملكەچی دەستوورێ خودێ ناكەت و نەشێت ژی خۆ ملكەچ بكەت.</verse>
				<verse number="8">ئەوێن ل دویڤ لەشی دژین، نەشێن خودێ رازی بكەن.</verse>
				<verse number="9">لێ هوین ل دویڤ لەشی ناژین، هوین ل دویڤ گیانێ پیرۆز دژین، ئەگەر ب راستی گیانێ خودێ د هەوە دا یێ ئاكنجی بیت. هەر كەسێ گیانێ مەسیحی تێدا نەبیت، ئەو نە یێ ویە،</verse>
				<verse number="10">لێ ئەگەر مەسیح د هەوە دایە، لەشێ هەوە ژ بەر گونەهێ یێ مریە، لێ گیانێ خودێ ژیانێ ددەتە هەوە، ژ بەر كو هوین هاتنە بێگونەهكرن.</verse>
				<verse number="11">ئەگەر گیانێ وی یێ عیسا ژ ناڤ مریان راكری، د هەوە دا یێ ئاكنجیە، ئەوێ كو مەسیح ژ ناڤ مریان راكری، دێ ب گیانێ خۆ یێ د هەوە دا ئاكنجی، لەشێن هەوە یێن مربار ژی ڤەژینیت.</verse>
				<verse number="12">لەوما، گەلی خویشك و برایان، قەرەك د ستۆیێ مە دایە، لێ نە قەرێ لەشیە، داكو ل دویڤ لەشی بژین.</verse>
				<verse number="13">چنكو ئەگەر هوین ل دویڤ لەشی بژین، دێ مرن، لێ ئەگەر هوین ب گیانێ پیرۆز كریارێن لەشی بمرینن، هوین دێ ژین.</verse>
				<verse number="14">هەمی یێن كو ب گیانێ خودێ دهێنە بڕێڤەبرن، ئەون كوڕێن خودێ.</verse>
				<verse number="15">چنكو هەوە گیانێ بەنیاتیێ وەرنەگرتیە كو هەوە بۆ ترسێ بزڤڕینیت، لێ هەوە ئەو گیان وەرگرتییە یێ هەوە دكەتە زاڕۆكێن خودێ، ب رێكا وی گیانی ئەم دكەینە گازی: «ئابا ، بابۆ!».</verse>
				<verse number="16">گیانێ پیرۆز ب خۆ ژی ل گەل گیانێ مە شاهدەییێ ددەت، كو ئەم زاڕۆكێن خودێینە.</verse>
				<verse number="17">ئەڤجا ئەگەر ئەم زاڕۆكێن وی بین، ئەم میراتگرین ژی، میراتگرێن خودێ و هەڤپشكێن مەسیحینە د میراتی دا، لێ پێدڤیە ئەم ل گەل وی د ئازاران دا پشكدار ببین، داكو د مەزناهیا وی ژی دا پشكدار ببین.</verse>
				<verse number="18">ئەز دبینم كو ئازارێن مە ل ڤی سەردەمی ل گەل وێ مەزناهیا كو دێ بۆ مە هێتە ئاشكراكرن، ناهێنە هەڤبەركرن.</verse>
				<verse number="19">ئافرندە ب گەرمی چاڤەڕێیا دیاربوونا كوڕێن خودێ دكەن.</verse>
				<verse number="20">ژ بەر كو ئافرندە كەفتنە دبن دەستێ پویچبوونێ ڤە، نە ب حەزا خۆ، لێ ب حەزا وی یێ ئەو بندەست كرین، ب وێ هیڤیێ</verse>
				<verse number="21">كو ئافرندە ب خۆ ژی دێ ژ بەنیاتیا رزیبوونێ هێنە ئازادكرن، بەرەڤ ئازادیا ب مەزناهی یا زاڕۆكێن خودێ.</verse>
				<verse number="22">ئەم دزانین، تا نوكە هەمی ئافرندە پێكڤە دنالن و ژانێن وەكو یێن زاڕۆكبوونێ دهێنێ.</verse>
				<verse number="23">نە ب تنێ ئافرندە، لێ ئەم ب خۆ ژی، یێن كو مە گیانێ پیرۆز وەكو خێڤە وەرگرتی، د ناخێ خۆ دا دنالین و د چاڤەڕێی وێ رۆژێینە كو مافێن خۆ یێن كوڕێن خودێ وەرگرین و لەشێ مە رزگار ببیت.</verse>
				<verse number="24">چنكو ئەم ب هیڤیێ قورتال بووین، لێ ئەو هیڤیا بەرچاڤ، نە هیڤیە. ما تشتێ مرۆڤ دبینیت، دێ چەوا هیڤیا وی تشتی هەبیت؟</verse>
				<verse number="25">لێ ئەگەر مە هیڤیا تشتەكی هەبیت كو ئەم نابینین، ئەم ب هەدارێ ل چاڤەڕێ دمینین.</verse>
				<verse number="26">هۆسا گیانێ پیرۆز ژی د هەوارا لاوازیا مە دهێت، چنكو ئەم نزانین كا پێدڤیە د نڤێژێ دا چ بێژین. لێ گیان ب خۆ، ب نالینێن كو نەهێنە دەربڕین، مەهدەریێ بۆ مە دكەت.</verse>
				<verse number="27">ئەوێ كو دلان دپشكنیت ژی، دزانیت كا هزرێن گیانێ پیرۆز چنە، چنكو گیان ل گۆر حەزا خودێ مەهدەریێ بۆ پیرۆزكریان دكەت.</verse>
				<verse number="28">ئەم دزانین كو خودێ وە دكەت هەمی تشت پێكڤە كار بكەن ژ بۆ باشیا وان یێن حەز ژ خودێ دكەن و ل دویڤ مەبەستا وی هاتینە گازیكرن.</verse>
				<verse number="29">چنكو ئەوێن خودێ ئەو پێشوەخت هەلبژارتین، وی ئەو پێشوەخت ژی دەستنیشان كرن، دا وەكو وێنەیێ كوڕێ وی لێ بهێن، دا كوڕ د ناڤ گەلەك خویشك و برایێن خۆ دا یێ نەخری بیت.</verse>
				<verse number="30">ئەوێن خودێ پێشوەخت دەستنیشان كرین، وی ئەو گازی كرن ژی، ئەوێن وی گازی كرین، وی ئەو بێگونەهكرن ژی، ئەوێن وی بێگونە‍‌ھ كرین، وی ئەو مەزنكرن ژی.</verse>
				<verse number="31">ئەڤجا ئەم دەربارەی ڤان تشتان چ بێژین؟ ئەگەر خودێ ل گەل مە بیت، كی دشێت ل دژی مە بیت؟</verse>
				<verse number="32">ئەوێ دەستێ خۆ ژ كوڕێ خۆ ڤەنەگرتی، لێ ژ پێخەمەتی مە هەمیان ئەو رادەستی مرنێ كر، ئێدی چەوا ئەو هەمی تشتی ل گەل وی بێ بەرامبەر نادەتە مە؟</verse>
				<verse number="33">كی دێ هەلبژارتیێن خودێ تاوانبار كەت؟ خودێیە یێ وان بێگونە‍‌ھ دكەت،</verse>
				<verse number="34">كی دشێت وان گونەهبار بكەت؟ مەسیح عیسایە یێ كو مری، لێ ئەوە یێ ژ ناڤ مریان رابووی ژی و هەر ئەوە یێ ل دەستێ راستێ یێ خودێ بۆ مە مەهدەریێ دكەت.</verse>
				<verse number="35">كی دێ حەزژێكرنا مەسیحی ژ مە ڤەكەت؟ ئایا دژواری، تەنگاڤی، تەپەسەری، كولب، رویساتی، مەترسی یان شیر؟</verse>
				<verse number="36">هەروەكو هاتیە نڤیسین: «رۆژێ هەمیێ ژ پێخەمەتی تە ئەم یێ ل بەر كوشتنێ، وەكو پەزێن سەرژێكرنێ دهێینە هژمارتن.»</verse>
				<verse number="37">لێ ب رێكا وی یێ حەز ژ مە دكەت، ئەم د ڤان هەمی تشتان دا، هێشتا پتر سەركەفتنێ ب دەست خۆ ڤە دئینین.</verse>
				<verse number="38">چنكو ئەز یێ پشتڕاستم كو نە مرن، نە ژیان، نە فریشتە، نە سەروەر، نە تشتێن هەیی، نە تشتێن دێ هێن، نە هێز،</verse>
				<verse number="39">نە بلنداهی، نە كویراتی و نە ژی تشتەكێ دی یێ هاتیە ئافراندن دێ شێت حەزژێكرنا خودێ ژ مە ڤەكەت، ئەوا ب رێیا خودانێ مە مەسیح عیسای دهێت.</verse>
			</chapter>
			<chapter number="9">
				<verse number="1">مەسیح شاهدە كو ئەز راستیێ دبێژم و درەوان ناكەم و وژدانا من ژی ب رێیا گیانێ پیرۆز شاهدەییێ بۆ ڤێ چەندێ ددەت كو</verse>
				<verse number="2">خەمەكا گران و كۆڤانەكا بێ راوەستیان یا د دلێ من دا.</verse>
				<verse number="3">خوزی نفرین ل من هاتبانە كرن و ئەز ژ مەسیحی بێبەهر ببام، ژ پێخەمەت برایێن من، هەڤمللەتێن من ل دویڤ لەشی،</verse>
				<verse number="4">كو ئەو ژی ئیسرائیلینە. مافێن كوڕێن خودێ، مەزناهی، هەمی پەیمان، وەرگرتنا دەستووری، پەرستن و هەمی سۆز یێن وانن.</verse>
				<verse number="5">بابكال یێن وانن و مەسیح ژی ل دویڤ لەشی ژ وان هاتیە، ئەوێ كو د سەر هەمی تشتان دایە و خودایێ هەروهەر هەژی پەسنێیە. ئامین.</verse>
				<verse number="6">لێ نە ب وێ رامانێ كو خودێ یێ ژ سۆزا خۆ لێڤەبووی، چنكو هەمی یێن ژ دویندەها ئیسرائیلی، نە ئیسرائیلینە.</verse>
				<verse number="7">خۆ ئەو ژ دویندەها ئیبراهیمی ژی بن، ئەو هەمی نە زاڕۆكێن وینە، لێ: «دویندەها تە دێ ژ ئیسحاقی هێتە هژمارتن.»</verse>
				<verse number="8">ئانكو زاڕۆكێن خودێ، نە زاڕۆكێن لەشینە، لێ زاڕۆكێن سۆزێنە یێن ب دویندە‍‌ھ دهێنە هژمارتن.</verse>
				<verse number="9">چنكو پەیڤێن سۆزا خودێ ئەڤەنە: «ل ساڵا بهێت، ل ڤی دەمی ئەز دێ زڤڕمە نك تە و هنگی دێ سارایێ كوڕەك هەبیت.»</verse>
				<verse number="10">نە ب تنێ ئەڤە، لێ رەبەكا ژی ژ مێرەكی ب دوو گیان كەفت، ژ بابێ مە ئیسحاقی.</verse>
				<verse number="11">دەمێ كو هێشتا جێمك ژ دایك نەببوو و چ تشتێن باش و خراب نەكربوون، خودێ گۆتە رەبەكایێ: «یێ مەزن دێ بۆ یێ بچویك بەنیاتیێ كەت.» ئەڤ چەندە چێبوو، داكو مەبەستا خودێ ل دویڤ هەلبژارتنێ خۆج‍‌ھ ببیت، نە ل دویڤ كریارێن مرۆڤان، لێ ل دویڤ گازیكرنا خودێ.</verse>
				<verse number="12"></verse>
				<verse number="13">هەروەكو هاتیە نڤیسین: «من حەز ژ یەعقوبی كر، لێ من كەرب ژ عیسۆی ڤەبوون.»</verse>
				<verse number="14">ئەڤجا ئەم چ بێژین؟ ما بێدادی ل نك خودێ هەیە؟ حاشا!</verse>
				<verse number="15">چنكو ئەو دبێژیتە مووسای: «ئەز دلۆڤانیێ ب وی دبەم، یێ ئەز دلۆڤانیێ پێ دبەم و دلێ خۆ ب وی دسوژم، یێ ئەز دلێ خۆ پێ دسوژم.»</verse>
				<verse number="16">ئەڤجا ئەڤ چەندە نە ب حەز و نە ژی ب بزاڤا مرۆڤیە، لێ ژ خودێیە ئەوێ دلۆڤانیێ دبەت.</verse>
				<verse number="17">چنكو نڤیسارا پیرۆز دبێژیتە فیرعەونی: «من بۆ ڤێ چەندێ تۆ پایەبەرز كری، دا هێزا خۆ ل سەر تە بدەمە ئاشكراكرن و دا ناڤێ من ل سەرانسەری جیهانێ بهێتە راگەهاندن.»</verse>
				<verse number="18">هۆسا ئەو دلۆڤانیێ ب وی دبەت یێ وی بڤێت و وی سەرڕەق دكەت یێ وی بڤێت.</verse>
				<verse number="19">ئەڤجا تۆ دێ بێژییە من: «ئێدی بۆچی خودێ گازندەیێ ژ مرۆڤی دكەت؟ ما كی دشێت بەرهنگاریا حەزا وی بكەت؟»</verse>
				<verse number="20">لێ تۆ كی، هەی مرۆڤ، كو تۆ گەنگەشەیێ ل گەل خودێ دكەی؟ ما تشتێ ژ هەڕیێ هاتیە چێكرن دبێژیتە چێكەرێ خۆ: «تە بۆچی ئەز هۆسا چێكرم؟»</verse>
				<verse number="21">ما گۆزكڤانی دەستهەلات ل سەر هەڕیێ نینە، كو ژ هەمان هەڕی ئامانەكی بۆ كارێن بەڕێز و ئامانەكی بۆ یێن بێڕێز چێكەت؟</verse>
				<verse number="22">ئەڤجا ما چیە ئەگەر خودێ، ژ بەر كو وی دڤێت تۆڕەبوونا خۆ ئاشكرا بكەت و هێزا خۆ دیار بكەت، ب بێهنفرەهیەكا درێژ هەدارا خۆ ل گەل وان ئامانێن هەژی تۆڕەبوونێ كێشا، یێن بۆ ژناڤچوونێ هاتینە ئامادەكرن؟</verse>
				<verse number="23">ما چیە ئەگەر وی ئەڤ چەندە كر؟ دا دەولەمەندەیا مەزناهیا خۆ ل سەر وان ئامانان دیار بكەت، یێن كو دلۆڤانیێ وەردگرن، ئەوێن پێشوەخت بۆ مەزناهیێ ئامادە كرین،</verse>
				<verse number="24">خۆ ئەم ژی ئەوین، یێن وی گازی كرین، نە ب تنێ ژ ناڤ جوهیان، لێ ژ ناڤ مللەتێن دی ژی.</verse>
				<verse number="25">هەروەكو ئەو د پەرتووكا هۆشێیەع پێغەمبەری دا دبێژیت: «ئەوێن نە گەلێ من، ئەز دێ بێژمێ: ‹گەلێ من›» و ئەوا نە خۆشتڤیا من، دێ بێژمێ: ‹خۆشتڤیا من.›</verse>
				<verse number="26">«و ل وی جهێ بۆ وان هاتیە گۆتن: ‹هوین نە گەلێ منن›، ل وێرێ دێ ب: ‹كوڕێن خودایێ زیندی› هێنە بناڤكرن.»</verse>
				<verse number="27">ئیشایا پێغەمبەر ژی هۆسا دەربارەی ئیسرائیلێ دكەتە گازی: «ئەگەر ژمارەیا زاڕۆكێن ئیسرائیل هندی خیزێ دەریایێ ژی بیت، ب تنێ هندەك ژ وان دێ قورتال بن.</verse>
				<verse number="28">چنكو خودان دێ زوی و ئێكجاركی بڕیارا خۆ یا سزادانێ ل سەر رویێ ئەردی ب ج‍‌ھ ئینیت.»</verse>
				<verse number="29">هەروەكو ئیشایای پێشوەخت گۆتی: «ئەگەر خودانێ لەشكەران بۆ مە دویندەهەك نەهێلابا، ئەم دا وەكو سەدۆمێ لێ هێین و وەكو عەمۆرایێ بین.»</verse>
				<verse number="30">ئەڤجا ئەم چ بێژین؟ ئەو مللەتێن ل دویڤ راستداریێ نەچووین، گەهشتنە راستداریێ، ئەو راستداریا ژ باوەریێ دهێت.</verse>
				<verse number="31">لێ گەلێ ئیسرائیل، ئەوێ ل دویڤ دەستووری بۆ راستداریێ بزاڤ دكر، نەگەهشتنە وێ چەندێ.</verse>
				<verse number="32">بۆچی؟ چنكو ئەوان ئەڤ چەندە نە ب باوەریێ كر، لێ هەروەكو ب وان كریاران بیت یێن دەستوور دسەپینیت، ئەڤجا ئەو د بەرێ هەلنگفتنێ هەلنگفتن.</verse>
				<verse number="33">هەروەكو هاتیە نڤیسین: «ئەڤە ئەز یێ ل سییۆنێ بەرەكێ هەلنگفتنێ و كەڤرەكێ كەفتنێ ددانم. لێ یێ باوەریێ ب وی بینیت، شەرمزار نابیت.»</verse>
			</chapter>
			<chapter number="10">
				<verse number="1">گەلی خویشك و برایان، حەزا دلێ من و هیڤیا من ژ خودێ ژ پێخەمەت ئیسرائیلیان، قورتالبوونا وانە.</verse>
				<verse number="2">ئەز ژ بۆ وان شاهدەییێ ددەم كو ئەو گەلەك ب گەرمی حەز ژ خودێ دكەن، لێ ئەڤ دلگەرمیە نە ل گۆر زانینێیە.</verse>
				<verse number="3">چنكو ئەو دەربارەی راستداریا ژ خودێ دهێت، د نەزان بوون و بزاڤ دكر كو ئەو ب خۆ راستداریێ پێكبینن، ئەڤجا ملكەچی راستداریا خودێ نەبوون.</verse>
				<verse number="4">چنكو ب مەسیحی ئارمانجا دەستووری ب ج‍‌ھ هات، داكو هەر كەسێ باوەریێ بینیت، راستداریێ وەرگریت.</verse>
				<verse number="5">مووسا دەربارەی راستداریا ژ دەستووری دهێت، هۆسا دنڤیسیت: «هەر كەسێ ڤان تشتان ب ج‍‌ھ بینیت، دێ پێ ژیت.»</verse>
				<verse number="6">لێ راستداریا ژ باوەریێ دهێت ڤێ دبێژیت: «د دلێ خۆ دا نەبێژە: كی دێ سەركەڤیتە ئەسمانی؟» (ئانكو دا مەسیحی بینیتە خوارێ،)</verse>
				<verse number="7">یان ژی: «كی دێ داكەڤیتە ناڤ چاڵا بێ بن ؟» (دا مەسیحی ژ ناڤ مریان سەربئێخیت.)</verse>
				<verse number="8">لێ چ دبێژیت؟ «پەیڤ یا نێزیكی تەیە، ل سەر ئەزمانێ تەیە و د دلێ تە دایە» (ئانكو پەیڤا باوەریێ یا ئەم رادگەهینین.)</verse>
				<verse number="9">چنكو ئەگەر تۆ ب دەڤێ خۆ دانپێدانێ بكەی كو عیسا خودانە و ب دلێ خۆ باوەریێ بینی كو خودێ ئەو ژ ناڤ مریان راكریە، تۆ دێ قورتال بی.</verse>
				<verse number="10">مرۆڤ ب دلی باوەریێ دئینیت و راستدار دهێتە دەرئێخستن، ب دەڤی ژی دانپێدانێ دكەت و قورتال دبیت.</verse>
				<verse number="11">هەروەكو نڤیسارا پیرۆز دبێژیت: «هەر كەسێ باوەریێ پێ بینیت، ناهێتە شەرمزاركرن.»</verse>
				<verse number="12">ژ بەر كو چ جوداهی د ناڤبەرا یێ جوهی و یێ نەجوهی دا نینە، هەمان خودان خودانێ هەمیانە، یێ مەردە بۆ هەمیێن هەوارا خۆ دگەهیننە ناڤێ وی.</verse>
				<verse number="13">چنكو: «هەر كەسەكێ هەوارا خۆ بگەهینیتە ناڤێ خودانی، دێ قورتال بیت.»</verse>
				<verse number="14">لێ ئەو دێ چەوا هەوارا خۆ گەهیننە وی یێ وان باوەری پێ نەئینای؟ و چەوا دێ باوەریێ ب وی ئینن، یێ دەربارەی وی چ نەبهیستی؟ و چەوا دێ بهیسن بێی كو كەس بۆ وان رابگەهینیت؟</verse>
				<verse number="15">و ئەو دێ چەوا راگەهاندنێ كەن، ئەگەر نەهێنە هنارتن؟ هەروەكو هاتیە نڤیسین: «پێیێن وان یێن مزگینیا خێرێ دئینن، چەند د جوانن!»</verse>
				<verse number="16">لێ هەمیان گوهداریا مزگینیێ نەكر، چنكو ئیشایا دبێژیت: «خودان، كێ باوەر ژ پەیاما مە كر؟»</verse>
				<verse number="17">ئەڤجا باوەری ژ بهیستنێ دهێت و بهیستن ژی ب رێكا پەیاما مەسیحی دهێت.</verse>
				<verse number="18">لێ ئەز دبێژم: ما وان نەبهیست؟ بەلێ، وان بهیست، چنكو: «دەنگێ وان ل هەمی ئەردی چوو و ئاخفتنێن وان گەهشتنە هەر چوار كوژیێن جیهانێ.»</verse>
				<verse number="19">ئەز دیسان دبێژم: ما ئیسرائیل د ڤێ چەندێ نەگەهشت؟ ل بەراهیێ مووسا دبێژیت: «ئەز دێ چاڤپێڕانەبوونا هەوە ب رێكا وان یێن كو نەمللەتن ئازرینم و دێ هەوە ب مللەتەكێ كۆرەفام تۆڕە كەم.»</verse>
				<verse number="20">پاشی ئیشایا ب وێرەكی دبێژیت: «ئەز ژ لایێ وان ڤە هاتمە دیتن یێن كو ل من نەدگەڕیان، من خۆ بۆ وان دیار كر یێن پرسیارا من نەدكر.»</verse>
				<verse number="21">لێ دەربارەی ئیسرائیل ئەو دبێژیت: «ب درێژاهیا رۆژێ من دەستێن خۆ بۆ مللەتەكێ نەگوهدار و سەرهشك درێژ كرن.»</verse>
			</chapter>
			<chapter number="11">
				<verse number="1">ئەڤجا ئەز دبێژم: ئایا خودێ گەلێ خۆ رەت كریە؟ حاشا! ئەز ب خۆ ژی ئیسرائیلیمە، ژ دویندەها ئیبراهیمی و ژ هۆزا بنیامینیمە.</verse>
				<verse number="2">خودێ گەلێ خۆ یێ پێشوەخت هەلبژارتی، رەت نەكر. ما هوین نزانن نڤیسارا پیرۆز دەربارەی ئلیاسی چ دبێژیت، دەمێ ل بەرامبەر خودێ گازندە ژ ئیسرائیل كرین؟</verse>
				<verse number="3">ئەوی گۆت: «خودان، وان پێغەمبەرێن تە كوشتن و قوربانگەهێن تە هەڕفاندن، ئەز ب تنێ یێ مایم و ئەو ل كوشتنا من ژی دگەڕن.»</verse>
				<verse number="4">لێ بەرسڤا خودایی بۆ وی چ بوو؟ «من حەفت هزار زەڵام بۆ خۆ هێلاینە یێن چۆكڤەدان بۆ بەعلی نەبری.»</verse>
				<verse number="5">د ڤی دەمی ژی دا هندەك یێن هەین كو ب رێكا كەرەمێ هاتینە هەلبژارتن.</verse>
				<verse number="6">ئەڤجا ئەگەر ب كەرەمێ بیت، ئێدی ب كریاران نینە. ئەگەر ب كریاران با، ئێدی كەرەم نەدبوو كەرەم.</verse>
				<verse number="7">ئەڤجا چ؟ ئەو تشتێ گەلێ ئیسرائیل بزاڤ بۆ دكر، ب دەست ڤە نەهات، لێ بدەست هەلبژارتیانڤە هات، ئەوێن دی ژی د سەرڕەق بوون.</verse>
				<verse number="8">هەروەكو هاتیە نڤیسین: «خودێ ئەو كرنە د خەوەكا كویر دا و چاڤێن كو نەبینن و گوهێن كو نەبهیسن دانە وان، ئەو تا ئەڤرۆ ژی د وەسانە.»</verse>
				<verse number="9">داوود ژی دبێژیت: «بلا سفرا وان ژ بۆ وان خەفك و داڤ و بەرێ هەلنگفتنێ و سزا بیت.</verse>
				<verse number="10">بلا چاڤێن وان تاری ببن، دا نەبینن، هەردەم پشتێن وان د چەماندی بن.»</verse>
				<verse number="11">ئەڤجا ئەز دبێژم: ئایا ئەو هەلنگفتن دا وەسا بكەڤن كو نەشێن راببنەڤە؟ حاشا! لێ ب رێكا هەلنگفتنا وان، قورتالبوون بۆ نەجوهیان هات، دا چاڤپێڕانەبوونا جوهیان بهێتە ئازراندن.</verse>
				<verse number="12">ئەگەر هەلنگفتنا وان بۆ جیهانێ دەولەمەندی بیت و شكەستنا وان بۆ مللەتێن نەجوهی دەولەمەندی بیت، ئەڤجا ب قورتالبوونا وان دێ دەولەمەندی چەند پتر بیت!</verse>
				<verse number="13">ئەز بۆ هەوە نەجوهیان دبێژم: مادەم كو ئەز هنارتیێ نەجوهیانم، ئەز هەمیان ب مەزناهیا خزمەتا خۆ ئاگەهدار دكەم،</verse>
				<verse number="14">بەلكو ب ڤێ چەندێ ئەز چاڤپێڕانەبوونا مللەتێ خۆ بئازرینم و هندەكان ژ وان قورتال بكەم.</verse>
				<verse number="15">چنكو ئەگەر رەتكرنا وان ژ لایێ خودێ ڤە بۆ جیهانێ ئاشتكرن بیت، هنگی قەبیلكرنا وان ژ لایێ خودێ ڤە دێ چ بیت، ئەگەر ڤەژینا مریان نەبیت؟</verse>
				<verse number="16">ئەگەر نانا ئێكێ، ئەوا دهێتە پێشكێشكرن ، یا پیرۆز بیت، ئەو هەڤیر هەمیێ پیرۆزە و ئەگەر رە‍‌ھ یا پیرۆز بیت، چەق ژی د پیرۆزن.</verse>
				<verse number="17">لێ ئەگەر هندەك چەق هاتنە بڕین و تۆ ژی دارزەیتوونەكا خۆڕستی بی و پێڤە هاتیە پەترومەكرن و بوویە پشكدارێ رە‍‌ھ و قەلەویا دارزەیتوونێ،</verse>
				<verse number="18">ل بەرامبەری وان چەقێن هاتینە بڕین، شانازیێ ب خۆ نەبە. ئەگەر تە شانازی ب خۆ بر، ژ بیر نەكە كو تۆ رەهێ هەلناگری، لێ رە‍‌ھ تە هەلدگریت.</verse>
				<verse number="19">ئەڤجا تۆ دێ بێژی: «چەق هاتنە بڕین داكو ئەز بهێمە پەترومەكرن.»</verse>
				<verse number="20">راستە، ئەو ژ بەر بێباوەریێ هاتنە بڕین و تۆ ب باوەریێ جهگیر بووی. ئەڤجا خۆ دفنبلند نەكە، لێ بترسە.</verse>
				<verse number="21">چنكو ئەگەر دلێ خودێ نەمابیتە ب چەقێن خۆمالی ڤە، دلێ وی نامینیتە ب تە ژی ڤە.</verse>
				<verse number="22">ئەڤجا قەنجی و توندیا خودێ ببینە: توندی بۆ وانە یێن كەفتین ، قەنجی ژی بۆ تەیە، ئەگەر تۆ د قەنجیا وی دا بمینی. ئەگەر نە، تۆ ژی دێ هێیە بڕین.</verse>
				<verse number="23">ئیسرائیلی ژی ئەگەر د بێباوەریێ دا نەمینن، دێ هێنە پەترومەكرن، چنكو خودێ دشێت وان پەترومە بكەت و جارەكا دی ب دارێ ڤە كەت.</verse>
				<verse number="24">چنكو ئەگەر تۆ ژ دارزەیتوونەكا خۆڕستی هاتیە بڕین و بەروڤاژی سرۆشتی ب دارزەیتوونەكا خۆمالیڤە هاتیە پەترومەكرن، چەند پتر چەقێن رەسەن یێن دارا خۆمالی دێ ب دارزەیتوونا خۆ ڤە هێنە پەترومەكرن!</verse>
				<verse number="25">ئەز حەز ناكەم، گەلی خویشك و برایان، هوین ئاگەهداری ڤێ نهێنیێ نەبن، داكو هوین خۆ ئاقلدار نەهژمێرن. نهێنی ئەوە كو سەرڕەقیێ پشكەكا گەلێ ئیسرائیل یا گرتی، تاكو ژمارەیا نەجوهیێن دێ قورتال بن، تەمام ببیت.</verse>
				<verse number="26">هۆسا هەمی گەلێ ئیسرائیل دێ قورتال بیت، هەروەكو هاتیە نڤیسین: «قورتالكەر دێ ژ سییۆنێ هێت، ئەو دێ خودێنەنیاسیێ ژ دویندەها یەعقوبی دویر ئێخیت.</verse>
				<verse number="27">ئەڤە پەیمانا منە ل گەل وان، دەمێ كو ئەز گونەهێن وان رادكەم.»</verse>
				<verse number="28">سەبارەت مزگینیێ ئەو ژ پێخەمەت هەوە دوژمنن ، لێ سەبارەت هەلبژارتنا خودێ ئەو ژ پێخەمەت بابكالان خۆشتڤینە.</verse>
				<verse number="29">چنكو خودێ ژ بەرەكەتداركرن و هەلبژارتنا كەسەكی پەشیمان نابیت.</verse>
				<verse number="30">كا چەوا دەمەكی هەوە گوهداریا خودێ نەكر، لێ نوكە ژ ئەنجامێ نەگوهداریا وان دلۆڤانی ب هەوە هاتە برن،</verse>
				<verse number="31">هۆسا ئەو ژی نوكە بوونە نەگوهدار، دا ژ ئەنجامێ وێ دلۆڤانیا ب هەوە هاتیە برن، دلۆڤانی ب وان ژی بهێتە برن.</verse>
				<verse number="32">چنكو خودێ هەمی كرنە گرتیێن نەگوهداریێ، داكو دلۆڤانیێ ب هەمیان ببەت.</verse>
				<verse number="33">چەند د كویرن دەولەمەندی، ئاقلمەندی و زانینا خودێ! چەند د دویرن بڕیارێن وی ژ تێگەهشتنێ و رێكێن وی ژ راڤەكرنێ!</verse>
				<verse number="34">چنكو «ما كێ هزرێن خودانی زانینە؟ یان كی بوویە شیرەتكارێ وی؟»</verse>
				<verse number="35">«ما كێ تشتەك دایە وی، كو لێ بهێتە ڤەگەڕاندن؟»</verse>
				<verse number="36">چنكو هەمی تشت ژ وینە و ب وینە و ژ بۆ وینە، مەزناهی هەروهەر بۆ وی بیت. ئامین.</verse>
			</chapter>
			<chapter number="12">
				<verse number="1">ئەڤجا ئەز هیڤیێ ژ هەوە دكەم، گەلی خویشك و برایان، كو هوین ژ بەر دلۆڤانیا خودێ لەشێ خۆ وەك قوربانەكێ زیندی یێ پیرۆز و جهێ رازیبوونا خودێ پێشكێش بكەن. ئەڤەیە پەرستنا هەوە یا راستەقینە.</verse>
				<verse number="2">هوین وەكو خەلكێ ڤێ جیهانێ نەبن، لێ ب نویكرنا زێهنێ خۆ وەرنە گوهۆڕین، دا هوین بزانن كا حەزا خودێ یا باش و جهێ رازیبوونێ و بێكێماسی چیە.</verse>
				<verse number="3">ئەز ب وێ كەرەما بۆ من هاتیە دان، دبێژمە هەر ئێكی ژ هەوە: بلا كەس خۆ بلندتر ژ یا دروست نەهەلسەنگینیت، لێ بلا ل دۆر خۆ ب شێوازەكێ بەرئاقل هەلسەنگاندنێ بكەت، ل دویڤ وی قەبارەیێ باوەریێ یێ خودێ ل سەر هەر كەسەكی لێكڤە كری.</verse>
				<verse number="4">چنكو كا چەوا د لەشێ مە دا گەلەك ئەندام هەنە و كارێ هەمی ئەندامان ئێك نینە،</verse>
				<verse number="5">هۆسا ئەم ژی یێن كو گەلەكین، د ئێكبوونا ل گەل مەسیحی دا لەشەكین و هەر ئێك ژ مە ئەندامێ یێن دییە.</verse>
				<verse number="6">ئەڤجا مە بەهرەیێن ژ ئێك جودا هەنە، ل دویڤ وێ كەرەما بۆ مە هاتیە دان. ئەگەر بەهرە گەهاندنا پەیامێ بیت، بلا ل دویڤ رێژەیا باوەریێ بكەت.</verse>
				<verse number="7">ئەگەر خزمەت بیت، بلا خزمەتێ بكەت. ئەگەر فێركرن بیت، بلا فێركرنێ بكەت.</verse>
				<verse number="8">ئەگەر هاندان بیت، بلا هاندانێ بكەت. ئەوێ هاریكاریێ بكەت، بلا ب مەردینی بكەت. ئەوێ سەروەریێ بكەت، بلا ب دلگەرمی بكەت و ئەوێ دلۆڤانیێ دبەت، بلا ب دلخۆشی وە بكەت.</verse>
				<verse number="9">بلا حەزژێكرن یا بێ دووڕویاتی بیت، كەربێ ژ خرابیێ راكەن، خۆ ب باشیێڤە بگرن.</verse>
				<verse number="10">وەكو برا ژ دل حەز ژ ئێكودوو بكەن، د رێزگرتنێ دا ئێكودوو ب پێش خۆ بئێخن.</verse>
				<verse number="11">د دلگەرمیێ دا سست نەبن، ب گیانەكێ ئاگرینی خزمەتا خودانی بكەن.</verse>
				<verse number="12">د هیڤیێ دا د دلخۆش بن، د تەنگاڤیێ دا د خۆڕاگر بن، ل سەر نڤێژكرنێ د بەردەوام بن.</verse>
				<verse number="13">بۆ پێدڤیێن پیرۆزكریان د هاریكار بن، د مێڤان حەوین بن.</verse>
				<verse number="14">بەرەكەتێ بۆ وان بخوازن یێن هەوە تەپەسەر دكەن، بەرەكەتێ بۆ بخوازن و نفرینان لێ نەكەن.</verse>
				<verse number="15">ل گەل دلخۆشان د دلخۆش بن و ل گەل ئەوێن دگریێن بكەنە گری.</verse>
				<verse number="16">ل گەل ئێكودوو د هەڤهزر بن. د دفنبلند نەبن، لێ تێكهەلیا پایەنزمان بكەن، خۆ ئاقلمەند نەدانن.</verse>
				<verse number="17">خرابیێ ل وی ڤەنەگەڕینن یێ خرابیێ ل هەوە دكەت، لێ گرنگیێ ب وان تشتان بدەن یێن ب دیتنا هەمی مرۆڤان د باش.</verse>
				<verse number="18">ئەگەر د شیان دا بیت، هندی ژ هەوە بهێت ب ئاشتی ل گەل هەمی مرۆڤان بژین.</verse>
				<verse number="19">تۆلڤەكرنێ نەكەن گەلی خۆشتڤیان، لێ رێكێ بدەنە تۆڕەبوونا خودێ، چنكو یا هاتیە نڤیسین: «یا منە تۆلڤەكرن، ئەز دێ سزایێ دروست دەم، خودان دبێژیت.»</verse>
				<verse number="20">لێ: «ئەگەر دوژمنێ تە یێ برسی بیت، خوارنێ بدێ و ئەگەر یێ تێهنی بیت، ئاڤێ بدێ، چنكو ب ڤێ كریارێ، تۆ دێ پەلان ل سەر سەرێ وی كۆم كەی.»</verse>
				<verse number="21">خرابی ب سەر تە نەكەڤیت، لێ تۆ ب باشیێ ب سەر خرابیێ بكەڤە.</verse>
			</chapter>
			<chapter number="13">
				<verse number="1">بلا هەر كەسەك ملكەچی دەستهەلاتدارێن حكومەتێ بیت، چنكو چ دەستهەلاتدار نینن ژ لایێ خودێ ڤە نەبن، ئەڤجا ئەوێن هەین ژی ژ لایێ خودێ ڤە هاتینە دانان.</verse>
				<verse number="2">لەوما یێ بەرهنگاریا دەستهەلاتداران بكەت، ئەو بەرهنگاریا دانانا خودێ دكەت و ئەوێن بەرهنگاریێ دكەن، دێ دادكرنێ ب سەرێ خۆ دا ئینن.</verse>
				<verse number="3">چنكو حوكمڕان نە ژ بۆ كارێ باش، لێ ژ بۆ كارێ خراب جهێ ترسێنە. ما تە دڤێت ژ دەستهەلاتداری نەترسی؟ تشتێ باش بكە، دێ ژ لایێ وێ ڤە هێیە پەسنكرن.</verse>
				<verse number="4">چنكو ئەو خزمەتكارێ خودێیە ژ بۆ باشیا تە. لێ ئەگەر تۆ خرابیێ بكەی، بترسە، ژ بەر كو ئەو ژ قەستا شیری هەلناگریت. ئەو خزمەتكارێ خودێیە، دا تۆڕەبوونێ ب سەرێ خرابكاران دا بینیت.</verse>
				<verse number="5">لەوما پێدڤیە ملكەچ بن، نە ب تنێ ژ بەر تۆڕەبوونێ، لێ ژ بەر وژدانا خۆ ژی.</verse>
				<verse number="6">ژ بەر ڤێ چەندێ هوین خویكێ ژی ددەن، چنكو ئەو خزمەتكارێن خودێنە و بەردەوام ڤی كاری دكەن.</verse>
				<verse number="7">مافێ هەمی كەسان بدەنێ: ئەوێ مافێ خویكێ هەی، خویكێ بدەنێ. ئەوێ مافێ باجێ هەی، باجێ بدەنێ. ئەوێ مافێ ترسێ هەی، ترسێ بدەنێ و ئەوێ مافێ رێزگرتنێ هەی، رێزێ لێ بگرن.</verse>
				<verse number="8">ژبلی كو هوین حەز ژ ئێكودوو بكەن، ب چ تشتی قەردارێن كەسێ نەبن، چنكو یێ حەز ژ مرۆڤێن دی بكەت، ئەوی دەستوور ب ج‍‌ھ ئینا.</verse>
				<verse number="9">ئەو فەرمانێن دبێژن: «دەهمەنپیسیێ نەكە»، «كوشتنێ نەكە»، «دزیێ نەكە»، «دلچوونا خراب نەكە » و هەر فەرمانەكا دی هەبیت، د ناڤ ڤێ گۆتنێ دا كۆمڤە دبن: «حەز ژ نێزیكێ خۆ بكە، وەك چەوا تۆ حەز ژ خۆ دكەی.»</verse>
				<verse number="10">حەزژێكرن خرابیێ ل یێ نێزیك ناكەت، لەوما حەزژێكرن بجهئینانا دەستووریە.</verse>
				<verse number="11">ڤێ چەندێ بكەن، چنكو هوین دزانن چ دەمە. ئەڤە دەمژمێر هات كو هوین ژ خەوێ هشیار ببن، ژ بەر كو قورتالبوونا مە، نوكە نێزیكترە ژ وی دەمێ مە باوەری ئینای.</verse>
				<verse number="12">گەلەك ژ شەڤێ چوویە و رۆژ نێزیك بوویە، ئەڤجا دا كارێن تاریاتیێ ژ بەر خۆ بكەین و چەكێن رۆناهیێ بكەینە بەر خۆ.</verse>
				<verse number="13">بلا رەفتارێن مە د بەڕێز بن، هەروەكو رۆژ بیت: نە ب ئاهەنگێن بێتۆرەیێ و سەرخۆشیێ، نە ب دەهمەنپیسیێ و بێدەلنگیێ، نە ب هەڤڕكیێ و چاڤپێنەڕابوونێ.</verse>
				<verse number="14">لێ خۆ ب خودان عیسایێ مەسیح راپێچن و چ هزرێ بۆ تێركرنا داخوازێن سرۆشتێ خۆ یێ لەشكانی نەكەن.</verse>
			</chapter>
			<chapter number="14">
				<verse number="1">ئەوێ د باوەریێ دا لاواز، قەبیل بكەن، لێ نە ب مەبەستا دادكرنا بۆچوونێن ئێكودوو.</verse>
				<verse number="2">ئێكی باوەریا هەی كو هەمی تشتان بخۆت، لێ یێ لاواز ب تنێ كەسكاتیان دخۆت.</verse>
				<verse number="3">بلا یێ دخۆت، سڤكاتیێ ب یێ نەخۆت نەكەت، یێ نەخۆت ژی بلا یێ دخۆت گونەهبار نەكەت، چنكو خودێ ئەو یێ قەبیل كری.</verse>
				<verse number="4">تۆ كی دا خزمەتكارێ ئێكێ دی داد بكەی؟ هەلسەنگاندن بۆ خودانێ ویە كا ئەو یێ سەركەفتیە یان سەرنەكەفتیە. ئەو دێ سەركەڤیت ژی، چنكو خودان دشێت وی سەربئێخیت.</verse>
				<verse number="5">كەسەك هزر دكەت رۆژەك ژ رۆژەكا دی پیرۆزترە، ئێكێ دی هزر دكەت هەمی رۆژ وەكو ئێكن. بلا هەر ئێك خۆ ژ بۆچوونا خۆ پشتڕاست بكەت.</verse>
				<verse number="6">ئەوێ گرنگیێ ب رۆژێ ددەت، بۆ خودانی ئەو گرنگیێ پێ ددەت. ئەوێ دخۆت ژی، بۆ خودانی ئەو دخۆت، چنكو ئەو سوپاسیا خودێ دكەت، ئەوێ نەخۆت ژی، بۆ خودانی ئەو ناخۆت و سوپاسیا خودێ دكەت.</verse>
				<verse number="7">كەسەك ژ مە بۆ خۆ ناژیت، كەسەك ژی بۆ خۆ نامریت.</verse>
				<verse number="8">ئەگەر ئەم بژین، بۆ خودانی دژین و ئەگەر ئەم بمرین، بۆ خودانی دمرین. ئەڤجا ئەم بژین یان ئەم بمرین، ئەم یێن خودانینە.</verse>
				<verse number="9">چنكو مەسیح بۆ ڤێ مەبەستێ مر و زیندی بووڤە، داكو سەروەریێ ل سەر مریان و زیندیان ژی بكەت.</verse>
				<verse number="10">ئەڤجا تۆ بۆچی برایێ خۆ داد دكەی؟ یان تۆ بۆچی سڤكاتیێ ب برایێ خۆ دكەی؟ ئەم هەمی دێ ل بەر كورسیكا دادوەریێ یا خودێ راوەستین.</verse>
				<verse number="11">چنكو یا هاتیە نڤیسین: «خودان دبێژیت: ئەز ب هەبوونا خۆ كەم، بۆ من هەمی چۆك دێ چەمیێن و هەمی زمان دێ دانپێدانێ كەن كو ئەز خودێمە.»</verse>
				<verse number="12">ئەڤجا هەر ئێك ژ مە دێ ل سەر خۆ بەرسڤدانێ ل بەرامبەری خودێ دەت.</verse>
				<verse number="13">لەوما ئێدی ئەم ئێكودوو داد نەكەین، لێ یا باشتر ئەوە هوین بڕیارێ بدەن كو ئاستەنگ و بەرپێكان بۆ برایێ خۆ نەدانن.</verse>
				<verse number="14">ئەز دزانم و پشتا خۆ ب خودان عیسای راست دكەم، كو چ خوارن ب خۆ د حەرام نینن، لێ بۆ وی كەسی د حەرامن، ئەوێ هزر دكەت ئەو خوارن د حەرامن.</verse>
				<verse number="15">ئەڤجا ئەگەر برایێ تە ژ بەر تشتێ تۆ دخۆی دلتەنگ ببیت، ئێدی تۆ ل دویڤ حەزژێكرنێ رەفتارێ ناكەی. ب خوارنا تۆ دخۆی وی نەهەڕفینە یێ كو مەسیح ژ پێخەمەتی وی مری.</verse>
				<verse number="16">ئەڤجا نەهێلن تشتەك كو ب دیتنا هەوە یێ باشە، ب خرابی بەحسێ وی بهێتە كرن.</verse>
				<verse number="17">چنكو بابەتێ پاشایەتیا خودێ نە خوارن و ڤەخوارنن، لێ راستداری، ئاشتی و دلخۆشینە ب گیانێ پیرۆز.</verse>
				<verse number="18">ئەوێ هۆسا خزمەتا مەسیحی بكەت، جهێ رازیبوونا خودێیە و ژ لایێ خەلكی ڤە یێ پەسەندكریە.</verse>
				<verse number="19">ئەڤجا دا بزاڤێ بۆ وان تشتان بكەین یێن ئاشتی و ئاڤاكرنا هەڤپشك ژێ چێدبن.</verse>
				<verse number="20">كارێ خودێ ژ بۆ خوارنێ نەهەڕفینە. هەمی تشت د حەلالن، لێ یێ ب خوارنا وان تشتان دبیتە ئەگەرێ هەلنگفتنا هندەكێن دی، ئەو خرابیێ دكەت.</verse>
				<verse number="21">یا باش ئەوە تۆ گۆشتی نەخۆی، شەرابێ ڤەنەخۆی و تشتەكی نەكەی كو برایێ تە پێ بهەلنگڤیت.</verse>
				<verse number="22">بیر و باوەریێن تە چ بن، بلا د ناڤبەرا تە و خودێ دا بمینن. خوزیكێن وی یێ خۆ گونەهبار نەكەت ب رێكا وی تشتی یێ ئەو دبینیت یێ باشە.</verse>
				<verse number="23">لێ یێ گۆمان هەبیت ل سەر وی تشتێ دخۆت، ئەگەر خوار ئەو گونەهبار دبیت، چنكو ئەو ژ باوەریێ وی تشتی ناكەت. هەر تشتێ نە ژ باوەریێ بیت، ئەو گونەهە.</verse>
			</chapter>
			<chapter number="15">
				<verse number="1">پێدڤیە ئەم یێن ب هێز، خۆ ل بەر لاوازیێن بێهێزان بگرین و ل رازیكرنا خۆ نەگەڕیێین.</verse>
				<verse number="2">بلا هەر ئێك ژ مە ژ بۆ باشیێ ل رازیكرنا نێزیكێ خۆ بگەڕیێت، ژ پێخەمەت ئاڤاكرنا وی.</verse>
				<verse number="3">چنكو مەسیح ژی ل رازیكرنا خۆ نەگەڕیا، لێ هەروەكو هاتیە نڤیسین: «ئاخفتنێن كرێت ژ لایێ وان ڤە یێن تە كرێت دكەن، كەفتینە سەر من.»</verse>
				<verse number="4">چنكو هەمی تشتێن ژ كەڤن دا هاتینە نڤیسین، ئەو بۆ فێركرنا مە هاتبوونە نڤیسین، دا مە ب رێكا هەدار و هاندانا ژ نڤیسارێن پیرۆز دهێت هیڤی هەبیت.</verse>
				<verse number="5">بلا خودایێ هەدار و هاندانێ وێ چەندێ بدەتە هەوە، كو هوین د ناڤ خۆ دا د رێككەفتی بن، ل گۆر نموونەیا مەسیح عیسای،</verse>
				<verse number="6">دا هوین ب ئێك دل و ئێك دەنگ پەسنا خودێ، بابێ خودانێ مە عیسایێ مەسیح، بكەن.</verse>
				<verse number="7">لەوما ژ بۆ مەزناهیا خودێ ئێكودوو قەبیل بكەن، هەروەكو مەسیحی هوین قەبیل كرین.</verse>
				<verse number="8">ئەز دبێژمە هەوە: مەسیح ژ پێخەمەت دیاركرنا راستگۆیا خودێ، بوو خزمەتكارێ سونەتكریان ، دا ئەو سۆزێن بۆ بابكالان هاتینە دان، دووپات كەت</verse>
				<verse number="9">و مللەتێن دی ژ بەر دلۆڤانیا خودێ پەسنا وی بكەن. هەروەكو هاتیە نڤیسین: «ژ بەر ڤێ چەندێ ئەز دێ د ناڤ مللەتێن نەجوهی دا پەسنا تە كەم، سترانێن پەسنكرنێ بۆ ناڤێ تە بێژم.»</verse>
				<verse number="10">دیسان ئەو دبێژیت: «گەلی نەجوهیان، شادیێ ل گەل مللەتێ خودێ بكەن.»</verse>
				<verse number="11">هەروەسا دبێژیت: «پەسنا خودانی بكەن، هەی هەمی مللەتێن نەجوهی، بلا هەمی نەتەوە پەسنا وی بكەن.»</verse>
				<verse number="12">ئیشایا پێغەمبەر ژی دبێژیت: «تایەك دێ ژ رەها یێشای دەركەڤیت، ئەوێ بۆ حوكمداریێ ل سەر مللەتێن نەجوهی رادبیت، مللەت دێ هیڤیا خۆ ب وی ڤە گرێ دەن.»</verse>
				<verse number="13">ئەڤجا بلا خودایێ هیڤیێ، ب رێكا باوەریێ هەوە تژی هەمی شادی و ئاشتی بكەت، دا هیڤیا هەوە ب هێزا گیانێ پیرۆز د سەردا بڕژیێت.</verse>
				<verse number="14">ئەز ب خۆ ژ هەوە یێ پشتڕاستم خویشك و برایێن من، كو هوین ب خۆ ژ باشیێ دپڕن، ژ هەمی زانینێ د پڕكرینە و دشێن شیرەتان ل ئێكودوو بكەن.</verse>
				<verse number="15">لێ من دەربارەی هندەك خالان، وەكو بیرئینان، ب وێرەكیەكا زێدە بۆ هەوە نڤیسیە، ژ بەر وێ كەرەما بۆ من ژ لایێ خودێ ڤە هاتیە دان،</verse>
				<verse number="16">كو ل نك مللەتێن نەجوهی خزمەتكارێ مەسیح عیسای بم، وەكو كاهن خزمەتا مزگینیا خودێ بكەم، دا یێن نەجوهی پێشكێشیەكێ قەبیلكری بن، ب گیانێ پیرۆز دپیرۆزكری بن.</verse>
				<verse number="17">لەوما ژ دەولەتسەرێ مەسیح عیسای، ئەز ب خزمەتا خۆ یا كو بۆ خودێیە، شانازیێ دبەم.</verse>
				<verse number="18">چنكو ئەز نەوێرم ل سەر تشتەكی بئاخڤم، ژبلی ئەوێن مەسیحی ب رێیا من ئەنجام داین، ژ بۆ بدەستڤەئینانا گوهداریا نەجوهیان بۆ خودێ، ب گۆتن و كریار،</verse>
				<verse number="19">ب هێزا نیشان و مەندەهۆشیان، ب هێزا گیانێ خودێ. هۆسا ژ ئورشەلیمێ تا ئەلیریكومێ ئەز گەڕیام و من مزگینیا مەسیحی ب تەمامی راگەهاند.</verse>
				<verse number="20">ئارمانجا من ئەوە كو ئەز مزگینیێ ل وان جهان بدەم یێن ناڤێ مەسیحی لێ نەهاتیە بهیستن، دا ل سەر بنیاتێ كەسەكێ دی دانای ئاڤا نەكەم.</verse>
				<verse number="21">لێ هەروەكو هاتیە نڤیسین: «ئەوێن بەحسێ وی بۆ نەهاتیە كرن، دێ بینن، ئەوێن نەبهیستی، دێ تێگەهن.»</verse>
				<verse number="22">ژ بەر ڤێ چەندێ، گەلەك جاران ئاستەنگ دكەفتنە رێكا من كو سەرەدانا هەوە بكەم.</verse>
				<verse number="23">لێ نوكە، ژ بەر كو ئێدی جهێ من ل ڤان دەڤەران نەما و ئەڤە چەندین ساڵە ئەز حەز دكەم بهێمە نك هەوە،</verse>
				<verse number="24">دەمێ دچمە ئیسپانیایێ. ئەز هیڤیدارم د رێكا خۆ دا هەوە ببینم و هوین هاریكاریا من بكەن بۆ ژ وێرێ وێڤە، پشتی ئەز دەمەكی چاڤێن خۆ ژ دیتنا هەوە روهن دكەم.</verse>
				<verse number="25">لێ نوكە ئەز یێ دچمە ئورشەلیمێ، دا خزمەتا پیرۆزكریێن وێرێ بكەم.</verse>
				<verse number="26">چنكو باوەردارێن مەقدۆنیا و ئەخایایێ پێخۆش بوو، كو هاریكاریەكێ بدەنە پیرۆزكریێن هەژار، ئەوێن ل ئورشەلیمێ.</verse>
				<verse number="27">وان پێخۆش بوو و ب راستی ژی ئەو قەردارێن وانن، چنكو ئەگەر نەجوهی بووینە هەڤپشك د تشتێن روحانی یێن جوهیان دا، پێدڤیە ژی ئەو ب تشتێن ماددی خزمەتا وان بكەن.</verse>
				<verse number="28">ئەڤجا دەمێ من ئەڤ كارە ب دویماهی ئینا و ئەڤ هاریكاریا هاتیە كۆمكرن گەهاندە دەستێ وان، ئەز دێ د رێكا خۆ دا بۆ ئیسپانیا سەرەدانا هەوە كەم.</verse>
				<verse number="29">ئەز دزانم كو دەمێ ئەز بهێمە نك هەوە، ئەز دێ ب دەولەمەندیا بەرەكەتا مەسیحی ڤە هێم.</verse>
				<verse number="30">گەلی خویشك و برایان، ئەز ب خودانێ مە عیسایێ مەسیح و ب حەزژێكرنا گیانێ پیرۆز هیڤی ژ هەوە دكەم كو هوین ل گەل من بزاڤێ بكەن، ب رێكا نڤێژان بۆ خودێ ژ پێخەمەت من،</verse>
				<verse number="31">كو ئەز ژ وان بێباوەران ئەوێن د یەهودیایێ دا بهێمە قورتالكرن و خزمەتا من بۆ ئورشەلیمێ ژ لایێ پیرۆزكریان ڤە یا قەبیلكری بیت،</verse>
				<verse number="32">داكو ب حەزا خودێ، ئەز ب شادی بهێمە نك هەوە و ل گەل هەوە بێهنا خۆ ڤەدەم.</verse>
				<verse number="33">خودایێ ئاشتیێ ل گەل هەوە هەمیان بیت. ئامین.</verse>
			</chapter>
			<chapter number="16">
				<verse number="1">ئەز خویشكا مە فیبیێ بۆ هەوە پەسەند دكەم، ئەوا كو خزمەتكارە ل جڤاكا باوەرداران ل كەنخریایێ.</verse>
				<verse number="2">ب ناڤێ خودانی وێ ب شێوەیەكێ وەسا قەبیل بكەن كو ئەو شێوە بۆ پیرۆزكریان یێ گونجای بیت و د هەر تشتەكی دا وێ پێدڤی ب هەوە هەبیت، هاریكاریا وێ بكەن، چنكو هاریكاری بۆ گەلەك كەسان و بۆ من ب خۆ ژی كریە.</verse>
				<verse number="3">سڵاڤان ل پریسكیلایێ و ئەكیلای بكەن، كو د خزمەتا مەسیح عیسای دا هەڤكارێن منن.</verse>
				<verse number="4">ئەوان ژ پێخەمەت ژیانا من سەرێ خۆ دانا بەر مرنێ. نە ب تنێ ئەز، لێ هەمی جڤاكێن باوەردارێن نەجوهی ژی، سوپاسدارێن وانین.</verse>
				<verse number="5">سڵاڤان ل وێ جڤاكا باوەرداران ژی بكەن، ئەوا ل مالا وان كۆم دبیت. سڵاڤان ل خۆشتڤیێ من ئەپاینەتۆسی بكەن، كو ئەو كەسێ ئێكێیە ل هەرێما ئاسیایێ باوەری ب مەسیحی ئینای.</verse>
				<verse number="6">سڵاڤان ل مەریەمێ بكەن، ئەوا ژ بۆ هەوە خۆ گەلەك وەستاندی.</verse>
				<verse number="7">سڵاڤان ل ئەندرونیكۆسی و ل یونیاسێ بكەن، كو مرۆڤێن منن و هەڤالێن من یێن زیندانێ بوون، ئەو د ناڤ هنارتیان دا د ناڤدارن و وان بەری من باوەری ب مەسیحی ئینایە.</verse>
				<verse number="8">سڵاڤان ل ئەمپلیاتۆسی بكەن، كو ژ بەر خودانی خۆشتڤیێ منە.</verse>
				<verse number="9">سڵاڤان ل ئوربانۆسی بكەن، هەڤكارێ مە د خزمەتا مەسیحی دا، هەروەسا ل خۆشتڤیێ من ستاخیسی ژی.</verse>
				<verse number="10">سڵاڤان ل ئەپەلیسی بكەن، ئەوێ باوەریا خۆ ب مەسیحی سەلماندی. سڵاڤان ل خەلكێ مالا ئەریستوپولۆسی بكەن.</verse>
				<verse number="11">سڵاڤان ل مرۆڤێ من هیرودیونی بكەن. سڵاڤان ل خەلكێ مالا ناركیسۆسی بكەن، ئەوێن باوەری ب خودانی هەی.</verse>
				<verse number="12">سڵاڤان ل تریفانایێ و تریفۆسایێ بكەن، ئەوێن خۆ د خزمەتا خودانی دا دوەستینن. سڵاڤان ل پەرسیسا خۆشتڤی بكەن، ئەوا گەلەك خۆ د خزمەتا خودانی دا وەستاندی.</verse>
				<verse number="13">سڵاڤان ل هەلبژارتیێ خودانی روفۆسی بكەن، هەروەسا دایكا وی ژی كو بۆ من وەكو دایكەكێیە.</verse>
				<verse number="14">سڵاڤان ل ئەسینكریتۆس، فلێگون، هێرمیس، پەتروباس، هێرماس و خویشك و برایێن ل گەل وان بكەن.</verse>
				<verse number="15">سڵاڤان ل فیلولوگۆس، یولیا، نیریۆس و خویشكا وی، ل ئۆلومپاس و هەمی پیرۆزكریێن ل گەل وان بكەن.</verse>
				<verse number="16">ب ماچەكا پیرۆز ژ لایێ من ڤە سڵاڤان ل ئێكودوو بكەن. هەمی جڤاكێن باوەرداران كو مەسیح خودانێ وانە سڵاڤان ل هەوە دكەن.</verse>
				<verse number="17">ئەڤجا، گەلی خویشك و برایان، ئەز هیڤی ژ هەوە دكەم كو هوین هشیاری وان مرۆڤان بن، یێن بەروڤاژی وێ فێركرنا هەوە وەرگرتی، ناكۆكی و هەلنگفتنێ دروست دكەن. خۆ ژ وان دویر بئێخن.</verse>
				<verse number="18">چنكو كەسێن هۆسا، خزمەتێ بۆ خودانێ مە مەسیحی ناكەن، لێ بۆ زكێ خۆ دكەن. ب خۆشخۆشك و سالویسیێ دلێ كەسێن سادە دخاپینن.</verse>
				<verse number="19">گوهداریا هەوە گەهشتە گوهێن هەمیان، لەوما ئەز ب هەوە دلخۆشم. لێ من دڤێت هوین ل سەر باشیێ د هشیار بن و ل سەر خرابیێ د بێگونە‍‌ھ بن.</verse>
				<verse number="20">خودایێ ئاشتیێ د دەمەكێ نێزیك دا دێ ئبلیسی د بن پێیێن هەوە ڤە هەڕشینیت. كەرەما خودانێ مە عیسای ل سەر هەوە بیت.</verse>
				<verse number="21">هەڤكارێ من تیمۆتاوس و مرۆڤێن من لوكیۆس، یاسون و سوسیپاترۆس سڵاڤان ل هەوە دكەن.</verse>
				<verse number="22">ئەز تەرتیۆس، یێ ئەڤ نامەیە نڤیسی، وەكو خزمەتكارەكێ خودانی سڵاڤان ل هەوە دكەم.</verse>
				<verse number="23">گایۆسێ مێڤاندارێ من و هەمی جڤاكا باوەرداران سڵاڤان ل هەوە دكەت. خەزنەدارێ باژێڕی ئەراستۆس و برایێ مە كوارتۆس سڵاڤان ل هەوە دكەن.</verse>
				<verse number="24">كەرەما خودانێ مە عیسایێ مەسیح ل سەر هەوە هەمیان بیت. ئامین.</verse>
				<verse number="25">ئەڤجا مەزناهی بۆ وی بیت، یێ دشێت هەوە د باوەریێ دا موكم كەت، ل دویڤ وێ مزگینیا كو ئەز ژ بۆ عیسایێ مەسیح رادگەهینم، ل دویڤ ئاشكراكرنا وێ نهێنیا كو هەر ژ كەڤن دا یا ڤەشارتی بوو،</verse>
				<verse number="26">لێ نوكە ل دویڤ فەرمانا خودایێ هەروهەر هەی، ب رێكا نڤیسارێن پێغەمبەران، ئاشكرا بوو، دا هەمی مللەت باوەریێ پێ بینن و گوهداریا وی بكەن،</verse>
				<verse number="27">بۆ خودایێ ئێكانە كو ب تنێ ئەو یێ ئاقلمەندە، بۆ وی ب رێكا عیسایێ مەسیح، هەروهەر مەزناهی بیت! ئامین.</verse>
			</chapter>
		</book>
		<book number="46">
			<chapter number="1">
				<verse number="1">ژ من، پاولۆس، یێ كو خودێ ب حەزا خۆ گازی كری، دا ببیتە هنارتیێ مەسیح عیسای، ژ برایێ مە سوستانیسی ژی،</verse>
				<verse number="2">بۆ جڤاكا گازیكریێن خودێ ل كورنتۆسێ، ئەو كەسێن خودێ ب مەسیح عیسای پیرۆز كرین و گازی كرین، دا ببنە پیرۆزكریێن خودێ، ل گەل وان هەمیان یێن ل هەر جهەكی هەوارا خۆ دگەهیننە ناڤێ خودانێ مە عیسایێ مەسیح، ئەو خودانێ وان و یێ مەیە:</verse>
				<verse number="3">كەرەم و ئاشتی ژ بابێ مە خودێ و ژ خودان عیسایێ مەسیح ل سەر هەوە بن.</verse>
				<verse number="4">ئەز دەربارەی هەوە هەردەم سوپاسیا خودایێ خۆ دكەم، ژ بەر كەرەما خودێ یا ب مەسیح عیسای بۆ هەوە هاتیە دان،</verse>
				<verse number="5">چنكو ب وی هوین د هەر تشتەكی دا، د هەر جۆرەكێ ئاخفتن و زانینێ دا، دەولەمەند بوون،</verse>
				<verse number="6">شاهدەیی دەربارەی مەسیحی وەسا د ناڤ هەوە دا خۆ ج‍‌ھ بوو،</verse>
				<verse number="7">كو هەوە كێماسی د چ بەهرەیێن روحانی دا نینە، ل ڤی دەمی یێ هوین د چاڤەڕێیا دیاربوونا خودانێ مە عیسایێ مەسیح دا.</verse>
				<verse number="8">ئەو ژی دێ هەوە هەتا دویماهیێ موكم كەت، دا د رۆژا خودانێ مە عیسایێ مەسیح دا چ گازندە ل سەر هەوە نەبن.</verse>
				<verse number="9">دلسۆزە ئەو خودایێ هوین گازی كرینە پشكداربوونێ ل گەل كوڕێ وی، خودانێ مە عیسایێ مەسیح.</verse>
				<verse number="10">ئەڤجا ئەز ب ناڤێ خودانێ مە عیسایێ مەسیح هیڤی ژ هەوە دكەم، گەلی خویشك و برایان، كو هوین هەمی د رێككەفتی بن و دووبەرەكی د ناڤ هەوە دا نەبن، لێ ل سەر هەمان هزر و هەمان مەبەست د ئێكگرتی بن،</verse>
				<verse number="11">چنكو من ژ خەلكێ مالا خلۆیێ زانی، گەلی خویشك و برایان، كو هەڤڕكی د ناڤ هەوە دا هەنە.</verse>
				<verse number="12">مەبەستا من ئەڤەیە: هەر ئێك ژ هەوە تشتەكی دبێژیت. ئێك دبێژیت: «ئەز لایەنگرێ پاولۆسیمە.» ئێكێ دی دبێژیت: «ئەز لایەنگرێ ئەپولۆسیمە،» یان «ئەز لایەنگرێ كیفاسیمە ،» یان ژی «ئەز لایەنگرێ مەسیحیمە.»</verse>
				<verse number="13">ما مەسیح هاتیە پارچەكرن؟ ما پاولۆس ژ بۆ هەوە هاتیە خاچكرن؟ یان ژی هوین ب ناڤێ پاولۆسی هاتینە تافیركرن؟</verse>
				<verse number="14">ئەز سوپاسیا خودێ دكەم، كو من ژ كریسپۆس و گایۆسی پێڤەتر كەس ژ هەوە تافیر نەكریە،</verse>
				<verse number="15">دا كەس نەشێت بێژیت كو هوین ب ناڤێ من یێن هاتینە تافیركرن.</verse>
				<verse number="16">هەروەسا من خەلكێ مالا ستیفاناسی ژی تافیركرینە، ژ ڤان پێڤەتر، بیرا من ناهێت كو من كەسەكێ دی تافیر كربیت.</verse>
				<verse number="17">چنكو مەسیحی بۆ تافیركرنێ ئەز نەهنارتم، لێ بۆ مزگینیدانێ، نە ب شارەزاییا ئاخفتنێ، دا خاچا مەسیحی ژ هێزا خۆ نەهێتە ڤاڵاكرن.</verse>
				<verse number="18">راستە، پەیام دەربارەی خاچێ بۆ وان یێن ژ ناڤ دچن بێئاقلیە، لێ بۆ مە یێن دهێینە قورتالكرن، ئەو هێزا خودێیە.</verse>
				<verse number="19">هەروەكو هاتیە نڤیسین: «ئەز دێ ئاقلمەندیا ئاقلمەندان ژناڤبەم و رێكێ ل ژیریا ژیرمەندان گرم.»</verse>
				<verse number="20">كانێ یێ ئاقلمەند؟ كانێ مامۆستایێ دەستووری؟ كانێ كەسێن ب دەڤ و ئەزمانێن ڤی سەردەمی؟ ما خودێ ئاقلمەندیا جیهانێ نەكرە بێئاقلی؟</verse>
				<verse number="21">بەلێ، چنكو مادەم خودێ ب ئاقلمەندیا خۆ نەهێلا كو جیهان ب ئاقلمەندیا خۆ وی بنیاسیت، جهێ دلخۆشیا خودێ بوو كو وان یێن باوەریێ دئینن قورتال بكەت، ب وێ مزگینیێ یا خەلكەكی ددیت كو بێئاقلیە.</verse>
				<verse number="22">جوهی نیشانان دخوازن و یونانی بزاڤێ بۆ ئاقلمەندیێ دكەن،</verse>
				<verse number="23">لێ ئەم مەسیحێ هاتیە خاچكرن ددەینە نیاسین، ئەڤە ژی بۆ جوهیان ئەگەرێ هەلنگفتنێیە و بۆ مللەتێن نەجوهی بێئاقلیە،</verse>
				<verse number="24">لێ بۆ وان یێن خودێ گازی كرین، چ جوهی بن یان ژی یونانی، ئەو مەسیح هێزا خودێ و ئاقلمەندیا خودێیە.</verse>
				<verse number="25">چنكو خۆ كریارێن خودێ ژی یێن بۆ مرۆڤان وەكو بێئاقلی دهێنە دیتن، ئەو د سەر ئاقلمەندیا مرۆڤان رانە، ئەوا مرۆڤ دبینن كو لاوازیە ل نك خودێ، ئەو ژی د سەر هێزا مرۆڤان رایە.</verse>
				<verse number="26">ئەڤجا هزرا خۆ بكەن، گەلی خویشك و برایان، هوین د چەوا بوون، دەمێ خودێ گازی هەوە كری، گەلەك ژ هەوە ل گۆر جیهانێ د ئاقلمەند نەبوون، گەلەك ژ هەوە د هێزدار نەبوون و گەلەك ژ هەوە ژ مالێن مەزن نەبوون.</verse>
				<verse number="27">لێ خودێ ئەو تشت هەلبژارتن، یێن جیهان ب بێئاقل دزانیت، دا ئاقلمەندان شەرمزار بكەت، وی ئەو تشت هەلبژارتن، یێن جیهان ب لاواز دزانیت، دا هێزداران شەرمزار بكەت،</verse>
				<verse number="28">وی ئەو تشت یێن جیهان دبینیت نزم و یێن بێ رێز، تا یێن نەیی ژی هەلبژارتن، دا تشتێن هەیی پویچ بكەت.</verse>
				<verse number="29">داكو ل نك خودێ چ خوین و گۆشت شانازیێ ب خۆ نەبەن.</verse>
				<verse number="30">هەر ئەوە ئەگەرێ ئێكبوونا هەوە ل گەل مەسیح عیسای، ئەو مەسیحێ بۆ مە بوویە ئاقلمەندی ژ نك خودێ، راستداری ، پیرۆزی و رزگاری،</verse>
				<verse number="31">دا هەروەكو هاتیە نڤیسین: «ئەوێ شانازیێ دبەت، بلا شانازیێ ب خودانی ببەت.»</verse>
			</chapter>
			<chapter number="2">
				<verse number="1">ئەز ژی، گەلی خویشك و برایان، دەمێ هاتیمە نك هەوە و نهێنیا خودێ بۆ هەوە رادگەهاند، من ب رەهوانیا ئاخفتنێ یان ئاقلمەندیێ نەدكر.</verse>
				<verse number="2">چنكو من بڕیار دا، دەمێ ئەز د ناڤ هەوە دا، فێركرنێ ل دۆر تشتەكێ دی نەكەم ، ژبلی عیسایێ مەسیح، ئەو ژی ب خاچدایی.</verse>
				<verse number="3">ل نك هەوە، ئەز یێ لاواز و د ترس و لەرزەكا مەزن دا بووم،</verse>
				<verse number="4">ئاخفتن و مزگینیدانا من نە ب ئاخفتنێن ئاقلمەندیا مرۆڤكانی یێن قاییلكەر بوو، لێ ب نیشانێن هێزا گیانێ پیرۆز بوو،</verse>
				<verse number="5">دا باوەریا هەوە نە ل سەر ئاقلمەندیا مرۆڤان یا ئاڤاكری بیت، لێ ل سەر هێزا خودێ بیت.</verse>
				<verse number="6">لێ د ناڤ یێن پێگەهشتی دا، ئەم ئاقلمەندیێ دبێژین، هەر چەندە ئەڤ ئاقلمەندیە نە یا ڤێ جیهانێیە، نە ژی یا سەرۆكێن ڤێ جیهانێیە، ئەو سەرۆكێن ژ ناڤ دچن.</verse>
				<verse number="7">لێ یا خودێیە ئەو ئاقلمەندیا نهێنی و ڤەشارتی یا ئەم دبێژین، ئەوا خودێ بەری دەستپێكا ئافراندنێ ژ بۆ مەزناهیا مە دەستنیشانكری،</verse>
				<verse number="8">ئەوا چ سەرۆكێن ڤێ جیهانێ تێنەگەهشتین، چنكو ئەگەر ئەو تێگەهشتبان، ئەوان خودانێ مەزناهیێ خاچ نەددا.</verse>
				<verse number="9">لێ هەروەكو هاتیە نڤیسین: «ئەو تشتێن چ چاڤان نەدیتین و چ گوهان نەبهیستین و نەهاتینە سەر هزرا چ مرۆڤان، ئەوێن خودێ ژ بۆ حەزژێكەرێن خۆ ئامادە كرین…»</verse>
				<verse number="10">بۆ مە خودێ ب گیانێ خۆ ئەو دیار كرن. چنكو گیان لێگەڕیانێ و ڤەكۆلینێ بۆ هەمی تشتان دكەت، خۆ كویراتیا ناخێ خودێ ژی.</verse>
				<verse number="11">ما كی تشتێن مرۆڤی دزانیت، ژبلی گیانێ مرۆڤی، ئەوێ د مرۆڤی دا؟ هۆسا ژی تشتێن خودێ كەس نزانیت، ژبلی گیانێ خودێ.</verse>
				<verse number="12">ئەڤجا مە نە گیانێ جیهانێ، لێ گیانێ كو ژ خودێ دهێت، یێ وەرگرتی، دا وان تشتان بزانین یێن خودێ ژ كەرەما خۆ داینە مە.</verse>
				<verse number="13">ئەم وان تشتان ژی دبێژین، نە ب پەیڤێن كو ئەم ژ ئاقلمەندیەكا مرۆڤكانی فێر بووین، لێ ب پەیڤێن كو ئەم ژ گیانێ پیرۆز فێر بووین، هۆسا ئەم تشتێن روحانی بۆ كەسێن روحانی شڕۆڤە دكەین.</verse>
				<verse number="14">لێ مرۆڤێ سرۆشتی ، تشتێن گیانێ خودێ قەبیل ناكەت، چنكو ئەو تشت بۆ وی بێئاقلینە و نەشێت تێبگەهیت، ژ بەر كو ب رێكا روحانی دهێنە هەلسەنگاندن.</verse>
				<verse number="15">مرۆڤێ روحانی هەمی تشتان دهەلسەنگینیت و ئەو ژ لایێ كەسێ ڤە ناهێتە هەلسەنگاندن.</verse>
				<verse number="16">هەروەكو هاتیە نڤیسین: «ما كێ هزرێن خودانی زانینە، دا ئەو خودانی فێر بكەت؟» لێ مە هزرێن مەسیحی یێن هەین.</verse>
			</chapter>
			<chapter number="3">
				<verse number="1">ئەڤجا ئەز، گەلی خویشك و برایان، نەشیام ل گەل هەوە وەكو مرۆڤێن روحانی بئاخڤم، لێ وەكو مرۆڤێن لەشكانی ، وەكو زاڕۆك د باوەریا مەسیحی دا.</verse>
				<verse number="2">من شیر دایە هەوە، نە خوارن، چنكو هێشتا هوین نەدشیان خوارنێ بخۆن، هەروەسا نوكە ژی هوین نەشێن،</verse>
				<verse number="3">چنكو هێشتا هوین لەشكانینە. مادەم د ناڤ هەوە دا چاڤپێنەڕابوون و هەڤڕكی هەنە، ما نە هوین لەشكانینە و وەكو مرۆڤێن سرۆشتی دژین؟</verse>
				<verse number="4">دەمێ ئێك دبێژیت: «ئەز لایەنگرێ پاولۆسیمە» و ئێكێ دی دبێژیت: «ئەز لایەنگرێ ئەپولۆسیمە»، ما نە هنگی هوین وەكو مرۆڤێن سرۆشتینە؟</verse>
				<verse number="5">ئەڤجا ئەپولۆس كیە؟ پاولۆس كیە؟ ئەو خزمەتكارن، هەوە ل سەر دەستێ وان باوەری ئینایە، هەروەكو خودانی ئەڤ ئەركە دایە هەر ئێك ژ وان.</verse>
				<verse number="6">من چاند و ئەپولۆسی ئاڤدا؛ لێ خودێ وەرار دایێ.</verse>
				<verse number="7">ئەڤجا نە یێ چاندی یێ گرنگە و نە ژی یێ ئاڤدای، لێ ئەوێ وەرارێ ددەت یێ گرنگە، كو ئەو خودێیە.</verse>
				<verse number="8">یێ چاندی و یێ ئاڤدای وەكو ئێكن، هەر ئێك ژ وان دێ ل دویڤ رەنجا خۆ كرێیا خۆ وەرگریت.</verse>
				<verse number="9">چنكو ئەم پێكڤە بۆ خودێ كار دكەین، هوین ژی زەڤیا خودێنە و ئاڤاهیێ خودێنە.</verse>
				<verse number="10">ل دویڤ وێ كەرەمێ یا خودێ دایە من، وەكو هۆستایەكێ شارەزا من بنیاتەك دانا و ئێكێ دی ل سەر ئاڤا دكەت. ئەڤجا بلا هەر ئێك یێ هشیار بیت، كا چەوا ل سەر ئاڤا دكەت،</verse>
				<verse number="11">چنكو كەس نەشێت بنیاتەكێ دی دانیت، ژبلی وی یێ هاتیە دانان، كو ئەو ژی عیسایێ مەسیحە.</verse>
				<verse number="12">ئەڤجا ئەگەر ئێك ل سەر ڤی بنیاتی زێڕی، زیڤی، بەرێن بهاگران، داری، ریسیان یان كایێ ئاڤا بكەت،</verse>
				<verse number="13">كارێ هەر كەسەكی دێ بەرچاڤ بیت. ئەو رۆژ دێ وی ئاشكرا كەت، چنكو ئەو دێ ل گەل ئاگری دیار بیت، ئاگر ژی دێ كارێ هەر كەسەكی تاقی كەت، كا یێ چەوایە.</verse>
				<verse number="14">ئەگەر كارێ ئێكی بمینیت، یێ كو ل سەر وی بنیاتی ئاڤا كری، ئەو دێ خەلاتەكی وەرگریت.</verse>
				<verse number="15">ئەگەر كارێ ئێكی بسوژیت، دێ زیانێ كەت. ئەو ب خۆ دێ قورتال بیت، لێ وەكو وی یێ د ئاگری را دەرباز بووی.</verse>
				<verse number="16">ما هوین نزانن، كو هوین پەرستگەها خودێنە و گیانێ خودێ د هەوە دا یێ ئاكنجیە؟</verse>
				<verse number="17">ئەگەر كەسەك پەرستگەها خودێ وێران بكەت، خودێ ژی دێ وی وێران كەت، چنكو پەرستگەها خودێ یا پیرۆزە، ئەو پەرستگە‍‌ھ ژی هوینن.</verse>
				<verse number="18">بلا كەس خۆ نەخاپینیت. ئەگەر ئێك ژ هەوە هزر دكەت، كو ئەو ل دویڤ پیڤەرێن ڤێ جیهانێ ئاقلمەندە، بلا بێئاقل ببیت، دا ببیتە ئاقلمەند.</verse>
				<verse number="19">چنكو ئاقلمەندیا ڤێ جیهانێ ل نك خودێ بێئاقلیە. هەروەكو هاتیە نڤیسین: «ئەو ئاقلمەندان د فێلبازیێن وان دا دگریت.»</verse>
				<verse number="20">دیسان هاتیە نڤیسین: «خودان هزرێن ئاقلمەندان دزانیت، كو د خرشن.»</verse>
				<verse number="21">لەوما بلا كەس شانازیێ ب مرۆڤان نەبەت، چنكو هەمی تشت یێن هەوەنە:</verse>
				<verse number="22">پاولۆس بیت، یان ئەپولۆس، یان كیفاس ، یان جیهان، یان ژیان، یان مرن، یان تشتێن ڤی دەمی، یان ژی یێن پاشەڕۆژێ بن، هەمی تشت یێن هەوەنە</verse>
				<verse number="23">و هوین یێن مەسیحینە و مەسیح ژی یێ خودێیە.</verse>
			</chapter>
			<chapter number="4">
				<verse number="1">بلا مرۆڤ مە ب ڤی شێوەی ببینن كو ئەم خزمەتكارێن مەسیحی و بریكارێن نهێنیێن خودێینە.</verse>
				<verse number="2">یا ژ بریكاران دهێتە خواستن ژی ئەوە كو مرۆڤێن دلسۆز بن.</verse>
				<verse number="3">بۆ من نە تشتەكێ گرنگە كو ئەز ژ لایێ هەوە ڤە یان ژ لایێ دادگەهەكا مرۆڤكانی ڤە بهێمە دادكرن، لێ ئەز ب خۆ ژی خۆ داد ناكەم.</verse>
				<verse number="4">وژدانا من یا تەنایە، لێ ئەڤ چەندە من بێگونە‍‌ھ دەرنائێخیت، چنكو دادوەرێ من خودانە.</verse>
				<verse number="5">لەوما پێشوەخت دادكرنێ ل سەر تشتەكی نەكەن، تاكو خودان بهێت، ئەوێ دێ تشتێن د تاریاتیێ دا ڤەشارتی ئێخیتە بەر رۆناهی و نیازێن دلان ئاشكرا كەت. هنگی پەسنكرنا هەر كەسەكی دێ ژ لایێ خودێ ڤە بیت.</verse>
				<verse number="6">من ژ بۆ باشیا هەوە، گەلی خویشك و برایان، ئەڤ تشتە ل سەر خۆ و ل سەر ئەپولۆسی وەكو نموونە ئینان، دا هوین ژ مە فێری ڤێ چەندێ ببن: «ژ یا هاتیە نڤیسین دەرنەكەڤن» و هۆسا چ كەس ژ هەوە خۆ ب ئێكی ل دژی ئێكێ دی مەزن نەكەت.</verse>
				<verse number="7">كی تە ژ ئێكێ دی جودا دكەت؟ ما تە چ هەیە كو تە ژ خودێ وەرنەگرتی؟ مادەم تە وەرگرتیە، پا بۆچی شانازیێ دبەی هەروەكو تە وەرنەگرتبیت؟</verse>
				<verse number="8">هوین نوكە یێن تێر بووین! نوكە یێن دەولەمەند بووین! بێی مە یێ پاشایەتیێ دكەن! خوزی هوین ب راستی ببانە پاشا، دا مە ژی ل گەل هەوە پاشایەتی كربا!</verse>
				<verse number="9">چنكو ئەز هزر دكەم كو خودێ ئەم، ئەوێن هنارتی، وەكو پاشبەند یێن نیشاداین ، وەكو كەسێن بڕیارا كوشتنێ ل سەر دەركەفتی، چنكو ئەم بۆ هەمی گەردوونێ، ئانكو بۆ فریشتەیان و بۆ مرۆڤان ژی بووینە تەماشە.</verse>
				<verse number="10">ئەم ژ بەر مەسیحی د بێئاقلین، لێ هوین د ئێكبوونا ل گەل مەسیحی دا د ئاقلمەندن. ئەم د بێهێزین، لێ هوین بهێزن. هوین د بەڕێزن، لێ ئەم د بێڕێزین.</verse>
				<verse number="11">تا نوكە ئەم د برسی و تێهنی و رویسین، دهێینە قوتان و د بێمالین.</verse>
				<verse number="12">ب دەستێن خۆ كار دكەین و رەنجێ دكێشین. دەمێ ئاخفتنێن كرێت دبێژنە مە، ئەم بەرەكەتێ بۆ دخوازین. دەمێ مە تەپەسەر دكەن، ئەم بێهنا خۆ فرە‍‌ھ دكەین.</verse>
				<verse number="13">دەمێ بوهتانان ل مە دكەن، ئەم ب نەرمی بەرسڤێ ددەین. تا نوكە ئەم وەكو گلێشێ جیهانێ، قڕێژا هەمی تشتان، یێن لێ هاتین.</verse>
				<verse number="14">ئەز ڤان تشتان نانڤیسم دا هەوە شەرمزار بكەم، لێ دا وەكو زاڕۆكێن خۆ یێن خۆشتڤی، هەوە ئاگەهدار بكەم.</verse>
				<verse number="15">چنكو ئەگەر هەوە د باوەریا مەسیحی دا دە‍‌ھ هزار كەس ژی هەبن هەوە پەروەردە بكەن، لێ هەوە بابەك ب تنێ هەیە، ئەز ب مزگینیێ د باوەریا مەسیح عیسای دا بوومە بابێ هەوە.</verse>
				<verse number="16">لەوما هیڤی ژ هەوە دكەم، هوین چاڤ ل من بكەن.</verse>
				<verse number="17">ژ بەر ڤێ چەندێ من تیمۆتاوس هنارتە نك هەوە، كو ئەو زاڕۆكێ منێ خۆشتڤی و دلسۆزە د ئێكبوونا ل گەل خودانی دا، ئەو دێ رێكێن من د باوەریا مەسیح عیسای دا ئینیتە بیرا هەوە، كا چەوا ئەز ل هەر جڤاكەكا باوەرداران، ل هەر جهەكی، فێركرنێ دكەم.</verse>
				<verse number="18">هندەك ژ هەوە دفنبلند بوون، هەروەكو ئەو هزر دكەن ئەز ناهێمە نك هەوە،</verse>
				<verse number="19">لێ ئەگەر خودان حەز بكەت، ئەز دێ د دەمەكێ نێزیك دا هێمە نك هەوە، هنگی نە ب تنێ ئەز دێ ئاخفتنێن وان دفنبلندبوویان زانم، لێ هێزا وان ژی،</verse>
				<verse number="20">چنكو پاشایەتیا خودێ نە ب ئاخفتنێیە، لێ ب هێزێیە.</verse>
				<verse number="21">هەوە چ دڤێت؟ ئەز ب دارێ قوتانێ بهێمە نك هەوە، یان ژی ب حەزژێكرن و گیانێ دلنەرمیێ؟</verse>
			</chapter>
			<chapter number="5">
				<verse number="1">جهێ داخێیە كو دهێتە گۆتن دەهمەنپیسی د ناڤ هەوە دا هەیە، دەهمەنپیسیەكا وەسا كو د ناڤ پووتپەرێسان ژی دا نینە: زەڵامەك ژ هەوە دەهمەنپیسیێ ل گەل ژنبابا خۆ دكەت!</verse>
				<verse number="2">ئەڤجا هوین دفنبلند بووینە! ما نە یا فەر بوو هەوە شینی دانابا؟ بلا ئەوێ ئەڤ كریارە كری ژ ناڤ هەوە بهێتە دەرئێخستن.</verse>
				<verse number="3">هەر چەندە ئەز ب لەشی یێ ئامادە نینم، لێ ب گیانی ئەز یێ ئامادەمە، ئەڤجا هەروەكو ئەز یێ ئامادە، من حوكم دانا سەر وی كەسی یێ وە كری:</verse>
				<verse number="4">ب ناڤێ خودانێ مە عیسای، دەمێ هوین د كۆمبوونێ دا بن، گیانێ من ژی ل گەل هەوە یێ ئامادە بیت، ل گەل هێزا خودانێ مە عیسای،</verse>
				<verse number="5">ڤی كەسێ هۆسا رادەستی ئبلیسی بكەن، بۆ وێرانكرنا لەشێ وی، دا د رۆژا خودانی دا گیانێ وی قورتال ببیت.</verse>
				<verse number="6">شانازی بخۆبرنا هەوە تشتەكێ نەباشە! ما هوین نزانن كو پیچەكا هەڤیرترشی، هەمی هەڤیری ترش دكەت؟</verse>
				<verse number="7">خۆ ژ هەڤیرترشێ كەڤن پاقژ بكەن، دا هوین ببنە هەڤیرەكێ نوی یێ بێ هەڤیرترش، كا چەوا ب راستی هوین د وەسانە. چنكو بەرخێ مە یێ جەژنا دەربازبوونێ ، كو مەسیحە، یێ هاتیە سەرژێكرن.</verse>
				<verse number="8">ئەڤجا دا جەژنێ بكەین، نە ب هەڤیرترشێ كەڤن، هەڤیرترشێ بەدكاری و خرابیێ، لێ ب نانێ شكەڤا یێ دلپاكی و راستیێ.</verse>
				<verse number="9">من د نامەیا خۆ دا بۆ هەوە نڤیسی بوو، كو هوین تێكهەلیا دەهمەنپیسان نەكەن،</verse>
				<verse number="10">ب ئێكجاری مەبەستا من پێ دەهمەنپیسێن ڤێ جیهانێ نەبوو، یان چاڤبرس، یان تالانكەر، یان پووتپەرێس، ئەگەر مەبەستا من ئەڤە با، دڤیا هوین ژ ڤێ جیهانێ دەركەفتبان!</verse>
				<verse number="11">لێ من بۆ هەوە نڤیسی كو ئەگەر كەسەك وەكو برا دهێتە نیاسین، لێ دەهمەنپیسە، یان چاڤبرسیە، یان پووتپەرێسە، یان ئەزمانڕەشە، یان سەرخۆشە یان تالانكەرە، تێكهەلیا وی نەكەن، خۆ خوارنێ ژی ل گەل ئێكێ هۆسا نەخۆن.</verse>
				<verse number="12">ما چ كارێ من ب دادكرنا یێن ژ دەرڤە هەیە؟ ما نە پێدڤیە دادكرنا یێن د ژۆرڤە، هوین بكەن؟</verse>
				<verse number="13">دادكرنا یێن ژ دەرڤە، خودێ دێ كەت. «مرۆڤێ خراب ژ ناڤ خۆ دەربئێخن.»</verse>
			</chapter>
			<chapter number="6">
				<verse number="1">ما ئێك ژ هەوە، یێ دۆزەك ل دژی ئێكێ دی هەی، دوێریت بۆ دادكرنێ بچیتە نك گونەهكاران، نە نك پیرۆزكریان؟</verse>
				<verse number="2">ما هوین نزانن كو پیرۆزكری دێ دادكرنا جیهانێ كەن؟ ئەڤجا ئەگەر جیهان ب دەستێ هەوە بهێتە دادكرن، ما هوین بكێر ناهێن دادكرنێ ل سەر تشتێن بچویك ژی بكەن؟</verse>
				<verse number="3">ما هوین نزانن ئەم دێ دادكرنا فریشتەیان كەین؟ پا چەوا ئەم دادكرنێ ل سەر دۆزێن ڤێ ژیانێ ناكەین؟</verse>
				<verse number="4">ئەڤجا ئەگەر هەوە دۆز ل سەر كاروبارێن ڤێ ژیانێ هەبن، ما هوین دێ وان كەنە دادوەر یێن ژ لایێ جڤاكا باوەرداران ڤە ب كێم دهێنە دیتن؟</verse>
				<verse number="5">ئەز ڤێ دبێژم دا هوین شەرم ژ خۆ بكەن. ما ئێكێ ئاقلمەند د ناڤ هەوە دا نینە، بشێت دادڤانیێ د ناڤبەرا برایێن خۆ دا بكەت؟</verse>
				<verse number="6">لێ برا ل دژی برای دۆزەكێ ڤەدكەت و د سەر هندێ را ل نك بێباوەران!</verse>
				<verse number="7">ب راستی دۆزڤەكرنا هەوە ل دژی ئێكودوو، بۆ هەوە دۆڕاندنەكا رەهایە. ما باشتر نەبوو هەوە ستەم ل سەر خۆ قەبیل كربا؟ ما باشتر نەبوو هەوە شەلاندن ل سەر خۆ قەبیل كربا؟</verse>
				<verse number="8">لێ هوین ب خۆ ستەمێ و شەلاندنێ دكەن و د سەر هندێ را ل خویشك و برایێن خۆ.</verse>
				<verse number="9">ما هوین نزانن كو كەسێن خرابكار نابنە میراتگرێن پاشایەتیا خودێ؟ نەهێنە خاپاندن: بێنامویس، پووتپەرێس ، دەهمەنپیس، ڵۆتی، نێرباز،</verse>
				<verse number="10">دز، چاڤبرسی، سەرخۆش، ئەزمانڕەش یان ژی تالانكەر، نابنە میراتگرێن پاشایەتیا خودێ.</verse>
				<verse number="11">هندەك ژ هەوە ژی د وەسا بوون. لێ هوین ب ناڤێ خودان عیسایێ مەسیح و ب گیانێ خودایێ مە هاتنە شویشتن، هوین هاتنە پیرۆزكرن، هوین هاتنە بێگونەهكرن.</verse>
				<verse number="12">دبێژن: «هەمی تشت بۆ من د حەلالن»، لێ هەمی تشت ب مفا نینن. «هەمی تشت بۆ من د حەلالن»، لێ ئەز ناهێلم چ تشت ل سەر من زاڵ ببیت.</verse>
				<verse number="13">دبێژن: «خوارن بۆ زكیە، زك ژی بۆ خوارنێیە» و خودێ دێ هەردوویان ژ ناڤ بەت. لێ لەش نە بۆ دەهمەنپیسیێیە، لەش بۆ خودانیە و خودان ژی بۆ لەشیە.</verse>
				<verse number="14">خودێ، خودان ژ ناڤ مریان راكر و دێ مە ژی ب هێزا خۆ راكەت.</verse>
				<verse number="15">ما هوین نزانن، كو لەشێن هەوە ئەندامێن لەشێ مەسیحینە؟ ما ئەز ئەندامێن مەسیحی ببەم و بكەمە ئەندامێن لەشفرۆشەكێ؟ حاشا!</verse>
				<verse number="16">ما هوین نزانن یێ ب لەشفرۆشەكێ ڤە بنویسیێت، ل گەل وێ دبیتە ئێك لەش؟ نڤیسار دبێژیت: «هەردوو دێ بنە ئێك لەش.»</verse>
				<verse number="17">لێ یێ ب خودانی ڤە بنویسیێت، ل گەل وی دبیتە گیانەك.</verse>
				<verse number="18">ژ دەهمەنپیسیێ بڕەڤن! هەر گونەهەكا مرۆڤ بكەت، ژ دەرڤەی لەشیە، لێ یێ دەهمەنپیسیێ دكەت، گونەهێ د دەرهەقا لەشێ خۆ دا دكەت.</verse>
				<verse number="19">یان ژی ما هوین نزانن كو لەشێ هەوە پەرستگەها گیانێ پیرۆزە، ئەوێ كو د ناڤ هەوە دایە، ئەوێ هەوە ژ خودێ وەرگرتی؟ هوین نە یێن خۆنە،</verse>
				<verse number="20">چنكو هوین ب بهایەكێ گران یێن هاتینە كڕین. ژ بەر ڤێ چەندێ وە بكەن كو ب لەشێ هەوە مەزناهیا خودێ دیار ببیت.</verse>
			</chapter>
			<chapter number="7">
				<verse number="1">نوكە دەربارەی وان تشتێن هەوە بۆ من نڤیسین: «بۆ زەڵامی باشە، دەست نەكەتە ژنكەكێ.»</verse>
				<verse number="2">لێ دا دەهمەنپیسی نەبیت، بلا هەر زەڵامەكی پەیوەندی ل گەل ژنا خۆ و هەر ژنەكێ پەیوەندی ل گەل مێرێ خۆ هەبیت.</verse>
				<verse number="3">پێدڤیە مێر مافێ ژنا خۆ بدەتێ، هەروەسا ژن ژی مافێ مێرێ خۆ بدەتێ.</verse>
				<verse number="4">ژنێ دەستهەلات ل سەر لەشێ خۆ نینە، لێ مێری یا هەی. هەروەسا مێری ژی دەستهەلات ل سەر لەشێ خۆ نینە، لێ ژنێ یا هەی.</verse>
				<verse number="5">خۆ ژ ئێكودوو بێبەهر نەكەن، ب تنێ ئەگەر ب رێككەفتنا هەردوویان بیت بۆ دەمەكێ دیاركری، دا هوین وی دەمی بۆ نڤێژكرنێ تەرخان بكەن. پشتی هنگی بزڤڕنەڤە ژیانا هەڤژینیێ، دا ژ بەر خۆنەڕاگرتنا هەوە، ئبلیس هەوە تاقی نەكەت.</verse>
				<verse number="6">ئەز ڤێ چەندێ وەكو دەستویری، نە وەكو فەرمان، دبێژم.</verse>
				<verse number="7">ئەز حەز دكەم هەمی كەس وەكو من بن، لێ هەر ئێكی دیاریا خۆ یا تایبەت ژ خودێ هەیە، یا ئێكی ب ڤی شێوەیە و یا ئێكێ دی ب شێوەیەكێ دیە.</verse>
				<verse number="8">نوكە بۆ بێ هەڤژین و بیژنان ئەز دبێژم: بۆ وان باشە ئەگەر ئەو وەكو من بمینن.</verse>
				<verse number="9">لێ ئەگەر نەشێن خۆ بگرن، بلا هەڤژینیێ پێك بینن، چنكو هەڤژینیكرن باشترە ژ گڕگرتنێ.</verse>
				<verse number="10">بۆ یێن ب هەڤژین ژی، ئەز فەرمانێ ل وان دكەم، نە ئەز لێ خودان، كو ژن مێرێ خۆ نەهێلیت ،</verse>
				<verse number="11">ئەگەر وێ مێرێ خۆ هێلا ژی، بلا بێ مێر بمینیت یان ژی ل گەل مێرێ خۆ ئاشت ببیتەڤە. زەڵام ژی بلا ژنا خۆ بەرنەدەت.</verse>
				<verse number="12">لێ بۆ یێن دی ئەز دبێژم، نەكو خودان دبێژیت: ئەگەر برایەكی ژنەكا نەباوەردار هەبیت و ژن یا رازی بیت ل گەل وی بژیت، بلا وێ بەرنەدەت.</verse>
				<verse number="13">ئەگەر ژنەكێ ژی مێرەكێ نەباوەردار هەبیت و مێر یێ رازی بیت ل گەل وێ بژیت، بلا وی نەهێلیت،</verse>
				<verse number="14">چنكو مێرێ نەباوەردار ب ژنا خۆ پیرۆز دبیت، ژنا نەباوەردار ژی ب مێرێ خۆ یێ باوەردار پیرۆز دبیت، ئەگەر هۆسا نەبا دا زاڕۆكێن هەوە د هەڕمی بن، لێ ب راستی ئەو د پیرۆزن.</verse>
				<verse number="15">لێ ئەگەر نەباوەردار خۆ جودا بكەت، بلا جودا ببیت. خویشك یان برا د رەوشەكا هۆسا دا نە د گرێداینە. خودێ بۆ ئاشتیێ یێ گازی هەوە كری.</verse>
				<verse number="16">تۆ چ دزانی، هەی ژنێ، بەلكو تۆ مێرێ خۆ قورتال بكەی؟ یان تۆ چ دزانی، هەی زەڵام، بەلكو تۆ ژنا خۆ قورتال بكەی؟</verse>
				<verse number="17">سەرەڕای ڤێ چەندێ، هەر ئێك ل دویڤ وێ بەهرێ یا خودانی بۆ وی دانای، هەروەكو خودێ گازی هەر ئێكی كری، بلا وەسا بژیت. ئەز ڤێ فەرمانێ ل هەمی جڤاكێن باوەرداران دكەم.</verse>
				<verse number="18">ئەگەر ئێكێ سونەتكری هاتە گازیكرن، بلا سونەتبوونا خۆ نە گوهۆڕیت. ئەگەر ئێكێ سونەتنەكری ژی هاتە گازیكرن، بلا خۆ سونەت نەكەت.</verse>
				<verse number="19">سونەتبوون نە یا گرنگە و سونەتنەبوون ژی نە یا گرنگە، لێ یا گرنگ بجهئینانا فەرمانێن خودێیە.</verse>
				<verse number="20">بلا هەر كەسەك د وێ رەوشێ دا بمینیت، یا تێدا هاتیە گازیكرن.</verse>
				<verse number="21">ئەگەر دەمێ تۆ هاتیە گازیكرن، تۆ بەنی بووی، خەمێ نەخۆ. لێ ئەگەر تۆ بشێی ئازاد ببی، دەرفەتێ ژ دەست خۆ نەكە.</verse>
				<verse number="22">چنكو ئەو بەنیێ كو ژ لایێ خودانی ڤە هاتیە گازیكرن، ئەو ئازادكریێ خودانیە. هەروەسا یێ ئازاد ژی، ئەوێ هاتیە گازیكرن، ئەو بەنیێ مەسیحیە.</verse>
				<verse number="23">هوین ب بهایەكێ گران هاتنە كڕین، ئەڤجا نەبنە بەنیێن مرۆڤان.</verse>
				<verse number="24">هەر ئێك ژ هەوە، گەلی خویشك و برایان، د چ رەوشێ دا هاتیە گازیكرن، بلا د وێ رەوشێ دا ل گەل خودێ بمینیت.</verse>
				<verse number="25">نوكە دەربارەی كوڕ و كچان ، من چ فەرمان ژ نك خودانی نینن، لێ ئەز، وەكو ئێكێ خودانی دلۆڤانی پێ بری، داكو جهێ باوەریێ بیت، دێ بۆچوونەكێ بێژم.</verse>
				<verse number="26">ژ بەر تەنگاڤیا ڤی دەمی، ئەز دبینم كو بۆ مرۆڤی باشە د رەوشا خۆ دا بمینیت.</verse>
				<verse number="27">ئەگەر تۆ یێ ب ژن بی، داخوازا جودابوونێ نەكە. ئەگەر تۆ یێ بێ ژن بی، داخوازا ژنێ نەكە.</verse>
				<verse number="28">لێ ئەگەر تۆ ژنێ بینی، تۆ گونەهێ ناكەی. ئەگەر كچەك شوی بكەت، گونەهێ ناكەت، لێ وان دێ د ڤێ ژیانێ دا تەنگاڤی هەبن، من ژی دڤێت هەوە ژێ بپارێزم.</verse>
				<verse number="29">مەبەستا من ئەوە، گەلی خویشك و برایان، كو دەم یێ كورت بووی، دا ژ نوكە پێڤە یێن ژن هەی، د وەسا بن هەروەكو وان ژن نەی،</verse>
				<verse number="30">ئەوێن شینیێ دكەن، د وەسا بن هەروەكو ئەو شینیێ نەكەن، ئەوێن شادیێ دكەن، د وەسا بن هەروەكو ئەو شادیێ نەكەن، ئەوێن دكڕن، د وەسا بن هەروەكو د بێ ملك،</verse>
				<verse number="31">ئەوێن ڤێ جیهانێ ب كار دئینن، پێڤە نەهێنە گرێدان، چنكو ئەڤ شێوازێ ژیانێ ل سەر ڤێ جیهانێ بەرەڤ نەمانێ دچیت.</verse>
				<verse number="32">من دڤێت هوین د بێ خەم بن. ئەوێ ژن نەئینای، پویتەی ددەتە كاروبارێن خودانی، كا دێ چەوا خودانی رازی كەت،</verse>
				<verse number="33">لێ یێ ژن ئینای، پویتەی ددەتە كاروبارێن جیهانێ، كا دێ چەوا ژنا خۆ رازی كەت،</verse>
				<verse number="34">هۆسا ئەو ژ دوو لایان ڤە دهێتە كێشان. ئەڤجا ژنا بێ مێر و كچك، پویتەی ددەنە كاروبارێن خودانی، كا دێ چەوا، ژ لایێ لەشی و گیانی ڤە، د پیرۆز بن. لێ ژنا ب مێر، پویتەی ددەتە كاروبارێن جیهانێ، كا دێ چەوا مێرێ خۆ رازی كەت.</verse>
				<verse number="35">ئەز بۆ باشیا هەوە ڤێ دبێژم، نەكو دا دەست و پێیێن هەوە گرێ دەم، لێ ژ پێخەمەت رێكوپێكی و خۆتەرخانكرنێیە بۆ خودانی، بێی كو هزرێن هەوە بەربەڵاڤ ببن.</verse>
				<verse number="36">لێ ئەگەر ئێك هزر دكەت كو ئەو باشیێ د دەرهەقا كچا خۆ دا ناكەت، ئەگەر كچا وی بەرەڤ قەیرەبوونێ ڤە دچیت و پێدڤیە ئەو شوی بكەت، بلا وێ بكەت یا وی دڤێت، ئەو گونەهێ ناكەت، بلا ئەو كچ و دەزگرێ خۆ هەڤژینیێ پێك بینن.</verse>
				<verse number="37">لێ ئەگەر ئێك ژ دلێ خۆ یێ قاییل بیت و یێ نەچار نەبیت، لێ وی دەستهەلات ل سەر حەزا خۆ هەبیت، ئەو بڕیارا وی ژ دلێ خۆ دای بۆ هندێ بیت كو كچا خۆ نەدەتە شوی، هنگی ئەوی باش كر.</verse>
				<verse number="38">ئەڤجا یێ كچا خۆ بدەتە شوی، ئەوی باش كر و یێ نەدەتە شوی، ئەوی باشتر كر.</verse>
				<verse number="39">ژن گرێدای مێرێ خۆیە، هندی یێ ساخ بیت. لێ ئەگەر مێر مر ، ئەو یا ئازادە شوی ب وی بكەت یێ وێ دڤێت، ب مەرجەكی كو وی كەسی باوەری ب خودانی هەبیت.</verse>
				<verse number="40">لێ ئەو ژن دێ یا بەختەوەرتر بیت، ئەگەر وەكو خۆ بمینیت، ئەڤە بۆچوونا منە و ئەز هزر دكەم گیانێ خودێ من ژی بڕێڤە دبەت.</verse>
			</chapter>
			<chapter number="8">
				<verse number="1">نوكە ژی دەربارەی قوربانێن بۆ پووتان دهێنە پێشكێشكرن: ئەم دزانین، كو مە هەمیان زانین هەیە. زانین دفنبلندیێ پەیدا دكەت، لێ حەزژێكرن ئاڤا دكەت.</verse>
				<verse number="2">ئەگەر ئێك هزر بكەت، كو ئەو تشتەكی دزانیت، هێشتا ئەو چ نزانیت، هەروەكو پێدڤیە ئەو بزانیت.</verse>
				<verse number="3">لێ ئەگەر ئێك حەز ژ خودێ دكەت، ئەو ل نك خودێ یێ نیاسە.</verse>
				<verse number="4">ئەڤجا سەبارەت خوارنا قوربانێن بۆ پووتان دهێنە پێشكێشكرن: ئەم دزانین پووتان هەبوونا خۆ یا راستەقینە ل جیهانێ نینە و ژبلی ئێكی چ خودێیێن دی نینن.</verse>
				<verse number="5">خۆ ئەگەر هندەك هەبن ب خودێ بهێنە بناڤكرن ژی، چ ل ئەردی و چ ل ئەسمانی، وەك چەوا گەلەك خوداوەند و گەلەك خودان ژی هەنە،</verse>
				<verse number="6">لێ ژ بۆ مە ب تنێ خودێیەك هەیە: باب، سەرەكانیا هەمی تشتانە و ئەم ژی بۆ وی یێن هەین. مە ب تنێ خودانەك ژی هەیە: عیسایێ مەسیح، ئەوێ هەمی تشت ب وی پەیدا بووینە و ئەم ژی ب وی یێن هەین.</verse>
				<verse number="7">لێ ئەڤ زانینە ل نك هەمی كەسان نینە. هندەك هیبووینە پووتان و هەتا نوكە گۆشتی دخۆن هەروەكو ئەو گۆشت بۆ پووتان هاتبیتە پێشكێشكرن، ئەڤجا وژدانا وان یا لاواز دهەڕمیت.</verse>
				<verse number="8">خوارن مە نێزیكی خودێ ناكەت. ئەگەر ئەم نەخۆین چ ژ مە كێم نابیت، ئەگەر بخۆین ژی چ زێدە نابیت.</verse>
				<verse number="9">لێ د هشیار بن، دا ئەڤ ئازادیا هەوە نەبیتە ئەگەرێ هەلنگفتنا لاوازان.</verse>
				<verse number="10">ئەگەر تۆ خودانێ وێ زانینێی و كەسەكێ وژدانا وی یا لاواز تە ببینیت كو تۆ ل پەرستگەها پووتان ل سەر سفرێ یێ روینشتی، ما ئەو ناهێتە هاندان كو ژ قوربانێن بۆ پووتان دهێنە پێشكێشكرن بخۆت؟</verse>
				<verse number="11">ئەڤجا ب رێكا زانینا تە، ئەوێ لاواز، ئەو برایێ كو مەسیح ژ بەر وی مری، دهێتە وێرانكرن.</verse>
				<verse number="12">هۆسا، دەمێ هوین د دەرهەقا برایان دا گونەهێ دكەن و وژدانا وان یا لاواز بریندار دكەن، هوین د دەرهەقا مەسیحی دا گونەهێ دكەن.</verse>
				<verse number="13">لەوما ئەگەر خوارن ببیتە ئەگەرێ هەلنگفتنا برایێ من، ئەز چ جاران گۆشتی ناخۆم، دا ئەز برایێ خۆ نەهەلنگێڤم.</verse>
			</chapter>
			<chapter number="9">
				<verse number="1">ما ئەز نە یێ ئازادم؟ ما ئەز نە هنارتیمە؟ ما من خودانێ مە عیسا نەدیتیە؟ ما هوین نە بەرهەمێ وی كارینە یێ ئەز بۆ خودانی دكەم؟</verse>
				<verse number="2">خۆ ئەگەر ئەز بۆ هندەكێن دی هنارتی نەبم ژی، بێگۆمان بۆ هەوە ئەز هنارتیمە، چنكو هوین موهرا منن كو ئەز هنارتیێ خودانیمە.</verse>
				<verse number="3">بۆ ئەوێن لێپرسینێ ل گەل من دكەن، ئەڤە بەڕەڤانیا منە:</verse>
				<verse number="4">ما مە ماف نینە كو ئەم بخۆین و ڤەخۆین؟</verse>
				<verse number="5">ما مە ماف نینە، وەكو هنارتیێن دی و برایێن خودانی و كیفاسی ، ببینە خودان هەڤژینەكا باوەردار و ل گەل خۆ ببەین دەمێ دگەڕیێین؟</verse>
				<verse number="6">یان ب تنێ ئەز و بارناباس ئەوین یێن پێدڤیە بۆ نانێ خۆ یێ رۆژانە كار بكەن؟</verse>
				<verse number="7">كی ل سەر كیستێ خۆ لەشكەریێ دكەت؟ كی رەزەكی ددانیت و ژ بەرهەمێ وی ناخۆت؟ یان كی شڤانیێ ل كەرەكێ پەزی دكەت و ژ شیرێ وی پەزی ڤەناخۆت؟</verse>
				<verse number="8">ما ئەز ڤان تشتان ژ نك خۆ دبێژم؟ ما دەستوور ژی ڤان تشتان نابێژیت؟</verse>
				<verse number="9">چنكو د دەستوورێ مووسای دا هاتیە نڤیسین: «دەڤێ گای گرێ نەدە، دەمێ گێرێ دكەت.» ئایا خودێ خەما گای دخۆت؟</verse>
				<verse number="10">یان ڤێ چەندێ ب تەمامی بۆ مە نابێژیت؟ بەلێ، ئەڤە بۆ مە هاتیە نڤیسین، چنكو یێ جۆتی دكەت، دڤێت ب هیڤی ڤە جۆتی بكەت و یێ گێرێ دكەت، دڤێت ب وێ هیڤیێ گێرێ بكەت، كو هەر ئێك دێ بەهرا خۆ ژێ هەلگریت.</verse>
				<verse number="11">ئەگەر مە تشتێن روحانی د هەوە دا چاندبن، ما تشتەكێ مەزنە كو ئەم تشتێن ماددی ژ هەوە بدروین؟</verse>
				<verse number="12">ئەگەر هندەكێن دی ماف هەبیت كو هاریكاریێن ماددی ژ هەوە وەرگرن، ما مە پتر ماف نینە؟ لێ مە ئەڤ مافە ب كار نەئینا، بەلكو ئەم خۆ ل بەر هەر تشتەكی دگرین، دا چ ئاستەنگان بۆ مزگینیا مەسیحی چێنەكەین.</verse>
				<verse number="13">ما هوین نزانن، ئەوێن د پەرستگەهێ دا كار دكەن، خوارنا خۆ ژ پەرستگەهێ پەیدا دكەن و یێن خزمەتا قوربانگەهێ دكەن، بەهرا خۆ ژ قوربانگەهێ دبەن؟</verse>
				<verse number="14">ب هەمان شێوەی ژی، خودانی فەرمان دا كو ئەوێن مزگینیێ رادگەهینن، ژیارا وان ل سەر مزگینیێیە.</verse>
				<verse number="15">لێ من چ ژ ڤان مافان ب كار نەئینان و ئەز ڤان تشتان نانڤیسم دا بۆ من بهێنە كرن، چنكو بۆ من مرن باشترە ژ وێ چەندێ كو ئێك من ژ ڤێ شانازیێ بێبەهر بكەت.</verse>
				<verse number="16">ئەگەر ئەز مزگینیێ رابگەهینم، بۆ من نە جهێ شانازیێیە، چنكو ئەو فەراتیەكە ل سەر ملێ من هاتیە دانان. نەخوزیكێن من ئەگەر مزگینیێ رانەگەهینم!</verse>
				<verse number="17">و ئەگەر من ئەڤ چەندە ب حەزا خۆ كربا، دا من خەلات هەبیت، لێ ئەگەر نە ب حەزا خۆ دكەم، ئەڤە بریكاری ب من هاتیە دان.</verse>
				<verse number="18">ئێدی خەلاتێ من چیە؟ خەلاتێ من ئەوە كو دەمێ ئەز مزگینیێ رادگەهینم، ئەز مزگینیێ بێ بەرامبەر بدەم، بێی كو مافێ خۆ یێ د مزگینیێ دا ب كار بینم.</verse>
				<verse number="19">ئەز ژ لایێ هەمی كەسان ڤە یێ ئازادم، لێ من خۆ كرە بەنیێ هەمی كەسان، دا ئەز هێشتا پتر مرۆڤان قازانج بكەم.</verse>
				<verse number="20">ل گەل جوهیان من خۆ وەكو جوهیان لێ كر، دا جوهیان قازانج بكەم. ل گەل ئەوێن د بن دەستهەلاتا دەستووری دا، هەر چەندە ئەز ب خۆ د بن دەستهەلاتا دەستووری دا نینم، لێ من خۆ وەكو وان لێ كر یێن د بن دەستهەلاتا دەستووری دا، دا ئەوێن د بن دەستهەلاتا دەستووری دا قازانج بكەم.</verse>
				<verse number="21">ل گەل ئەوێن بێ دەستوور، هەر چەندە ئەز یێ بێ دەستوورێ خودێ نینم و ئەز یێ د بن دەستهەلاتا دەستوورێ مەسیحی دا، لێ من خۆ وەكو یێن بێ دەستوور لێ كر، دا ئەوێن بێ دەستوور قازانج بكەم.</verse>
				<verse number="22">ل گەل لاوازان من خۆ لاواز كر، دا ئەز یێن لاواز قازانج بكەم. ئەز بۆ هەمی كەسان یێ بوویمە هەمی تشت، دا ب هەر شێوەیەكێ هەبیت بشێم هندەكان قورتال بكەم.</verse>
				<verse number="23">ئەز ڤان هەمی تشتان ژ پێخەمەت مزگینیێ دكەم، دا د بەرەكەتێن وێ دا پشكدار بم.</verse>
				<verse number="24">ما هوین نزانن ئەوێن ل یاریگەهێ غاردانێ دكەن، هەمی دكەنە غار، لێ ب تنێ ئێك خەلاتی وەردگریت؟ هوین ژی هۆسا بكەنە غار، دا خەلاتی وەربگرن.</verse>
				<verse number="25">هەر وەرزشڤانەك، د هەمی بیاڤان دا خۆ دئێخیتە بن راهێنانەكا دژوار. ئەو ڤێ چەندێ دكەن داكو تانجەكا ژ ناڤ دچیت ب دەست ڤە بینن، لێ ئەم وێ چەندێ دكەین داكو تانجەكا ژ ناڤ نەچیت ب دەست ڤە بینین.</verse>
				<verse number="26">لەوما ئەز وەكو ئێكێ بێ ئارمانج ناكەمە غار، كولمانێ ژی وەكو وی ناكەم یێ ل بای ددەت.</verse>
				<verse number="27">ئەز دژواریێ ل لەشێ خۆ دكەم و وی دكەمە بەنی، دا پشتی من ئامۆژگاری ل هندەكێن دی كری، ئەز ب خۆ ژ یاریێ نەهێمە دەرئێخستن.</verse>
			</chapter>
			<chapter number="10">
				<verse number="1">من نەڤێت هوین، گەلی خویشك و برایان، د بێ ئاگە‍‌ھ بن كو بابكالێن مە هەمی د بن عەوری دا بوون و هەمی ژ دەریایێ دەرباز بوون،</verse>
				<verse number="2">هەمی د عەوری و د دەریایێ دا هاتنە تافیركرن و هۆسا ب مووسای ڤە هاتنە گرێدان،</verse>
				<verse number="3">هەمیان هەمان خوارنا روحانی خوار،</verse>
				<verse number="4">هەمیان ژی هەمان ڤەخوارنا روحانی ڤەخوار. چنكو ژ وی كەڤرێ روحانی ڤەدخوار ، یێ ل گەل وان دهات، ئەو كەڤر ژی مەسیح بوو.</verse>
				<verse number="5">لێ خودێ ژ پڕانیا وان یێ رازی نەبوو، ئەڤجا تەرمێن وان ل بیابانێ بەڵاڤە بوون.</verse>
				<verse number="6">ئەڤان تشتان بۆ مە وەكو نموونە روی دا، دا دلێ مە نەچیتە تشتێن خراب، هەروەكو دلێ وان چوویێ.</verse>
				<verse number="7">نەبنە پووتپەرێس ژی هەروەكو هندەك ژ وان بووینێ، كا چەوا هاتیە نڤیسین: «مللەت بۆ خوارن و ڤەخوارنێ روینشت، پاشی بۆ كەیفكرنێ رابوو.»</verse>
				<verse number="8">پێدڤیە ئەم دەهمەنپیسیێ ژی نەكەین، هەروەكو هندەك ژ وان دەهمەنپیسی كری، ئینا د رۆژەكێ دا بیست و سێ هزار كەس مرن.</verse>
				<verse number="9">مەسیحی تاقی نەكەین ژی هەروەكو هندەك ژ وان تاقی كری، ئینا ژ لایێ ماران ڤە هاتنە ژناڤبرن.</verse>
				<verse number="10">پتەپتێ ژی نەكەن هەروەكو هندەك ژ وان پتەپت كری، ئینا ژ لایێ فریشتەیێ وێرانكەر ڤە هاتنە ژناڤبرن.</verse>
				<verse number="11">ئەڤ هەمی تشتە وەكو نموونە ب سەرێ وان هاتن و ئەو هاتینە نڤیسین داكو بۆ مە، ئەوێن دویماهیا سەردەمان ب سەرێ وان هاتی، ببنە ئاگەهداری.</verse>
				<verse number="12">ئەڤجا یێ هزر دكەت ئەو قاییم یێ راوەستیایە، بلا هشیار بیت كو نەكەڤیت.</verse>
				<verse number="13">چ تاقیكرن ب سەرێ هەوە نەهاتینە، ژبلی یێن ب سەرێ هەمی مرۆڤان دهێن. خودێ یێ دلسۆزە: ئەو ناهێلیت هوین زێدەتر ژ شیانا هەوە بهێنە تاقیكرن، ئەو دێ ل گەل تاقیكرنێ دەرگەهەكێ خۆ رزگاركرنێ ژی ڤەكەت، دا هوین بشێن خۆ ل بەر بگرن.</verse>
				<verse number="14">ژ بەر ڤێ چەندێ، خۆشتڤیێن من، ژ پووتپەرێسیێ بڕەڤن.</verse>
				<verse number="15">ئەز وەسا دئاخڤم هەروەكو ئاخفتنا من بۆ كەسێن ئاقلمەند بیت. هوین ب خۆ ئاخفتنا من بهەلسەنگینن.</verse>
				<verse number="16">پەرداغا سوپاسیكرنێ یا ئەم ژ بەر وێ سوپاسیێ دكەین، ما نە پشكداریە د خوینا مەسیحی دا؟ ئەو نانێ ئەم كەر دكەین، ما نە پشكداریە د لەشێ مەسیحی دا؟</verse>
				<verse number="17">ئەڤجا ئەم، سەرەڕای گەلەكیا خۆ لەشەكین، چنكو ب تنێ نانەك یا هەی و ئەم هەمی د خوارنا وێ نانێ دا د پشكدارین.</verse>
				<verse number="18">ل گەلێ ئیسرائیل بنێڕن: ما ئەوێن قوربانان دخۆن نە پشكدارێن قوربانگەهێنە؟</verse>
				<verse number="19">ئەڤجا مەبەستا من چیە؟ ما قوربانێ بۆ پووتان دهێتە پێشكێشكرن تشتەكێ گرنگە؟ ما پووت تشتەكێ گرنگە؟</verse>
				<verse number="20">نەخێر! لێ مەبەستا من ئەوە كو تشتێن پووتپەرێس پێشكێش دكەن، ئەو بۆ ئەجنەیان پێشكێش دكەن، نەكو بۆ خودێ. من ژی نەڤێت هوین ل گەل ئەجنەیان د پشكدار بن.</verse>
				<verse number="21">هوین نەشێن ژ پەرداغا خودانی و ژ پەرداغا ئەجنەیان ژی ڤەخۆن، هەروەسا هوین نەشێن پشكدارێن سفرا خودانی و سفرا ئەجنەیان ژی بن.</verse>
				<verse number="22">ما مە دڤێت ئیرەییا خودانی بئازرینین؟ ما ئەم ژ وی بهێزترین؟</verse>
				<verse number="23">دبێژن: «هەمی تشت د حەلالن»، لێ هەمی تشت ب مفا نینن. «هەمی تشت د حەلالن»، لێ هەمی تشت ئاڤەدانیێ ناكەن.</verse>
				<verse number="24">بلا هەر كەس نە ل بەرژەوەندیا خۆ، لێ ل بەرژەوەندیا یێن دی بگەڕیێت.</verse>
				<verse number="25">هەر تشتەكێ ل گۆشتفرۆشیێ دهێتە فرۆتن بخۆن، بێی كو هوین ژ پێخەمەت وژدانێ پرسیارێ ل دۆر وی گۆشتی بكەن،</verse>
				<verse number="26">چنكو «ئەرد و هەمی تشتێن تێدا، یێن خودانینە.»</verse>
				<verse number="27">ئەگەر نەباوەردارەك هەوە داخواز بكەت و هەوە بڤێت بچن، هەر تشتێ دانیتە بەر هەوە بخۆن، بێی كو هوین ژ پێخەمەت وژدانێ پرسیارێ ل دۆر وێ خوارنێ بكەن.</verse>
				<verse number="28">لێ ئەگەر ئێك بێژیتە هەوە: «ئەڤە گۆشتێ قوربانیە»، ژ پێخەمەت وی یێ ئەڤ چەندە گۆتیە هەوە و ژ پێخەمەت وژدانێ نەخۆن.</verse>
				<verse number="29">مەبەستا من نە وژدانا هەوەیە، لێ وژدانا یێ دیە. چنكو ما بۆچی ئازادیا من ژ لایێ وژدانا كەسەكێ دی ڤە بهێتە سنووردان؟</verse>
				<verse number="30">ئەگەر ئەز د خوارنەكێ دا یێ پشكدار بم و سوپاسیا خودێ بكەم، ئەڤجا بۆچی ئەز ژ بەر تشتێ من بۆ وی سوپاسی كری بهێمە تاوانبار كرن؟</verse>
				<verse number="31">ئەڤجا ئەگەر هوین بخۆن، یان ڤەخۆن، یان چ تشتێ بكەن، هەمی تشتان بۆ مەزناهیا خودێ بكەن.</verse>
				<verse number="32">نە بۆ جوهیان، نە بۆ مللەتێن دی و نە ژی بۆ جڤاكا گازیكریێن خودێ، نەبنە ئاستەنگ،</verse>
				<verse number="33">هەروەكو ئەز ژی هەوڵ ددەم د هەر تشتی دا هەمیان رازی بكەم، ئەز ل مفایێ خۆ ناگەڕیێم، لێ ئەز ل مفایێ گەلەكان دگەڕیێم، دا ئەو قورتال ببن.</verse>
			</chapter>
			<chapter number="11">
				<verse number="1">چاڤ ل من بكەن، هەروەكو ئەز چاڤ ل مەسیحی دكەم.</verse>
				<verse number="2">ئەز پەسنا هەوە دكەم، كو د هەمی تشتان دا هوین من دئیننە بیرا خۆ و نەریتێن من داینە هەوە، ب ج‍‌ھ دئینن.</verse>
				<verse number="3">لێ من دڤێت هوین بزانن كو سەرێ هەر زەڵامەكی مەسیحە، سەرێ ژنێ مێرە و سەرێ مەسیحی ژی خودێیە.</verse>
				<verse number="4">هەر زەڵامەكێ نڤێژێ بكەت یان پەیاما خودێ رابگەهینیت و سەرێ وی یێ نخافتی بیت، ئەو سەرێ خۆ شەرمزار دكەت.</verse>
				<verse number="5">لێ هەر ژنكەكا نڤێژێ بكەت یان ژی پەیاما خودێ رابگەهینیت و یا سەركۆل بیت، ئەو سەرێ خۆ شەرمزار دكەت، چنكو ئەو هەمان تشتە هەروەكو سەرێ وێ هاتیە حووچكرن.</verse>
				<verse number="6">ئەگەر ژنك سەرێ خۆ نەنخێڤیت، بلا پرچا خۆ بتراشیت! لێ ئەگەر بۆ ژنكێ شەرمزاری بیت كو سەرێ خۆ بتراشیت یان حووچ بكەت، بلا سەرێ خۆ بنخێڤیت.</verse>
				<verse number="7">نابیت زەڵام سەرێ خۆ بنخێڤیت، چنكو ئەو وێنە و مەزناهیا خودێیە. لێ ژن مەزناهیا زەڵامیە.</verse>
				<verse number="8">چنكو زەڵام ژ ژنێ چێنەبوو، لێ ژن ژ زەڵامی چێبوو.</verse>
				<verse number="9">هەروەسا زەڵام بۆ ژنێ نەهاتە ئافراندن، لێ ژن بۆ زەڵامی هاتە ئافراندن.</verse>
				<verse number="10">لەوما پێدڤیە ژنكێ دەستهەلات ل سەر سەرێ خۆ هەبیت، ژ بەر فریشتەیان.</verse>
				<verse number="11">سەرەڕای ڤێ چەندێ، ل نك خودانی نە ژن ژ زەڵامی یا سەربخۆیە، نە ژی زەڵام ژ ژنێ یێ سەربخۆیە.</verse>
				<verse number="12">چنكو كا چەوا ژن ژ زەڵامی چێبوو، زەڵام ژی وەسا ب ژنێ ژ دایك دبیت، لێ هەمی تشت ژ خودێنە.</verse>
				<verse number="13">هوین ب خۆ بهەلسەنگینن: ما د جهێ خۆ دایە، ژنك نڤێژێ بۆ خودێ بكەت و یا سەركۆل بیت؟</verse>
				<verse number="14">ما سرۆشت ب خۆ هەوە فێر ناكەت، كو زەڵام ئەگەر پرچا خۆ درێژ بكەت، بۆ وی شەرمزاریە،</verse>
				<verse number="15">لێ ئەگەر ژنكێ پرچەكا درێژ هەبیت، بۆ وێ شانازیە؟ چنكو پرچا وێ بۆ نخافتنێ ب وێ هاتیە دان.</verse>
				<verse number="16">لێ ئەگەر ئێكی بڤێت گەنگەشەیێ ل سەر بكەت، مە نەریتەكێ دی نینە، هەروەسا جڤاكێن گازیكریێن خودێ ژی نینە.</verse>
				<verse number="17">لێ ئەز ب ڤان راسپاردەیان پەسنا هەوە ناكەم، چنكو دەمێ هوین كۆمبوونێ دكەن، زیان ژ قازانجی پترە.</verse>
				<verse number="18">یا ئێكێ، ئەز دبهیسم كو دەمێ هوین وەكو جڤاكا باوەرداران كۆمبوونێ دكەن، دووبەرەكی د ناڤبەرا هەوە دا هەنە و تا رادەیەكی ئەز باوەر ژ ڤێ چەندێ دكەم.</verse>
				<verse number="19">بێگۆمان دڤێت د ناڤ هەوە دا دووبەرەكی هەبن، دا دیار ببیت كا د ناڤ هەوە دا كینە ژ لایێ خودێ ڤە د پەسەندن.</verse>
				<verse number="20">ئەڤجا دەمێ هوین كۆمبوونێ دكەن، ئەو نە شیڤا خودانیە هوین دخۆن،</verse>
				<verse number="21">چنكو ل سەر خوارنێ هەر ئێك بێی كو خۆ ل هیڤیا كەسێ بگریت شیڤا خۆ دخۆت، ئەڤجا ئێك برسی دمینیت و ئێكێ دی سەرخۆش دبیت.</verse>
				<verse number="22">ما هەوە مال نینن كو هوین تێدا بخۆن و ڤەخۆن؟ یان هوین سڤكاتیێ ب جڤاكا گازیكریێن خودێ دكەن و دەستكورتان ددەنە شەرمێ؟ ئەڤجا ئەز چ بێژمە هەوە؟ ئایا ئەز پەسنا هەوە بكەم؟ نەخێر، ئەز ل سەر ڤێ چەندێ پەسنا هەوە ناكەم!</verse>
				<verse number="23">ئەڤ تشتێ من دایە هەوە، من ژ خودانی وەرگرتیە: ل وێ شەڤا خودان عیسا هاتیە رادەستكرن، وی نان هەلگرت</verse>
				<verse number="24">و پشتی سوپاسی كری، نان كەر كر و گۆت: «ئەڤە لەشێ منە، یێ كو بۆ هەوەیە. هوین ڤێ چەندێ بۆ بیرئینانا من بكەن.»</verse>
				<verse number="25">هەروەسا پشتی شیڤێ پەرداغ ژی هەلگرت و گۆت: «ئەڤ پەرداغە پەیمانا نویە ب خوینا من. ڤێ چەندێ بۆ بیرئینانا من بكەن، هەر جارەكا هوین ڤەخۆن.»</verse>
				<verse number="26">هەر جارەكا هوین ڤی نانی بخۆن و ڤێ پەرداغێ ڤەخۆن، هوین مرنا خودانی ددەنە زانین، تاكو ئەو دهێت.</verse>
				<verse number="27">لەوما هەر كەسێ ب شێوەیەكێ نەهێژا ڤی نانی بخۆت یان پەرداغا خودانی ڤەخۆت، ئەو دێ د دەرهەقا لەش و خوینا خودانی دا یێ گونەهبار بیت.</verse>
				<verse number="28">ئەڤجا بلا مرۆڤ خۆ تاقی بكەت، پاشی ژ نانی بخۆت و ژ پەرداغێ ڤەخۆت.</verse>
				<verse number="29">چنكو هەر ئێكێ بخۆت و ڤەخۆت، ئەگەر لەشێ خودانی ل بەر چاڤ وەرنەگریت، ئەو بۆ گونەهباركرنا خۆ دخۆت و ڤەدخۆت.</verse>
				<verse number="30">ژ بەر ڤێ چەندێ، گەلەك لاواز و نەساخ د ناڤ هەوە دا هەنە، هندەكێن نڤستی ژی.</verse>
				<verse number="31">لێ ئەگەر مە دادوەری ل سەر خۆ كربا، ئەم نەدهاتینە دادكرن.</verse>
				<verse number="32">لێ دەمێ ئەم ژ لایێ خودانی ڤە بهێینە دادكرن، ئەو مە تەمبی دكەت، دا ل گەل جیهانێ نەهێینە گونەهبار كرن.</verse>
				<verse number="33">ئەڤجا گەلی خویشك و برایان، دەمێ هوین بۆ خوارنێ كۆم دبن، ل هیڤیا ئێكودوو بمینن.</verse>
				<verse number="34">ئەگەر ئێكێ برسی بیت، بلا ل مالا خۆ بخۆت، دا كۆمبوونا هەوە نەبیتە ئەگەرێ گونەهباركرنا هەوە. دەربارەی تشتێن ماین ژی، دەمێ ئەز بهێمە نك هەوە، دێ رێك ئێخم.</verse>
			</chapter>
			<chapter number="12">
				<verse number="1">نوكە ژی دەربارەی بەهرەیێن روحانی، گەلی خویشك و برایان، من نەڤێت هوین نەزان بمینن.</verse>
				<verse number="2">هوین دزانن كو دەمێ هوین پووتپەرێس بوون، دلێ هەوە بەرەڤ پووتێن لال ڤە دهاتە برن و هوین دهاتنە د سەر دا برن.</verse>
				<verse number="3">لەوما من دڤێت هوین تێبگەهن: كەسەك كو ب رێكا گیانێ خودێ دئاخڤیت نابێژیت: «نفرین ل عیسای بن!» كەس ژی نەشێت بێژیت: «عیسا خودانە» ئەگەر ب رێكا گیانێ پیرۆز نەبیت.</verse>
				<verse number="4">ئەڤجا جۆرێن بەهرەیێن روحانی هەنە، لێ هەمان گیانە.</verse>
				<verse number="5">جۆرێن خزمەتێ هەنە، لێ هەمان خودانە.</verse>
				<verse number="6">جۆرێن كاران هەنە، لێ هەمان خودێیە، ئەوێ وان هەمی كاران د هەمیان دا ئەنجام ددەت.</verse>
				<verse number="7">لێ دیاربوونا گیانی ژ پێخەمەت مفایێ گشتی بۆ هەر كەسەكی دهێتە دان.</verse>
				<verse number="8">ئەڤجا بۆ ئێكی ب رێكا گیانی پەیاما ئاقلمەندیێ دهێتە دان و بۆ ئێكێ دی ب رێكا هەمان گیانی پەیاما زانینێ،</verse>
				<verse number="9">بۆ ئێكی ب هەمان گیانی باوەری و بۆ ئێكێ دی ب هەمان گیانی بەهرەیێن ساخكرنا نەخۆشان دهێتە دان،</verse>
				<verse number="10">بۆ ئێكی شیان كو حنێران بكەت، بۆ ئێكی راگەهاندنا پەیاما خودێ، بۆ ئێكی شیانا ڤاڤارتنا گیانان، بۆ ئێكی ئاخفتن ب زمانێن جۆراوجۆر و بۆ ئێكێ دی وەرگێڕانا زمانان دهێتە دان.</verse>
				<verse number="11">ئەڤە هەمی كارێ ئێك گیان و هەمان گیانە، ئەوێ ل دویڤ حەزا خۆ وان ل سەر هەر ئێكی ب تایبەتی لێكڤە دكەت.</verse>
				<verse number="12">كا چەوا لەش ئێكە و گەلەك ئەندام هەنە، هەروەسا سەرەڕای كو ئەندامێن لەشی گەلەكن، لێ ئەو هەمی ئێك لەشن، مەسیح ژی یێ وەسایە.</verse>
				<verse number="13">چنكو ئەم هەمی ب گیانەكی هاتینە تافیركرن، دا ببینە لەشەك، چ جوهی بین یان یونانی، بەنی بین یان ئازاد، خودێ ئەم هەمی ژ هەمان گیان داینە ڤەخوارنێ.</verse>
				<verse number="14">هەروەسا لەش نە ب تنێ ئەندامەكە، لێ گەلەك ئەندامن.</verse>
				<verse number="15">ئەگەر پێ بێژیت: «چنكو ئەز نە دەستم، ئەز نە ژ لەشیمە»، ب ڤێ چەندێ ئەو نە ژ دەرڤەی لەشیە.</verse>
				<verse number="16">ئەگەر گو‍‌ھ بێژیت: «چنكو ئەز نە چاڤم، ئەز نە ژ لەشیمە»، ب ڤێ چەندێ ئەو نە ژ دەرڤەی لەشیە.</verse>
				<verse number="17">ئەگەر هەمی لەش چاڤ با، ئایا كا بهیستن؟ ئەگەر هەمی گو‍‌ھ با، ئایا كا بێهنكرن؟</verse>
				<verse number="18">لێ ب راستی خودێ هەر ئێك ژ ئەندامان ل دویڤ حەزا خۆ د لەشی دا دانا.</verse>
				<verse number="19">ئەگەر هەمی ئەندامەك با، ئایا كا لەش؟</verse>
				<verse number="20">لێ ب راستی ئەندام گەلەكن و لەش ئێكە.</verse>
				<verse number="21">چاڤ نەشێت بێژیتە دەستی: «من پێدڤی ب تە نینە!» سەر ژی نەشێت بێژیتە پێیان: «من پێدڤی ب هەوە نینە!»</verse>
				<verse number="22">ب تەمامی بەروڤاژی ڤێ چەندێ، ئەندامێن لەشی یێن مرۆڤ هزر دكەن د لاوازن، ئەو گەلەك د پێدڤینە.</verse>
				<verse number="23">ئەندامێن لەشی یێن ئەم هزر دكەین د بێڕێزن، ئەم رێزەكا باشتر ددەینێ. ئەندامێن مە یێن جهێ شەرمێ، پتر ب خەمخۆری دهێنە نخافتن،</verse>
				<verse number="24">لێ ئەندامێن مە یێن نە جهێ شەرمێ، پێدڤی ب ڤێ چەندێ نینە. لێ خودێ هۆسا لەش پێك ئینا، وی رێزەكا باشتر دا یێ كێم رێز،</verse>
				<verse number="25">دا دووبەرەكی د لەشی دا نەبیت، لێ ئەندام هەمان پویتەی ب ئێكودوو بدەن.</verse>
				<verse number="26">ئەگەر ئەندامەك بئێشیت، هەمی ئەندام ل گەل وی دئێشن. ئەگەر رێز ل ئەندامەكی بهێتە گرتن، هەمی ئەندام ل گەل وی دلخۆش دبن.</verse>
				<verse number="27">ئەڤجا هوین لەشێ مەسیحینە و هەر ئێك ژ هەوە ئەندامەكێ ویە.</verse>
				<verse number="28">خودێ د ناڤ جڤاكا باوەرداران دا ئەڤە دانان: یێن ئێكێ هنارتی، یێن دوویێ پێغەمبەر، یێن سێیێ مامۆستا، پاشی یێن بەهرەیا حنێران هەی، پاشی یێن بەهرەیێن ساخكرنا نەخۆشان، هاریكاریكرنێ، بڕێڤەبرنێ و ئاخفتنێ ب زمانێن جۆراوجۆر هەی.</verse>
				<verse number="29">ما هەمی هنارتینە؟ ما هەمی پێغەمبەرن؟ ما هەمی مامۆستانە؟ ما هەمی حنێران دكەن؟</verse>
				<verse number="30">ما هەمیان بەهرەیا ساخكرنا نەخۆشان هەیە؟ ما هەمی ب زمانێن دی دئاخڤن؟ ما هەمی زمانێن دی وەردگێڕن؟</verse>
				<verse number="31">ئەڤجا مەرەقدارێن بەهرەیێن مەزنتر بن. نوكە ئەز ژی دێ رێكەكا گەلەك باشتر ژ هەمیان نیشا هەوە دەم.</verse>
			</chapter>
			<chapter number="13">
				<verse number="1">ئەگەر ئەز ب زمانێن مرۆڤ و فریشتەیان بئاخڤم، لێ من حەزژێكرن نەبیت، ئەو ئەز وەكو وێ سێلا سفری لێ هاتم، ئەوا ب قوتانێ تنگە تنگێ دكەت یان ژی زەنگلەكێ زنگە زنگێ دكەت.</verse>
				<verse number="2">ئەگەر من بەهرەیا راگەهاندنا پەیاما خودێ هەبیت و هەمی نهێنیان و هەمی زانینێ بزانم و ئەگەر من باوەریەكا تەمام هەبیت، كو چیایان پێ ڤەگوهێزم، لێ من حەزژێكرن نەبیت، ئەو ئەز چ نینم.</verse>
				<verse number="3">ئەگەر ئەز هەمی مالێ خۆ ل سەر بەلەنگازان بەڵاڤە بكەم و لەشێ خۆ بۆ سۆتنێ دانم، لێ من حەزژێكرن نەبیت، ئەڤە من چ قازانج نەكر.</verse>
				<verse number="4">حەزژێكرن یا بێهنفرەهە، حەزژێكرن یا دلنازكە. حەزژێكرن چاڤپێڕانەبوونێ ناكەت، شانازیێ ب خۆ نابەت، دفنا خۆ بلند ناكەت،</verse>
				<verse number="5">رەفتارێن كرێت ناكەت، بزاڤێ بۆ بەرژەوەندیا خۆ ناكەت، زوی تۆڕە نابیت، شاشیێن كەسێن دی د دلێ خۆ دا هەلناگریت،</verse>
				<verse number="6">ل سەر خرابیێ دلخۆش نابیت، لێ ل سەر راستیێ دلخۆش دبیت،</verse>
				<verse number="7">خۆ ل بەر هەمی تشتان دگریت، باوەر ژ هەمی تشتان دكەت، دەربارەی هەمی تشتان دەست ژ هیڤیێ بەرنادەت، بێهنا خۆ ل سەر هەمی تشتان فرە‍‌ھ دكەت.</verse>
				<verse number="8">حەزژێكرن چ جاران ب دویماهی ناهێت. لێ بەهرەیا پەیام راگەهاندنێ دێ ژ كار كەڤیت، بەهرەیا ئاخفتنێ ب زمانێن دی دێ ب دویماهی هێت و بەهرەیا زانینێ دێ ژ كار كەڤیت،</verse>
				<verse number="9">چنكو زانینا مە نە یا كاملە و پەیام راگەهاندنا مە ژی نە یا كاملە.</verse>
				<verse number="10">لێ دەمێ تشتێ كامل بهێت، ئەوێ نەكامل دێ ژ كار كەڤیت.</verse>
				<verse number="11">دەمێ ئەز زاڕۆك بووم، ئەز وەكو زاڕۆكان دئاخفتم، من وەكو زاڕۆكان هزر دكر، ئەز وەكو زاڕۆكان د تشتان دگەهشتم. دەمێ ئەز بوویمە زەڵام، من دەست ژ تشتێن زاڕۆكینیێ بەردا.</verse>
				<verse number="12">ئەڤجا نوكە د خۆدیكێ را، ئەم شێلی دبینین، لێ وی دەمی ئەم دێ روی ب روی بینین. نوكە زانینا من نە یا كاملە، لێ وی دەمی ئەز دێ ب كاملی نیاسم، هەروەكو ئەز ب كاملی هاتیمە نیاسین.</verse>
				<verse number="13">ئەڤجا ئەڤ هەر سێیە دمینن: باوەری، هیڤی و حەزژێكرن و یا ژ هەمیان مەزنتر حەزژێكرنە.</verse>
			</chapter>
			<chapter number="14">
				<verse number="1">ب دویڤ حەزژێكرنێ بكەڤن و مەرەقدارێن بەهرەیێن روحانی بن، ب تایبەتی ژی هوین پەیاما خودێ رابگەهینن.</verse>
				<verse number="2">ئەوێ ب زمانەكێ دی دئاخڤیت، ئەو بۆ مرۆڤان نائاخڤیت، لێ بۆ خودێ، چنكو كەس تێناگەهیت، لێ ئەو ب هێزا گیانی تشتێن نهێنی دبێژیت.</verse>
				<verse number="3">لێ ئەوێ پەیامێ رادگەهینیت، ئەو بۆ مرۆڤان دئاخڤیت، بۆ ئاڤاكرن و هاندان و ئارامكرنا دلێ وان.</verse>
				<verse number="4">ئەوێ ب زمانەكێ دی دئاخڤیت، ئەو خۆ ئاڤا دكەت. لێ ئەوێ پەیامێ رادگەهینیت، ئەو جڤاكا باوەرداران ئاڤا دكەت.</verse>
				<verse number="5">ئەز حەز دكەم هوین هەمی ب زمانێن دی بئاخڤن، لێ ئەز هێشتا پتر حەز دكەم كو هوین پەیاما خودێ رابگەهینن. ئەوێ پەیامێ رادگەهینیت ژ وی مەزنترە یێ ب زمانێن دی دئاخڤیت، ژبلی كو ئەگەر ئەو وەرگێڕانێ بكەت دا جڤاكا باوەرداران ئاڤا ببیت.</verse>
				<verse number="6">ئەڤجا گەلی خویشك و برایان، ئەگەر ئەز بهێمە نك هەوە و ب زمانێن دی بئاخڤم، دێ چ مفای ل هەوە كەم، ئەگەر ئەز ب سرۆش ، یان ب زانین، یان ب پەیام راگەهاندن، یان ژی ب فێركرنەكێ بۆ هەوە نەئاخفتم؟</verse>
				<verse number="7">ئەگەر تشتێن نە زیندی یێن دەنگی دەردئێخن، وەكو بلوورێ یان ژی قیسارەیێ، نۆتەیێن موزیكێ یێن ژ ئێك جودا نەدەن، چەوا بهێتە زانین ئەوا كو دهێتە ژەنین چ ئاوازە؟</verse>
				<verse number="8">ئەگەر بۆڕیزان ژی دەنگەكێ نەزەڵال دەربئێخیت، كی دێ بۆ شەڕی خۆ ئامادە كەت؟</verse>
				<verse number="9">هوین ژی وەسا، ئەگەر هوین ب ئەزمانێ خۆ گۆتنەكێ بێژن كو نەهێتە تێگەهشتن، خەلك دێ چەوا زانن هوین چ دبێژن؟ هەروەكو هوین بۆ بای دئاخڤن!</verse>
				<verse number="10">بێگۆمان گەلەك زمانێن جۆراوجۆر ل جیهانێ هەنە، چ ژ وان ژی د بێ رامان نینن.</verse>
				<verse number="11">ئەڤجا ئەگەر ئەز د زمانەكی نەگەهم، ئەز دێ بۆ یێ دئاخڤیت وەكو كەسەكێ بیانی بم، یێ دئاخڤیت ژی دێ بۆ من وەكو كەسەكێ بیانی بیت.</verse>
				<verse number="12">هەروەسا هوین ژی، مادەم هەوە مەرەقا بەهرەیێن روحانی هەیە، بزاڤێ بكەن دا د ناڤ وان بەهرەیان دا بۆ ئاڤاكرنا جڤاكا باوەرداران هێشتا پتر پێشبكەڤن.</verse>
				<verse number="13">لەوما ئەوێ ب زمانەكێ دی دئاخڤیت، بلا ژ خودێ بخوازیت كو بشێت وەرگێڕیت.</verse>
				<verse number="14">چنكو ئەگەر ئەز ب زمانەكێ دی نڤێژێ بكەم، گیانێ من نڤێژێ دكەت، لێ زێهنێ من چ مفای ژێ ناكەت.</verse>
				<verse number="15">ئەڤجا ئەز چ بكەم؟ ئەز دێ ب گیانێ خۆ نڤێژێ كەم و ب زێهنێ خۆ ژی دێ نڤێژێ كەم. ئەز دێ ب گیانێ خۆ سروودان بێژم و ب زێهنێ خۆ ژی دێ سروودان بێژم.</verse>
				<verse number="16">چنكو ئەگەر تۆ ب گیانێ خۆ سوپاسیا خودێ بكەی، ئەوێ د زمانێ تە نەگەهیت، ژ بەر كو نزانیت تۆ چ دبێژی، دێ چەوا بۆ سوپاسیكرنا تە بێژیت: «ئامین»؟</verse>
				<verse number="17">بەلكو تۆ باش سوپاسیێ دكەی، لێ یێ دی ناهێتە ئاڤاكرن.</verse>
				<verse number="18">ئەز سوپاسیا خودێ دكەم، كو ئەز ژ هەوە هەمیان پتر ب زمانێن دی دئاخڤم.</verse>
				<verse number="19">لێ د كۆمبوونا جڤاكا باوەرداران دا، ئەز دبینم باشترە پێنج پەیڤێن جهێ تێگەهشتنێ بێژم، دا یێن دی ژی فێر بكەم، نەكو دە‍‌ھ هزار پەیڤان ب زمانەكێ دی بێژم.</verse>
				<verse number="20">گەلی خویشك و برایان، د هزركرنێ دا وەكو زاڕۆكان نەبن. د خرابیێ دا وەكو زاڕۆكان بن، لێ د هزركرنێ دا د پێگەهشتی بن.</verse>
				<verse number="21">د دەستووری دا هاتیە نڤیسین: «خودان دبێژیت: ئەز دێ ب یێن ب زمانێن دی دئاخڤن و ب دەڤێ بیانیان بۆ ڤی گەلی ئاخڤم، سەرەڕای هندێ ئەو هەر گوهداریا من ناكەن. »</verse>
				<verse number="22">هۆسا زمانێن دی نیشانە، نە بۆ باوەرداران، لێ بۆ نەباوەرداران. راگەهاندنا پەیاما خودێ ژی نە بۆ نەباوەرداران، لێ بۆ باوەرداران نیشانە.</verse>
				<verse number="23">ئەڤجا ئەگەر هەمی جڤاكا باوەرداران پێكڤە كۆم ببیت و هەمی ب زمانێن دی بئاخڤن و كەسێن فێرنەبووی یان ژی یێن نەباوەردار ب ژۆر بكەڤن، ما ئەو نابێژن كو هوین یێن دین بووین؟</verse>
				<verse number="24">لێ ئەگەر هەمی پەیامێ رابگەهینن و نەباوەردارەك یان ژی ئێكێ فێرنەبووی بهێتە ژۆر، دێ ژ لایێ هەمیان ڤە هێتە پاشڤەبرن و دادكرن،</verse>
				<verse number="25">نهێنیێن دلێ وی دێ ئاشكرا بن، ئەڤجا دێ خۆ دەڤ و دەڤ هاڤێتە ئەردی و خودێ پەرێسیت و دانپێدانێ كەت كو ب راستی خودێ د ناڤ هەوە دایە.</verse>
				<verse number="26">ئەڤجا گەلی خویشك و برایان، دڤێت چەوا بیت؟ دەمێ هوین كۆم دبن، هەر ئێكی سروودەكا هەی، یان فێركرنەكا هەی، یان سرۆشەكا هەی، یان زمانەكێ دی یێ هەی، یان وەرگێڕانەكا هەی. بلا هەمی تشت بۆ ئاڤاكرنێ بن.</verse>
				<verse number="27">ئەگەر هندەك كەس ب زمانەكێ دی بئاخڤن، بلا ژ دوو یان ژی ب زێدەیی سێ كەسان پتر نەبن، ئێك ل دویڤ ئێكی بئاخڤیت، كەسەك ژی وەرگێڕیت.</verse>
				<verse number="28">لێ ئەگەر كەسەك نەبیت ئاخفتنا وان وەرگێڕیت، بلا ئەو د كۆمبوونا جڤاكا باوەرداران دا بێدەنگ بمینن، بلا ئەو د دلێ خۆ دا و بۆ خودێ بئاخڤن.</verse>
				<verse number="29">بلا دوو یان سێ پێغەمبەر بئاخڤن، یێن دی ژی گۆتنێن وان بهەلسەنگینن.</verse>
				<verse number="30">لێ ئەگەر بۆ ئێكێ دی یێ روینشتی سرۆشەك هات، بلا یێ ئێكێ بێدەنگ ببیت.</verse>
				<verse number="31">چنكو هوین هەمی ژی دشێن پەیامێ رابگەهینن، ئێك ل دویڤ ئێكی، دا هەمی فێر ببن و بهێنە هاندان.</verse>
				<verse number="32">گیانێ پێغەمبەران ل ژێر دەستێ پێغەمبەرانە ،</verse>
				<verse number="33">چنكو خودێ نە خودایێ ئالۆزیێیە، لێ یێ ئارامیێیە. وەكو د هەمی جڤاكێن پیرۆزكریان دا،</verse>
				<verse number="34">بلا ژنك د كۆمبوونان دا بێدەنگ بمینن، چنكو بۆ وان دەستویریا ئاخفتنێ نینە، لێ وەكو دەستوور ژی دبێژیت، بلا ملكەچ بن.</verse>
				<verse number="35">ئەگەر حەز بكەن تشتەكی فێر ببن، بلا ل مال پرسیارێ ژ مێرێ خۆ بكەن، چنكو د كۆمبوونێ دا ئاخفتن ژ بۆ ژنێ شەرمە.</verse>
				<verse number="36">ما پەیڤا خودێ ژ نك هەوە دەركەفتیە؟ ما پەیڤا خودێ گەهشتیە هەوە ب تنێ؟</verse>
				<verse number="37">ئەگەر ئێك هزر بكەت كو ئەو پێغەمبەرە یان ژی مرۆڤەكێ روحانیە، بلا بزانیت كو ئەو تشتێ من بۆ هەوە نڤیسی فەرمانا خودانیە.</verse>
				<verse number="38">لێ یێ ڤی تشتی ب پشت گو‍‌ھ ڤە بهاڤێژیت، دێ ب پشت گو‍‌ھ ڤە هێتە هاڤێتن.</verse>
				<verse number="39">ژ بەر ڤێ چەندێ گەلی خویشك و برایان، بلا بۆ هەوە مەرەق بیت كو پەیامێ ژ خودێ وەرگرن و رابگەهینن و رێكێ ل ئاخفتنكرنێ ب زمانێن دی نەگرن.</verse>
				<verse number="40">لێ بلا هەر تشت ل جهێ خۆ و ب رێكوپێكی بیت.</verse>
			</chapter>
			<chapter number="15">
				<verse number="1">نوكە ئەز دێ وێ مزگینیێ ئینمە بیرا هەوە، گەلی خویشك و برایان، ئەوا من دایە هەوە و هەوە ژی قەبیل كری و خۆ پێڤە گرێ دای.</verse>
				<verse number="2">هوین ب وێ قورتال دبن ژی، ئەگەر هوین وێ پەیامێ یا من بۆ هەوە راگەهاندی قاییم بگرن. ژبلی ئەگەر هەوە ژ قەستا باوەری ئینابیت.</verse>
				<verse number="3">چنكو من بەری هەر تشتەكی ئەو بۆ هەوە راگەهاند یا من ژی وەرگرتی: كو مەسیح ژ پێخەمەت گونەهێن مە مر، هەروەكو بەری هنگی د نڤیسارێن پیرۆز دا هاتبوو نڤیسین.</verse>
				<verse number="4">ئەو هاتە ڤەشارتن و ل رۆژا سێیێ رابوو، هەروەكو بەری هنگی د نڤیسارێن پیرۆز دا هاتبوو نڤیسین.</verse>
				<verse number="5">ئەو بۆ كیفاسی ، پاشی بۆ هەر دوازدان دیار بوو،</verse>
				<verse number="6">پشتی هنگی بۆ پتر ژ پێنج سەد برایان ب جارەكێ دیار بوو، پڕانیا وان تا نوكە یێن ماین، لێ هندەك یێن نڤستین ،</verse>
				<verse number="7">پاشی بۆ یەعقوبی دیار بوو و پشتی هنگی بۆ هەمی هنارتیان،</verse>
				<verse number="8">ل دویماهیا هەمیان بۆ من ژی دیار بوو، هەروەكو ئەز ژ دایكبوویەكێ نە د دەمێ خۆ دا بم،</verse>
				<verse number="9">چنكو ئەز كێمترین هنارتیمە، نە هەژیمە وەكو هنارتی بهێمە بناڤكرن، چنكو من جڤاكا گازیكریێن خودێ تەپەسەر كربوو.</verse>
				<verse number="10">لێ ئەز چ بم، ئەز ب كەرەما خودێ ئەوم و كەرەما وی یا بۆ من هاتیە دان یا ژ قەستا نەبوو، ب راستی من ژ وان هەمیان پتر كار كر. لێ نە من كار دكر، كەرەما خودێ، ئەوا ل گەل من، كار دكر.</verse>
				<verse number="11">ئەڤجا چ ئەز بم یان ئەو، ئەم هۆسا رادگەهینین و هەوە ژی هۆسا باوەر كریە.</verse>
				<verse number="12">مادەم ئەم هەمی رادگەهینین كو مەسیح ژ ناڤ مریان رابوویە، چەوا هندەك ژ هەوە دبێژن: «رابوونا مریان نینە»!</verse>
				<verse number="13">ئەگەر رابوونا مریان نەبیت، مەسیح ژی نەهاتیە راكرن.</verse>
				<verse number="14">ئەڤجا ئەگەر مەسیح رانەبوویە، هنگی راگەهاندنا مە یا ژ قەستایە و باوەریا هەوە ژی یا ژ قەستایە.</verse>
				<verse number="15">ئەم ژی دێ د دەرهەقا خودێ دا دەركەڤین شاهدێن درەوین، چنكو مە بۆ خودێ شاهدەیی دا كو وی مەسیح ژ ناڤ مریان راكر، لێ ئەگەر ب راستی مری ناهێنە راكرن، هنگی وی ئەو رانەكریە.</verse>
				<verse number="16">چنكو ئەگەر مری رانابن، مەسیح ژی رانەبوویە.</verse>
				<verse number="17">ئەگەر مەسیح رانەببیت، باوەریا هەوە یا بێ مفایە، هوین هێشتا یێن د ناڤ گونەهێن خۆ دا.</verse>
				<verse number="18">وی دەمی، ئەوێن ل سەر باوەریێ ب مەسیحی نڤستین ژی یێن ژناڤچووین.</verse>
				<verse number="19">ئەگەر هیڤیا مە ب مەسیحی ب تنێ بۆ ڤێ ژیانێ بیت، هنگی ئەم ژ هەمی مرۆڤان پەریشانترین.</verse>
				<verse number="20">لێ راستی ئەوە كو مەسیح ژ ناڤ مریان رابوویە و ئەو خێڤەیێ نڤستیانە.</verse>
				<verse number="21">مادەم مرن ب رێكا مرۆڤەكی هاتیە، رابوونا مریان ژی ب رێكا مرۆڤەكی هات.</verse>
				<verse number="22">كا چەوا هەمیێن ژ ئادەمی بووین دمرن، هۆسا هەمیێن ژ مەسیحی بووین دێ هێنە ڤەژاندن.</verse>
				<verse number="23">لێ هەر كەس ب دۆرا خۆ: ل بەراهیێ مەسیح كو خێڤەیە، پاشی د دەمێ هاتنا وی دا، ئەوێن كو یێن وینە.</verse>
				<verse number="24">پشتی هنگی دویماهی دێ هێت، دەمێ مەسیح پاشایەتیێ ددەتە دەستێ خودایێ باب، پشتی كو هەمی سەروەری و دەستهەلات و هێزان ژ ناڤ دبەت.</verse>
				<verse number="25">چنكو دڤێت مەسیح دەستهەلاتداریێ بكەت، تا ئەو هەمی دوژمنێن خۆ بكەتە دبن پێیێن خۆ ڤە.</verse>
				<verse number="26">دوژمنێ دویماهیێ یێ كو دهێتە ژناڤبرن، مرنە.</verse>
				<verse number="27">چنكو خودێ «هەمی تشت ئێخستنە د بن پێیێن وی ڤە،» هەروەكو د نڤیساران دا هاتی. لێ دەمێ دبێژیت «هەمی تشت» ملكەچی وی كرن، یا ئاشكرایە كو ژ خودێ ب خۆ ناگریت، ئەوێ هەمی تشت ملكەچی مەسیحی كرین.</verse>
				<verse number="28">دەمێ هەمی تشت ملكەچی وی هاتنە كرن، هنگی كوڕ ب خۆ ژی دێ ملكەچی وی بیت، یێ هەمی تشت ملكەچی وی كرین، داكو خودێ هەمی تشت بیت د هەر تشتەكی دا.</verse>
				<verse number="29">ئەگەر نە، ئەوێن ژ پێخەمەت مریان دهێنە تافیركرن، دێ چ كەن؟ ئەگەر مری ب ئێكجاری رانابن، ئەڤجا ئەو بۆچی ژ پێخەمەت وان دهێنە تافیركرن؟</verse>
				<verse number="30">و بۆچی ئەم هەردەم خۆ دئێخینە د مەترسیێ دا؟</verse>
				<verse number="31">ئەز ب وێ شانازیێ سویند دخۆم، یا من ب هەوە هەی ل نك مەسیح عیسایێ خودانێ مە، گەلی خویشك و برایان، ئەز هەر رۆژ دمرم.</verse>
				<verse number="32">ئەگەر ل ئەفەسۆسی من شەڕ ل گەل هندەكان كر بیت، ئەوێن مرۆڤ دشێت بێژیتە وان گیانەوەرێن دڕندە، چ مفای دگەهینیتە من؟ ئەگەر مری رانابن، ئەڤجا «دا بخۆین و ڤەخۆین، چنكو ئەم سوبەهی دێ مرین.»</verse>
				<verse number="33">نەهێنە خاپاندن: «هەڤالینیا خراب رەوشتێ جوان پویچ دكەت.»</verse>
				<verse number="34">وەرنە سەر هشێ خۆ یێ دروست و ئێدی گونەهێ نەكەن، چنكو دەربارەی خودێ هندەك ژ هەوە د نەزانن. ئەز ڤێ دبێژم دا هوین شەرم ژ خۆ بكەن.</verse>
				<verse number="35">لێ دبیت ئێك بێژیت: «مری چەوا رادبن؟ لەشێ وان دێ یێ چەوا بیت؟»</verse>
				<verse number="36">هەی نەزان! ئەو تشتێ تۆ دچینی شین نابیت تاكو نەمریت.</verse>
				<verse number="37">تشتێ تۆ دچینی، تۆ وی لەشی ناچینی یێ كو دێ پاشی بیتێ، لێ دندكەكا رویتە، دبیت ژ گەنمی بیت یان ژی ژ دانەكێ دی بیت.</verse>
				<verse number="38">لێ خودێ هەروەكو وی ڤیای لەشەكی ددەتێ و هەر دندكەكێ لەشەكێ تایبەت ددەتێ.</verse>
				<verse number="39">پێكهاتەیا هەمی لەشان وەكو ئێك نینە: پێكهاتەیا لەشێ مرۆڤان یا جودایە، پێكهاتەیا لەشێ گیانەوەران یا جودایە، پێكهاتەیا لەشێ باڵندەیان یا جودایە و پێكهاتەیا لەشێ ماسیان یا جودایە.</verse>
				<verse number="40">لەشێن ل ئەسمانی هەنە و لەشێن ل ئەردی ژی هەنە، لێ رەونەقیا لەشێن ل ئەسمانی یا جودایە و رەونەقیا یێن ل ئەردی ژی یا جودایە.</verse>
				<verse number="41">رۆژێ رەونەقەكا جودا، هەیڤێ رەونەقەكا جودا و ستێران ژی رەونەقەكا جودا هەیە. د رەونەقیێ دا ستێر ژی ژ ستێرێ یا جودایە.</verse>
				<verse number="42">رابوونا مریان ژی یا وەسایە. ئەو لەشێ دهێتە چاندن رزی دبیت، ئەوێ دهێتە راكرن رزی نابیت.</verse>
				<verse number="43">دەمێ دهێتە چاندن یێ كرێتە و دەمێ دهێتە راكرن یێ ب رەونەقە. دەمێ دهێتە چاندن یێ لاوازە و دەمێ دهێتە راكرن یێ هێزدارە.</verse>
				<verse number="44">لەشەكێ سرۆشتی دهێتە چاندن، لەشەكێ روحانی دهێتە راكرن. كا چەوا لەشێ سرۆشتی هەیە، وەسا ژی لەشێ روحانی هەیە.</verse>
				<verse number="45">هۆسا ژی یا هاتیە نڤیسین: «مرۆڤێ ئێكێ، ئادەم، بوو هەبوویەكێ ژیاندار.» لێ ئادەمێ دویماهیێ بوو گیانەكێ ژیاندەر.</verse>
				<verse number="46">لێ یێ روحانی نە یێ ئێكێیە، یێ سرۆشتی یێ ئێكێیە و پاشی یێ روحانی.</verse>
				<verse number="47">مرۆڤێ ئێكێ ژ ئەردی بوو، ژ ئاخێ هاتبوو چێكرن. مرۆڤێ دوویێ ژ ئەسمانی.</verse>
				<verse number="48">یێ ژ ئاخێ یێ چەوا بیت، ئەوێن ژ ئاخێ ژی د وەسانە، یێ ئەسمانی یێ چەوا بیت، ئەوێن ئەسمانی ژی د وەسانە.</verse>
				<verse number="49">كا چەوا وێنەیێ مرۆڤێ ژ ئاخێ ل بەر مە بوو، وێنەیێ مرۆڤێ ئەسمانی ژی دێ ل بەر مە بیت.</verse>
				<verse number="50">ئەز ڤێ دبێژم، گەلی خویشك و برایان: خوین و گۆشت نەشێن ببنە میراتگرێن پاشایەتیا خودێ، نە ژی یێ درزیت دبیتە میراتگرێ یێ نارزیت.</verse>
				<verse number="51">ئەڤە ئەز بۆ هەوە نهێنیەكێ دبێژم: ئەم هەمی نانڤین ، لێ ئەم هەمی دێ د چركەیەكێ دا، د ناڤبەرا چاڤ و بریان دا، ل گەل دەنگێ بۆڕیزانا دویماهیێ هێینە گوهۆڕین. چنكو بۆڕیزان دێ هێتە لێدان و مری كو ئێدی تووشی رزیبوونێ نابن دێ هێینە راكرن و ئەم دێ هێینە گوهۆڕین.</verse>
				<verse number="52"></verse>
				<verse number="53">چنكو دڤێت ئەڤێ درزیت رزینەبوونێ ل بەر خۆ بكەت و ئەڤێ دمریت نەمریێ ل بەر خۆ بكەت.</verse>
				<verse number="54">دەمێ ئەڤێ درزیت رزینەبوونێ و ئەڤێ دمریت نەمریێ ل بەر خۆ بكەت، هنگی ئەڤ گۆتنا نڤیسارێ دێ ب ج‍‌ھ هێت: «مرن د سەركەفتنێ دا هاتیە داعویران.»</verse>
				<verse number="55">«هەی مرن، كانێ سەركەفتنا تە؟ هەی مرن، كانێ پێڤەدانا تە؟»</verse>
				<verse number="56">پێڤەدانا مرنێ گونەهە، هێزا گونەهێ ژی دەستوورە.</verse>
				<verse number="57">لێ سوپاس بۆ خودێ، ئەوێ ب رێكا خودانێ مە عیسایێ مەسیح سەركەفتنێ ددەتە مە.</verse>
				<verse number="58">ژ بەر ڤێ چەندێ، هەی خویشك و برایێن من یێن خۆشتڤی، د قاییم بن، د نەلڤ بن، د كارێ خودانی دا هەردەم د پڕ بزاڤ بن، چنكو هوین دزانن رەنجا هەوە بۆ خودانی یا ژ قەستا نینە.</verse>
			</chapter>
			<chapter number="16">
				<verse number="1">نوكە ژی دەربارەی كۆمكرنا هاریكاریێ بۆ پیرۆزكریان، كا من چەوا جڤاكێن باوەرداران ل گالاتیایێ راسپاردن، هوین ژی وە بكەن.</verse>
				<verse number="2">ل رۆژا ئێكێ ژ هەر حەفتیەكێ ، بلا هەر ئێك ژ هەوە ل دویڤ داهاتێ خۆ هندەك پارەی دانیتە لایەكی و ل نك خۆ هەلگریت، نەكو دەمێ ئەز بهێمە نك هەوە ژ نوی كۆم كەن.</verse>
				<verse number="3">دەمێ ئەز بهێم، دێ ئەو كەسێن هوین پەسەند دكەن، ل گەل نامەیان هنێرم، دا هاریكاریا هەوە بگەهیننە ئورشەلیمێ.</verse>
				<verse number="4">ئەگەر یا گونجای بیت كو ئەز ژی بچم، ئەڤە ئەو دێ ل گەل من هێن.</verse>
				<verse number="5">دەمێ ئەز د مەقدۆنیایێ را دەرباز ببم، ئەز دێ هێمە نك هەوە، چنكو ئەز دێ د مەقدۆنیایێ را دەرباز بم.</verse>
				<verse number="6">بەلكو ئەز ل نك هەوە بمینم یان زڤستانێ ژی ل نك هەوە دەرباز بكەم، دا من ب رێ بئێخنە هەر جهەكێ كو ئەز بچمێ.</verse>
				<verse number="7">من نەڤێت نوكە سەرپێ هەوە ببینم، ئەز هیڤی دكەم دەمەكێ درێژتر ل نك هەوە بمینم، ئەگەر خودان دەستویریێ بدەت.</verse>
				<verse number="8">لێ تا جەژنا رۆژا پێنجیێ ئەز دێ ل ئەفەسۆسێ مینم.</verse>
				<verse number="9">چنكو دەرگەهەكێ فرە‍‌ھ بۆ كارەكێ ب بەرهەم بۆ من ڤەبوویە و گەلەك بەرهنگار ژی یێن هەین.</verse>
				<verse number="10">ئەگەر تیمۆتاوس هات، وە بكەن كو ئەو ل نك هەوە یێ بێ ترس بیت، چنكو ئەو ژی وەكو من كارێ خودانی دكەت.</verse>
				<verse number="11">ئەڤجا بلا كەس سڤكاتیێ پێ نەكەت، لێ ب سلامەتی ب رێ بئێخن دا بهێتە نك من، چنكو ئەز ل گەل برایان چاڤەڕێی ویمە.</verse>
				<verse number="12">سەبارەت برایێ مە ئەپولۆسی ژی، من گەلەك داخواز ژێ كر كو ل گەل برایان بهێتە نك هەوە، لێ ئەو ب ئێكجاری رازی نەبوو نوكە بهێت. ئەو دێ هێت، دەمێ وی دەرفەت هەبیت.</verse>
				<verse number="13">بمیننە هشیار، د باوەریێ دا د خۆڕاگر بن، د مێر بن و د هێزدار بن.</verse>
				<verse number="14">بلا هەمی كریارێن هەوە ب حەزژێكرنێ بهێنە كرن.</verse>
				<verse number="15">هوین دزانن كو مالا ستیفاناسی خێڤەیێ هەرێما ئەخایایێیە ، ئەوان خۆ بۆ خزمەتكرنا پیرۆزكریان تەرخان كریە، ئەڤجا ئەز داخوازێ ژ هەوە دكەم، گەلی خویشك و برایان،</verse>
				<verse number="16">كو هوین ملكەچی كەسێن وەسا بن و هەر ئێكێ د ڤی كاری دا پشكداریێ دكەت و تێدا دوەستیێت.</verse>
				<verse number="17">ئەز ب هاتنا ستیفاناس، فۆرتوناتۆس و ئاخایكۆسی دلخۆش بووم، چنكو وان جهێ هەوە یێ ڤاڵا تژی كر.</verse>
				<verse number="18">ئەوان گیانێ من گەش كر و یێ هەوە ژی، ئەڤجا رێزێ ل یێن هۆسا بگرن.</verse>
				<verse number="19">جڤاكێن باوەردارێن هەرێما ئاسیایێ سڵاڤان ل هەوە دكەن. هەروەسا ئەكیلا و پریسكیلا ل گەل جڤاكا باوەرداران یا ل مالا وان كۆم دبیت، ب ناڤێ خودانی گەلەك سڵاڤان ل هەوە دكەن.</verse>
				<verse number="20">هەمی خویشك و برا سڵاڤان ل هەوە دكەن. ب ماچەكا پیرۆز ژ لایێ من ڤە سڵاڤان ل ئێكودوو بكەن.</verse>
				<verse number="21">ئەز، پاولۆس، ڤێ سڵاڤێ ب دەستێ خۆ دنڤیسم.</verse>
				<verse number="22">ئەگەر ئێك حەز ژ خودانی نەكەت، نفرین ل وی بن. ماراناتا!</verse>
				<verse number="23">كەرەما خودان عیسای ل سەر هەوە بیت.</verse>
				<verse number="24">حەزژێكرنا من، ژ دەولەتسەرێ مەسیح عیسای، ل گەل هەوە هەمیان بیت. ئامین.</verse>
			</chapter>
		</book>
		<book number="47">
			<chapter number="1">
				<verse number="1">ژ من، پاولۆس، هنارتیێ مەسیح عیسای ب حەزا خودێ، ژ برایێ مە تیمۆتاوسی ژی، بۆ جڤاكا گازیكریێن خودێ ل كورنتۆسێ و بۆ هەمی پیرۆزكریێن ل سەرانسەری ئەخایایێ:</verse>
				<verse number="2">كەرەم و ئاشتی ژ بابێ مە خودێ و ژ خودان عیسایێ مەسیح ل سەر هەوە بن.</verse>
				<verse number="3">مەزناهی بۆ خودێ، بابێ خودانێ مە عیسایێ مەسیح، بابێ دلۆڤانیێ و خودایێ هەمی هاندانێ،</verse>
				<verse number="4">ئەوێ مە د هەمی تەنگاڤیێن مە دا هانددەت، دا بشێین ب وێ هاندانێ یا ئەم ب خۆ ژ لایێ خودێ ڤە پێ دهێینە هاندان، وان كەسان هانبدەین یێن د هەر تەنگاڤیەكێ دا.</verse>
				<verse number="5">چنكو كا چەوا ئازارێن مەسیحی د ژیانا مە دا گەلەكن، هۆسا هاندانا مە ژی ب رێكا مەسیحی گەلەكە.</verse>
				<verse number="6">ئەگەر ئەم تووشی تەنگاڤیان دبین، ئەو بۆ هاندان و قورتالبوونا هەوەیە. ئەگەر ئەم دهێینە هاندان، ئەو بۆ هاندانا هەوەیە، ئەوا شیانێ ددەتە هەوە كو خۆ ل بەر وان ئازاران بگرن یێن ئەم ژی دكێشین.</verse>
				<verse number="7">دەربارەی هەوە هیڤیا مە یا موكمە، چنكو ئەم دزانین كا چەوا هوین پشكدارێن ئازارێن مەنە، وەسا هوین پشكدارێن هاندانا مەنە ژی.</verse>
				<verse number="8">مە نەڤێت، گەلی خویشك و برایان، كو هوین دەربارەی تەنگاڤیێن مە، ئەوێن ل هەرێما ئاسیایێ ب سەرێ مە هاتین، د بێ ئاگە‍‌ھ بن، بارێ مە زێدە ژ شیانا مە گران بوو، تا ئەم ژ ژیانێ ژی بێ ئومێد بووین.</verse>
				<verse number="9">ب راستی، مە هەست كر كو حوكمێ مرنێ ل سەر مە یێ هاتیە دان، لێ ئەڤ تشتە چێبوو داكو ئەم پشتگەرمێن خۆ نەبین، لێ پشتگەرمێن خودێ بین، ئەوێ مریان رادكەتەڤە.</verse>
				<verse number="10">ئەوێ ئەم ژ مرنەكا هندە دژوار رزگار كرین و دێ مە رزگار كەت. مە هیڤیا خۆ ب وی ڤە گرێ دایە كو ئەو دێ ب بەردەوامی مە رزگار كەت،</verse>
				<verse number="11">هوین ژی دشێن ب نڤێژێن خۆ هاریكاریا مە بكەن، داكو ژ پێخەمەت وێ كەرەما ب رێكا نڤێژێن گەلەكان ل گەل مە هاتیە كرن، گەلەك كەس ژ بەر مە سوپاسیا خودێ بكەن.</verse>
				<verse number="12">شانازیا مە ئەڤەیە: وژدانا مە شاهدەییێ ددەت كو رەفتارا مە د جیهانێ دا، ب تایبەت دەربارەی هەوە، ب سادەیی و نیازپاكیەكا خودایی بوو، نە ب ئاقلمەندیەكا مرۆڤكانی، لێ ب كەرەما خودێ بوو.</verse>
				<verse number="13">چنكو ئەم تشتەكێ دی بۆ هەوە نانڤیسین، ژبلی وی یێ هوین بخوینن و تێبگەهن. ئەز هیڤیدارم هەروەكو هوین ب هندەكێ د مە گەهشتین، هوین ب تەمامی تێبگەهن كو ل رۆژا خودان عیسای، ئەم شانازیا هەوەینە، هەروەكو هوین ژی شانازیا مەنە.</verse>
				<verse number="14"></verse>
				<verse number="15">ئەڤجا ب ڤێ پشتڕاستیێ نیازا من ئەو بوو كو ل بەراهیێ بهێمە نك هەوە، دا هەوە دوو جاران كەرەم وەرگرتبا.</verse>
				<verse number="16">من دڤیا د رێكا خۆ دا بەرەڤ مەقدۆنیایێ من سەرەدانا هەوە كربا، پاشی دەمێ ئەز ژ مەقدۆنیایێ دزڤڕیم ژی، هاتبامە نك هەوە و هەوە ئەز بەرەڤ یەهودیایێ ب رێ ئێخستبام.</verse>
				<verse number="17">دەمێ من ئەڤ بڕیارە دای، ما من ب سڤكی وەرگرت؟ یان ژی ئەز بڕیارێن خۆ ل دویڤ هزرا مرۆڤكانی ددەم، كو ئاخفتنا من یا شەڤ و رۆژان وەكو ئێك نەبیت، جار بێژم «بەلێ، بەلێ» و جار ژی بێژم «نە، نە»؟</verse>
				<verse number="18">لێ خودایێ دلسۆز شاهدە كو گۆتنا مە بۆ هەوە «بەلێ» و «نە» نەبوو.</verse>
				<verse number="19">كوڕێ خودێ، عیسایێ مەسیح، ئەوێ من و سیلاسی و تیمۆتاوسی د ناڤ هەوە دا دایە نیاسین، «بەلێ» و «نە» نەبوو، لێ د ئێكبوونا ل گەل وی دا ب تنێ «بەلێ» یا هەی.</verse>
				<verse number="20">چنكو ب وی هەمی سۆزێن خودێ «بەلێ»نە، لەوما ئەم ب رێكا وی دبێژین «ئامین» بۆ مەزناهیا خودێ.</verse>
				<verse number="21">خودێیە یێ مە ل گەل هەوە د ئێكبوونا ل گەل مەسیحی دا موكم دكەت. وی ئەم زەیت كرین</verse>
				<verse number="22">و موهر كرین و گیانێ پیرۆز وەكو دەستبەع كرە د دلێ مە دا.</verse>
				<verse number="23">ئەز خودێ ل سەر خۆ دكەمە شاهد كو دلێ من ب هەوە ڤە بوو، لەوما ئەز نەهاتمە كورنتۆسێ.</verse>
				<verse number="24">مەبەستا من نە ئەوە كو ئەم زاڵدەستیێ ل سەر باوەریا هەوە بكەین، چنكو هوین د باوەریێ دا دموكمن، لێ ئەم هەڤكارێن دلخۆشیا هەوەینە.</verse>
			</chapter>
			<chapter number="2">
				<verse number="1">لەوما من ژ لایێ خۆ ڤە بڕیار دا، ئەز جارەكا دی نەهێم هەوە خەمگین بكەم.</verse>
				<verse number="2">چنكو ئەگەر ئەز هەوە خەمگین بكەم، ما كی ژبلی وی یێ من خەمگین كری، دێ من دلخۆش كەت؟</verse>
				<verse number="3">من ئەو تشت د نامەیا خۆ دا وەسا نڤیسی، داكو دەمێ ئەز بهێم، ژ وان خەمگین نەبم یێن كو پێدڤیە من دلخۆش بكەن. ئەز ژ هەوە هەمیان پشتڕاستم كو دلخۆشیا من دلخۆشیا هەوە هەمیانە.</verse>
				<verse number="4">من بۆ هەوە ژ خەمەكا گران و دلتەنگی و ب گەلەك رۆندكان نڤیسی، نەكو دا هوین خەمگین ببن، لێ دا هوین بزانن حەزژێكرنا من بۆ هەوە چەندا زێدەیە.</verse>
				<verse number="5">ئەز بابەتی مەزن ناكەم دەمێ دبێژم: ئەو كەسێ بوویە ئەگەرێ خەمگینیێ، ئەوی نە ب تنێ ئەز یێ خەمگین كریم، لێ وی هوین هەمی یێن خەمگین كرین.</verse>
				<verse number="6">ئەو سزایێ ژ لایێ پڕانیا هەوە ڤە هاتیە دان، تێرا كەسەكێ هۆسا هەیە.</verse>
				<verse number="7">ئەڤجا بەروڤاژی ڤێ چەندێ، دڤێت هوین ل وی ببورن و هانبدەن، دا ئەو ژ لایێ خەما زێدە ڤە نەهێتە داعویران.</verse>
				<verse number="8">لەوما ئەز هیڤی ژ هەوە دكەم كو هوین حەزژێكرنا خۆ بۆ وی پەسەند بكەنەڤە.</verse>
				<verse number="9">ئارمانجا من ژ نڤیسینێ ئەو بوو كو ئەز هەوە تاقی بكەم و بزانم كا هوین د هەمی تشتان دا گوهداریا من دكەن یان نە.</verse>
				<verse number="10">ئەوێ هوین د تشتەكی دا لێ ببورن، ئەز ژی لێ دبورم. ئەو تشتێ ئەز لێ بوریم، ئەگەر ئەز ل تشتەكی بوریبم، ئەز ژ پێخەمەت هەوە ل بەرامبەر مەسیحی لێ بوریم،</verse>
				<verse number="11">دا ئبلیس كەیسێ خۆ د مە را نەبینیت، چنكو ئەم ژ پیلانێن وی د بێ ئاگە‍‌ھ نینین.</verse>
				<verse number="12">دەمێ ئەز هاتیمە ترویاسێ دا مزگینیا مەسیحی رابگەهینم، دەرگەهەك بۆ من ژ لایێ خودانی ڤە هاتە ڤەكرن،</verse>
				<verse number="13">لێ ژ بەر كو من برایێ خۆ تیتۆس نەدیت، دلێ من تەنا نەبوو. لەوما من خاترخواستن ژ وان كر و ئەز چوومە مەقدۆنیایێ.</verse>
				<verse number="14">لێ سوپاس بۆ خودێ، ئەوێ هەردەم د نمایشا سەركەفتنا خۆ دا ب مەسیحی مە پێشڤە دبەت ، ب رێكا مە بێهنا خۆش یا نیاسینا خۆ ل هەمی جهان بەڵاڤ دكەت.</verse>
				<verse number="15">چنكو ئەم بێهنا مەسیحی یا خۆشین بۆ خودێ، د ناڤ وان دا یێن قورتال دبن و د ناڤ وان دا یێن ژ ناڤ دچن.</verse>
				<verse number="16">بۆ یێن ژ ناڤ دچن، ئەم بێهنا مرنێینە، كو وان بەرەڤ مرنێ ڤە دبەت و بۆ یێن قورتال دبن ژی، بێهنا ژیانێینە، كو وان بەرەڤ ژیانێ ڤە دبەت. ما شیانێن كێ تێرا ڤان تشتان هەنە؟</verse>
				<verse number="17">ئەم وەكو گەلەك كەسان نینین بازرگانیێ ب پەیڤا خودێ بكەین، لێ ئەم وەكو مرۆڤێن ژ لایێ خودێ ڤە هاتینە هنارتن، ل بەرامبەری خودێ ل دویڤ حەزا مەسیحی ب نیازپاكی دئاخڤین.</verse>
			</chapter>
			<chapter number="3">
				<verse number="1">ما ئەم دیسان دەست ب پەسەندكرنا خۆ دكەین؟ یان ما وەكو هندەك كەسان ئەم د پێدڤی نامەیێن پەسەندكرنێینە بۆ هەوە، یان ژ هەوە؟</verse>
				<verse number="2">نامەیا مە هوینن، د دلێ مە دا هاتیە نڤیسین، ژ لایێ هەمی مرۆڤان ڤە دهێتە زانین و خواندن.</verse>
				<verse number="3">دیارە كو هوین نامەیەكا مەسیحینە، ئەوا ب دەستێ مە هاتیە ئامادەكرن، نە ب حبری، لێ ب گیانێ خودایێ زیندی هاتیە نڤیسین، نە ل سەر تەختەبەران، لێ ل سەر تەختێ دلێ مرۆڤان.</verse>
				<verse number="4">مە پشتڕاستیەكا وەسا ب رێكا مەسیحی ل نك خودێ یا هەی،</verse>
				<verse number="5">نەكو شیانێن مە ب خۆ تێرا دكەن كو ئەم هزر بكەین تشتەكە ژ مە ب خۆیە، لێ ئەو شیانا ل نك مە هەی ژ خودێیە.</verse>
				<verse number="6">ئەوێ شیان دایە مە، دا تێرا هندێ بكەین كو ببینە خزمەتكارێن پەیمانا نوی، نە پەیمانا پیتێ ، لێ پەیمانا گیانێ پیرۆز. چنكو پیت دكوژیت، لێ گیان ژیانێ ددەت.</verse>
				<verse number="7">ئەڤجا ئەگەر ئەو خزمەتا مرن ئینای، ئەوا ب پیتان ل سەر تەختەبەران هاتیە نكراندن، هند ب رەونەق ڤە هاتبیت كو ئیسرائیلی نەشیان رك و رك بەرێ خۆ بدەنە دێمێ مووسای، ژ بەر رەونەقیا دێمێ وی یا بەرەڤ نەمانێ دچوو،</verse>
				<verse number="8">ئێدی ما خزمەتا گیانێ پیرۆز پتر یا ب رەونەق نابیت؟</verse>
				<verse number="9">چنكو ئەگەر ئەو خزمەتا مرۆڤان گونەهبار دكەت، یا ب رەونەق بیت، ئەڤجا خزمەتا بێگونەهكرنێ چەند جاركی زێدەتر دێ یا ب رەونەق بیت!</verse>
				<verse number="10">تشتێ كو یێ ب رەونەق بوو، ئێدی ب هەڤبەركرن ل گەل تشتێ گەلەك ژ وی ب رەونەقتر، رەونەقی نینە.</verse>
				<verse number="11">ئەگەر تشتێ كو بەرەڤ نەمانێ دچوو ب رەونەق ڤە هاتبیت، ئەڤجا چەند پتر تشتێ دمینیت دێ رەونەق هەبیت!</verse>
				<verse number="12">ئەڤجا مادەم مە هیڤیەكا هۆسا هەیە، ئەم ب وێرەكیەكا مەزن رەفتارێ دكەین،</verse>
				<verse number="13">نە وەكو مووسای، ئەوێ پێچە هاڤێتیە سەر دێمێ خۆ دا ئیسرائیلی بەرێ خۆ نەدەنە دویماهیا تشتێ ب دویماهی دهێت.</verse>
				<verse number="14">لێ زێهنێ وان هاتە گرتن، تا ئەڤرۆ ژی ل دەمێ پەیمانا كەڤن دهێتە خواندن، هەمان ئەو پێچە یا مای نەهاتیە راكرن، چنكو ئەو ب تنێ ب مەسیحی دهێتە ژناڤبرن.</verse>
				<verse number="15">بەلێ، تا ئەڤرۆ، دەمێ پەرتووكا مووسای دهێتە خواندن، پێچە یا ل سەر دلێ وان هەی.</verse>
				<verse number="16">لێ دەمێ كەسەك بۆ خودانی دزڤڕیت، ئەو پێچە دهێتە راكرن.</verse>
				<verse number="17">خودان گیان ب خۆیە و گیانێ خودانی ل كیرێ بیت، ل وێرێ ئازادی هەیە.</verse>
				<verse number="18">ئەم هەمی ژی ب دێمەكێ بێ پێچە رەونەقیا خودانی رەنگڤەددەین، ژ رەونەقەكێ بۆ رەونەقەكا دی بەرەڤ وێنەیێ وی دهێینە گوهۆڕین، ئەڤ چەندە ژی ژ خودانیە، ئەوێ كو گیان ب خۆیە.</verse>
			</chapter>
			<chapter number="4">
				<verse number="1">لەوما، ژ بەر كو خودێ دلۆڤانی ل گەل مە كریە كو مە ئەڤ خزمەتە هەیە، ئەم بێ ئومێد نابین.</verse>
				<verse number="2">مە كریارێن ڤەشارتی یێن ب شەرم ژی رەت كرن، ئەم فێلبازیێ ناكەین و دەستكاریێ د پەیڤا خودێ دا ناكەین. لێ ئەم راستیێ دیار دكەین و ب ڤی ئاوایی ل پێشیا خودێ بۆ وژدانا هەر مرۆڤەكی خۆ پەسەند دكەین.</verse>
				<verse number="3">لێ ئەگەر مزگینیا مە یا نخافتی ژی بیت، ژ بۆ یێن ژ ناڤ دچن یا نخافتیە.</verse>
				<verse number="4">چنكو خوداوەندێ ڤێ جیهانێ زێهنێ بێباوەران كۆرە كریە، داكو رۆناهیا مزگینیا رەونەقیا مەسیحێ كو وێنەیێ خودێیە، نەبینن.</verse>
				<verse number="5">ئەم خۆ نادەینە نیاسین، لێ ئەم عیسایێ مەسیح ددەینە نیاسین كو ئەو خودانە و ئەم ژ پێخەمەت عیسای بەنیێن هەوەینە.</verse>
				<verse number="6">چنكو ئەو خودایێ گۆتی: «بلا رۆناهی ژ تاریاتیێ شەوقێ بدەت» ، ئەوە یێ د دلێ مە دا شەوق دای، دا ئەم ب رێكا وێ شەوقا ژ دێمێ عیسایێ مەسیحی دەردكەڤیت، رەونەقیا خودێ بنیاسین.</verse>
				<verse number="7">لێ ئەو گەنجینەیا مە هەی، یا د ئامانێن گلی دا، دا دیار ببیت كو هێزا هەری زێدە ژ خودێیە، نە ژ مەیە.</verse>
				<verse number="8">ئەم ژ هەمی لایان ڤە تەنگاڤ دبین، لێ ناهەڕشین. ئەم ئالۆز دبین، لێ بێ ئومێد نابین.</verse>
				<verse number="9">تەپەسەر دبین، لێ پشت بەردای نابین. ئەم دگەڤزین، لێ ژ ناڤ ناچین.</verse>
				<verse number="10">هەردەم مرنا عیسای د لەشێ خۆ دا هەلدگرین، دا ژیانا عیسای ژی د لەشێ مە دا بهێتە دیاركرن.</verse>
				<verse number="11">ئەم، ئەوێن زیندی، سەخمەراتی عیسای، هەردەم رادەستی مرنێ دهێینە كرن دا ژیانا عیسای د لەشێ مە یێ مربار دا بهێتە دیاركرن.</verse>
				<verse number="12">ئەڤجا مرن د مە دا كار دكەت، لێ ژیان د هەوە دا.</verse>
				<verse number="13">هەروەكو هاتیە نڤیسین: «من باوەری هەبوو، لەوما ئەز ئاخفتم،» مە هەمان گیانێ باوەریێ هەیە، ئەڤجا ئەم ژی باوەر دكەین، لەوما ئەم ژی دئاخڤین.</verse>
				<verse number="14">چنكو ئەم دزانین ئەوێ خودان عیسا راكری، دێ مە ژی ل گەل عیسای راكەت و ل گەل هەوە ل پێشیا خۆ ئامادە كەت.</verse>
				<verse number="15">ئەرێ، ئەڤ هەمی تشتە ژ پێخەمەت هەوەنە، داكو كەرەم د ناڤ گەلەكێن دی دا بەڵاڤ ببیت و ژ بۆ مەزناهیا خودێ سوپاسیكرنێ زێدەتر لێ بكەت.</verse>
				<verse number="16">لەوما ئەم بێ ئومێد نابین. لێ سەرەڕای كو ئەم ژ سەرڤە ژ ناڤ دچین، د ناخێ خۆ دا ئەم رۆژ بۆ رۆژێ دهێینە نویكرن.</verse>
				<verse number="17">چنكو تەنگاڤیێن مە یێن سڤك و دەمكی، مەزناهیەكا گران یا هەتا هەتایی بۆ مە ئامادە دكەن، كو ل گەل چ تشتان ناهێتە هەڤبەركرن.</verse>
				<verse number="18">ئەڤجا ئەم ل وان تشتان نانێڕین یێن دهێنە دیتن، لێ ل یێن ناهێنە دیتن. چنكو ئەوێن دهێنە دیتن د دەمكینە، لێ یێن ناهێنە دیتن د هەتا هەتایینە.</verse>
			</chapter>
			<chapter number="5">
				<verse number="1">چنكو ئەم دزانین ئەگەر خیڤەتا مە هەڕفت، كو جهێ ئاكنجیبوونا مە یا سەر ئەردیە، مە ئاڤاهیەك ژ نك خودێ هەیە، مالەكا ب دەستان نەهاتیە چێكرن، هەتا هەتایێ یا ل ئەسمانان.</verse>
				<verse number="2">تا وی دەمی، ئەم د ڤێ خیڤەتێ ڤە دنالینین و بیریا وێ چەندێ دكەین كو مالا خۆ یا ئەسمانی وەكو جلك بكەینە بەر خۆ.</verse>
				<verse number="3">هۆسا دەمێ ئەم وێ بكەینە بەر خۆ، ئەم رویس نامینین.</verse>
				<verse number="4">هندی ئەم د بن ڤێ خیڤەتێ ڤە بین، دێ ژ بارگرانی نالینین. نەكو مە دڤێت ئەم ژ بەر خۆ بكەین، لێ مە دڤێت د سەر دا ل بەر مە بیت، دا تشتێ مربار ژ لایێ ژیانێ ڤە بهێتە داعویران.</verse>
				<verse number="5">ئەوێ ب تەمامی بۆ ڤێ مەبەستێ ئەم ئامادە كرین، خودێیە، یێ گیانێ پیرۆز وەكو دەستبەع دایە مە.</verse>
				<verse number="6">لەوما هەرگاڤ د پشتڕاستین و دزانین كو هندی ئەم د لەشی دا د ئاكنجی بین، ئەم ژ خودانی د دویرین.</verse>
				<verse number="7">چنكو ئەم ب باوەریێ بڕێڤە دچین، نە ب دیتنا چاڤان.</verse>
				<verse number="8">بەلێ، ئەم د پشتڕاستین و ب باشتر دزانین كو ژ لەشی د دویر بین و ل نك خودانی د ئاكنجی بین.</verse>
				<verse number="9">لەوما ئەم ل نك خودانی د ئاكنجی بین یان ژی ل دویر بین، ئارمانجا مە ئەوە كو جهێ رازیبوونا وی بین.</verse>
				<verse number="10">چنكو دڤێت ئەم هەمی ل بەر كورسیكا مەسیحی یا دادوەریێ راوەستین، دا هەر كەس ل دویڤ تشتێن وی كرین، دەمێ ئەو د لەشی دا، چ د باش بن یان ژی د خراب، وەرگریت.</verse>
				<verse number="11">ئەڤجا، ژ بەر كو ئەم دزانین ترسا ژ خودانی یا چەوایە، بزاڤێ دكەین مرۆڤان قاییل كەین. ئەم بۆ خودێ د ئاشكراینە و هیڤی دكەم د وژدانا هەوە ژی دا د ئاشكرا بین.</verse>
				<verse number="12">ئەم ژ نوی خۆ بۆ هەوە پەسەند ناكەین، لێ ئەم دەرفەتێ ددەینە هەوە كو هوین شانازیێ ب مە ببەن، دا هەوە بەرسڤەك بۆ وان هەبیت، یێن شانازیێ ب تشتێن سەرڤە دبەن، نە تشتێن د دلی دا.</verse>
				<verse number="13">ئەگەر ئاقلێ مە یێ تێكچووی بیت، ئەڤە ئەو بۆ خودێیە، ئەگەر ئاقلێ مە یێ دروست بیت ژی، ئەڤە ئەو بۆ هەوەیە.</verse>
				<verse number="14">حەزژێكرنا مەسیحی مە نەچار دكەت وێ چەندێ بكەین، چنكو ئەم گەهشتینە وی ئەنجامی كو ئێك ژ پێخەمەت هەمیان مر، لەوما هەمی مرن.</verse>
				<verse number="15">ئەو ژ پێخەمەت هەمیان مر، دا ئێدی یێن دژین، نە ژ بۆ خۆ، لێ ژ بۆ وی بژین یێ ژ پێخەمەت وان مری و رابوویە.</verse>
				<verse number="16">ژ نوكە و پێڤە ئەم ب دیتنەكا مرۆڤكانی ل كەسێ نانێڕین. هەر چەندە مە ب دیتنەكا مرۆڤكانی ل مەسیحی نێڕیە، لێ ئێدی ئەم وەسا ل وی نانێڕین.</verse>
				<verse number="17">ئەڤجا ئەگەر كەسەك د ئێكبوونا ل گەل مەسیحی دا بیت، ئەو ئافرندەیەكێ نویە: تشتێن كەڤن بورین و نەمان، ئەڤە یێن نوی چێبوون.</verse>
				<verse number="18">ئەڤە هەمی ژ خودێیە، ئەوێ ئەم ب رێكا مەسیحی ل گەل خۆ ئاشت كرین و خزمەتا ئاشتكرنێ دایە مە.</verse>
				<verse number="19">ئانكو خودێ د كەسایەتیا مەسیحی دا جیهان ل گەل خۆ ئاشت دكر، گونەهێن وان ل سەر نەهژمارتن و پەیاما ئاشتكرنێ ب مە سپارد.</verse>
				<verse number="20">ئەڤجا ئەم بالیۆزێن مەسیحینە، هەروەكو خودێ ب رێكا مە داخوازێ دكەت. ئەم وەكو نوینەرێن مەسیحی هیڤی دكەین: ل گەل خودێ ئاشت ببن.</verse>
				<verse number="21">ئەوێ كو ئێكجار گونە‍‌ھ نەكری، خودێ ژ پێخەمەت مە ئەو كرە قوربانیێ گونەهێ، دا ئەم ب رێكا ئێكبوونا مە ل گەل وی ل نك خودێ راستدار دەركەڤین.</verse>
			</chapter>
			<chapter number="6">
				<verse number="1">ئەم وەك یێن كو ل گەل خودێ كار دكەین، هیڤی ژ هەوە دكەین كو وەرگرتنا كەرەما وی ژ لایێ هەوە ڤە یا ژ قەستا نەبیت.</verse>
				<verse number="2">چنكو خودێ دبێژیت: «من د دەمێ كەرەما خۆ دا گوهداریا تە كر و د رۆژا قورتالبوونێ دا هاریكاریا تە كر.» ئها دەمێ گونجای نوكەیە، ئها رۆژا قورتالبوونێ نوكەیە.</verse>
				<verse number="3">ئەم د چ تشتی دا بۆ كەسێ ئاستەنگان نادانین، دا گازندە ژ خزمەتێ نەهێنە كرن.</verse>
				<verse number="4">لێ د هەمی تشتان دا، ئەم خۆ وەكو خزمەتكارێن خودێ پەسەند دكەین: د گەلەك خۆڕاگرتنێ دا، د تەنگاڤیان دا، د بن فشاران ڤە، د دژواریان دا،</verse>
				<verse number="5">د قوتانان دا، د زیندانكرنان دا، د تێكدانان دا، د رەنجكێشانان دا، د بێ خەویێ دا، د برسێ دا،</verse>
				<verse number="6">د دلپاكیێ دا، د زانینێ دا، د بێهنفرەهیێ دا، د قەنجیێ دا، د گیانێ پیرۆز دا، د حەزژێكرنا بێ دووڕویاتی دا،</verse>
				<verse number="7">د گۆتنا راستیێ دا، د هێزا خودێ دا، ب چەكێن راستداریێ یێن دەستێ راستێ و یێن دەستێ چەپێ،</verse>
				<verse number="8">ب رێزگرتنێ و بێڕێزكرنێ، ب ناڤودەنگەكێ باش یان یێ خراب. ئەم وەك خاپینۆك دهێینە هژمارتن، لێ ئەم د راستین.</verse>
				<verse number="9">وەك نەنیاس، لێ د ناڤدارین. وەك یێن ل بەر مرنێ، لێ ئها ئەم د ساخین. وەك یێن سزادایی، لێ نەهاتینە كوشتن.</verse>
				<verse number="10">وەك كۆڤاندار، لێ هەردەم د دلخۆشین. وەك هەژار، لێ گەلەكان دەولەمەند دكەین. وەك مە چ نەبیت، لێ ئەم خودانێن هەمی تشتاینە.</verse>
				<verse number="11">ئەم ب ئاشكرایی ل گەل هەوە ئاخڤتین، گەلی كورنتۆسیان! دلێ مە ژی بۆ هەوە یێ ڤەكریە.</verse>
				<verse number="12">ڤیانا مە بۆ هەوە نەهاتیە بەرتەنگكرن، لێ ڤیانا هەوە بۆ مە یا بەرتەنگە.</verse>
				<verse number="13">ئەز وەسا دبێژمە هەوە، هەروەكو ئەز دبێژمە زاڕۆكێن خۆ: كا چەوا مە دلێ خۆ بۆ هەوە ڤەكریە، هوین ژی وەسا دلێ خۆ بۆ مە ڤەكەن.</verse>
				<verse number="14">ل گەل بێباوەران د بن ئێك نیرك ڤە نەبن. چ هەڤپشكی د ناڤبەرا راستداریێ و خرابیێ دا هەیە؟ رۆناهیێ چ پشكداری ل گەل تاریاتیێ هەیە؟</verse>
				<verse number="15">چ رێككەفتن د ناڤبەرا مەسیحی و بەلیعاری دا هەیە؟ یان یێ باوەردار چ بەهر ل گەل یێ بێباوەر هەیە؟</verse>
				<verse number="16">ما چ رێككەفتن د ناڤبەرا پەرستگەها خودێ و پووتان دا هەیە؟ چنكو ئەم پەرستگەها خودایێ زیندینە، هەروەكو خودێ گۆتی: «ئەز دێ د ناڤ وان دا ئاكنجی بم و د ناڤبەرا وان دا گەڕیێم. ئەز دێ خودایێ وان بم و ئەو دێ گەلێ من بن.»</verse>
				<verse number="17">لەوما «خودان دبێژیت: ژ ناڤ وان دەركەڤن و خۆ ڤەدەر كەن، دەست نەكەنە تشتەكێ هەڕمی، ئەڤجا ئەز دێ هەوە قەبیل كەم.</verse>
				<verse number="18">ئەز دێ بمە بابێ هەوە و هوین دێ بنە كوڕ و كچێن من. خودان، هێزدارێ هەر تشتی ڤێ دبێژیت.»</verse>
			</chapter>
			<chapter number="7">
				<verse number="1">ئەڤجا، مادەم ئەم خودانێن ڤان سۆزاینە، گەلی خۆشتڤیان، بلا ئەم خۆ ژ هەر جۆرەكێ پیساتیا لەشی و گیانی پاك بكەین و ژ بەر ترسا خودێ ب تەمامی پیرۆز ببین.</verse>
				<verse number="2">جهێ مە د دلێ خۆ دا بكەن. مە زێدەگاڤی ل سەر مافێ كەسێ نەكریە. مە زیان ل كەسێ نەكریە. مە كەیسێ خۆ ل كەسێ نەكریە.</verse>
				<verse number="3">ئەز ڤێ نابێژم دا هەوە گونەهبار بكەم، چنكو من بەری نوكە یێ گۆتی كو هوین یێ د دلێ مە دا، دا ئەم پێكڤە بمرین و پێكڤە بژین.</verse>
				<verse number="4">ئەز گەلەك ژ هەوە یێ پشتڕاستم و گەلەك شانازیێ ب هەوە دبەم. سەرەڕای هەمی تەنگاڤیێن مە، ئەز ژ هاندانێ یێ پڕ بوویم و ژ دلخۆشیێ د سەر دا دچم.</verse>
				<verse number="5">خۆ دەمێ ئەم هاتینە مەقدۆنیایێ ژی ، مە هەر بێهنڤەدان نەدیت، لێ ژ هەمی لایان ڤە ئەم تووشی تەنگاڤیان دبووین: ژ دەرڤە ناكۆكی و ژ ناڤ دا ترس.</verse>
				<verse number="6">لێ خودێ، ئەوێ دلشكەستیان هان ددەت، ب هاتنا تیتۆسی ئەم هان داین.</verse>
				<verse number="7">نە ب تنێ ب هاتنا وی، لێ ب وێ هاندانێ ژی یا وی ژ هەوە وەرگرتی. وی گۆتە مە كا چەوا هوین بیریا من دكەن و چەند كۆڤاندارن و بۆ من چەند دلگەرمن، ئەڤجا ئەز زێدەتر دلخۆش بووم.</verse>
				<verse number="8">چنكو ئەگەر من ب نامەیا خۆ هوین خەمبار كربن ژی، ئەز نە یێ پەشیمانم، هەر چەندە ئەز پەشیمان ببووم، چنكو بۆ من دیار بوو كو وێ نامەیێ هوین خەمبار كرن، لێ ب تنێ بۆ دەمەكێ كورت.</verse>
				<verse number="9">نوكە ئەز یێ دلخۆشم، نە چنكو هوین خەمبار بوون، لێ چنكو خەمباریا هەوە بەرێ هەوە دا لخۆزڤڕینێ. هوین ل دویڤ حەزا خودێ خەمبار بوون و هۆسا هەوە چ زیان ژ مە نەدیت.</verse>
				<verse number="10">چنكو خەمباریا ل دویڤ حەزا خودێ، لخۆزڤڕینەكێ بەرهەم دئینیت كو قورتالبوونەكا بێ پەشیمانی پێڤە بهێت. لێ خەمباریا ژ جیهانێ، مرنێ بەرهەم دئینیت.</verse>
				<verse number="11">بەرێ خۆ بدەنێ، هەر وێ خەمباریا ل دویڤ حەزا خودێ د هەوە دا چەند بەرهەم ئینایە: چەند خەمخۆری، چەند حەز كو هوین خۆ روی سپی دەرئێخن، چەند تۆڕەبوون ژ بەر نەڕاستیێ، چەند سەهم، چەند بیریكرن، چەند دلگەرمی، چەند بجهئینانا دادپەروەریێ! د هەمی تشتان دا هەوە سەلماند كو هوین د ڤێ بابەتی دا د بێگونەهن.</verse>
				<verse number="12">ئانكو من ئەو نامەیە بۆ هەوە نڤیسی، نە ژ پێخەمەت وی بوو یێ زێدەگاڤی كری، نە ژی ژ پێخەمەت وی بوو یێ زێدەگاڤی د دەرهەقا وی دا هاتیە كرن، لێ دا دلگەرمیا هەوە ل سەر مە، ل بەرامبەر خودێ، بۆ هەوە دیار ببیت.</verse>
				<verse number="13">لەوما ئەم هاتینە هاندان. د سەر ڤێ هاندانێ را، ئەم ژ بەر دلخۆشیا تیتۆسی گەلەك پتر دلخۆش بووین، چنكو دلێ وی ژ لایێ هەوە هەمیان ڤە هاتە تەناكرن.</verse>
				<verse number="14">من شانازیا خۆ ب هەوە بۆ وی دیار كر و ئەز شەرمزار دەرنەكەفتم، لێ كا چەوا هەر تشتێ مە گۆتیە هەوە راست بوو، وەسا ئەو شانازیا مە بۆ تیتۆسی دەربارەی هەوە دیار كری، راست دەركەفت.</verse>
				<verse number="15">حەزژێكرنا وی بۆ هەوە هێشتا زێدەتر لێ دهێت، هەر دەمێ بیرئینانا گوهداریا هەوە دكەت، كا چەوا هەوە ئەو ب ترس و لەرز قەبیل كر.</verse>
				<verse number="16">ئەز یێ دلخۆشم، چنكو د هەمی تشتان دا ژ هەوە یێ پشتڕاستم.</verse>
			</chapter>
			<chapter number="8">
				<verse number="1">ئەم حەز دكەین نوكە بۆ هەوە، گەلی خویشك و برایان، وێ كەرەما خودێ بدەینە نیاسین یا بۆ جڤاكێن باوەردارێن مەقدۆنیایێ هاتیە دان.</verse>
				<verse number="2">سەرەڕای تاقیكرنەكا دژوار ب رێكا تەنگاڤیان، شادیا وان یا زێدە و هەژاریا وان یا دژوار ب دەولەمەندیا مەردینیێ د سەر دا چوو.</verse>
				<verse number="3">ئەز شاهدەییێ ددەم كو وان ل دویڤ شیانێ، بەلكو ژ شیانا خۆ زێدەتر ژی، ب حەزا خۆ هاریكاری دان.</verse>
				<verse number="4">گەلەك هیڤی ژ مە كرن كو ئەم شەرەفمەندیا پشكداریێ د هاریكاریكرنا پیرۆزكریان دا بدەینە وان.</verse>
				<verse number="5">وان ژ وێ یا مە چاڤەڕێ دكر بوراند، ل بەراهیێ وان خۆ رادەستی خودانی كر و پاشی ب حەزا خودێ خۆ رادەستی مە ژی كر.</verse>
				<verse number="6">ئەڤجا مە هیڤی ژ تیتۆسی كرن، كا چەوا وی دەست ب ڤێ كەرەمێ كریە، ئەو د ناڤ هەوە دا تەمام ژی بكەت.</verse>
				<verse number="7">كا چەوا هوین د هەر تشتەكی دا د پێشكەفتینە: د باوەریێ دا، د ئاخفتنێ دا، د زانینێ دا، د هەمی دلگەرمیێ دا و د حەزژێكرنا هەوە دا بۆ مە، وەسا د ڤێ كەرەما بەخشینێ ژی دا پێش بكەڤن.</verse>
				<verse number="8">ئەز ڤێ چەندێ وەكو فەرمان نابێژم، لێ ئەز راستیا حەزژێكرنا هەوە ب هەڤبەركرنێ ل گەل دلگەرمیا كەسێن دی تاقی دكەم.</verse>
				<verse number="9">چنكو هوین كەرەما خودانێ مە عیسایێ مەسیح دزانن: كو هەر چەندە ئەو یێ دەولەمەند بوو، لێ ئەو ژ پێخەمەت هەوە بوو هەژار، دا هوین ب هەژاریا وی دەولەمەند ببن.</verse>
				<verse number="10">ئەز ل دۆر ڤێ چەندێ ئامۆژگاریەكێ ل هەوە دكەم: بۆ هەوە مفایە، هوین یێن هەر ژ ساڵا پار ل بەراهیێ دەست پێ كری، نە ب تنێ ب كرنێ، لێ ب حەزكرنێ ژی.</verse>
				<verse number="11">نوكە ڤی كاری تەمام بكەن، داكو ل دویڤ شیانا هەوە، تەمامكرنا وی كاری یا هند بیت، هندی هەوە ژ دل حەز دكر وی كاری بكەن.</verse>
				<verse number="12">چنكو ئەگەر دلگەرمی هەبیت، بەخشین یا پەسەندە، ل دویڤ وی تشتێ مرۆڤی هەی، نە ل دویڤ وی تشتێ مرۆڤی نەی.</verse>
				<verse number="13">مەبەست نە ئەوە كو هندەكێن دی بكەڤنە بەرفرەهیێ و هوین بكەڤنە تەنگاڤیێ، لێ بلا وەكهەڤی هەبیت.</verse>
				<verse number="14">د دەمێ نوكە دا زێدەییا ل بەر دەستێ هەوە بۆ هەوجەییا وان بیت، دا ل پاشەڕۆژێ زێدەییا ل بەر دەستێ وان ژی بۆ هەوجەییا هەوە بیت، هۆسا دێ وەكهەڤی هەبیت.</verse>
				<verse number="15">هەروەكو هاتیە نڤیسین: «یێ گەلەك كۆم كری، چ ژ وی زێدە نەبوو و یێ كێم كۆم كری، چ ژ وی كێم نەبوو.»</verse>
				<verse number="16">سوپاس بۆ خودێ، ئەوێ هەمان دلگەرمیا من بۆ هەوە هەی، كریە د دلێ تیتۆسی دا.</verse>
				<verse number="17">چنكو تیتۆسی نە ب تنێ داخوازا مە قەبیل كر، لێ وی ب دلگەرمیەكا زێدەتر ڤیایە و قەستا هەوە دكەت.</verse>
				<verse number="18">ل گەل وی ئەم وی برای دهنێرین، یێ ژ بەر كارێ وی د مزگینیدانێ دا هەمی جڤاكێن باوەرداران پەسنا وی دكەن.</verse>
				<verse number="19">نە ب تنێ ئەڤ چەندە، لێ ئەو ژ لایێ جڤاكێن باوەرداران ڤە هاتیە هەلبژارتن ژی، دا هەڤالێ مە یێ رێڤنگیێ بیت، ل دەمێ ئەم ڤێ كەرەمێ هەلدگرین و دابەش دكەین ژ بۆ مەزناهیا خودانی و دا دیار ببیت كو نیازا مە هاریكاریە.</verse>
				<verse number="20">ئەم ڤێ چەندێ دكەین دا كەس دەربارەی وێ بەخشینا مەزن یا ئەم خزمەتا وێ دكەین، گازندەیان ژ مە نەكەت.</verse>
				<verse number="21">چنكو نیازا مە ئەوە ئەم وی تشتی بكەین یێ راست، نە ب تنێ د چاڤێن خودانی دا، لێ د چاڤێن مرۆڤان ژی دا.</verse>
				<verse number="22">ل گەل وان هەردوویان، ئەم وی برایێ خۆ ژی دهنێرین، ئەوێ مە گەلەك جاران د گەلەك تشتان دا تاقی كری و مە دیت یێ دلگەرمە، نوكە ئەو هێشتا پتر یێ دلگەرمە، چنكو ئەو گەلەك ژ هەوە یێ پشتڕاستە.</verse>
				<verse number="23">دەربارەی تیتۆسی، ئەو هەڤپشكێ منە و بۆ هەوە هەڤكارێ منە. دەربارەی هەردوو برایێن مە یێن دی ژی، ئەو هنارتیێن جڤاكێن باوەردارانە و ژ بەر وان مەسیح دهێتە مەزنكرن.</verse>
				<verse number="24">ئەڤجا ل پێش چاڤێن جڤاكێن باوەرداران بەلگەیێ حەزژێكرنا خۆ و هۆكارێ شانازیا مە ب هەوە نیشا وان بدەن.</verse>
			</chapter>
			<chapter number="9">
				<verse number="1">پێدڤی ناكەت ئەز بۆ هەوە سەبارەت خزمەتا هاریكاریكرنا پیرۆزكریان بنڤیسم،</verse>
				<verse number="2">چنكو ئەز حەزا دلێ هەوە بۆ هاریكاریكرنێ دزانم، ل نك مەقدۆنیان ئەز شانازیێ پێ دبەم و دبێژمە وان كو هەرێما ئەخایایێ ژ پار وەرە یا ئامادەیە. دلگەرمیا هەوە گەلەك ژ وان بۆ هاریكاریكرنێ هاندان.</verse>
				<verse number="3">لێ ئەز برایان دهنێرمە نك هەوە، دا ل دۆر ڤێ چەندێ شانازیا مە ب هەوە ڤاڵا دەرنەكەڤیت و دا هوین د ئامادە بن، هەروەكو من گۆتی.</verse>
				<verse number="4">چنكو ئەگەر هندەك مەقدۆنی ل گەل من بهێن و ببینن هوین نە د ئامادەنە، ئەم دێ شەرمزار بین، ژ بەر كو ئەم ژ هەوە د پشتڕاست بووین. هوین ژی دێ شەرمزار بن، لێ نەهەوجەیە ئەز ڤێ بێژم.</verse>
				<verse number="5">لەوما من ب فەر دیت كو ئەز هیڤیێ ژ برایان بكەم، دا ئەو بەری من بهێنە نك هەوە و وێ بەخشینێ پێشوەخت ئامادە بكەن یا هەوە بەری نوكە سۆز پێ دای، داكو ئەو وەسا یا ئامادە بیت، هەروەكو ئەو بەخشینەكا مەردانە بیت، نە ژ نەچاری بیت.</verse>
				<verse number="6">ڤێ چەندێ ژی بزانن: یێ پیچەكێ بچینیت، پیچەكێ ددوریت ژی و یێ گەلەكێ بچینیت، گەلەكێ ددوریت ژی.</verse>
				<verse number="7">بلا هەر ئێك ل دویڤ بڕیارا دلێ خۆ بدەت، نە ژ بێدلی یان ژ نەچاری. چنكو خودێ حەز ژ وی دكەت، یێ ب دلخۆشی بدەت.</verse>
				<verse number="8">خودێ دشێت هەر كەرەمەكێ ب سەر هەوە دا بڕێژیت، دا هەوە د هەمی تشتان دا و ل هەمی دەمان ب تەمامی تێرا خۆ هەبیت و وەسا هوین ب هەمی كارێن باش د سەر دا بڕژن.</verse>
				<verse number="9">هەروەكو هاتیە نڤیسین: «وی ب مەردینی ل سەر هەژاران بەڵاڤ كریە، راستداریا وی هەروهەر دمینیت.»</verse>
				<verse number="10">ئەوێ تۆڤی بۆ تۆڤچینی و نانی بۆ خوارنێ پەیدا دكەت، دێ تۆڤی بۆ هەوە پەیدا كەت و چەند جاركی زێدە كەت و دێ وەرارێ ئێخیتە بەرهەمێ راستداریا هەوە.</verse>
				<verse number="11">هوین دێ د هەر تشتی دا هێنە دەولەمەندكرن، دا هوین هەردەم د مەرد بن و ب رێكا مە مەردینیا هەوە سوپاسیكرنێ بۆ خودێ بەرهەم بینیت،</verse>
				<verse number="12">چنكو ئەنجامدانا ڤێ خزمەتێ، نە ب تنێ هەوجەییێن پیرۆزكریان دقەتینیت، لێ ژ بەر وێ سوپاسیكرن ژی بۆ خودێ د سەر دا درێژیت.</verse>
				<verse number="13">ئەڤ خزمەتە بەلگەیە ل سەر باوەریا هەوە، ئەڤجا گەلەك مرۆڤ ژ بەر ملكەچیا هەوە بۆ دانپێدانێ ب مزگینیا مەسیحی و ژ بەر مەردینیا هەوە د هاریكاریكرنا وان و هەمی كەسێن دی دا، دێ پەسنا خودێ كەن</verse>
				<verse number="14">و دێ نڤێژان بۆ هەوە كەن و بیریا هەوە كەن، ژ بەر وێ كەرەما خودێ یا زێدە مەزن، ئەوا بۆ هەوە هاتیە دان.</verse>
				<verse number="15">سوپاس بۆ خودێ، ژ بەر دیاریا وی یا ناهێتە سالۆخدان!</verse>
			</chapter>
			<chapter number="10">
				<verse number="1">ئەز، پاولۆس، ئەوێ دهێتە گۆتن كو یێ دەروونبچویكم د روی ب روی بوونا هەوە دا و یێ وێرەكم دەمێ ژ هەوە دویر، ئەز ب نەرمی و نازكیا مەسیحی داخوازێ ژ هەوە دكەم.</verse>
				<verse number="2">هیڤی دكەم دەمێ ئەز بهێمە نك هەوە، پێدڤی وێ وێرەكیێ نەبم یا كو ئەز دبینم دێ ل دژی هندەك كەسان ب كار ئینم، یێن هزر دكەن ئەم ل دویڤ پیڤەرێن مرۆڤان دژین.</verse>
				<verse number="3">راستە ئەم د لەشەكێ مرۆڤكانی دا دژین، لێ ئەم ل دویڤ پیڤەرێن مرۆڤان جەنگێ ناكەین.</verse>
				<verse number="4">چنكو چەكێن مە یێن جەنگێ نە د لەشكانینە، لێ هێزەكا خودایی هەیە كو كەلهەیان هەلوەشینن.</verse>
				<verse number="5">هەر بیردۆزەك و هەر بیرۆكەكا دفنبلند یا سەرێ خۆ ل بەر زانینا خودێ رادكەت، ئەم وێ دهەلوەشینین و هەمی هزران دكەینە دیلێن گوهداریا مەسیحی</verse>
				<verse number="6">و پشتی هوین گوهداریا خۆ تەمام بكەن، ئەم د ئامادەینە هەر كریارەكا نەگوهداریێ سزا بدەین.</verse>
				<verse number="7">هوین ل تشتێن ل بەر چاڤ دنێڕن. ئەگەر ئێك یێ پشتڕاستە كو ئەو یێ مەسیحیە، بلا ل دۆر ڤێ چەندێ جارەكا دی هزر بكەت و بزانیت، كا چەوا ئەو یێ مەسیحیە، ئەم ژی وەسا یێن مەسیحینە.</verse>
				<verse number="8">چنكو ئەگەر ئەز پیچەكێ زێدە شانازیێ ب وێ دەستهەلاتا مە بكەم ژی، ئەوا خودانی دایە مە بۆ ئاڤاكرنا هەوە، نە بۆ هەڕفاندنا هەوە، ئەز ب شەرم نابینم.</verse>
				<verse number="9">من نەڤێت وەسا دیار ببم كو ئەز یێ هەوڵ ددەم ب نامەیێن خۆ هەوە بترسینم.</verse>
				<verse number="10">چنكو هندەك دبێژن: «نامەیێن وی ب سەنگ و ب هێزن، لێ دەمێ ئەو ئامادە دبیت، كەسایەتیا وی یا لاوازە و ئاخفتنێن وی نە د كاریگەرن.»</verse>
				<verse number="11">كەسەكێ هۆسا، بلا تێبگەهیت كا دەمێ ئەم نە د ئامادە، ب گۆتنێ ب رێكا نامەیان د چەوانین، ل دەمێ ئامادەبوونێ ئەم ب كریارێ ژی د وەساینە.</verse>
				<verse number="12">ئەم نەوێرین خۆ ژ هندەكان بهژمێرین، نە ژی خۆ ل گەل وان هەڤبەر بكەین، یێن خۆ پەسەند دكەن. لێ ئەوێن خۆ ب ئێكودوو دهەلسەنگینن و خۆ ب ئێكودوو هەڤبەر دكەن، نە د تێگەهشتینە.</verse>
				<verse number="13">هندی ئەمین، ئەم زێدەتر ژ رادەی شانازیێ ب خۆ نابەین، لێ د چارچوڤەیێ سنوورێ كارێ خۆ دا، یێ خودێ بۆ مە دانای كو تا نك هەوە ژی دگەهیت، شانازیێ دبەین.</verse>
				<verse number="14">ئەم ژ سنوورێ خۆ دەرباز نابین، هەروەكو تا نك هەوە نەگەهشتبین، چنكو ئەم بووین مزگینیا مەسیحی گەهاندیە هەوە.</verse>
				<verse number="15">ئەم زێدەگاڤیێ ل سەر وی سنووری ناكەین و شانازیێ ب رەنجا كەسێن دی ببەین، لێ هیڤیدارین، ل گەل وەرارا باوەریا هەوە، سنوورێ كارێ مە د ناڤ هەوە دا زێدەتر بەرفرە‍‌ھ ببیت،</verse>
				<verse number="16">دا ئەم مزگینیێ د دەڤەرێن ژ هەوە وێڤەتر دا رابگەهینین. چنكو مە نەڤێت شانازیێ ب كارێ كەسێن دی ببەین، ئەوێ وان د ناڤ سنوورێ خۆ دا كری.</verse>
				<verse number="17">لێ «ئەوێ شانازیێ دبەت، بلا شانازیێ ب خودانی ببەت.»</verse>
				<verse number="18">چنكو یێ خودان وی پەسەند دكەت، ئەو دهێتە قەبیلكرن، نە یێ ئەو خۆ پەسەند دكەت.</verse>
			</chapter>
			<chapter number="11">
				<verse number="1">خوزی هەوە بێهنا خۆ ل سەر من فرە‍‌ھ كربا كو ئەز پیچەك بێئاقلانە بئاخڤم! بەلێ، بێهنا خۆ ل من فرە‍‌ھ بكەن!</verse>
				<verse number="2">ئەز ب ئیرەییەكا خودایانە ئیرەییێ ب هەوە دبەم، چنكو من بۆ ئێك زەڵام نیشانی ب هەوە ڤەكریە، ئەو ژی مەسیحە، دا هەوە وەكو كچكەكا دەهمەنپاك پێشكێشی وی بكەم.</verse>
				<verse number="3">لێ ئەز دترسم، كا چەوا ماری ب فێلبازیا خۆ حەوا خاپاند، وەسا زێهنێ هەوە ژ دلسۆزیا زەڵال و پاك یا هەوە بۆ مەسیحی هەی بهێتە خڕاندن.</verse>
				<verse number="4">چنكو ئەگەر ئێك بهێتە نك هەوە و عیسایەكێ دی رابگەهینیت، ژبلی وی یێ مە راگەهاندی، یان گیانەكێ دی وەرگرن، ژبلی گیانێ پیرۆز یێ هەوە وەرگرتی، یان مزگینیەكا دی قەبیل بكەن، ژبلی وێ یا هەوە قەبیل كری، هوین باش بێهنا خۆ ل وی فرە‍‌ھ دكەن!</verse>
				<verse number="5">لێ ب هزرا من، ئەز چ ژ وان كێمتر نینم یێن هندەك ژ هەوە دبینن كو ‹هنارتیێن بژارە›نە.</verse>
				<verse number="6">ئەگەر د ئاخفتنێ دا ئەز نە یێ شارەزا بم، د زانینێ دا ئەز یێ شارەزامە. ب راستی ژی ئەڤ چەندە مە بۆ هەوە ژ هەمی لایان ڤە و د هەمی تشتان دا ئاشكرا كر.</verse>
				<verse number="7">من بێ بەرامبەر مزگینیا خودێ بۆ هەوە راگەهاند. ما من گونە‍‌ھ كر دەمێ من هۆسا خۆ شكاندی، دا هوین بلند ببن؟</verse>
				<verse number="8">من جڤاكێن دی یێن باوەرداران شەلاندن، دەمێ من پارە ژ وان وەرگرتین، دا خزمەتا هەوە بكەم</verse>
				<verse number="9">و دەمێ ئەز د ناڤ هەوە دا و ئەز هەوجە بوویم، من بارێ كەسێ ژ هەوە گران نەكر، چنكو ئەو برایێن ژ مەقدۆنیایێ هاتین هەوجەییا من قەتاند. وەسا من د هەر تشتەكی دا خۆ راگرت كو بۆ هەوە نەبمە بارگرانی و دێ خۆ راگرم ژی.</verse>
				<verse number="10">ب وێ راستیا مەسیحی یا د من دا، كەس ل دەڤەرێن ئەخایایێ نەشێت من ل سەر شانازی ب خۆ برنێ مت بكەت.</verse>
				<verse number="11">بۆچی؟ ئایا چنكو ئەز حەز ژ هەوە ناكەم؟ خودێ دزانیت كو ئەز حەز ژ هەوە دكەم.</verse>
				<verse number="12">ئەو تشتێ ئەز دكەم، ل سەر وی دێ یێ بەردەوام بم، دا دەرفەتێ ل وان ببڕم یێن ل دەرفەتەكێ دگەڕیێن، دا شانازیێ ببەن كو كارێ وان یەكسانە ل گەل كارێ مە.</verse>
				<verse number="13">چنكو كەسێن وەسا هنارتیێن سەختەنە، پالەیێن خاپینۆكن، وێنەیێ خۆ دگوهۆڕن كو وەكو هنارتیێن مەسیحی لێ بهێن.</verse>
				<verse number="14">ئەڤە ژی نە تشتەكێ سەیرە، چنكو ئبلیس ب خۆ ژی وێنەیێ خۆ دگوهۆڕیت كو وەكو فریشتەیێ رۆناهیێ لێ بهێت.</verse>
				<verse number="15">ئەڤجا نە تشتەكێ مەزنە كو خزمەتكارێن وی ژی وێنەیێ خۆ بگوهۆڕن كو وەكو خزمەتكارێن راستداریێ لێ بهێن. دویماهیا وان دێ ل دویڤ كریارێن وان بیت.</verse>
				<verse number="16">ئەز دیسان دبێژم: بلا كەس من بێئاقل نەهژمێریت. لێ ئەگەر هوین من وەسا بدانن ژی، من وەكو بێئاقل قەبیل بكەن، دا ئەز ژی پیچەكێ شانازیێ ببەم.</verse>
				<verse number="17">ئەڤ تشتێ ئەز دبێژم، راستە نە ب دلێ خودانیە، لێ ئەز وەكو بێئاقلەك دبێژم كو ب پشتڕاستی شانازیێ ب خۆ دبەت.</verse>
				<verse number="18">مادەم گەلەك ل دویڤ پیڤەرێن مرۆڤان شانازیێ دبەن، ئەز ژی دێ شانازیێ بەم.</verse>
				<verse number="19">هوین د ئاقلمەندن! لەوما هوین ب دلخۆشی بێهنا خۆ ل بێئاقلان فرە‍‌ھ دكەن.</verse>
				<verse number="20">بەلێ، ئەگەر ئێك هەوە بكەتە بەنی، یان ئەگەر ئێك مالێ هەوە بخۆت، یان ئەگەر ئێك كەیسێ خۆ د هەوە را ببینیت، یان ئەگەر ئێك دفنا خۆ ل هەوە بلند بكەت، یان ئەگەر ئێك زللەهەكێ ل هەوە بدەت، هوین بێهنا خۆ ل وی فرە‍‌ھ دكەن.</verse>
				<verse number="21">ئەز ب شەرمی ڤە دانپێدانێ دكەم كو بۆ كرنا ڤان تشتان ئەم د لاواز بووین! لێ ئەگەر ئێك بوێریت د تشتەكی دا شانازیێ ب خۆ ببەت (ئەز ب بێئاقلی دبێژم): ئەز ژی دوێرم شانازیێ ب خۆ ببەم.</verse>
				<verse number="22">ئەگەر ئەو عیبرانینە، ئەز ژی عیبرانیمە. ئەگەر ئەو ئیسرائیلینە، ئەز ژی ئیسرائیلیمە. ئەگەر ئەو ژ دویندەها ئیبراهیمینە، ئەز ژی ژ دویندەها ئیبراهیمیمە.</verse>
				<verse number="23">ئەگەر ئەو خزمەتكارێن مەسیحینە، (ئەز وەكو ئێكێ دین دبێژم) ئەز ژ وان باشترم: من زێدەتر رەنجا بری، پتر یێ هاتیمە زیندانكرن، پتر لێدان ب من كەفتیە، گەلەك جاران روی ب روی مرنێ بوویمە.</verse>
				<verse number="24">من ژ دەستێ جوهیان پێنج جاران چل كێم ئێك قامچی خوارینە.</verse>
				<verse number="25">ئەز سێ جاران هاتیمە داردان؛ جارەكێ هاتیمە بەربارانكرن؛ سێ جاران گەمیا ئەز تێدا تێكشكەستیە؛ ئەز شەڤەك و رۆژەكان د نیڤا دەریایێ دا مایمە.</verse>
				<verse number="26">من گەلەك رێڤنگی كرن و ئەز تووشی مەترسیێن رویباران بوویمە، مەترسیێن رێگران، مەترسیێن ژ مللەتێ من چێبووین، مەترسیێن ژ مللەتێن دی چێبووین، مەترسیێن د باژێڕان دا، مەترسیێن د چۆلی دا، مەترسیێن د دەریایێ دا، مەترسیێن ژ برایێن سەختە چێبووین.</verse>
				<verse number="27">من رەنج و وەستیان كێشان، ئەز گەلەك مایمە بێ خەو، برسی و تێهنی بوویمە، گەلەك مایمە بێ خوارن، سەرما و رویساتی ب سەرێ من هاتینە.</verse>
				<verse number="28">ژبلی تشتێن دی، هەر رۆژ بارێ خەمخۆریێ ژ هەمی جڤاكێن باوەرداران دكەڤیتە سەر ملێ من.</verse>
				<verse number="29">ئەگەر ئێك بێهێز ببیت، ئەز ژی ژ بەر وی بێهێز دبم و ئەگەر ئێك بهێتە هەلنگافتن، ژ بەر وی ئاگر دكەڤیتە دلێ من.</verse>
				<verse number="30">ئەگەر یا پێدڤی بیت ئەز شانازیێ ب خۆ ببەم، ئەز دێ شانازیێ ب وان تشتان بەم، یێن لاوازیا من دیار دكەن.</verse>
				<verse number="31">خودێ، بابێ خودان عیسای، ئەوێ هەروهەر هەژی پەسنكرنێ ، دزانیت كو ئەز درەوان ناكەم.</verse>
				<verse number="32">ل دیمەشقێ، والیێ بریكارێ ئارێتاس پاشای ژ پێخەمەت گرتنا من زێرەڤان دانابوونە بەر دەرگەهێن باژێڕێ دیمەشقێ،</verse>
				<verse number="33">ئینا ئەز د پەنجەرەكا شویرهێ دا ب سەڤیەكێ هاتمە داهێلان و ژ دەستێن وی رزگار بووم.</verse>
			</chapter>
			<chapter number="12">
				<verse number="1">یا فەرە شانازیێ ب خۆ ببەم. هەر چەندە یا بێ مفایە، لێ ئەز دێ هێمە سەر بینین و پەیامێن خودانی بۆ من ئاشكرا كرین.</verse>
				<verse number="2">ئەز مرۆڤەكی دنیاسم، باوەردارە ب مەسیحی، بەری چواردە ساڵان ئەو تا ئەسمانێ سێیێ هاتە رەڤاندن. ئایا ب لەش ڤە بوو یان ژ دەرڤەی لەشی بوو، ئەز نزانم، خودێ دزانیت.</verse>
				<verse number="3">ئەز دزانم ئەڤ مرۆڤە بۆ بەهەشتێ هاتە رەڤاندن، ئایا ب لەش ڤە بوو یان ژ دەرڤەی لەشی بوو، ئەز نزانم، خودێ دزانیت. ئەوی تشتێن وەسا بهیستن كو مرۆڤ نەشێت دەربڕینێ ژێ بكەت و نابیت بەحس بكەت.</verse>
				<verse number="4"></verse>
				<verse number="5">ئەز دێ شانازیێ ب ئێكێ هۆسا بەم، لێ ژ لاوازیا خۆ پێڤە، ئەز شانازیێ ب خۆ نابەم.</verse>
				<verse number="6">ئەگەر من بڤێت شانازیێ ببەم ژی، ئەز یێ بێئاقل نابم، چنكو ئەز راستیێ دبێژم. لێ ئەز خۆ ددەمە پاش دا كەس چ هزرێن باشتر بۆ من نەكەت، پتر ژ ئەو تشتێ وی ژ من دیتی یان ژ من بهیستی.</verse>
				<verse number="7">داكو ئەز ژ بەر مەزنیا تشتێن بۆ من هاتینە ئاشكراكرن دفنبلند نەبم، د لەشێ من دا ستریەك بۆ من هاتە دان ، هنارتیەكێ ئبلیسیە من ئازار ددەت، دا دفنبلند نەبم.</verse>
				<verse number="8">بۆ ڤێ چەندێ ژی من سێ جاران هیڤی ژ خودانی كر كو ژ من دویر بئێخیت،</verse>
				<verse number="9">لێ وی گۆتە من: «كەرەما من تێرا تە هەیە. چنكو هێزا من د لاوازیا مرۆڤی دا ب كاملی كار دكەت.» ئەڤجا ب هەمی دلخۆشی ئەز دێ شانازیێ ب لاوازیێن خۆ بەم، دا هێزا مەسیحی د من دا ئاكنجی ببیت.</verse>
				<verse number="10">لەوما ئەز ب لاوازیان، كرێتكرنان، نەخۆشیان، تەپەسەركرنان و تەنگاڤیان ژ پێخەمەت مەسیحی كەیفخۆش دبم، چنكو دەمێ ئەز یێ لاواز، هنگی ئەز یێ ب هێزم.</verse>
				<verse number="11">من خۆ بێئاقل كر، لێ هەوە ئەز نەچار كرم. پێدڤی بوو ئەز ژ لایێ هەوە ڤە بهێمە پەسەندكرن، چنكو ئەز چ ژ ‹هنارتیێن بژارە› كێمتر نینم، هەر چەندە ئەز چ نینم.</verse>
				<verse number="12">نیشانێن هنارتیەكێ راستەقینە، نیشان و مەندەهۆشی و حنێر ب هەمی خۆڕاگرتن د ناڤ هەوە دا هاتنە ئەنجامدان.</verse>
				<verse number="13">ما هوین چ ژ جڤاكێن دی یێن باوەرداران كێمتر بوون، ژبلی كو من بارێ هەوە گران نەكر؟ ل من ببورن كو من ئەڤ مافێ هەوە خواری!</verse>
				<verse number="14">ئەڤە ئەز یێ ئامادەمە بۆ جارا سێیێ بهێمە نك هەوە و ئەز بارێ هەوە گران ناكەم. چنكو من مالێ هەوە نەڤێت، لێ من هوین دڤێن. نە یا فەرە زاڕۆك بۆ دایك و بابان مالی كۆم بكەن، لێ دایك و باب بۆ زاڕۆكان.</verse>
				<verse number="15">ئەز دێ ب هەمی دلخۆشی مالێ خۆ و گیانێ خۆ ژی بۆ هەوە مەزێخم. ئەگەر ئەز زێدەتر حەز ژ هەوە بكەم، ما هوین دێ كێمتر حەز ژ من كەن؟</verse>
				<verse number="16">ئەڤجا مگرتی ئەز بۆ هەوە بارگرانی نەبووم. لێ ئەز فێلبازم، من ب خاپاندنێ هوین یێن ب دەست خۆ ئێخستین!</verse>
				<verse number="17">ئایا ب رێكا ئەوێن من هنارتینە نك هەوە، من مالێ هەوە خواریە؟</verse>
				<verse number="18">من هیڤی ژ تیتۆسی كر و ئەو برا ل گەل هنارت. ما تیتۆسی مالێ هەوە خوار؟ ما مە ب هەمان گیانی كار نەكر؟ ما ل سەر هەمان رێكێ نەچووین؟</verse>
				<verse number="19">ما هوین هزر دكەن، ب درێژاهیا ڤێ نامەیێ، ئەم هەوڵ ددەین رویێن خۆ ل نك هەوە سپی بكەین؟ نەخێر، ل بەرامبەری خودێ ئەم ل دویڤ حەزا مەسیحی بۆ هەوە دئاخڤین، هەر تشتێ ئەم بكەین ژی، گەلی خۆشتڤیان، بۆ ئاڤاكرنا هەوەیە.</verse>
				<verse number="20">ئەز دترسم دەمێ بهێم، ئەز هەوە وەسا نەبینم هەروەكو من دڤێت و هوین من وەسا نەبینن هەروەكو هەوە دڤێت. دترسم هەڤڕكی، چاڤپێنەڕابوون، تۆڕەیی، جوداخوازی، بوهتان ، نەكامی ، خۆمەزنكرن و تێكڤەدان د ناڤ هەوە دا هەبن.</verse>
				<verse number="21">ئەز دترسم دەمێ جارەكا دی بهێمە نك هەوە، خودایێ من ل نك هەوە من شەرمزار بكەت و بۆ گەلەكان شینیێ بكەم، ئەوێن پێشتر گونە‍‌ھ كرین و ژ پویچاتی، دەهمەنپیسی و بێدەلنگیا وان كری ل خۆ نەزڤڕین.</verse>
			</chapter>
			<chapter number="13">
				<verse number="1">ئەڤە سێیەمین جارە ئەز دهێمە نك هەوە. «دڤێت هەر تاوانەك ب دەڤێ دوو یان سێ شاهدان بهێتە سەلماندن.»</verse>
				<verse number="2">بەری نوكە، دەمێ ئەز جارا دوویێ ل نك هەوە، من گۆتبوو و نوكە ژی، دەمێ ئەز نە ل نك هەوە، دبێژمە وان یێن بەری نوكە گونە‍‌ھ كرین و هەمیێن دی: دەمێ ئەز جارەكا دی بهێمە نك هەوە، ئەز یێ دلۆڤان نابم،</verse>
				<verse number="3">مادەم هوین داخوازا بەلگەیان دكەن كو مەسیح ب دەڤێ من دئاخڤیت. ئەو د سەرەدەریێ دا ل گەل هەوە نە یێ لاوازە، لێ د ناڤ هەوە دا یێ بهێزە.</verse>
				<verse number="4">راستە ئەو ژ لاوازی هاتە خاچدان، لێ ئەو ب هێزا خودێ یێ زیندیە. ئەم ژی د ئێكبوونا ل گەل وی دا د لاوازین، لێ ب هێزا خودێ ئەم د سەرەدەریا خۆ دا ل گەل هەوە دێ ل گەل وی زیندی بین.</verse>
				<verse number="5">نە من، لێ خۆ بپشكنن، دا بزانن كا هوین د باوەریێ دانە یان نە. نە من، لێ خۆ تاقی بكەن. یان هوین تێناگەهن كو عیسایێ مەسیح د ناخێ هەوە دایە؟ ژبلی ئەگەر هوین د پشكنینێ دا سەرنەكەڤن.</verse>
				<verse number="6">ئەز هیڤیدارم هوین تێبگەهن كو ئەم د سەرنەكەفتی نینین.</verse>
				<verse number="7">زێدەباری هندێ ئەم ژ خودێ دخوازین كو هوین چ خرابیان نەكەن، مەبەستا مە نە ئەوە كو ئەم د تاقیكرنێ دا سەركەفتی دیار ببین، لێ مەبەست ئەوە كو هوین باشیێ بكەن، خۆ ئەگەر ئەم وەكو سەرنەكەفتی ژی دیار ببین.</verse>
				<verse number="8">چنكو ئەم نەشێین تشتەكی ل دژی راستیێ بكەین، لێ ب تنێ دشێین خزمەتا راستیێ بكەین.</verse>
				<verse number="9">ئەم دلخۆش دبین، دەمێ ئەم لاواز دبین و هوین بهێز بن. ئەوا ئەم ژ خودێ دخوازین: راستڤەكرنا هەوەیە.</verse>
				<verse number="10">لەوما ئەز ڤان تشتان دنڤیسم و ئەز نە ل نك هەوە، داكو دەمێ ل نك هەوە ئامادە ببم، رەفتارەكا دژوار ل گەل هەوە نەكەم، ل دویڤ وێ دەستهەلاتا خودانی بۆ ئاڤاكرنێ دایە من، نە بۆ هەڕفاندنێ.</verse>
				<verse number="11">ل دویماهیێ گەلی خویشك و برایان، د دلخۆش بن، خۆ راستڤە كەن، ئێكودوو هان بدەن، هەڤهزر بن، ب ئاشتیێ بژین، ئەڤجا خودایێ حەزژێكرنێ و ئاشتیێ دێ ل گەل هەوە بیت.</verse>
				<verse number="12">ب ماچەكا پیرۆز ژ لایێ من ڤە سڵاڤان ل ئێكودوو بكەن.</verse>
				<verse number="13">هەمی پیرۆزكری سڵاڤان ل هەوە دكەن.</verse>
				<verse number="14">كەرەما خودان عیسایێ مەسیح و حەزژێكرنا خودێ و هەڤپشكیا گیانێ پیرۆز ل گەل هەوە هەمیان بن.</verse>
			</chapter>
		</book>
		<book number="48">
			<chapter number="1">
				<verse number="1">ژ من، پاولۆس، هنارتیێ نە ژ نك مرۆڤان و نە ب دەستێ مرۆڤان، لێ ب دەستێ عیسایێ مەسیح و خودایێ باب ئەوێ ئەو ژ ناڤ مریان راكری،</verse>
				<verse number="2">ژ هەمی برایێن ل گەل من ژی، بۆ جڤاكێن باوەردارێن گالاتیایێ:</verse>
				<verse number="3">كەرەم و ئاشتی ل سەر هەوە بن، ژ بابێ مە خودێ و خودان عیسایێ مەسیح،</verse>
				<verse number="4">ئەوێ خۆ گۆری گونەهێن مە كری، دا مە ل دویڤ حەزا خودێ و بابێ مە ژ جیهانا نوكە یا خراب قورتال بكەت.</verse>
				<verse number="5">هەتا هەتایێ مەزناهی بۆ خودێ بیت. ئامین.</verse>
				<verse number="6">ئەز یێ حێبەتیمە كو هوین هۆسا ب لەز دەست ژ خودێ یێ ب كەرەما مەسیحی گازی هەوە كری بەرددەن و بۆ مزگینیەكا دی دزڤڕن.</verse>
				<verse number="7">ب راستی چ مزگینیێن دی نینن، لێ هندەك كەسێن هەین، هزرێن هەوە ئالۆز دكەن و وان دڤێت پەیاما مزگینیا مەسیحی بگوهۆڕن.</verse>
				<verse number="8">لێ خۆ ئەگەر ئەم یان ژی فریشتەیەكێ ژ ئەسمانی مزگینیەكا دی بۆ هەوە رابگەهینیت، ژبلی وێ مزگینیا مە بۆ هەوە راگەهاندی، بلا نفرین ل وی بن!</verse>
				<verse number="9">هەروەكو مە بەری نوكە گۆتی و نوكە ژی دبێژمەڤە: ئەگەر كەسەك مزگینیەكا دی بۆ هەوە رابگەهینیت، ژبلی ئەوا هەوە وەرگرتی، بلا نفرین ل وی بن!</verse>
				<verse number="10">ما هوین هزر دكەن ئەز نوكە ل رازیبوونا مرۆڤان دگەڕیێم، یان یا خودێ؟ ما ئەز بزاڤێ دكەم دا دلێ مرۆڤان خۆش بكەم؟ نەخێر! ئەگەر من هەر ڤیابا دلێ مرۆڤان خۆش كەم، ئەز بەنیێ مەسیحی نەدبووم.</verse>
				<verse number="11">گەلی خویشك و برایان، من دڤێت هوین بزانن، ئەو مزگینیا ژ لایێ من ڤە دهێتە راگەهاندن، نە ژ مرۆڤانە،</verse>
				<verse number="12">من ئەو ژ چ مرۆڤان وەرنەگرتیە و كەسێ ژی ئەز فێر نەكریمێ، لێ ب پەیاما عیسایێ مەسیح من وەرگرتییە.</verse>
				<verse number="13">هەوە ل سەر ژیانا من یا بەرێ د ئایینێ جوهیاتیێ دا یا بهیستی، من جڤاكا گازیكریێن خودێ گەلەك زێدە تەنگاڤ دكر و بزاڤ دكر وێ وێران بكەم.</verse>
				<verse number="14">د ئایینێ جوهیاتیێ دا ئەز ژ گەلەك مرۆڤێن هەڤتەمەنێن خۆ، د ناڤ مللەتێ خۆ دا، پتر پێشڤە چووبووم و بۆ داب و نەریتێن بابكالێن خۆ، ئەز گەلەك ژ وان خوینگەرمتر بووم.</verse>
				<verse number="15">لێ دەمێ خودێ، ئەوێ ئەز هەلبژارتیم كو هێشتا ئەز د زكێ دایكا خۆ دا بووم و ب كەرەما خۆ گازی من كری، پێ دلخۆش بووی</verse>
				<verse number="16">كو كوڕێ خۆ بۆ من ئاشكرا بكەت، دا وی د ناڤ مللەتێن نەجوهی دا بدەمە نیاسین، هنگی من شیرەتا خۆ ب چ مرۆڤان نەكر،</verse>
				<verse number="17">ئەز سەرنەكەفتمە ئورشەلیمێ ژی، كو بچمە نك وان یێن بەری من بووینە هنارتی، لێ ئێكسەر ئەز چوومە وەڵاتێ عەرەبان و پشتی هنگی ئەز زڤڕیمە دیمەشقێ.</verse>
				<verse number="18">پاشی، پشتی سێ ساڵان ئەز سەركەفتمە ئورشەلیمێ، دا كیفاسی بنیاسم و ئەز پازدە رۆژان ل نك وی مام.</verse>
				<verse number="19">لێ ژبلی یەعقوبێ برایێ خودانی، من كەس ژ هنارتیێن دی نەدیت.</verse>
				<verse number="20">ئەوا ئەز بۆ هەوە ل ڤێرێ دنڤیسم، ئەڤە ل بەرامبەری خودێ، ئەز درەوان تێدا ناكەم.</verse>
				<verse number="21">پشتی هنگی ئەز چوومە هەرێمێن سوریا و كیلیكیایێ،</verse>
				<verse number="22">لێ ژ لایێ جڤاكێن باوەردارێن مەسیحی ڤە یێن ل یەهودیایێ، ئەز روی ب روی نەدهاتمە نیاسین.</verse>
				<verse number="23">وان ب تنێ بهیستبوو، كو: «ئەوێ بەری نوكە ئەم تەنگاڤ دكرین، نوكە ئەو یێ مزگینیا وێ باوەریێ بەڵاڤ دكەت، ئەوا بەری نوكە وی بزاڤ دكر كو وێران بكەت.»</verse>
				<verse number="24">ئەڤجا ئەوان ژ بەر من پەسنا خودێ دكر.</verse>
			</chapter>
			<chapter number="2">
				<verse number="1">پشتی چواردە ساڵان، ئەز جارەكا دی ل گەل بارناباسی سەركەفتمە ئورشەلیمێ، من تیتۆس ژی ل گەل خۆ بر.</verse>
				<verse number="2">ئەز ل دویڤ سرۆشا خودێ سەركەفتمە وێرێ، ئەو مزگینیا ئەز د ناڤ مللەتێن نەجوهی دا رادگەهینم، من دانا بەر وان، لێ ب تنێ من دانا بەر پایەبەرزان ، دا بزاڤا من كری و ئەز دكەم، ب ئاڤێ دا نەچووبیت.</verse>
				<verse number="3">لێ خۆ تیتۆس ژی، ئەوێ ل گەل من، هەر چەندە كو یونانی بوو، نەچار نەبوو كو بهێتە سونەت كرن.</verse>
				<verse number="4">ئەڤ چەندا بوری ژ بەر هندەك برایێن درەوین چێبوو، یێن ب دزی ڤە ئیناینە د ناڤ مە دا، ئەو ب نهێنی هاتبوون، دا سیخوڕیێ ل سەر ئازادیا مە بكەن، ئەوا مە ب رێكا مەسیح عیسای وەرگرتی و هۆسا مە بكەنە بەنی،</verse>
				<verse number="5">لێ مە دەمژمێرەكا ب تنێ ژی خۆ نەدا دەستێ وان، داكو راستیا مزگینیێ ل گەل هەوە بمینیت.</verse>
				<verse number="6">لێ ئەوێن ب پایەبەرز دهێنە نیاسین، (ئەو ب راستی چ بن، بۆ من نە گرنگە، خودێ بەرێ خۆ نادەتە پایەبەرزیا مرۆڤان) ئەوان كەسان چ ل من زێدە نەكر.</verse>
				<verse number="7">لێ بەروڤاژی ڤێ چەندێ، ئەو وەسا تێگەهشتن كو بەرپرسیاری بۆ من یا هاتیە دان، دا ئەز مزگینیێ بدەمە ئەوێن سونەتنەكری ، هەروەكو بۆ پەترۆسی هاتیە دان كو مزگینیێ بدەتە ئەوێن سونەتكری.</verse>
				<verse number="8">چنكو خودێ ئەوێ كو پەترۆس وەك هنارتی بۆ خەلكێ سونەتكری ب كار ئینای، ئەز ژی بۆ مللەتێن نەجوهی ب كار ئینام.</verse>
				<verse number="9">دەمێ یەعقوب، كیفاس و یوحەننای ئەوێن كو ب ‹ستوین› دهاتنە نیاسین، زانی كو ئەڤ كەرەمە بۆ من یا هاتیە دان، هنگی ئەوان دەستێ خۆ یێ راستێ بۆ من و بارناباسی درێژ كر، وەك نیشانا پشكداریێ، داكو ئەم بچینە ناڤ مللەتێن نەجوهی و ئەو بچنە ناڤ سونەتكریان.</verse>
				<verse number="10">ب تنێ وان هیڤیەك ژ مە هەبوو كو هەژاران ژ بیر نەكەین ، ئەڤە ژی هەر ئەو تشت بوو یێ من ب خۆ دڤیا ئەز بكەم.</verse>
				<verse number="11">لێ دەمێ كیفاس هاتیە باژێڕێ ئەنتاكیایێ، ئەز بەرهنگاری وی بووم، ژ بەر كو یێ گونەهبار بوو،</verse>
				<verse number="12">چنكو بەری هندەك ژ نك یەعقوبی بهێن، پەترۆسی خوارن ل گەل نەجوهیان دخوار، لێ دەمێ ئەو هاتین، ژ ترسا لایەنگرێن سونەتكرنێ وی خۆ دا پاش و خۆ ژ نەجوهیان جودا كر.</verse>
				<verse number="13">باوەردارێن دی یێن جوهی ژی ل گەل وی دووڕویاتی دكر، خۆ بارناباس ژی كەفتە بن كارتێكرنا دووڕویاتیا وان.</verse>
				<verse number="14">لێ دەمێ من دیتی ئەو ب دروستی ل دویڤ راستیا مزگینیێ ناچن، ل پێش چاڤێن هەمی ئامادەبوویان من گۆتە كیفاسی: «ئەگەر تۆ جوهی بی و شێوازێ ژیانا تە نە وەكو جوهیان بیت، لێ وەكو مللەتێن نەجوهی بیت، ئەڤجا چەوا تۆ دشێی مللەتێن نەجوهی نەچار كەی كو وەكو جوهیان بژین؟»</verse>
				<verse number="15">ئەم یێن كو د بنیات دا جوهینە و نە ژ مللەتێن گونەهكارین ،</verse>
				<verse number="16">دزانین كو مرۆڤ ب كارێن دەستووری بێگونە‍‌ھ دەرناكەڤیت، لێ ب تنێ ب رێكا باوەریێ ب عیسایێ مەسیح، لەوما مە ژی باوەری ب عیسایێ مەسیح ئینا، داكو ب رێكا باوەریێ ب مەسیحی، نە ب كارێن دەستووری، بێگونە‍‌ھ دەركەڤین. چنكو كەس ب كارێن دەستووری بێگونە‍‌ھ دەرناكەڤیت.</verse>
				<verse number="17">لێ ئەگەر ئەم ژی یێن بزاڤێ دكەین كو ب رێكا مەسیحی بێگونە‍‌ھ دەركەڤین، هاتینە دیتن كو گونەهكارین، ئەرێ ما مەسیح خزمەتكارێ گونەهێیە؟ حاشا!</verse>
				<verse number="18">ئەگەر ئەوێن من هەڕفاندین ئاڤا بكەمەڤە، ئەز دسەلمینم كو ئەز سەرپێچكارم،</verse>
				<verse number="19">چنكو ب رێكا دەستووری ئەز بەرامبەر دەستووری یێ مریم، دا بۆ خودێ بژیم. ل گەل مەسیحی هاتیمە خاچدان،</verse>
				<verse number="20">ئێدی نە ئەزم یێ دژیت، لێ مەسیحە د ناخێ من دا دژیت. ئەو ژیانا نوكە ئەز ب لەشی دژیم، ئەز ب باوەریێ ب كوڕێ خودێ دژیم، ئەوێ حەز ژ من كری و خۆ گۆری من كری.</verse>
				<verse number="21">ئەز پشتا خۆ نادەمە كەرەما خودێ، چنكو ئەگەر راستداری ب رێكا دەستووری با، دا مرنا مەسیحی یا ژ قەستا بیت.</verse>
			</chapter>
			<chapter number="3">
				<verse number="1">گەلی گالاتیایی یێن بێئاقل، كێ سەرێ هەوە تژی كریە؟ چنكو مرنا عیسایێ مەسیح بۆ هەوە هند ب زەڵالی هاتیە راگەهاندن، هەروەكو هەوە ب چاڤێن خۆ دیتبیت كو ئەو یێ ل خاچێ دای.</verse>
				<verse number="2">من دڤێت ئەز ڤی تشتی ب تنێ ژ هەوە بزانم: ئایا هەوە گیانێ خودێ ب رێكا كریارێن دەستووری وەرگرتییە یان ژی ب رێكا باوەریئینانێ ب وێ مزگینیا هەوە بهیستی؟</verse>
				<verse number="3">تا ڤی رادەی هوین د بێئاقلن؟ ئایا پشتی هەوە ب گیانێ خودێ دەست پێ كری، ئێدی دێ ب هێزا خۆ تەمام كەن؟</verse>
				<verse number="4">ئایا ئەو هەمی ئازار هەوە ژ قەستا كێشان؟ ئەگەر ب راستی ژ قەستا بن!</verse>
				<verse number="5">ئەوێ گیانێ پیرۆز ددەتە هەوە و حنێران د ناڤ هەوە دا دكەت، ما ڤێ چەندێ ژ ئەنجامێ كریارێن دەستووری یان ژی ژ ئەنجامێ بهیستن و باوەریێ دكەت؟</verse>
				<verse number="6">وەكو ئیبراهیمی «باوەر ژ خودێ كر، ئەڤە ژی بۆ وی وەكو راستداری هاتە هژمارتن.»</verse>
				<verse number="7">ئەڤجا بزانن كو ئەوێن باوەریێ دئینن، ئەون كوڕێن ئیبراهیمی.</verse>
				<verse number="8">نڤیسارا پیرۆز هەر ژ كەڤن دا دیتبوو كو خودێ دێ مللەتێن نەجوهی ب باوەریێ راستدار هژمێریت و وێ پێشوەخت مزگینی دا ئیبراهیمی و گۆتێ: «هەمی مللەت ب رێكا تە دێ هێنە بەرەكەتدار كرن.»</verse>
				<verse number="9">ژ بەر هندێ ئەوێن باوەریێ دئینن، ل گەل ئیبراهیمێ باوەردار دهێنە بەرەكەتداركرن.</verse>
				<verse number="10">هەمی ئەوێن پشتا خۆ ب كارێن دەستووری گەرم دكەن، د نفرین لێكرینە، چنكو یا هاتیە نڤیسین: «نفرین لێ كریە یێ بێكێماسی هەمی تشتێن د پەرتووكا دەستووری دا هاتینە نڤیسین ب ج‍‌ھ نەئینیت و كار پێ نەكەت.»</verse>
				<verse number="11">ئاشكرایە كو كەسەك ل نك خودێ ب دەستووری ناهێتە راستداركرن ، چنكو «یێ راستدار دێ ب باوەریێ ژیت.»</verse>
				<verse number="12">دەستوور نە ب باوەریێیە، لێ «هەر كەسێ ڤان تشتان ب ج‍‌ھ بینیت، دێ پێ ژیت.»</verse>
				<verse number="13">مەسیح پێخەمەت مە كەفتە بن نفرینێ و هۆسا ئەم ژ نفرینا دەستووری رزگار كرین، چنكو یا هاتیە نڤیسین: «نفرین لێ كریە، هەر كەسێ ل سەر دارەكی بهێتە هەلاویستن.»</verse>
				<verse number="14">ئەڤ چەندە چێبوو، دا ب رێكا مەسیح عیسای بەرەكەتا ئیبراهیمی بگەهیتە مللەتێن نەجوهی، كو ب رێكا باوەریێ ئەم گیانێ پیرۆز یێ سۆزپێدای وەرگرین.</verse>
				<verse number="15">گەلی خویشك و برایان، ئەز دێ نموونەیەكێ ژ ژیانا رۆژانە بۆ هەوە ئینم: ئەگەر پەیمانا مرۆڤەكی یا پەسەندكری بیت، كەس نەشێت وێ ژ كار بئێخیت یان ژی ل سەر زێدە بكەت.</verse>
				<verse number="16">ئەڤجا سۆز بۆ ئیبراهیمی و دویندەها وی هاتنە دان. نابێژیت: «و بۆ دویندەهێن تە» هەروەكو بۆ گەلەكان بیت، لێ بۆ ئێكی: «و بۆ دویندەها تە» ، كو ئەو ژی مەسیحە.</verse>
				<verse number="17">مەبەستا من ئەڤەیە: دەستوورێ پشتی چوار سەد و سی‍‌ھ ساڵان هاتیە دانان ، پەیمانا خودێ یا ژ بەرێ وەرە پەسەندكری ژ كار نائێخیت، داكو سۆزێ بهەلوەشینیت،</verse>
				<verse number="18">چنكو ئەگەر میرات گرێدایی دەستووری با، ئەو گرێدای سۆزێ نەدبوو، لێ خودێ ب رێكا سۆزێ ژ كەرەما خۆ دایە ئیبراهیمی.</verse>
				<verse number="19">ئەڤجا بۆچی دەستوور هاتە دانان؟ ئەو ژ بۆ دیاركرنا سەرپێچیان هاتە زێدەكرن، تاكو ئەو دویندە‍‌ھ بهێت یا خودێ سۆز دایێ. دەستوور ب رێكا فریشتەیان و ل سەر دەستێ ناڤبەینكارەكی هاتیە دانان.</verse>
				<verse number="20">لێ ناڤبەینكارەك نە پێدڤیە، ئەگەر پەیمان ژ لایێ ئێكێ ب تنێ ڤە دهێتە دان، ل ڤێرێ ئەو ئێكێ پەیمان دای خودێیە.</verse>
				<verse number="21">پا دەستوور دژی سۆزێن خودێیە؟ حاشا! چنكو ئەگەر دەستوورەك هاتبا دانان كو بشێت ژیانێ بدەت، دا ب دروستی راستداری ل دویڤ دەستووری بیت.</verse>
				<verse number="22">لێ نڤیسارا پیرۆز هەمی تشت ل بن دەستهەلاتا گونەهێ كرینە دیل، داكو باوەردار ژ بەر باوەریا خۆ ب عیسایێ مەسیح، سۆزێ وەرگرن.</verse>
				<verse number="23">بەری هاتنا ڤێ باوەریێ، ئەم ل بن دەستێ دەستووری د گرێدای بووین، د دەستەسەر بووین هەتا دیاربوونا وێ باوەریا كو دا هێت.</verse>
				<verse number="24">هۆسا دەستووری ئەم پەروەردە دكرین هەتا عیسایێ مەسیح هاتی، دا ب رێكا باوەریێ، راستدار بهێینە هژمارتن.</verse>
				<verse number="25">لێ پشتی باوەری هاتی، ئێدی ئەم نە ل بن دەستێ پەروەردەكەرینە.</verse>
				<verse number="26">د ئێكبوونا ل گەل مەسیح عیسای دا، هوین هەمی ب رێكا باوەریێ كوڕێن خودێنە،</verse>
				<verse number="27">چنكو هەوە هەمیان، یێن ب رێكا تافیركرنێ ل گەل مەسیحی بووینە ئێك، مەسیح كریە بەر خۆ.</verse>
				<verse number="28">ئێدی چ جوداهی د ناڤبەرا جوهیەكی و یونانیەكی، یان بەنیەكی و ئازادەكی، یان نێرەكی و مێیەكێ دا نینە، چنكو هوین هەمی د ئێكبوونا ل گەل مەسیح عیسای دا ئێكن،</verse>
				<verse number="29">ئەڤجا ئەگەر هوین یێن مەسیحی بن، هۆسا هوین دویندەها ئیبراهیمینە و ل گۆر سۆزێ میراتگرن.</verse>
			</chapter>
			<chapter number="4">
				<verse number="1">مەبەستا من ئەڤەیە: هندی میراتگر هێشتا زاڕۆك بیت، چ جوداهی د ناڤبەرا وی و بەنی دا نینە، هەر چەندە ئەو خودانێ هەمی تشتانە.</verse>
				<verse number="2">لێ دێ ل بن سەرپەرشتیا سەرپەرشتكار و بریكاران بیت، تا ئەو دەم دهێت یێ بابێ وی دەستنیشانكری.</verse>
				<verse number="3">هەروەسا ئەم ژی: دەمێ ئەم هێشتا ژ لایێ روحانی ڤە وەكو زاڕۆكان بووین، ئەم ل بن دەستێ هێزێن سرۆشتی یێن جیهانێ بەنی بووین.</verse>
				<verse number="4">لێ گاڤا دەمێ دەستنیشانكری هاتی، خودێ كوڕێ خۆ هنارت، ئەو ژ ژنەكێ ژ دایك بوو و ل بن دەستهەلاتا دەستووری ژ دایك بوو،</verse>
				<verse number="5">داكو مە، ئەوێن ل بن دەستهەلاتا دەستووری، رزگار كەت و خودێ مە بكەتە كوڕێن خۆ.</verse>
				<verse number="6">ژ بەر كو هوین كوڕێن وینە، خودێ گیانێ كوڕێ خۆ هنارتە د ناڤ دلێ مە دا، كو گازی خودێ دكەت: «ئابا! بابۆ!».</verse>
				<verse number="7">ئەڤجا ئێدی تۆ نە بەنی، لێ تۆ كوڕی و مادەم تۆ كوڕی، خودێ تۆ كریە میراتگر ژی.</verse>
				<verse number="8">بەری هنگی، دەمێ هەوە خودێ نەدنیاسی، هەوە بۆ یێن كو ب راستی نە خودێ بوون، بەنیاتی دكر،</verse>
				<verse number="9">لێ نوكە پشتی كو هەوە خودێ نیاسی، ئانكو هێشتا دروستتر: هوین ژ لایێ خودێ ڤە هاتنە نیاسین، ئەڤجا چەوا دێ بۆ هێزێن سرۆشتی یێن لاواز و بەلەنگاز زڤڕنەڤە؟ چەوا هەوە دڤێت هوین دیسان بەنیاتیێ بۆ وان بكەن؟!</verse>
				<verse number="10">هوین گرنگیەكا تایبەت ب هندەك رۆژان و هەیڤان و دەمان و ساڵان ددەن.</verse>
				<verse number="11">ئەز ژ بەر هەوە دترسم كو وەستیانا من ژ پێخەمەت هەوە یا ژ قەستا بیت.</verse>
				<verse number="12">ئەز هیڤی ژ هەوە دكەم گەلی خویشك و برایان، كو هوین وەكو من بن، چنكو ئەز ب خۆ ژی وەكو هەوە بووم. هەوە چ مافێ من نەخوار.</verse>
				<verse number="13">هوین دزانن، ژ بەر نەساخیێ بوو، ل جارا ئێكێ من مزگینی دایە هەوە.</verse>
				<verse number="14">هەر چەندە نەساخیا من بۆ هەوە تاقیكرن بوو، لێ هەوە ئەز بێڕێز نەكرم و پشتا خۆ نەدا من، هەوە وەكو فریشتەیەكێ خودێ یان وەكو مەسیح عیسای ئەز قەبیل كرم.</verse>
				<verse number="15">چ ل وێ دلخۆشیا هەوە هات؟ ئەز شاهدەییێ ددەم كو ئەگەر هەوە شیابا، هوین دا چاڤێن خۆ ئیننە دەرێ و دەنە من.</verse>
				<verse number="16">ئایا نوكە، چنكو ئەز راستیێ دبێژمە هەوە، ئەز بوومە دوژمنێ هەوە؟</verse>
				<verse number="17">ئەو كەس گەلەك گرنگیێ ب هەوە ددەن، لێ نە بۆ مەبەستەكا باش، وان دڤێت هەوە ژ من ڤەدەر بكەن، دا هوین گرنگیێ ب وان بدەن.</verse>
				<verse number="18">گرنگیدان تشتەكێ باشە، ئەگەر بۆ مەبەستەكا باش بیت و بۆ هەمی دەمان بیت، نە ب تنێ دەمێ ئەز ل نك هەوە یێ ئامادە بم.</verse>
				<verse number="19">گەلی زاڕۆكێن من، یێن ئەز ب وان جارەكا دی ژانێن زاڕۆكبوونێ دكێشم، تاكو وێنەیێ مەسیحی د هەوە دا ئاڤا ببیت.</verse>
				<verse number="20">من دڤیا ئەز نوكە ل نك هەوە یێ ئامادە بام و ب شێوازەكێ دی ل گەل هەوە ئاخفتبام، چنكو دەربارەی هەوە ئەز یێ شەپرزەمە.</verse>
				<verse number="21">گەلی ئەوێن هەوە دڤێت د بن دەستووری دا بن، بێژنە من: ما هوین دەستووری نابهیسن؟</verse>
				<verse number="22">یا هاتیە نڤیسین كو ئیبراهیمی دوو كوڕ هەبوون، ئێك ژ كەنیزەیێ و یێ دی ژ ژنا ئازاد.</verse>
				<verse number="23">كوڕێ كەنیزەیێ ل دویڤ لەشی ژ دایك بوو، لێ كوڕێ یا ئازاد ب رێكا سۆزا خودێ.</verse>
				<verse number="24">ئەڤە هەمی هێمانە: ئەڤ ژنە دوو پەیمانن. ئێك ژ وان پەیمانان ژ چیایێ سینایە و زاڕۆكان ژ بۆ بەنیاتیێ دئینیت: ئەو هاجەرە.</verse>
				<verse number="25">هاجەر هێمایا چیایێ سینایە ل عەرەبستانێ، هەروەسا هاجەر ل هەمبەر ئورشەلیما نوكەیە، كو ئەو ل گەل زاڕۆكێن خۆ یا د بەنیاتیێ دا.</verse>
				<verse number="26">لێ یا ئازاد وەكو ئورشەلیما ئەسمانیە، كو ئەو ژی دایكا مەیە.</verse>
				<verse number="27">چنكو یا هاتیە نڤیسین: «دلخۆش بە، هەی خرشێ، ئەوا زاڕۆك نەبووین، ژ خۆشیان ب دەنگێ بلند تلیلیان ڤەدە، هەی ئەوا ژانێن زاڕۆكبوونێ نەدیتین، چنكو زاڕۆكێن ژنا هاتیە هێلان، پترن ژ زاڕۆكێن ژنا ل گەل مێری.»</verse>
				<verse number="28">ئەڤجا هوین، گەلی خویشك و برایان، وەكو ئیسحاقی زاڕۆكێن سۆزێنە.</verse>
				<verse number="29">لێ كا چەوا وی دەمی، ئەوێ ل دویڤ لەشی بووی، یێ ل دویڤ گیانی بووی تەپەسەر دكر، نوكە ژی وەسایە.</verse>
				<verse number="30">لێ نڤیسار چ دبێژیت؟ «كەنیزەیێ و كوڕێ وێ دەربئێخە، چنكو كوڕێ كەنیزەیێ نابیتە میراتگر ل گەل كوڕێ یا ئازاد.»</verse>
				<verse number="31">ئەڤجا، گەلی خویشك و برایان، ئەم نە كوڕێن كەنیزەیێینە، لێ كوڕێن یا ئازادین.</verse>
			</chapter>
			<chapter number="5">
				<verse number="1">مەسیحی ئەم یێن ئازاد كرین، دا د ئازاد بین. ئەڤجا خۆ تێدا راگرن و جارەكا دی نەكەڤنە بن نیركێ بەنیاتیێ.</verse>
				<verse number="2">گوهداریێ بكەن، ئەز پاولۆس دبێژمە هەوە: ئەگەر هوین بهێنە سونەتكرن، ئێدی مەسیح چ مفای ناگەهینیتە هەوە.</verse>
				<verse number="3">ئەز جارەكا دی، بۆ هەر مرۆڤەكێ بهێتە سونەتكرن، شاهدەییێ ددەم، كو پێدڤیە ئەو هەمی دەستووری ب ج‍‌ھ بینیت.</verse>
				<verse number="4">هەی ئەوێن هەوە دڤێت ب رێكا دەستووری راستدار دەركەڤن، هوین ژ مەسیحی ڤەقەتیان و ژ كەرەمێ كەفتن.</verse>
				<verse number="5">لێ ئەم ژ دەولەتسەرێ گیانێ پیرۆز ب رێكا باوەریێ د چاڤەڕێینە خودێ مە راستدار دەربئێخیت، كو هیڤیا مە ئەوە.</verse>
				<verse number="6">چنكو د ئێكبوونا ل گەل مەسیح عیسای دا، سونەتبوون و سونەتنەبوون هەردوو د بێ مفانە، لێ ب تنێ ئەو باوەریا ب حەزژێكرنێ كار دكەت، یا ب مفایە.</verse>
				<verse number="7">هوین د غاردانێ دا باش پێشڤە دچوون. كێ بۆ هەوە ئاستەنگ دانان، كو هوین گوهداریا راستیێ نەكەن؟</verse>
				<verse number="8">ئەڤ خۆشخۆشكێن بووینە ئاستەنگ نە ژ وینە یێ گازی هەوە كری.</verse>
				<verse number="9">پیچەكا هەڤیرترشی، هەمی هەڤیری ترش دكەت.</verse>
				<verse number="10">لێ دەربارەی هەوە، ئەز پشتا خۆ ب خودانی گەرم دكەم، كو هوین چ هزروبیرێن دی ناگرن. لێ ئەوێ هزرێن هەوە ئالۆز دكەت، ئەو كی بیت، دێ سزایێ خۆ وەرگریت.</verse>
				<verse number="11">لێ ئەز، گەلی خویشك و برایان، ئەگەر هێشتا راگەهاندنێ بۆ سونەتكرنێ دكەم، پا بۆچی هێشتا دهێمە تەپەسەر كرن؟ ئەگەر وەسا با، هنگی دا ئاستەنگا خاچێ یا راكری بیت.</verse>
				<verse number="12">خوزی ئەوێن هزرێن هەوە ئالۆز دكەن، خۆ خەساندبان!</verse>
				<verse number="13">هوین گەلی خویشك و برایان، ژ بۆ ئازادیێ یێن هاتینە گازی كرن، لێ وێ ئازادیێ نەكەنە بەهانە بۆ حەزێن لەشی، بەلكو ب حەزژێكرنێ خزمەتا ئێكودوو بكەن.</verse>
				<verse number="14">چنكو هەمی دەستوور د گۆتنەكێ دا دهێتە كۆمكرن: «حەز ژ نێزیكێ خۆ بكە، وەك چەوا تۆ حەز ژ خۆ دكەی.»</verse>
				<verse number="15">ئەڤجا ئەگەر هوین لەقان ل ئێكودوو بدەن و ئێكودوو بخۆن، هشیار بن، ئێكودوو نەبرینن.</verse>
				<verse number="16">ئەڤجا ئەز دبێژم: ل دویڤ گیانێ پیرۆز بڕێڤە هەڕن، هۆسا هوین چ جاران حەزێن لەشی تێر ناكەن،</verse>
				<verse number="17">چنكو حەزا لەشی دژی گیانێ پیرۆزە و حەزا گیانێ پیرۆز دژی لەشیە. ئەڤ هەردوویە بەرهنگاریا ئێكودوو دكەن، لەوما هوین نەشێن هەر حەزەكا هەوە بڤێت، ب ج‍‌ھ بینن.</verse>
				<verse number="18">لێ ئەگەر هوین ژ لایێ گیانێ پیرۆز ڤە دهێنە بڕێڤەبرن، هوین نە د بن دەستهەلاتا دەستووری دانە.</verse>
				<verse number="19">كارێن لەشی د ئاشكرانە، ئەو ژی ئەڤەنە: دەهمەنپیسی، پویچاتی، بێدەلنگی،</verse>
				<verse number="20">پووتپەرێسی ، جادووگەری، دوژمناتی، هەڤڕكی، چاڤپێنەڕابوون، كینداری، خۆپەرێسی، دووبەرەكی، جوداخوازی،</verse>
				<verse number="21">زكڕەشی، سەرخۆشی، ئاهەنگێن بێتۆرەیێ و تشتێن وەكو ڤان. ئەز هەوە ئاگەهدار دكەم، هەروەكو من بەری نوكە ژی گۆتی: ئەو كەسێن تشتێن هۆسا دكەن، نابنە میراتگرێن پاشایەتیا خودێ.</verse>
				<verse number="22">لێ بەرهەمێ گیانێ پیرۆز ئەڤەیە: حەزژێكرن، دلخۆشی، ئاشتی، بێهنفرەهی، جوامێری، چاكی، دلسۆزی،</verse>
				<verse number="23">دلنەرمی و لخۆزاڵبوون. چ دەستوور نینن دژی ڤان تشتان بن.</verse>
				<verse number="24">ئەو كەس ژی كو یێن مەسیح عیساینە، ئەوان لەش ل گەل حەز و ڤیانێن د لەشی دا یێن ل خاچێ داین.</verse>
				<verse number="25">مادەم ئەم ب گیانێ پیرۆز دژین، بلا ل دویڤ گیانێ پیرۆز بڕێڤە ژی بچین.</verse>
				<verse number="26">بلا ئەم د دفنبلند نەبین، ئێكودوو نەئازرینین و ل گەل ئێكودوو د زكڕەش نەبین.</verse>
			</chapter>
			<chapter number="6">
				<verse number="1">گەلی خویشك و برایان، ئەگەر ئێك ل سەر گونەهەكێ بهێتە گرتن، هوین یێن كو ل بن رێبەریا گیانێ پیرۆز دچن، ب دەروونبچویكیێ وی كەسی راستڤە بكەن، لێ تۆ ژی هشیاری خۆ بە، داكو نەهێیە تاقی كرن.</verse>
				<verse number="2">بارێن ئێكودوو هەلگرن، هۆسا دێ دەستوورێ مەسیحی ب ج‍‌ھ ئینن.</verse>
				<verse number="3">ئەگەر ئێك خۆ دبینیت كو تشتەكە و ئەو ب خۆ چ نینە، ئەو خۆ دخاپینیت.</verse>
				<verse number="4">بلا هەر ئێك كارێ خۆ تاقی بكەت، وی دەمی ئەو دێ ب كارێ خۆ ب تنێ، نە ب كارێ كەسێن دی، شانازیێ بەت.</verse>
				<verse number="5">چنكو هەر ئێك دێ بارێ خۆ هەلگریت.</verse>
				<verse number="6">ئەوێ فێری پەیڤێ دبیت، بلا پشكەكێ ژ هەمی تشتێن خۆ یێن باش، بكەتە بەهرا مامۆستایێ خۆ.</verse>
				<verse number="7">نەهێنە خاپاندن! تڕانە ب خودێ ناهێنە كرن. چنكو مرۆڤ چ دچینیت، هەر دێ وی هەلینیت.</verse>
				<verse number="8">ئەوێ بۆ لەشێ خۆ بچینیت، دێ ژ لەشی رزیبوونێ هەلینیت، لێ ئەوێ بۆ گیانی بچینیت، دێ ژ گیانی ژیانا هەروهەر هەلینیت.</verse>
				<verse number="9">بلا ئەم ژ كرنا چاكیێ دلسار نەبین، چنكو ئەگەر ئەم دەست ژێ بەرنەدەین، ئەم دێ د دەمێ گونجای دا هەلینین.</verse>
				<verse number="10">ئەڤجا هندی مە دەلیڤە هەبیت، بلا ئەم چاكیێ ل گەل هەمیان بكەین، ب تایبەتی ل گەل خویشك و برایێن مە د باوەرداریێ دا.</verse>
				<verse number="11">بەرێ خۆ بدەنێ، ئەز پیتێن چەند مەزن ب دەستێ خۆ بۆ هەوە دنڤیسم!</verse>
				<verse number="12">ئەوێن حەز دكەن ب لەشی دیمەنەكێ باش ل بەر چاڤێن خەلكی بدەنە دیاركرن، بزاڤێ دكەن هەوە نەچار بكەن كو هوین بهێنە سونەتكرن، ب تنێ دا ئەو ژ بەر خاچا مەسیحی نەهێنە تەپەسەركرن.</verse>
				<verse number="13">خۆ ئەوێن هاتینە سونەتكرن ژی، دەستووری ب ج‍‌ھ نائینن، لێ ئەو حەز دكەن هوین بهێنە سونەتكرن، دا ئەو شانازیێ ب لەشێ هەوە ببەن.</verse>
				<verse number="14">لێ ژ لایێ من ڤە، حاشا، كو ئەز شانازیێ ب تشتەكی ببەم، ژبلی خاچا خودانێ مە عیسایێ مەسیح. ب رێكا وێ جیهان دەربارەی من هاتیە خاچدان و ئەز ژی دەربارەی جیهانێ هاتیمە خاچدان.</verse>
				<verse number="15">چنكو سونەتبوونێ و سونەتنەبوونێ ژی مفا بۆ مرۆڤی نینە، ب تنێ یا مفای دگەهینیتە وی ئەوە كو ببیتە ئافرندەیەكێ نوی.</verse>
				<verse number="16">ئاشتی و دلۆڤانی ل سەر وان هەمیان بیت، یێن ل گۆر ڤی بنەمای دچن، هەروەسا ل سەر ئیسرائیلا خودێ ژی.</verse>
				<verse number="17">ژ نوكە و پێڤە بلا كەس نەخۆشیێ بۆ من چێنەكەت، چنكو شوین برینێن عیسای، یێن ل سەر لەشێ من هەین.</verse>
				<verse number="18">گەلی خویشك و برایان، بلا كەرەما خودانێ مە عیسایێ مەسیح ل گەل گیانێ هەوە بیت. ئامین.</verse>
			</chapter>
		</book>
		<book number="49">
			<chapter number="1">
				<verse number="1">ژ من، پاولۆس، هنارتیێ مەسیح عیسای، ب حەزا خودێ، بۆ پیرۆزكریێن ل ئەفەسۆسێ، ئەوێن ب مەسیح عیسای د دلسۆزن:</verse>
				<verse number="2">كەرەم و ئاشتی ژ بابێ مە خودێ و خودان عیسایێ مەسیح ل سەر هەوە بن.</verse>
				<verse number="3">مەزناهی بۆ خودێ، بابێ خودانێ مە عیسایێ مەسیح، كو وی ب ئێكبوونا ل گەل مەسیحی، ب هەر بەرەكەتەكا روحانی د جهێن ئەسمانی دا، ئەم بەرەكەتدار كرین.</verse>
				<verse number="4">وی ژ بەری دامەزراندنا جیهانێ، ب ئێكبوونا مە ل گەل مەسیحی ئەم هەلبژارتین، دا ئەم ل بەرامبەری وی د حەزژێكرنێ دا د پیرۆز بین و گازندە ژ مە نەبن.</verse>
				<verse number="5">وی ل دویڤ كەیف و حەزا خۆ، ئەم پێشوەخت دەستنیشان كرین، دا مە ب رێیا عیسایێ مەسیح بكەتە كوڕێن خۆ،</verse>
				<verse number="6">ژ بۆ پەسنكرنا مەزناهیا كەرەما وی، ئەوا ب رێیا خۆشتڤیێ خۆ بۆ مە كریە خەلات.</verse>
				<verse number="7">ژ دەولەتسەرێ وی، مە ب خوینا وی رزگاری وەرگرت، ئانكو مە لێبورینا گونەهان هەیە. ئەڤ چەندە ل دویڤ كەرەما خودێ یا دەولەمەندە ،</verse>
				<verse number="8">ئەوا وی ب هەمی ئاقلمەندی و تێگەهشتن، ب مەردینی ب سەر مە دا باراندی.</verse>
				<verse number="9">وی نهێنیا حەزا خۆ بۆ مە ئاشكرا كر، ئەوا وەكو وی ڤیای نەخشە كری كو ب رێیا مەسیحی ب ج‍‌ھ بینیت.</verse>
				<verse number="10">نەخشەیێ وی ژی ئەوە كو د تەمامكرنا دەمان دا، ئەو دێ هەمی تشتان، یێن ل سەر ئەردی و یێن ل ئەسمانی ژی، پێكڤە كۆم كەت و ئێخیتە د بن سەروەریا مەسیحی دا.</verse>
				<verse number="11">ل دویڤ مەبەستا وی، ئەوێ هەر تشتی ل دویڤ بڕیار و حەزا خۆ ساز دكەت، ئەم پێشوەخت هاتینە دەستنیشانكرن و ب مەسیحی هاتینە هەلبژارتن،</verse>
				<verse number="12">دا ئەم ژ بۆ پەسنكرنا مەزناهیا وی بین، ئەم ئەوێن ل بەراهیێ هیڤیا خۆ ب مەسیحی ڤە گرێ دای.</verse>
				<verse number="13">دەمێ هەوە پەیڤا راستیێ، ئانكو مزگینیا قورتالبوونا خۆ، بهیستی و باوەری ب مەسیحی ئینای، هوین ژی ب گیانێ پیرۆزێ سۆزپێدای، ژ بەر ئێكبوونا هەوە ل گەل مەسیحی هاتنە موهركرن.</verse>
				<verse number="14">گیانێ پیرۆز دەستبەعێ میراتێ مەیە تا دەمێ خودێ گەلێ خۆ رزگار دكەت، ژ بۆ پەسنكرنا مەزناهیا خۆ.</verse>
				<verse number="15">ژ بەر هندێ، گاڤا من باوەریا هەوە ب خودان عیسای و حەزژێكرنا هەوە بۆ هەمی پیرۆزكریان بهیستی،</verse>
				<verse number="16">ژ هنگی وەرە ئەز بێ راوەستیان بۆ هەوە سوپاسیا خودێ دكەم. ب بەردەوامی د نڤێژێن خۆ دا هەوە دئینمە بیرا خۆ</verse>
				<verse number="17">و داخواز دكەم كو خودایێ خودانێ مە عیسایێ مەسیح، بابێ مەزناهیێ، گیانێ ئاقلمەندیێ و تێگەهشتنا ئاشكراكرنا خودێ بدەتە هەوە، دا هوین وی هێشتا باشتر بنیاسن.</verse>
				<verse number="18">بلا چاڤێن زێهنێ هەوە ڤەكەت، دا بزانن كا ئەو هیڤیا هوین بۆ وێ هاتینە گازیكرن چ تشتە و كا میراتێ وی چەند یێ مەزن و دەولەمەندە بۆ پیرۆزكریان</verse>
				<verse number="19">و كا مەزناهیا هێزا وی یا بێ سنوور چیە، یا ژ بۆ مە یێن باوەردار ل دویڤ هێز و شیانا وی كار دكەت.</verse>
				<verse number="20">ئەڤ هێزە ئەوە یا خودێ د مەسیحی دا ئێخستیە كاری، دەمێ ژ ناڤ مریان راكری و ل دەستێ خۆ یێ راستێ ل جهێن ئەسمانی روینشتاندی،</verse>
				<verse number="21">ئەو هاتە دانان ل سەر هەر سەروەری، دەستهەلاتی، هێز، خودانەتی و هەر ناڤەكێ دی یێ هەبیت، نە ب تنێ د ڤێ جیهانێ دا، لێ د جیهانا دی ژی دا.</verse>
				<verse number="22">خودێ هەمی تشت ئێخستنە بن پێیێن وی و ئەو د سەر هەر تشتەكی دا كرە سەر بۆ جڤاكا باوەرداران.</verse>
				<verse number="23">ئەو جڤاك لەشێ ویە، ئانكو تژیاتیا ویە یێ كو هەمی تشتان ب تەمامی تژی دكەت.</verse>
			</chapter>
			<chapter number="2">
				<verse number="1">هوین ژی ژ بەر سەرپێچی و گونەهێن خۆ د مری بوون،</verse>
				<verse number="2">دەمێ هەوە ژیانا خۆ ل دویڤ چەرخا ڤێ جیهانێ بڕێڤە دبر، ل دویڤ سەروەرێ دەستهەلاتا بەرگەبای ، ئەو گیانێ نوكە د ناڤ مرۆڤێن نەگوهدار دا كار دكەت.</verse>
				<verse number="3">دەمەكی مە هەمیان ژی د ناڤ وان دا ب ئارەزوویێن لەشێ خۆ دكر و حەزێن لەش و هزرێن خۆ ب ج‍‌ھ دئینان. ئەم ژی وەكو یێن دی، ب سرۆشتێ خۆ د هەژی تۆڕەبوونا خودێ بووین.</verse>
				<verse number="4">لێ خودایێ كو ب دلۆڤانیێ دەولەمەند، ژ پێخەمەت حەزژێكرنا خۆ یا مەزن، ئەوا پێ حەز ژ مە كری،</verse>
				<verse number="5">دەمێ ئەم ژ بەر گونەهێن خۆ هێشتا د مری بووین، ئەم ل گەل مەسیحی ڤەژاندین. ب كەرەمێیە كو هوین قورتال بووین.</verse>
				<verse number="6">ژ بەر ئێكبوونا مە ل گەل مەسیح عیسای، خودێ ئەم ل گەل وی ژ مرنێ راكرین و ل گەل وی ل جهێن ئەسمانی روینشتاندین.</verse>
				<verse number="7">خودێ ئەڤە كر، دا د سەردەمێن بهێن دا، دەولەمەندیا كەرەما خۆ یا بێ سنوور دیار بكەت، ب رێكا وێ قەنجیا وی، د ئێكبوونا مە ل گەل مەسیح عیسای دا، ل گەل مە كری.</verse>
				<verse number="8">چنكو هوین ب كەرەما خودێ قورتال بوون، ئەو ژی ب رێكا باوەریێ بوو و ئەڤ چەندە نە ژ هەوەیە، لێ دیاریا خودێیە.</verse>
				<verse number="9">ئەڤە نە ئەنجامێ كریارێن هەوەیە، دا چ كەس شانازیێ ب خۆ نەبەت.</verse>
				<verse number="10">چنكو ئەم چێكریێن خودێینە، د ئێكبوونا ل گەل مەسیح عیسای دا هاتینە ئافراندن، دا ئەم د ڤان كریارێن باش دا، یێن خودێ پێشوەخت ئامادە كرین، بڕێڤە بچین.</verse>
				<verse number="11">لەوما بیرا خۆ بینن كو دەمەكی هوین یێن ژ بنیاتێ خۆ نەجوهی د بێ مەسیح بوون. هوین ئەون یێن ب ‹سونەتنەكری › دهێنە بناڤكرن ژ لایێ وان ڤە یێن ب ‹سونەتكری › دهێنە بناڤكرن، ئەوێن ب كارێ دەستی د لەشی دا هاتینە سونەتكرن. وی دەمی هوین ژ هەڤوەڵاتینیا گەلێ ئیسرائیل د ڤەدەر بوون و ژ وان پەیمانێن ل سەر سۆزا خودێ هاتینە دامەزراندن د بیانی بوون. هەوە هیڤی نەبوو و د جیهانێ دا د بێ خودێ بوون.</verse>
				<verse number="12"></verse>
				<verse number="13">لێ نوكە د ئێكبوونا ل گەل مەسیح عیسای دا، هوین یێن كو ل دەمەكی د دویر بوون، ب رێكا خوینا مەسیحی هاتنە نێزیك كرن.</verse>
				<verse number="14">چنكو مەسیح ب خۆ ئەو ئاشتیە یا د ناڤبەرا مە دا. وی جوهی و نەجوهی كرنە ئێك و ب لەشێ خۆ دیوارێ ناڤبڕێ، ئانكو دوژمناتی، هەلوەشاند.</verse>
				<verse number="15">وی دەستوور ب فەرمان و رێسایێن وی ڤە ژ كار ئێخست، دا ب ئێكبوونا ل گەل خۆ، ژ هەردوویان مرۆڤەكێ نوی بئافرینیت و ب ڤی شێوەی ئاشتیێ چێكەت</verse>
				<verse number="16">و ب خاچا خۆ هەردوویان د ئێك لەش دا ل گەل خودێ ئاشت بكەت، هۆسا وی دوژمناتی كوشت.</verse>
				<verse number="17">ئەو هات و مزگینیا ئاشتیێ بۆ هەوە یێن دویر و یێن نێزیك ژی ئینا.</verse>
				<verse number="18">چنكو ب رێكا مەسیحی، مە هەردوویان دەستویریا هەی، ب ئێك گیان خۆ نێزیكی بابی بكەین.</verse>
				<verse number="19">ئەڤجا ئێدی هوین نە خەلك و بیانینە، لێ هوین ل گەل پیرۆزكریان هەڤوەڵاتینە و ئەندامێن مالا خودێنە.</verse>
				<verse number="20">هوین ل سەر بنیاتێ هنارتی و پێغەمبەران د ئاڤاكرینە و مەسیح عیسا ب خۆ بەرێ بنیاتیە.</verse>
				<verse number="21">ب وی هەمی ئاڤاهی خۆ پێكڤە دگریت و مەزن دبیت، دا بۆ خودانی ببیتە پەرستگەهەكا پیرۆز.</verse>
				<verse number="22">ب وی هوین ژی پێكڤە دهێنە ئاڤاكرن، دا ببنە خانیەك كو خودێ ب رێكا گیانێ خۆ تێدا ئاكنجی ببیت.</verse>
			</chapter>
			<chapter number="3">
				<verse number="1">ژ بەر ڤێ چەندێ ئەز، پاولۆس، یێ ژ پێخەمەت هەوە یێن نەجوهی ژ بەر مەسیح عیسای زیندانیمە…</verse>
				<verse number="2">بێگۆمان هەوە بهیستیە، كو ئەڤ ئەركێ بڕێڤەبرنا كەرەما خودێ، ژ پێخەمەت هەوە بۆ من هاتیە دان،</verse>
				<verse number="3">كو ئەو نهێنی ب رێكا سرۆشێ بۆ من ئاشكرا كریە، هەروەكو پێشتر من ب كورتی نڤیسی.</verse>
				<verse number="4">گاڤا هوین وێ بخوینن، هوین دێ شێن د زانینا من ل دۆر نهێنیا مەسیحی گەهن.</verse>
				<verse number="5">ئەو نهێنی د دەمێ بەرەبابێن دی دا بۆ مرۆڤان ئاشكرا نەكربوو، لێ نوكە ب گیانێ پیرۆز بۆ هنارتی و پێغەمبەرێن وی یێن پیرۆز هاتە ئاشكرا كرن.</verse>
				<verse number="6">نهێنی ژی ئەڤەیە، كو مللەتێن نەجوهی ب رێیا مزگینیێ، د ئێكبوونا ل گەل مەسیح عیسای دا، ل گەل جوهیان هەڤمیراتن و هەڤلەشن و هەڤپشكێن سۆزێنە.</verse>
				<verse number="7">ئەز ل دویڤ دیاریا كەرەما خودێ یا ب كاركرنا هێزا وی بۆ من هاتیە دان، بوومە خزمەتكارێ ڤێ مزگینیێ.</verse>
				<verse number="8">هەر چەندە د ناڤ هەمی پیرۆزكریان دا ئەز ژ یێ هەری كێم كێمترم، لێ ئەڤ كەرەمە بۆ من هاتیە دان، دا مزگینیێ د ناڤ مللەتێن نەجوهی دا بەڵاڤ بكەم دەربارەی دەولەمەندیا مەسیحی یا بێ سنوور</verse>
				<verse number="9">و نەخشەیێ نهێنیێ بۆ هەمیان روهن بكەم، ئەو نهێنیا ب درێژاهیا سەردەمێن بەرێ، ل نك خودێ یێ هەمی تشت ئافراندین، مایە ڤەشارتی،</verse>
				<verse number="10">دا نوكە ئاقلمەندیا خودێ یا هەمەجۆر، ب رێكا جڤاكا باوەرداران ، ل نك سەروەر و دەستهەلاتدارێن ل جهێن ئەسمانی بهێتە زانین.</verse>
				<verse number="11">ئەڤ چەندە ل دویڤ مەرەما خودێ یا هەردەمی بوو، ئەوا وی ب دەستێ خودانێ مە مەسیح عیسای ب ج‍‌ھ ئینای.</verse>
				<verse number="12">ب ئێكبوونێ ل گەل مەسیحی و ب رێكا باوەری ئینانێ ب وی، مە دەستویریا خۆ نێزیككرنێ ژ خودێ، ب وێرەكی و پشتڕاستی، یا هەی.</verse>
				<verse number="13">لەوما ئەز هیڤی ژ هەوە دكەم كو هوین بێ ئومێد نەبن ژ بەر ئازارێن ئەز بۆ هەوە دكێشم، ئەو بۆ هەوە مەزناهینە.</verse>
				<verse number="14">ژ بەر ڤێ چەندێ، ئەز چۆكڤەدانێ بۆ بابی دبەم،</verse>
				<verse number="15">ئەوێ هەر بابكەكی ل سەر ئەردی و ل ئەسمانان ناڤ ژێ وەرگرتی ،</verse>
				<verse number="16">ئەز هیڤی ژێ دكەم كو ئەو ل دویڤ دەولەمەندیا مەزناهیا خۆ هێزێ بدەتە هەوە، كو هوین ب گیانێ وی د ناخێ خۆ دا خورت ببن،</verse>
				<verse number="17">ب رێكا باوەریێ مەسیح د دلێ هەوە دا ئاكنجی ببیت و هوین د حەزژێكرنێ دا ب رە‍‌ھ و ب بنیات بن،</verse>
				<verse number="18">دا هەوە ل گەل هەمی پیرۆزكریان شیان هەبیت د فرەهی، درێژاهی، بلنداهی و كویراتیا حەزژێكرنا مەسیحی بگەهن</verse>
				<verse number="19">و هوین حەزژێكرنا وی یا بلندتر ژ ئاستێ زانینا مرۆڤی بزانن، هۆسا هوین ب هەمی تژیاتیا خودێ تژی ببن.</verse>
				<verse number="20">مەزناهی بۆ وی بیت، یێ ب هێزا خۆ یا د مە دا كار دكەت، دشێت گەلەك پتر ژ وێ هەمیێ بكەت یا ئەم دخوازین یان هزر دكەین.</verse>
				<verse number="21">مەزناهی بۆ وی بیت، د جڤاكا باوەرداران و مەسیح عیسای دا، ب درێژاهیا هەمی بەرەبابان بۆ هەتا هەتایێ. ئامین.</verse>
			</chapter>
			<chapter number="4">
				<verse number="1">ئەڤجا ئەز، كو ژ بەر خودانی هاتیمە زیندانكرن، هیڤی ژ هەوە دكەم كو هوین ب شێوەیەكی بژین، یا هەژی وێ گازیكرنێ بیت، ئەوا هوین بۆ هاتینە گازیكرن.</verse>
				<verse number="2">ب هەمی دەروونبچویكی و نەرمی و بێهنفرەهی ئێكودوو د حەزژێكرنێ دا رابگرن.</verse>
				<verse number="3">هەمی بزاڤان بكەن كو هوین ئێكەتیا گیانی ب بەندكێ ئاشتیێ بپارێزن.</verse>
				<verse number="4">ئێكە لەش و ئێكە گیان، هەروەكو خودێ بۆ ئێك هیڤی هوین گازی كرین.</verse>
				<verse number="5">ئێكە خودان، ئێكە باوەری، ئێكە تافیركرن ،</verse>
				<verse number="6">ئێكە خودێ كو بابێ هەمیانە، ئەوێ د سەر هەمیان را، ب رێكا هەمیان و د ناڤ هەمیان دا.</verse>
				<verse number="7">لێ بۆ هەر ئێك ژ مە، ل دویڤ پیڤانا دیاریا مەسیحی، كەرەم هاتیە دان.</verse>
				<verse number="8">ژ بەر هندێ دبێژیت: «گاڤا سەركەفتیە سڵال، گەلەك دیل ل دویڤ خۆ برن و دیاری دانە مرۆڤان.»</verse>
				<verse number="9">ئەڤ «سەركەفتنا سڵال» چ رامان ددەت؟ وی دڤێت بێژیت كو ئەو ل پێشیێ خواركەفتبوو جهێن نزم ئانكو ئەردی.</verse>
				<verse number="10">ئەوێ خواركەفتی هەر ئەوە یێ سەركەفتیە سەر هەمی ئەسمانان، دا هەمی تشتان ب ئامادەبوونا خۆ تژی بكەت.</verse>
				<verse number="11">هەر ئەوە یێ دیاری دای كو هندەك ببنە هنارتی، هندەك ببنە پێغەمبەر ، هندەك ببنە مزگینیدەر، هندەك ژی ببنە شڤان و مامۆستا،</verse>
				<verse number="12">بۆ ئامادەكرنا پیرۆزكریان بۆ كارێ خزمەتێ ژ پێخەمەت ئاڤاكرنا لەشێ مەسیحی،</verse>
				<verse number="13">تاكو ئەم هەمی بگەهینە ئێكەتیا باوەریێ و نیاسینا كوڕێ خودێ، هەروەسا ئەم ببینە مرۆڤەكێ پێگەهشتی، بگەهینە ئاستێ تەمامێ بەژنا مەسیحی.</verse>
				<verse number="14">هۆسا ئەم ئێدی وەكو زاڕۆكان نابین، ل بەر پێلان هێڤە و وێڤە بهێینە هاڤێتن و ب درەوێن مرۆڤان ل بەر بایێ هەر فێركرنەكێ بهێینە ئینان و برن، ئەو مرۆڤێن كو ب فێلبازیان دخاپینن و د سەر دا دبەن.</verse>
				<verse number="15">لێ ئەم راستیێ ب حەزژێكرن ببێژین، دا د هەر تشتەكی دا وەرارێ بكەین بەرەڤ وی ڤە یێ كو سەرە، ئەو ژی مەسیحە.</verse>
				<verse number="16">ژ ویە هەمی لەش خۆ پێكڤە دگریت و ب هاریكاریا هەر گەهەكێ دهێتە گرێدان و دەمێ هەر ئەندامەك كارێ خۆ دكەت، لەش وەرارێ دكەت و د حەزژێكرنێ دا خۆ ئاڤا دكەت.</verse>
				<verse number="17">لەوما ئەز ڤێ دبێژم و ب ناڤێ خودانی دووپات دكەم كو ئێدی هوین وەسا نەژین هەروەكو مللەتێن نەجوهی دژین، هزرێن وان دخرشن.</verse>
				<verse number="18">تاریاتیا ب سەر تێگەهشتنا وان دا هاتی، ئەو ژ بەر وێ نەزانینا د ناخێ وان دا و سەرهشكیا وان، ژ ژیانا خودێ د بیانینە.</verse>
				<verse number="19">ئەوان شەرم نەمایە و خۆ رادەستی بێدەلنگیێ كریە كو هەمی جۆرێن پویچاتیێ بكەن و ژێ تێر نابن.</verse>
				<verse number="20">لێ هوین هۆسا فێری مەسیحی نەبوون.</verse>
				<verse number="21">بێگۆمان هەوە ل دۆر وی بهیستیە و ل گۆر وێ راستیا د عیسای دا، هوین دەربارەی وی هاتینە فێركرن.</verse>
				<verse number="22">هوین هاتینە فێركرن كو ژ لایێ رەفتارا هەوە یا بەرێ ڤە، مرۆڤێ كەڤن ژ بەر خۆ بكەن، ئەوێ ب حەزێن خاپینۆك گەنی دبیت</verse>
				<verse number="23">و د گیانێ زێهنێ خۆ دا نوی ببن</verse>
				<verse number="24">و مرۆڤێ نوی بكەنە بەر خۆ، ئەوێ ل گۆر خودێ د راستداری و پیرۆزیا راستیێ دا هاتیە ئافراندن.</verse>
				<verse number="25">لەوما درەوێ ژ خۆ دویر بئێخن و بلا هەر ئێك ژ هەوە ل گەل نێزیكێ خۆ یێ راستگۆ بیت، چنكو ئەم ئەندامێن ئێكودووینە.</verse>
				<verse number="26">«تۆڕە ببن، لێ گونەهێ نەكەن». نەهێلن رۆژ ل سەر تۆڕەییا هەوە ئاڤا ببیت،</verse>
				<verse number="27">نە ژی رێكێ بدەنە ئبلیسی.</verse>
				<verse number="28">بلا دزیكەر ئێدی دزیێ نەكەت، لێ بلا بوەستیێت و ب دەستێ خۆ كارەكێ حەلال بكەت، دا وی تشتەك هەبیت بدەتە یێ هەوجە ژی.</verse>
				<verse number="29">بلا گۆتنەكا خراب ژ دەڤێ هەوە دەرنەكەڤیت، لێ ب تنێ ئەوێ بێژن یا كو ل دویڤ رەوشێ بكێر ئاڤاكرنێ دهێت، دا مفایەكی بگەهینیتە گوهداران.</verse>
				<verse number="30">گیانێ خودێ یێ پیرۆز خەمبار نەكەن، ئەوێ هوین ب وی بۆ رۆژا رزگاربوونێ هاتینە موهركرن.</verse>
				<verse number="31">هەمی تەحلاتی، كەرب، تۆڕەبوون، قێڕ قێڕ، بوهتان و هەمی كینێ ژ ناڤ خۆ راكەن.</verse>
				<verse number="32">ل گەل ئێكودوو د دلنازك و دلۆڤان بن، ل ئێكودوو ببورن، هەروەكو خودێ ژی ب رێیا مەسیحی ل هەوە بوری.</verse>
			</chapter>
			<chapter number="5">
				<verse number="1">ژ بەر ڤێ چەندێ، وەكو زاڕۆكێن خۆشتڤی، چاڤلێكرنا خودێ بكەن.</verse>
				<verse number="2">د حەزژێكرنێ دا بژین، هەروەكو مەسیحی ژی حەز ژ مە كری و خۆ گۆری مە كری، ژ پێخەمەت مە بوویە پێشكێشی و قوربانیەكێ بێهنخۆش بۆ خودێ.</verse>
				<verse number="3">لێ بلا دەهمەنپیسی و هەمی جۆرێن پویچاتیێ یان چاڤبرساتی ب ئێكجاری د ناڤ هەوە دا نەبن، چنكو ئەو نە ژ هەژی پیرۆزكریانە.</verse>
				<verse number="4">هەروەسا بلا ئاخفتنێن بێشەرم و دەبەنگانە، یان تڕانەیێن بێتۆرە یێن بكێرنەهاتی نەبن، لێ ل شوینا وان بلا سوپاسیكرنا خودێ هەبیت.</verse>
				<verse number="5">ڤێ چەندێ باش بزانن: چ مرۆڤێن دەهمەنپیس، یان نەپاك، یان چاڤبرس (ئانكو كەسەكێ پووتپەرێس )، وان د پاشایەتیا مەسیحی و خودێ دا میرات نینە.</verse>
				<verse number="6">نەهێلن چ كەس هەوە ب ئاخفتنێن ڤاڵا بخاپینیت، چنكو ژ بەر ڤان تشتان تۆڕەبوونا خودێ ب سەر مرۆڤێن نەگوهدار دا دهێت.</verse>
				<verse number="7">لەوما هوین نەبنە پشكدارێن وان.</verse>
				<verse number="8">چنكو دەمەكی هوین تاری بوون، لێ نوكە هوین ب ئێكبوونا ل گەل خودانی رۆناهینە. ئەڤجا وەكو زاڕۆكێن رۆناهیێ بژین</verse>
				<verse number="9">(ژ بەر كو بەرهەمێ رۆناهیێ هەمی جۆرێن باشی و راستی و دروستیێنە)</verse>
				<verse number="10">و بزاڤێ بكەن كو بزانن كا چ تشت خودانی رازی دكەت.</verse>
				<verse number="11">پشكداریێ د كارێن تاریاتیێ یێن بێبەرهەم دا نەكەن، لێ وان بەرچاڤ بكەن.</verse>
				<verse number="12">چنكو كارێن ئەو ب نهێنی دكەن، شەرمە كو بهێنە بەحسكرن ژی.</verse>
				<verse number="13">لێ هەر تشتێ ب رۆناهیێ بهێتە بەرچاڤكرن، ئەو ئاشكرا دبیت.</verse>
				<verse number="14">چنكو هەر تشتێ ئاشكرا ببیت، دبیتە رۆناهی. لەوما دهێتە گۆتن: «هەی نڤستی، هشیار ببە! ژ ناڤ مریان رابە و مەسیح دێ رۆناهیێ دەتە تە.»</verse>
				<verse number="15">ژ بەر هندێ ب هشیاری لێ بنێڕن كا هوین چەوا دژین، نە وەكو نەزانان، لێ وەكو ئاقلمەندان.</verse>
				<verse number="16">دەرفەتا ڤی دەمی ژ دەست نەدەن، چنكو رۆژ د بەدكارن.</verse>
				<verse number="17">لەوما خۆ مەژی هشك نەكەن، لێ تێبگەهن كا حەزا خودانی چیە.</verse>
				<verse number="18">ب شەرابێ سەرخۆش نەبن، چنكو سەربەردان یا تێدا، لێ ب گیانێ پیرۆز پڕ ببن.</verse>
				<verse number="19">بۆ ئێكودوو زەبوور، سروود و سترانێن روحانی بێژن، ژ دلێ خۆ بۆ خودانی بسترن و موزیكێ بژەنن.</verse>
				<verse number="20">هەردەم بۆ هەمی تشتان، ب ناڤێ خودانێ مە عیسایێ مەسیح، سوپاسیا خودایێ باب بكەن.</verse>
				<verse number="21">ژ بەر ترسا خۆ ژ مەسیحی ملكەچی ئێكودوو بن.</verse>
				<verse number="22">گەلی ژنان، هەر ئێك ژ هەوە ملكەچی مێرێ خۆ بیت، كا چەوا هوین ملكەچی خودانی دبن.</verse>
				<verse number="23">چنكو مێر سەرێ ژنێیە، كا چەوا مەسیح سەرێ جڤاكا باوەردارانە و ئەو ب خۆ قورتالكەرێ لەشیە.</verse>
				<verse number="24">ئەڤجا كا چەوا جڤاك ملكەچی مەسیحیە، وەسا ژن ژی د هەمی تشتان دا ملكەچی مێرێ خۆ بیت.</verse>
				<verse number="25">گەلی مێران، هەر ئێك ژ هەوە حەز ژ ژنا خۆ بكەت، كا چەوا مەسیحی حەز ژ جڤاكێ كر و خۆ گۆری وێ كر،</verse>
				<verse number="26">دا وێ ب شویشتنێ ب ئاڤێ ئانكو ب پەیڤێ پاقژ بكەت و هۆسا وێ پیرۆز بكەت،</verse>
				<verse number="27">دا وێ وەكو جڤاكەكا شۆخ و شەنگ پێشكێشی خۆ بكەت، یا بێ پنی و بێ قورمچین و هەر تشتەكێ هۆسا بیت، لێ یا پیرۆز و بێكێماسی بیت.</verse>
				<verse number="28">ب ڤی شێوەی، دڤێت مێر وەكو لەشێ خۆ حەز ژ ژنا خۆ بكەن. ئەوێ حەز ژ ژنا خۆ بكەت، ئەو حەز ژ خۆ دكەت.</verse>
				<verse number="29">چنكو چ جاران كەسێ كەرب ژ لەشێ خۆ ڤەنەبوویە، لێ ئەو لەشێ خۆ ب خودان دكەت و چاڤێ خۆ ددەتێ، هەروەكو مەسیح ژی ل گەل جڤاكا باوەرداران دكەت.</verse>
				<verse number="30">چنكو ئەم ئەندامێن لەشێ وینە.</verse>
				<verse number="31">«ژ بەر ڤێ چەندێ زەڵام دێ دایك و بابێن خۆ هێلیت و ب ژنا خۆ ڤە نویسیێت و دێ هەردوو بنە ئێك لەش.»</verse>
				<verse number="32">ئەڤە نهێنیەكا كویرە و مەبەستا من پێ مەسیح و جڤاكا باوەردارانە.</verse>
				<verse number="33">لێ پێدڤیە هەر ئێك ژ هەوە ژی حەز ژ ژنا خۆ بكەت، هەروەكو حەز ژ خۆ دكەت و پێدڤیە ژن رێزێ ل مێرێ خۆ بگریت.</verse>
			</chapter>
			<chapter number="6">
				<verse number="1">گەلی زاڕۆكان، ژ بەر خودانی گوهداریا دایك و بابێن خۆ بكەن، چنكو ئەڤ چەندە یا دروستە.</verse>
				<verse number="2">«رێزێ ل دایك و بابێن خۆ بگرە.» ئەڤە ئێكەم فەرمانە كو سۆزەك پێڤە هاتیە گرێدان:</verse>
				<verse number="3">«دا باشی بهێتە رێیا تە و ل سەر ئەردی ژیێ تە درێژ ببیت.»</verse>
				<verse number="4">هوین ژی، گەلی بابان، زاڕۆكێن خۆ تۆڕە نەكەن، لێ ب پەروەردە و شیرەتێن خودانی وان ب خودان بكەن.</verse>
				<verse number="5">گەلی بەنیان، گوهداریا خودانێن خۆ یێن ل سەر ئەردی ب ترس و لەرز و ب دلەكێ پاقژ بكەن، كا چەوا هوین گوهداریا مەسیحی دكەن،</verse>
				<verse number="6">نە ب وێ خزمەتێ یا ل بەر چاڤان دهێتە كرن، ب تنێ بۆ رازیكرنا مرۆڤان، لێ وە بكەن هەروەكو بەنیێن مەسیحی ژ دل حەزا خودێ ب ج‍‌ھ دئینن.</verse>
				<verse number="7">ژ هەمی دلێ خۆ خزمەتێ بكەن، هەروەكو بۆ خودانی بیت، نە بۆ مرۆڤان.</verse>
				<verse number="8">چنكو هوین دزانن هەر كەسێ، بەنی بیت یان ئازاد، چ باشیێ بكەت، دێ هەمان تشت ژ خودانی وەرگریت.</verse>
				<verse number="9">هوین ژی، گەلی خودانان، هەمان تشتان بۆ وان بكەن و دەست ژ گەفلێكرنێ بەردەن، چنكو هوین دزانن كو خودانێ وان و هەوە هەمیان ل ئەسمانیە و ل نك وی لایەنگری نینە.</verse>
				<verse number="10">ل دویماهیێ، ب خودانی و ب هێزا وی یا مەزن، خۆ ب هێز بئێخن.</verse>
				<verse number="11">خۆ ب هەمی چەكێن خودێ چەكدار بكەن، دا هوین بشێن ل بەرامبەری پیلانێن ئبلیسی خۆ راگرن.</verse>
				<verse number="12">چنكو جەنگا مە نە دژی مرۆڤانە ، لێ دژی سەروەرانە، دژی دەستهەلاتدارانە، دژی حوكمدارێن تاریاتیێیە كو د ڤی سەردەمی دا حوكمی ل جیهانێ دكەن، دژی لەشكەرێن روحانی یێن خرابیێیە ل جهێن ئەسمانی.</verse>
				<verse number="13">ژ بەر ڤێ چەندێ هەمی چەكێن خودێ هەلگرن، دا بشێن ل رۆژا خراب بەرهنگاریێ بكەن و پشتی هوین هەمی تشتان تەمام دكەن، خۆ راگرن.</verse>
				<verse number="14">هۆسا خۆ راگرن، ناڤتەنگا خۆ ب راستیێ بپێچن و زریێ راستداریێ بكەنە بەر خۆ.</verse>
				<verse number="15">بلا پێلاڤ ل پێ كرنا هەوە ئامادەبوون بیت بۆ راگەهاندنا مزگینیا ئاشتیێ.</verse>
				<verse number="16">د سەر ڤان تشتان را، مەتاڵێ باوەریێ د دەستێ هەوە دا یێ هەلگرتی بیت، ئەوێ كو ب وی هوین دشێن وان تیرێن ئاگرینی ڤەمرینن یێن خرابكار د هەوە وەردكەت.</verse>
				<verse number="17">كومزریێ قورتالبوونێ بكەنە سەرێ خۆ و شیرێ گیانێ پیرۆز، كو پەیڤا خودێیە، هەلگرن.</verse>
				<verse number="18">ب رێكا هەمی داخواز و هیڤیكرنان، هەردەم نڤێژان د گیانێ پیرۆز دا بكەن. بۆ ڤێ چەندێ د هشیار بن و ل سەر نڤێژان ژ پێخەمەت هەمی پیرۆزكریان د بەردەوام بن</verse>
				<verse number="19">و بۆ من ژی بكەن، داكو دەمێ ئەز بئاخڤم، ئاخفتن بۆ من بهێتە دان، دا ئەز ب وێرەكی نهێنیا مزگینیێ رابگەهینم،</verse>
				<verse number="20">ئەو مزگینیا كو ئەز ژ پێخەمەت وێ، بالیۆزەكێ زنجیركریمە. نڤێژان بكەن كو ئەز ب وێرەكی راگەهاندنێ بۆ وێ بكەم، كا چەوا پێدڤیە ئەز بێژم.</verse>
				<verse number="21">تیخیكۆس، برایێ خۆشتڤی و خزمەتكارێ دلسۆز ب ئێكبوونا ل گەل خودانی، دێ هەمی تشتان بۆ هەوە بێژیت، دا هوین ژی بزانن كا رەوشا من یا چەوایە و ئەز چ دكەم.</verse>
				<verse number="22">من ژ بۆ ڤێ چەندێ ئەو هنارتە نك هەوە، دا هوین رەوشا مە بزانن و ئەو هەوە هانبدەت.</verse>
				<verse number="23">ئاشتی بۆ خویشك و برایان بیت و حەزژێكرن ل گەل باوەریێ ژی ژ خودایێ باب و خودان عیسایێ مەسیح.</verse>
				<verse number="24">كەرەم بۆ وان هەمیان بیت، ئەوێن ب حەزژێكرنەكا نەمر حەز ژ خودانێ مە عیسایێ مەسیح دكەن.</verse>
			</chapter>
		</book>
		<book number="50">
			<chapter number="1">
				<verse number="1">ژ مە، پاولۆس و تیمۆتاوسی، بەنیێن مەسیح عیسای، بۆ وان هەمیێن ل فیلیپی، ئەوێن ب رێیا مەسیح عیسای هاتینە پیرۆزكرن، ل گەل چاڤدێر و خزمەتكاران:</verse>
				<verse number="2">كەرەم و ئاشتی ژ بابێ مە خودێ و ژ خودان عیسایێ مەسیح ل سەر هەوە بن.</verse>
				<verse number="3">ئەز سوپاسیا خودایێ خۆ دكەم، هەر گاڤا ئەز هەوە دئینمە بیرا خۆ.</verse>
				<verse number="4">هەردەم د هەمی نڤێژێن خۆ دا، ئەز ب دلخۆشی داخوازیان بۆ هەوە هەمیان دكەم،</verse>
				<verse number="5">ژ بەر پشكداریا هەوە د مزگینیدانێ دا، هەر ژ رۆژا ئێكێ تا نوكە.</verse>
				<verse number="6">ئەز یێ پشتڕاستم، كو ئەوێ كارەكێ باش د دلێ هەوە دا دەست پێ كری، دێ یێ بەردەوام بیت تا ل رۆژا مەسیح عیسای تەمام دبیت.</verse>
				<verse number="7">بۆ من دروستە كو ئەز ڤێ هزرێ دەربارەی هەوە هەمیان بكەم، چنكو هوین یێ د دلێ من دا. هوین هەمی د كەرەما خودێ دا هەڤپشكێن منن، د گرتنا من دا، هەروەسا د بەرگریكرن و سەلماندنا مزگینیێ دا.</verse>
				<verse number="8">خودێ شاهدێ منە كا چەند ب دلنەرمیا مەسیح عیسای، ئەز بیریا هەوە هەمیان دكەم.</verse>
				<verse number="9">داخوازا من ژی ژ خودێ ئەوە كو حەزژێكرنا هەوە پتر و هێشتا پتر ل گەل زانین و هەمی تێگەهشتنێ زێدە ببیت،</verse>
				<verse number="10">داكو هوین یا باشترین بهەلبژێرن، ئەڤجا د رۆژا مەسیحی دا د دلپاك و بێكێماسی بن</verse>
				<verse number="11">و دپڕ بن ژ بەرهەمێ راستداریێ ، ئەوێ كو ژ دەولەتسەرێ عیسایێ مەسیحە، ژ بۆ مەزناهی و پەسنا خودێ.</verse>
				<verse number="12">من دڤێت هوین بزانن، گەلی خویشك و برایان، كو ئەو تشتێن هاتینە سەرێ من، زێدەتر هاریكاریا پێشڤەچوونا مزگینیێ كر،</verse>
				<verse number="13">تاكو بۆ هەمی زێرەڤانێن كۆچكێ و هەمیێن دی ژی ئاشكرا بوو كو گرتنا من ژ پێخەمەت مەسیحیە.</verse>
				<verse number="14">گرتنا من باوەریا پڕانیا برایان ب خودانی قاییم كر، ئەڤجا ئەو نوكە گەلەك زێدەتر دوێرن پەیڤێ بێ ترس رابگەهینن.</verse>
				<verse number="15">راستە، هندەك ژ چاڤپێڕانەبوون و هەڤڕكیێ مەسیحی ددەنە نیاسین، لێ هندەك ژی ب نیازەكا باش.</verse>
				<verse number="16">ئەڤە ژ حەزژێكرنێ وێ چەندێ دكەن، چنكو ئەو دزانن ئەز ژ بۆ بەرگریكرنێ ژ مزگینیێ ل ڤێرێ هاتیمە دانان.</verse>
				<verse number="17">لێ ئەوێن دی ژ هەڤڕكیێ مەسیحی ددەنە نیاسین، نە ب نیازەكا پاقژ. ئەو هزر دكەن دێ رەوشا من د زیندانێ دا نەخۆشتر لێ كەن.</verse>
				<verse number="18">ئێدی قەیدی نینە! چ ب نیازەكا پیس بیت یان ژی ب نیازەكا پاقژ، ب هەر شێوەیەكی بیت بانگەوازی بۆ مەسیحی دهێتە كرن و ئەز ب ڤێ چەندێ یێ دلخۆشم. بەلێ، دێ ل سەر دلخۆشیێ یێ بەردەوام بم ژی،</verse>
				<verse number="19">چنكو ئەز دزانم، ب نڤێژێن هەوە و ب هاریكاریا گیانێ عیسایێ مەسیح، دێ دویماهیا ڤێ چەندێ قورتالبوونا من بیت.</verse>
				<verse number="20">هیڤی و چاڤەڕێیا من ئەوە كو ئەز د چ تشتی دا نەهێمە شەرمزاركرن، لێ ب هەمی وێرەكی، نوكە ژی وەكو هەر جار، مەزناهیا مەسیحی ب رێكا لەشێ من دیار ببیت، چ ب ژیانا من بیت یان ژی ب مرنا من.</verse>
				<verse number="21">چنكو بۆ من ژیان مەسیحە و مرن ژی قازانجە.</verse>
				<verse number="22">ئەگەر ئەز ب ژیانا لەشی یێ بەردەوام بم، رامانا وێ بۆ من ئەوە كو ئەز پتر كارێ ب بەرهەم بكەم، ئەڤجا ئەز نزانم كی ژ وان هەلبژێرم.</verse>
				<verse number="23">د ناڤبەرا هەردوویان دا ئەز ل بەر بڕیارەكا دژوارم: ئەز حەز دكەم بچم و ل گەل مەسیحی بم، ئەڤە گەلەك چێترە.</verse>
				<verse number="24">لێ مانا من د ڤی لەشی دا ، بۆ هەوە پێدڤیترە.</verse>
				<verse number="25">ئەز ژ ڤێ چەندێ یێ پشتڕاستم، لەوما دزانم كو دێ مینم و ل گەل هەوە هەمیان دێ یێ بەردەوام بم، ژ پێخەمەت پێشڤەچوون و دلخۆشیا هەوە د باوەریێ دا،</verse>
				<verse number="26">داكو دەمێ ئەز جارەكا دی دهێمە نك هەوە، هەوە ب من پتر ئەگەرێن شانازیبرنێ ب مەسیح عیسای هەبن.</verse>
				<verse number="27">لێ یا گرنگ ئەوە كو هوین ب شێوەیەكێ هەژی مزگینیا مەسیحی بژین، داكو ئەگەر ئەز بهێم و هەوە ببینم، یان ژی نەهێم و ب تنێ ببهیسم، ئەز بزانم كو هوین د ئێك گیان دا قاییم ماینە، پێكڤە ب ئێك دل خەباتێ دكەن بۆ وێ باوەریێ یا ل سەر مزگینیێ هاتیە ئاڤاكرن</verse>
				<verse number="28">و هوین ب چ شێوەی ژ وان یێن بەرهنگاریا هەوە دكەن، ناترسن. ئەڤە بۆ وان بەلگەیێ وێرانبوونا وانە، لێ یێ قورتالبوونا هەوەیە و ئەڤە ژی ژ لایێ خودێ ڤەیە.</verse>
				<verse number="29">چنكو وی كەرەم ل گەل هەوە كریە كو هوین نە ب تنێ باوەریێ ب مەسیحی بینن، لێ دا ئازارێ ژی ژ پێخەمەت وی بكێشن.</verse>
				<verse number="30">نوكە هوین ژی د هەمان جەنگێ دانە، ئەوا هەوە ژ من دیتی و نوكە ژی هوین دبهیسن كو ئەز هێشتا یێ تێدا.</verse>
			</chapter>
			<chapter number="2">
				<verse number="1">ئەگەر مەسیح هەوە هانددەت، ئەگەر ڤیانا وی دلێ هەوە ئارام دكەت، ئەگەر ب گیانێ پیرۆز هەوە هەڤپشكی ل گەل ئێكودوو هەیە، ئەگەر هەوە دلسۆزی و دلۆڤانی هەیە،</verse>
				<verse number="2">هۆسا شادیا من تەمام بكەن: بلا هوین ل سەر هەمان هزر بن، هەوە هەمان ڤیان هەبیت و هوین ئێك دل و ئێك مەبەست بن.</verse>
				<verse number="3">چ تشتی ب هەڤڕكیێ یان ب خۆپەرێسیێ نەكەن، لێ ب دەروونبچویكیێ كەسێن دی ژ خۆ باشتر بزانن.</verse>
				<verse number="4">بلا هەر ئێك ژ هەوە، نە ب تنێ ل بەرژەوەندیا خۆ، لێ ل بەرژەوەندیا كەسێن دی ژی بنێڕیت.</verse>
				<verse number="5">بلا هزركرنا هەوە وەكو هزركرنا عیسایێ مەسیح بیت:</verse>
				<verse number="6">عیسایێ مەسیح د بنیاتێ خۆ دا، خودێ بوو، وی نەڤیا یەكسانیا خۆ ل گەل خودێ بۆ بەرژەوەندیا خۆ ب كار بینیت،</verse>
				<verse number="7">لێ وی دەست ژ هەمی تشتی بەردا، شێوەیێ بەنیان وەرگرت و وەك مرۆڤان لێ هات. ئەو ب خولكێ مرۆڤان دیار بوو</verse>
				<verse number="8">و وی خۆ نزم كر و تا مرنێ ژی یێ گوهدار بوو، خۆ مرنەكا ل سەر خاچێ ژی.</verse>
				<verse number="9">لەوما خودێ ئەو گەلەك بلند كر و ناڤێ ژ هەمی ناڤان بلندتر دایێ،</verse>
				<verse number="10">دا بۆ ناڤێ عیسای هەمی چۆك بچەمیێن چ ل ئەسمانی، یان ل سەر ئەردی، یان ل بن ئەردی بن</verse>
				<verse number="11">و هەمی ئەزمان دانپێدانێ بكەن كو عیسایێ مەسیح خودانە، ژ بۆ مەزناهیا خودایێ باب.</verse>
				<verse number="12">ئەڤجا گەلی خۆشتڤیێن من، كا چەوا هەوە هەرگاڤ گوهداری كریە، نە ب تنێ دەمێ ئەز ل نك هەوە، لێ نوكە هێشتا پتر، دەمێ كو ئەز نە ل نك هەوە، قورتالبوونا خۆ ب ترس و لەرز پێشڤە ببەن،</verse>
				<verse number="13">چنكو خودێیە ئەوێ د دلێ هەوە دا كار دكەت، حەز و هێزێ ددەتە هەوە كو وێ بكەن یا ئەو پێ رازی دبیت.</verse>
				<verse number="14">هەمی تشتان بێ پتەپت و گۆمانكرن بكەن،</verse>
				<verse number="15">دا گازندە ل سەر هەوە نەبن و هوین د بێگونە‍‌ھ بن، د ناڤ ڤی نفشێ خوار و خڕیای دا زاڕۆكێن خودێ یێن بێكێماسی بن، د ناڤ وان دا وەكو ستێران د جیهانێ دا ببرسقن.</verse>
				<verse number="16">خۆ موكم ب پەیڤا ژیانێ ڤە بگرن، دا د رۆژا مەسیحی دا شانازیێ ببەم، كو بەزین و رەنجكێشانا من ب ئاڤێ دا نەچوویە.</verse>
				<verse number="17">لێ ئەگەر وەكو پێشكێشیێ رژاندنێ ل سەر قوربانی و خزمەتا باوەریا هەوە بهێمە رشتن ژی، ئەز دلخۆش دبم و ل گەل هەوە هەمیان كەیفخۆش دبم.</verse>
				<verse number="18">ب هەمان شێوەی هوین ژی دلخۆش ببن و ل گەل من كەیفخۆش ببن.</verse>
				<verse number="19">من هیڤی ب خودان عیسای هەیە، كو د دەمەكێ نێزیك دا، دێ تیمۆتاوسی هنێرمە نك هەوە، داكو دلێ من ب زانینا رەوشا هەوە تەنا ببیت.</verse>
				<verse number="20">چنكو من كەسەكێ دی یێ وەكو وی نینە، كو ژ دل و دەروون خەمێ ژ كاروبارێن هەوە بخۆت،</verse>
				<verse number="21">هەمیێن دی ل بەرژەوەندیێن خۆ، نە ل یێن عیسایێ مەسیح دگەڕن.</verse>
				<verse number="22">لێ هوین دزانن كو تیمۆتاوسی خۆ یێ سەلماندی، چنكو كا چەوا كوڕ ل گەل بابێ خۆ خزمەتێ دكەت، وی وەسا ل گەل من د كارێ مزگینیێ دا خزمەت كریە.</verse>
				<verse number="23">ئەڤجا ئەز هیڤی دكەم كو ئەز ئێكسەر وی بهنێرم، هەر دەمێ ئەز تشتەكی ژ چارەنڤیسێ خۆ بزانم</verse>
				<verse number="24">و من باوەری ب خودانی هەیە كو ئەز ب خۆ ژی دێ د دەمەكێ نێزیك دا هێمە نك هەوە.</verse>
				<verse number="25">لێ من دیت كو پێدڤیە ئەز ئێپافرۆدیتۆسی، برا و هەڤكارێ من، ئەوێ ئەم پێكڤە سەرباز و هەوە هنارتی دا خزمەتا پێدڤیێن من بكەت، بهنێرمە نك هەوە.</verse>
				<verse number="26">چنكو وی بیریا هەوە هەمیان دكر و یێ دلتەنگ بوو، ژ بەر كو هەوە بهیستبوو كو ئەو یێ نەساخ بوو.</verse>
				<verse number="27">ب راستی ئەو هند نەساخ بوو، هاتە بەر مرنێ، لێ خودێ دلۆڤانی پێ بر، نە ب تنێ ب وی بر، لێ ب من ژی بر، داكو بۆ من كۆڤانا ل سەر كۆڤانێ نەبیت.</verse>
				<verse number="28">ژ بەر هندێ من هێشتا پتر ڤیا ئەز وی بهنێرمە نك هەوە، داكو دەمێ هوین وی ببینن، دلخۆش ببن و كۆڤانا من ژی كێمتر لێ بهێت.</verse>
				<verse number="29">ئەڤجا ژ بەر خاترا خودانی وی ب شادیەكا مەزن قەبیل بكەن. رێزێ ژی ل یێن وەكو وی بگرن،</verse>
				<verse number="30">چنكو ئەو ژ بەر كارێ مەسیحی هاتە بەر مرنێ، وی ژیانا خۆ ئێخستە د مەترسیێ دا، داكو ئەو خزمەتا هوین نەشیاین بۆ من بكەن، ئەو ل جهێ هەوە بكەت.</verse>
			</chapter>
			<chapter number="3">
				<verse number="1">ل دویماهیێ گەلی خویشك و برایان، ب خودانی دلخۆش ببن. بۆ من بارگرانی نینە ئەز دووبارە ئەڤان تشتان بۆ هەوە بنڤیسم و بۆ هەوە ئێمناهیە.</verse>
				<verse number="2">هشیاری سەیان بن، هشیاری بەدكاران بن و هشیاری وان بن یێن لەشی دبڕن.</verse>
				<verse number="3">چنكو سونەتكریێن دروست ئەمین، یێن ب گیانێ خودێ پەرستنێ دكەین و شانازیێ ب مەسیح عیسای دبەین و پشتا خۆ ب لەشی گەرم ناكەین،</verse>
				<verse number="4">هەر چەندە من ئەگەر یا هەی كو پشتگەرمێ لەشی ژی بم. ئەگەر ئێكێ دی هزر بكەت كو وی ئەگەر یا هەی پشتگەرمێ لەشی بیت، من ژ وی پتر ئەگەر یا هەی:</verse>
				<verse number="5">ئەز ل رۆژا هەشتێ هاتیمە سونەتكرن، ئەز ژ گەلێ ئیسرائیل و ژ هۆزا بنیامینیمە، ئەز عیبرانی كوڕێ عیبرانیمە. سەبارەت دەستووری، فەریسی بووم.</verse>
				<verse number="6">سەبارەت دلگەرمیێ، تەپەسەركەرێ جڤاكا باوەردارێن مەسیح عیسای بووم. سەبارەت راستداریا د دەستووری دا، ئەز یێ بێكێماسی بووم.</verse>
				<verse number="7">لێ ئەو تشتێن ب چاڤێن من قازانج بوون، من ئەو ژ پێخەمەت مەسیحی ب زیان یێن دیتین.</verse>
				<verse number="8">هێشتا ژ وێ زێدەتر، ئەز هەمی تشتان ب زیان ددانم، ل هەمبەری بهاگرانیا بێ سنوور یا نیاسینا مەسیح عیسایێ خودانێ من، ئەوێ ژ پێخەمەت وی من هەمی تشت زیانكرین و ئەز وان تشتان وەكو گلێش دبینم، دا مەسیحی قازانج بكەم</verse>
				<verse number="9">و ل گەل وی ببمە ئێك و راستدار بهێمە دیتن، نە ب رێكا دەستووری، لێ ب رێكا باوەریێ ب مەسیحی، ل دویڤ وێ راستداریا خودێ ب رێكا باوەریێ ددەت.</verse>
				<verse number="10">من دڤێت مەسیحی بنیاسم و هێزا رابوونا وی ژ ناڤ مریان بزانم و پشكدارێ ئازارێن وی بم و وەكو وی لێ بهێم د مرنا وی دا،</verse>
				<verse number="11">داكو ب هەر رێكەكا هەبیت ئەز بگەهمە رابوونا ژ ناڤ مریان.</verse>
				<verse number="12">ئەز نابێژم كو ئەز گەهشتمە ئارمانجێ، یان كامل بووم، لێ ئەز بزاڤێ دكەم، دا وێ چەندێ ب دەست خۆ ڤە بینم، ئەوا ژ پێخەمەت وێ مەسیح عیسای ئەز ب دەست خۆ ڤە بریم.</verse>
				<verse number="13">گەلی خویشك و برایان، ئەز وەسا ناهژمێرم كو من ئارمانج ب دەست خۆ ڤە ئینا، لێ ئەز تشتەكێ ب تنێ دكەم: تشتێن چووی ژ بیر دكەم و خەباتێ بۆ تشتێن ل پێشیا خۆ دكەم.</verse>
				<verse number="14">ئەز بزاڤێ بۆ ئارمانجێ دكەم، دا خەلاتی قازانج بكەم، ئەوێ ب رێكا مەسیح عیسای، خودێ ئەز بۆ وی گازی كریمە سڵال.</verse>
				<verse number="15">ئەڤجا پێدڤیە ئەم هەمیێن پێگەهشتی هۆسا هزر بكەین و ئەگەر هەوە هزرەكا دی هەبیت، خودێ دێ وێ ژی بۆ هەوە ئاشكرا كەت.</verse>
				<verse number="16">ب تنێ، بلا ل دویڤ وی ئاستێ ئەم گەهشتینێ، بژین.</verse>
				<verse number="17">پێكڤە چاڤ ل من بكەن، گەلی خویشك و برایان، هەروەسا بەرێ خۆ بدەنە وان یێن ب ڤی شێوەی ل دویڤ نموونەیا مە دژین.</verse>
				<verse number="18">چنكو هەروەكو من گەلەك جاران بۆ هەوە گۆتی و نوكە ژی ب گری ڤە دبێژم، كو گەلەك كەس هەنە ب شێوازێ ژیانا خۆ دوژمنێن خاچا مەسیحینە.</verse>
				<verse number="19">دویماهیا ڤان كەسان وێرانبوونە، خودایێ وان زكێ وانە و شانازیێ ب تشتێن جهێ شەرمێ دبەن، هزرا وان ل سەر تشتێن ڤێ جیهانێیە.</verse>
				<verse number="20">لێ ئەم هەڤوەڵاتیێن ئەسماناینە، كو ئەم د چاڤەڕێینە قورتالكەرەك ژ وێرێ بهێت، ئەو ژی خودان عیسایێ مەسیحە.</verse>
				<verse number="21">ب هێزا خۆ یا دشێت هەر تشتەكی بندەستی خۆ بكەت، ئەو دێ لەشێ مە یێ لاواز و مربار گوهۆڕیت و وەكو لەشێ خۆ یێ ب روومەت لێ كەت.</verse>
			</chapter>
			<chapter number="4">
				<verse number="1">ئەڤجا گەلی خویشك و برایێن من یێن خۆشتڤی، ئەوێن ئەز بیریا هەوە دكەم و هوین شادی و تانجا منن، خۆشتڤیێن من ب ڤی شێوەی د ئێكبوونا ل گەل خودانی دا قاییم بمینن.</verse>
				<verse number="2">ئەز هیڤی ژ ئەیۆدیایێ و ژ سنتیخایێ دكەم، كو د ئێكبوونا ل گەل خودانی دا هەڤهزر ببن.</verse>
				<verse number="3">بەلێ، ئەز داخوازێ ژ تە ژی دكەم، هەی هەڤكارێ من یێ دلسۆز، هاریكاریا وان ژنان بكە، د خەباتا مزگینیێ دا ئەوان ل گەل من بزاڤ كریە، هەروەسا ل گەل كلیمەنتۆسی و هەڤكارێن من یێن دی ژی، ئەوێن ناڤێن وان د پەرتووكا ژیانێ دا.</verse>
				<verse number="4">هەرگاڤ ب خودانی دلخۆش ببن. دیسان ئەز دبێژمە هەوە: دلخۆش ببن!</verse>
				<verse number="5">بلا سەرنەرمیا هەوە ل نك هەمی مرۆڤان یا بەرنیاس بیت. خودان یێ نێزیكە.</verse>
				<verse number="6">ژ بەر چ تشتی نیگەران نەبن، لێ دەربارەی هەمی تشتان ب نڤێژ و هیڤیخوازیێ ل گەل سوپاسیكرنێ، داخوازێن خۆ ئاراستەی خودێ بكەن.</verse>
				<verse number="7">هۆسا ئاشتیا خودێ ژی، ئەوا د سەر هەر تێگەهشتنەكێ را، دێ دلێ هەوە و زێهنێ هەوە د ئێكبوونا ل گەل مەسیح عیسای دا پارێزیت.</verse>
				<verse number="8">ل دویماهیێ گەلی خویشك و برایان، هەر تشتێ راستی، هەر تشتێ بڕێز، هەر تشتێ دادپەروەر، هەر تشتێ پاك، هەر تشتێ دلڤەكەر، هەر تشتێ ناڤودەنگەكێ باش هەی، چ ئەو تشت قەنجی بیت، یان ژی تشتەكێ هەژی پەسنێ بیت، هزرێ تێدا بكەن.</verse>
				<verse number="9">ئەو تشتێن هوین ژ من فێر بووین، هەوە ژ من وەرگرتین، ژ من بهیستین و د ژیانا من دا دیتین، بكەن و خودایێ ئاشتیێ دێ ل گەل هەوە بیت.</verse>
				<verse number="10">ئەز ب خودانی گەلەك دلخۆش بووم، كو نوكە بۆ جارەكا دی خەمخۆریا هەوە بۆ من بشكڤیڤە. ب راستی هەوە هەر خەما من د خوار، لێ هەوە دەلیڤە نەبوو كو هاریكاریا من بكەن.</verse>
				<verse number="11">ئەز ڤێ گۆتنێ نابێژم كو ئەز یێ پێدڤی بووم، چنكو ئەز یێ فێر بوویم د هەر رەوشەكا ئەز تێدا بم، یێ رازی بم.</verse>
				<verse number="12">ئەز دزانم هەژاری چیە، هەروەسا دزانم بەرفرەهی ژی چیە. ئەز یێ ب سەر وێ نهێنیێ هەلبوویم، كو د هەمی رەوش و كاودانان دا، چ یێ تێر بم یان یێ برسی، یێ هەیی بم یان یێ نەدار، ئەز هەر یێ رازی بم.</verse>
				<verse number="13">ئەز دشێم هەمی تشتان بكەم، ب رێكا وی یێ من بهێز دئێخیت.</verse>
				<verse number="14">سەرەڕای هندێ هەوە باش كر، كو هوین د تەنگاڤیا من دا پشكدار بوون.</verse>
				<verse number="15">هوین ژی دزانن، گەلی فیلیپیان، كو د دەستپێكا دانا مزگینیێ دا، گاڤا ئەز ژ مەقدۆنیایێ دەركەفتیم، چ جڤاكێن باوەرداران ژ هەوە پێڤە، سەبارەت هاریكاریا دارایی، پشكداریا من نەكر.</verse>
				<verse number="16">دەمێ ئەز ل سالونیكی ژی، هەوە پتر ژ جارەكێ تشتێن من پێدڤی پێ هەی، بۆ من هنارتن.</verse>
				<verse number="17">نەكو چاڤێ من ل دیاریانە، لێ من دڤێت قازانج ل سەر سەرمایێ هەوە ل نك خودێ زێدە ببیت.</verse>
				<verse number="18">ئێدی من تێرا هەمی پێدڤیێن خۆ یێ هەی و زێدەتر ژی. ئەز كەفتمە د بەرفرەهیێ دا، پشتی من ئەو تشت وەرگرتین، یێن ئێپافرۆدیتۆسی بۆ من ژ نك هەوە ئیناین، كو پێشكێشیەكێ بێهنخۆش و قوربانەكێ قەبیلكری و جهێ رازیبوونا خودێیە.</verse>
				<verse number="19">خودایێ من ژی دێ ل دویڤ دەولەمەندیا خۆ یا مەزن، ب رێكا مەسیح عیسای، هەمی پێدڤیێن هەوە دابین كەت.</verse>
				<verse number="20">هەتا هەتایێ مەزناهی بۆ بابێ مە خودێ بیت! ئامین.</verse>
				<verse number="21">سڵاڤان ل هەر پیرۆزكریەكێ مەسیح عیسای بكەن. ئەو برایێن ل گەل من، سڵاڤان ل هەوە دكەن.</verse>
				<verse number="22">هەمی پیرۆزكری، ب تایبەت ئەوێن ژ كۆچكا قەیسەری، سڵاڤان ل هەوە دكەن.</verse>
				<verse number="23">كەرەما خودان عیسایێ مەسیح ل گەل گیانێ هەوە بیت.</verse>
			</chapter>
		</book>
		<book number="51">
			<chapter number="1">
				<verse number="1">ژ من، پاولۆس، هنارتیێ مەسیح عیسای ب حەزا خودێ، ژ برایێ مە تیمۆتاوسی ژی،</verse>
				<verse number="2">بۆ خویشك و برایێن پیرۆز و دلسۆز د ئێكبوونا ل گەل مەسیحی دا، ئەوێن ل كۆلۆسی: كەرەم و ئاشتی ژ بابێ مە خودێ ل سەر هەوە بن.</verse>
				<verse number="3">د نڤێژێن خۆ دا بۆ هەوە، ئەم هەردەم سوپاسیا خودێ، بابێ خودانێ مە عیسایێ مەسیح دكەین،</verse>
				<verse number="4">چنكو مە دەربارەی باوەریا هەوە ب مەسیح عیسای و حەزژێكرنا هەوە بۆ هەمی پیرۆزكریان بهیست.</verse>
				<verse number="5">ئەڤ باوەری و حەزژێكرنە ژ وێ هیڤیێ دزێت، یا بۆ هەوە د ئەسمانان دا هاتیە هەلگرتن، ئەو هیڤیا هەوە دەربارەی وێ د راگەهاندنا پەیڤا راستیێ دا بهیستی، ئانكو ئەو مزگینیا گەهشتیە هەوە. كا چەوا ئەو مزگینی د هەمی جیهانێ دا بەرهەمی ددەت و وەرارێ دكەت، وەسا د ناڤ هەوە ژی دا بەرهەمی ددەت و وەرارێ دكەت، هەر ژ وێ رۆژێ یا هەوە كەرەما خودێ بهیستی و ب دروستی نیاسی.</verse>
				<verse number="6"></verse>
				<verse number="7">هوین ژ هەڤبەنیێ مە یێ خۆشتڤی ئێپافراسی فێری وێ مزگینیێ بوون، ئەوێ كو بۆ هەوە خزمەتكارەكێ مەسیحی یێ دلسۆزە.</verse>
				<verse number="8">ئەوی ئەو حەزژێكرن بۆ مە دیار كر، یا هەوە ب رێكا گیانێ پیرۆز هەی.</verse>
				<verse number="9">ژ بەر ڤێ چەندێ ژی، هەر ژ رۆژا مە ئەڤە بهیستی، مە دەست ژ نڤێژكرنێ و داخوازكرنێ بۆ هەوە بەرنەدایە، كو هوین ژ زانینا حەزا خودێ، ب هەمی ئاقلمەندی و تێگەهشتنا روحانی، پڕ ببن،</verse>
				<verse number="10">دا ب شێوەیەكی بژین كو هەژی خودانی بیت و ژ هەمی لایان ڤە جهێ رازیبوونا وی بن، د هەر كارەكێ باش دا د بەرهەمدار بن و د نیاسینا خودێ دا وەرارێ بكەن،</verse>
				<verse number="11">ب هەمی هێزا د شیانا مەزناهیا وی دا هەی، بهێز بكەڤن، دا هوین د هەمی تشتان دا د بێهنفرە‍‌ھ و خۆڕاگر بن و ب دلخۆشی سوپاسیا بابی بكەن، ئەوێ هوین هەژی كرین كو هەوە پشك هەبیت د وی میراتی دا یێ كەسێن پیرۆزكری د پاشایەتیا رۆناهیێ دا هەی.</verse>
				<verse number="12"></verse>
				<verse number="13">ئەوی ئەم ژ دەستهەلاتا تاریاتیێ قورتال كرین و بۆ پاشایەتیا كوڕێ خۆ یێ خۆشتڤی ڤەگوهاستین،</verse>
				<verse number="14">ئەوێ ب وی مە رزگاركرن، ئانكو لێبورینا گونەهان، هەی.</verse>
				<verse number="15">ئەو وێنەیێ وی خودێیە یێ كو ناهێتە دیتن، نەخریە، سەرۆكێ هەمی تشتێن ئافراندیە.</verse>
				<verse number="16">چنكو ب وی هەمی تشت هاتنە ئافراندن: یێن ل ئەردی و یێن ل ئەسمانان، یێن دهێنە دیتن و یێن ناهێنە دیتن، چ تەخت بن یان خودانەتی، چ سەروەر بن یان دەستهەلاتدار، هەمی ب وی و بۆ وی هاتنە ئافراندن.</verse>
				<verse number="17">ئەو هەبوو بەری هەمی تشت بهێنە ئافراندن و ب وی هەمی پێكڤە د گرێداینە.</verse>
				<verse number="18">ئەو سەرێ لەشیە، ئانكو سەرێ جڤاكا باوەردارانە ، ئەو دەستپێكە، نەخریێ ژ ناڤ مریانە ، دا ئەوی د هەر تشتی دا جهێ ئێكێ هەبیت.</verse>
				<verse number="19">چنكو خودێ پێ خۆش بوو كو هەمی تژیاتیا وی د كەسایەتیا مەسیحی دا ئاكنجی ببیت</verse>
				<verse number="20">و ب رێكا خوینا وی یا ل سەر خاچێ هاتیە رشتن، ئاشتیێ چێكەت، هۆسا ب رێكا وی هەمی تشتان ل گەل خۆ ئاشت بكەت، چ ل سەر ئەردی بیت، یان ژی ل ئەسمانان بیت.</verse>
				<verse number="21">هوین ژی دەمەكی ب كریارێن خۆ یێن خراب، ژ خودێ دویركەفتبوون و ب هزرێن خۆ دوژمنێن خودێ بوون،</verse>
				<verse number="22">لێ نوكە خودێ ب لەشێ مەسیحی یێ مرۆڤكانی، ب رێكا مرنا وی هوین ل گەل خۆ ئاشت كرن، دا هەوە پیرۆز و بێكێماسی و بێگازندە ل نك خۆ ئامادە بكەت،</verse>
				<verse number="23">ب تنێ ئەگەر هوین د باوەریێ دا د بەردەوام بن، دموكم و قاییم بن و خۆ ژ هیڤیا مزگینیا هەوە بهیستی لانەدەن، ئەوا بۆ هەمی ئافراندیێن د بن ئەسمانی دا هاتیە راگەهاندن، ئەوا ئەز، پاولۆس، بوویمە خزمەتكارێ وێ.</verse>
				<verse number="24">نوكە ئەز دلخۆش دبم ب ئازارێن ئەز ژ پێخەمەت هەوە دكێشم و د لەشێ خۆ دا وان تەنگاڤیێن مەسیحی یێن ماین، ژ پێخەمەت لەشێ وی كو جڤاكا باوەردارانە، تەمام دكەم.</verse>
				<verse number="25">ل دویڤ وی ئەركی یێ خودێ ژ پێخەمەت هەوە ئێخستیە ستۆیێ من، ئەز بۆ جڤاكێ بوومە خزمەتكار، دا ب تەمامی پەیڤا خودێ رابگەهینم،</verse>
				<verse number="26">ئانكو وێ نهێنیێ رابگەهینم یا ب درێژاهیا هەمی سەردەمێن بەرێ و ژ هەمی بەرەبابان هاتیە ڤەشارتن، لێ نوكە بۆ پیرۆزكریێن وی هاتیە ئاشكراكرن.</verse>
				<verse number="27">خودێ بڕیار دا بۆ پیرۆزكریێن خۆ بدەتە زانین كا دەولەمەندیا مەزناهیا ڤێ نهێنیێ د ناڤ مللەتێن نەجوهی دا چەندا مەزنە. نهێنی ژی ئەوە كو مەسیح د ناخێ هەوە دایە و ژ بەر هندێ مسۆگەرە كو هوین دێ د مەزناهیا وی دا پشكدار بن.</verse>
				<verse number="28">ئەم وی ددەینە نیاسین، هەر كەسەكی پێ ئاگەهدار دكەین و ب هەمی ئاقلمەندی هەر كەسەكی فێر دكەین، دا ئەم هەر كەسەكی پێگەهشتی د ئێكبوونا ل گەل مەسیحی دا پێشكێش بكەین.</verse>
				<verse number="29">ژ بۆ ڤێ چەندێ، ئەز رەنجێ دكێشم، ل دویڤ هێزا وی یا د من دا بهێز كار دكەت، بزاڤێ دكەم.</verse>
			</chapter>
			<chapter number="2">
				<verse number="1">من دڤێت هوین بزانن، كو ئەز چەند ژ پێخەمەت هەوە و یێن ل لاودیكیایێ و هەمیێن روی ب روی ئەز نەدیتیم، بزاڤێ دكەم.</verse>
				<verse number="2">ئارمانجا من ئەوە كو ئەو بهێنە هاندان و د حەزژێكرنێ دا د ئێكگرتی بن، ب مەرەما هەمی دەولەمەندیا تێگەهشتنا تەمام، دا نهێنیا خودێ بزانن، كو مەسیحە،</verse>
				<verse number="3">ئەوێ د وی دا هەمی گەنجینەیێن ئاقلمەندی و زانینێ دڤەشارتینە.</verse>
				<verse number="4">ئەز ڤێ چەندێ دبێژم، دا كەس ب گۆتنێن خۆش هەوە نەخاپینیت.</verse>
				<verse number="5">چنكو ئەگەر ب لەشی ئەز ل نك هەوە یێ ئامادە نەبم، لێ ب گیانی ئەز ل گەل هەوەمە، ب دیتنا رێكوپێكی و موكمیا باوەریا هەوە ب مەسیحی، دلخۆش دبم.</verse>
				<verse number="6">ئەڤجا كا چەوا هەوە خودان مەسیح عیسا قەبیل كریە، هۆسا ل گەل وی گرێدای بژین،</verse>
				<verse number="7">ب وی ڤە رە‍‌ھ داهێلای و د ئاڤاكری بن و د باوەریێ دا د موكم بن هەروەكو هوین هاتینە فێركرن و بلا هوین ژ سوپاسیكرنێ د سەر دا بڕژن.</verse>
				<verse number="8">هشیار بن، دا كەس ب فەلسەفەیەكا خاپینۆك و درەو، ل دویڤ تیتالێن مرۆڤان، ل دویڤ هێزێن سرۆشتی یێن ڤێ جیهانێ، نە ل دویڤ مەسیحی، هەوە دیل نەكەت.</verse>
				<verse number="9">چنكو هەمی تژیاتیا خودایەتی، د مەسیحی دا یا ئاكنجیە، ب شێوەیەكێ لەشكانی.</verse>
				<verse number="10">هوین ژی د ئێكبوونا ل گەل وی دا د كاملن، ئەوێ كو سەرێ هەمی سەروەر و دەستهەلاتدارانە.</verse>
				<verse number="11">هەروەسا د ئێكبوونا ل گەل وی دا هوین هاتینە سونەتكرن، سونەتكرنا نە ب دەستێ مرۆڤان، لێ ب ژێڤەكرنا حەزێن لەشی بۆ گونەهێ، ئەڤەیە سونەتكرن ژ لایێ مەسیحی ڤە.</verse>
				<verse number="12">ب تافیركرنێ هوین ل گەل وی هاتینە ڤەشارتن و هەر ب وێ هوین ل گەل وی هاتینە راكرن ژی، چنكو هەوە باوەری ب شیانا خودێ یێ ئەو ژ ناڤ مریان راكری، ئینا.</verse>
				<verse number="13">هوین ژ بەر گونەهێ و سونەتنەكرنا لەشێ خۆ د مری بوون، لێ خودێ هوین ل گەل وی ڤەژاندن، دەمێ ل هەمی گونەهێن مە بوری.</verse>
				<verse number="14">وی تۆمارا قەرێن مە ژێ بر، ئەوا ل گۆر رێسایێن دەستووری ل دژی مە هاتیە نڤیسین. وی ئەو تۆمار ب خاچێ ڤە بزماردا و هۆسا راكر.</verse>
				<verse number="15">سەروەر و دەستهەلاتدار ژ چەك كرن و ل بەر چاڤێن هەمیان شەرمزار كرن، ب رێكا خاچێ سەركەفتن ل سەر وان ئینا.</verse>
				<verse number="16">لەوما بلا كەس ل سەر خوارن، یان ڤەخوارن، یان ژی جەژنان، یان هەیڤێن نوی، یان شەمبیان رەخنەیێ ل هەوە نەگریت.</verse>
				<verse number="17">ئەڤێن هەنێ ب تنێ سیتافكن بۆ تشتێن پاشەڕۆژێ، لێ یێ راستەقینە مەسیحە.</verse>
				<verse number="18">بلا كەس هەوە ژ خەلاتێ هەوە بێبەهر نەكەت، كەسەكێ وەسا كو حەز ژ خۆنزمكرنێ و پەرستنا فریشتەیان دكەت و بەردەوام بەحسێ بینینێن خۆ دكەت كو بێ بنیات یێ پفدایە ژ لایێ زێهنێ خۆ یێ لەشكانی ڤە</verse>
				<verse number="19">و خۆ ب سەری ڤە نەگرتیە. ژ وی سەری، هەمی لەش ب رێكا گە‍‌ھ و رەهان، دهێتە پشتەڤانیكرن و پێكڤە دهێتە گرێدان، وەسا لەش وەرارێ دكەت، وەراركرنەكا ژ لایێ خودێ ڤە.</verse>
				<verse number="20">مادەم هوین ل گەل مەسیحی مرینە و ژ هێزێن سرۆشتی یێن ڤێ جیهانێ ئازاد بووینە، ئێدی بۆچی هوین وەسا دژین، هەروەكو هوین یێن ڤێ جیهانێ بن؟ بۆچی هوین ملكەچی ڤان رێسایان دبن:</verse>
				<verse number="21">«دەست ڤە نەدەی! تام نەكێ! دەست نەكێ!»</verse>
				<verse number="22">رێسایێن هۆسا هەمی فەرمان و فێركرنێن مرۆڤانە، دەربارەی تشتێن ژ ناڤ دچن دەمێ دهێنە بكارئینان،</verse>
				<verse number="23">وان رێسایان سەبارەت ئایینداریەكا دەستكرد و خۆنزمكرنێ و دژواریێ ل گەل لەشی، ژ سەرڤە دیمەنەكێ ئاقلمەندیێ یێ هەی، لێ د رێگریێ دا ل بەرامبەر تێركرنا ئارەزوویێن لەشكانی، چ مفایێ خۆ نینە.</verse>
			</chapter>
			<chapter number="3">
				<verse number="1">ئەڤجا ئەگەر هوین ل گەل مەسیحی ژ مرنێ هاتینە راكرن، بزاڤێ بۆ تشتێن ل سڵال بكەن، ل وی جهی یێ مەسیح لێ، كو ل دەستێ راستێ یێ خودێ یێ روینشتیە.</verse>
				<verse number="2">بلا هزرا هەوە ل سەر تشتێن ل سڵال بیت، نە یێن ل سەر ئەردی.</verse>
				<verse number="3">چنكو هوین مرین، ژیانا هەوە ژی ل گەل مەسیحی ل نك خودێ هاتیە هەلگرتن.</verse>
				<verse number="4">دەمێ مەسیح، ئەوێ كو ژیانا هەوەیە، دیار دبیت، هنگی هوین ژی دێ ل گەل وی د مەزناهیێ دا دیار بن.</verse>
				<verse number="5">ژ بەر هندێ حەزێن خۆ یێن ڤێ جیهانێ بمرینن: دەهمەنپیسی، پویچاتی، گڕ ، حەزێن خراب و چاڤبرساتی كو پووتپەرێسیە ،</verse>
				<verse number="6">ژ بەر وان تشتان تۆڕەبوونا خودێ یا ب سەر مرۆڤێن نەگوهدار دا دهێت.</verse>
				<verse number="7">هەوە ژی دەمەكی ئەو تشت دكرن، دەمێ هوین د ناڤ وان تشتان دا دژیان.</verse>
				<verse number="8">لێ نوكە ڤان هەمی تشتان ژ نك خۆ بهاڤێژن: كەرب، تۆڕەبوون، كین، بوهتان و ئاخفتنێن كرێت ئەوێن ژ دەڤێ هەوە دەردكەڤن.</verse>
				<verse number="9">درەوان ل ئێكودوو نەكەن، چنكو هەوە مرۆڤێ كەڤن ب كریارێن وی ڤە ژ بەر خۆ كریە</verse>
				<verse number="10">و مرۆڤێ نوی كریە بەر خۆ، ئەوێ دهێتە نویكرن ل گۆر وێنەیێ ئافرێندەرێ خۆ، دا ب دروستی ئافرێندەری بنیاسیت.</verse>
				<verse number="11">د وێ نویكرنێ دا چ جوداهی د ناڤبەرا نەجوهی و جوهی، سونەتكری و سونەتنەكری، بەربەر و سكێت ، بەنی و ئازاد دا نینە، لێ مەسیح هەمی تشتە و د ناڤ مە هەمیان دایە.</verse>
				<verse number="12">ئەڤجا هوین ئەوێن خودێ ئەو هەلبژارتین و پیرۆز كرین و حەز ژێ دكەت: دلۆڤانی، قەنجی، دەروونبچویكی، دلنەرمی و بێهنفرەهیێ بكەنە بەر خۆ.</verse>
				<verse number="13">ل گەل ئێكودوو د بێهنفرە‍‌ھ بن، ئەگەر ئێكی گازندە ل سەر ئێكێ دی هەبن، ل ئێكودوو ببورن. هەروەكو خودان ل هەوە بوری، هوین ژی وەسا ل ئێكودوو ببورن.</verse>
				<verse number="14">د سەر ڤان هەمیان را، حەزژێكرنێ بكەنە بەر خۆ، كو د كاملیێ دا هەمی تشتان پێكڤە گرێ ددەت.</verse>
				<verse number="15">بلا د دلێ هەوە دا ئاشتیا مەسیحی حوكمداریێ بكەت، ئەو ئاشتیا هوین بۆ وێ هاتینە گازیكرن، كو ببنە ئێك لەش، هەروەسا د سوپاسدار ژی بن.</verse>
				<verse number="16">بلا پەیڤا مەسیحی ب دەولەمەندیا خۆ د دلێ هەوە دا ئاكنجی ببیت، هوین ژی ب هەمی ئاقلمەندی ئێكودوو فێر بكەن و ئاگەهدار بكەن، زەبووران و سروود و سترانێن روحانی، ب سوپاسداری ژ دلێ خۆ بۆ خودێ بسترن.</verse>
				<verse number="17">هەر تشتێ هوین بكەن، ب گۆتن یان كریار، ب ناڤێ خودان عیسای بكەن و ب رێكا وی سوپاسیا خودایێ باب بكەن.</verse>
				<verse number="18">گەلی ژنان، كا چەوا هەژی خودانیە، هەر ئێك ژ هەوە ملكەچی مێرێ خۆ بیت.</verse>
				<verse number="19">گەلی مێران، هەر ئێك ژ هەوە حەز ژ ژنا خۆ بكەت و ل گەل وان د توند نەبن.</verse>
				<verse number="20">گەلی زاڕۆكان، د هەمی تشتان دا گوهداریا دایك و بابێن خۆ بكەن، چنكو ئەڤە جهێ رازیبوونا خودانیە.</verse>
				<verse number="21">گەلی بابان، زاڕۆكێن خۆ تۆڕە نەكەن، دا بێ ئومێد نەبن.</verse>
				<verse number="22">گەلی بەنیان، د هەمی تشتان دا گوهداریا خودانێن خۆ یێن ڤێ جیهانێ بكەن، نە ب وێ خزمەتێ یا ل بەر چاڤان دهێتە كرن، ب تنێ بۆ رازیكرنا مرۆڤان، لێ ب دلساخی و ترسا خودانی گوهداریێ بكەن.</verse>
				<verse number="23">هەر تشتەكێ هوین بكەن، وەسا ژ دل بكەن، هەروەكو بۆ خودانی بیت، نە بۆ مرۆڤان،</verse>
				<verse number="24">چنكو هوین دزانن دێ پاداشتی كو میراتە ژ خودانی وەرگرن، ژ بەر كو هوین خزمەتا خودان مەسیحی دكەن.</verse>
				<verse number="25">لێ یێ نەڕاستیێ بكەت دێ سزایێ نەڕاستیا خۆ وەرگریت و لایەنگری نینە.</verse>
			</chapter>
			<chapter number="4">
				<verse number="1">گەلی خودانان، ب دادپەروەری و یەكسانی سەرەدەریێ ل گەل بەنیێن خۆ بكەن، چنكو هوین دزانن كو هەوە ژی خودانەكێ ل ئەسمانی هەی.</verse>
				<verse number="2">ل سەر نڤێژكرنێ د بەردەوام بن و تێدا ب سوپاسیكرنێ هشیار بمینن.</verse>
				<verse number="3">د هەمان دەم دا، بۆ مە ژی نڤێژان بكەن، دا خودێ ژ پێخەمەت پەیاما خۆ دەرگەهەكی بۆ مە ڤەكەت، داكو ئەم نهێنیا مەسیحی رابگەهینین، ئەوا ئەز ژ بەر وێ هاتیمە زیندانكرن.</verse>
				<verse number="4">نڤێژان بكەن، كو ئەز ڤێ نهێنیێ ب زەڵالی رابگەهینم، هەروەكو پێدڤیە ئەز بێژم.</verse>
				<verse number="5">ل بەرامبەری وان یێن كو ژ دەرڤەی باوەریێنە، ب ئاقلمەندی سەرەدەریێ بكەن و دەرفەتا ڤی دەمی ژ دەست نەدەن.</verse>
				<verse number="6">بلا ئاخفتنا هەوە هەردەم یا شرین و یا ب خوێ بیت ، دا بزانن كا چەوا پێدڤیە هوین بەرسڤا هەر كەسەكی بدەن.</verse>
				<verse number="7">تیخیكۆس، برایێ خۆشتڤی و خزمەتكارێ دلسۆز و هەڤبەنیێ مە د ئێكبوونا ل گەل خودانی دا، دێ هەمی تشتان دەربارەی رەوشا من گەهینیتە هەوە.</verse>
				<verse number="8">من ئەو بۆ ڤێ مەبەستێ یێ هنارتیە نك هەوە، دا هوین رەوشا مە بزانن و ئەو دلێ هەوە هانبدەت.</verse>
				<verse number="9">من ئەو یێ ل گەل ئۆنیسیمۆسی، برایێ دلسۆز و خۆشتڤی، كو ئێك ژ هەوەیە، یێ هنارتی. ئەو هەردوو دێ هەر تشتەكێ ل ڤێرێ روی ددەت بۆ هەوە بێژن.</verse>
				<verse number="10">ئەرستارخۆس، ئەوێ ل گەل من د زیندانێ دا سڵاڤان ل هەوە دكەت، هەروەسا مەرقۆسێ پسمامێ بارناباسی ژی، ئەوێ دەربارەی وی هەوە راسپاردە وەرگرتی كو ئەگەر هاتە نك هەوە، وی قەبیل بكەن.</verse>
				<verse number="11">عیسا ژی ئەوێ دبێژنێ یوستۆس سڵاڤان ل هەوە دكەت. د ناڤ ئەوێن ل گەل من بۆ پاشایەتیا خودێ كار دكەن، ب تنێ ئەو ژ سونەتكریانە و ئەو یێن بووینە هاندەرێن من.</verse>
				<verse number="12">ئێپافراس ژی سڵاڤان ل هەوە دكەت، ئەو ژی ئێك ژ هەوەیە و بەنیێ مەسیح عیسایە، ئەو هەردەم ب نڤێژان ژ پێخەمەت هەوە خەباتێ دكەت، دا هوین ب كاملی و پشتڕاست ژ هەمی حەزا خودێ د خۆڕاگر بن.</verse>
				<verse number="13">ئەز بۆ وی شاهدەییێ ددەم، كو ئەو بۆ هەوە و بۆ ئەوێن ل لاودیكیایێ و ئەوێن ل هیێراپۆلیسێ، گەلەك دوەستیێت.</verse>
				<verse number="14">نۆژدارێ خۆشتڤی لوقا و دیماس ژی سڵاڤان ل هەوە دكەن.</verse>
				<verse number="15">سڵاڤان ل خویشك و برایێن ل لاودیكیایێ، ل نیمفایێ و جڤاكا باوەرداران یا ل مالا وێ كۆم دبیت، بكەن.</verse>
				<verse number="16">پشتی ئەڤ نامەیە د ناڤ هەوە دا دهێتە خواندن، وە بكەن كو ل جڤاكا باوەردارێن لاودیكیایێ ژی بهێتە خواندن، هەروەسا نامەیا ژ لاودیكیایێ ژی، هوین بخوینن.</verse>
				<verse number="17">بێژنە ئارخیپۆسی: «خەمخۆرێ وێ خزمەتێ بە یا تە ژ خودانی وەرگرتی، دا وێ ب ج‍‌ھ بینی.»</verse>
				<verse number="18">ئەز پاولۆس، ڤێ سڵاڤێ ب دەستێ خۆ دنڤیسم. قەیدا من بیننە بیرا خۆ. كەرەما خودێ ل سەر هەوە بیت.</verse>
			</chapter>
		</book>
		<book number="52">
			<chapter number="1">
				<verse number="1">ژ پاولۆس، سیلاس و تیمۆتاوسی، بۆ جڤاكا باوەردارێن سالونیكیێ، یا خودایێ باب و خودان عیسایێ مەسیح: كەرەم و ئاشتی ل سەر هەوە بن.</verse>
				<verse number="2">ئەم هەردەم ژ پێخەمەت هەوە هەمیان سوپاسیا خودێ دكەین و بەردەوام د نڤێژێن خۆ دا هەوە دئینینە بیرا خۆ.</verse>
				<verse number="3">ل بەرامبەر خودێ، بابێ مە، بێی دابڕین كریارێن هەوە یێن ژ باوەریێ و رەنجا هەوە یا ژ حەزژێكرنێ و خۆڕاگریا هەوە یا ژ وێ هیڤیێ دزێت یا هەوە ب خودانێ مە عیسایێ مەسیح هەی، دئینینە بیرا خۆ.</verse>
				<verse number="4">ئەم دزانین، گەلی خویشك و برایان، خۆشتڤیێن خودێ، كو وی هوین یێن هەلبژارتین،</verse>
				<verse number="5">چنكو مزگینیا مە نە ب تنێ ب پەیڤان، لێ ب هێزێ ژی و ب گیانێ پیرۆز و ب پشتڕاستیەكا تەمام گەهشتیە هەوە. هوین دزانن كا ئەم د ناڤ هەوە دا ژ پێخەمەت هەوە چ جۆرە كەس بووین.</verse>
				<verse number="6">هەوە ژی چاڤ ل مە و خودانی كر، د ناڤ گەلەك تەنگاڤیان دا، ب دلخۆشیا ژ گیانێ پیرۆز، پەیڤ قەبیل كر،</verse>
				<verse number="7">تاكو هوین بۆ هەمی باوەردارێن ل مەقدۆنیایێ و ئەخایایێ بووینە نموونە.</verse>
				<verse number="8">چنكو دەنگێ پەیڤا خودانی ژ نك هەوە بەڵاڤ بوویە، نە ب تنێ گەهشتیە مەقدۆنیایێ و ئەخایایێ، لێ دەنگوباسێ باوەریا هەوە ب خودێ ل هەمی جهان بەڵاڤ بوویە و ئێدی پێدڤی نینە كو ئەم ئاخفتنەكێ ل سەر بێژین.</verse>
				<verse number="9">چنكو خەلكێ وان دەڤەران بەحس دكەن، كا سەرەدانا مە بۆ هەوە چ كارتێكرن هەبوو و كا چەوا هوین ژ پووتان بۆ خودێ ڤەگەڕیان، دا خودایێ زیندی یێ راستەقینە بپەرێسن</verse>
				<verse number="10">و چاڤەڕێی كوڕێ وی بن كو دێ ژ ئەسمانان هێت، ئەوێ وی ژ ناڤ مریان راكری، عیسا، ئەوێ مە ژ تۆڕەبوونا دێ هێت قورتال دكەت.</verse>
			</chapter>
			<chapter number="2">
				<verse number="1">هوین ب خۆ دزانن، گەلی خویشك و برایان، كو هاتنا مە بۆ لایێ هەوە یا بێ مفا نەبوو،</verse>
				<verse number="2">لێ هەروەكو هوین دزانن، ل پێشیێ ل فیلیپی ئەم هاتینە ئازاردان و كرێتكرن، سەرەڕای هندێ مە ب خودایێ خۆ وێرەكی هەبوو كو د ناڤ بەرهنگاریەكا دژوار دا، مزگینیا خودێ بۆ هەوە رابگەهینین.</verse>
				<verse number="3">ئەو هیڤیخوازیا ئەم دكەین، نە ژ شاشیێ و نە ژ نەپاكیێ دهێت و نە ب فێلبازیێیە،</verse>
				<verse number="4">لێ كا چەوا خودێ ئەم پەسەند كرین كو مزگینیێ ب مە بسپێریت، ئەم وەسا دئاخڤین، نە دا خەلكی رازی كەین، لێ دا خودێ رازی كەین، ئەوێ دلێ مە تاقی دكەت.</verse>
				<verse number="5">خودێ شاهدە كو مە چ جاران د گۆتنێن خۆ دا سالویسی نەكریە، هەروەكو هوین دزانن، نە ژی ب دویڤ چاڤبرساتیەكا نخافتی كەفتینە،</verse>
				<verse number="6">نە ژی مە بزاڤ كریە كو ژ لایێ مرۆڤان ڤە بهێینە مەزنكرن، نە ژ لایێ هەوە ڤە و نە ژ لایێ كەسێن دی ڤە،</verse>
				<verse number="7">هەر چەندە مە ماف هەبوو وەكو هنارتیێن مەسیحی بارگرانی بین ل سەر هەوە، لێ ئەم ل گەل هەوە د دلنازك بووین، وەكو دایكەك چاڤدانا ساڤایێن خۆ دكەت.</verse>
				<verse number="8">ئەم هۆسا شەیدایێن هەوە بووین كو مە حەز دكر نە ب تنێ مزگینیا خودێ بدەینە هەوە، لێ ژیانا خۆ ژی، چنكو هوین بوونە خۆشتڤیێن مە.</verse>
				<verse number="9">رەنج و وەستیانا مە یا ل بیرا هەوە، گەلی خویشك و برایان، دەمێ مە مزگینیا خودێ بۆ هەوە رادگەهاند، مە ب شەڤ و رۆژ كار دكر دا بۆ كەسێ ژ هەوە نەبینە بارگرانی.</verse>
				<verse number="10">هوین شاهدن و خودێ ژی شاهدە، كا سەرەدەریا مە ل گەل هەوەیێن باوەردار چەند یا پاك و راست و بێ گازندە بوو.</verse>
				<verse number="11">هەروەكو هوین دزانن، ئەم بۆ هەر ئێك ژ هەوە د وەسا بووین، وەكو بابەكی بۆ زاڕۆكێن خۆ،</verse>
				<verse number="12">مە هوین هاندان و ل بەر دلێ هەوە دا و ل سەر ژیانا هەوە راوەستیاین، كو ب شێوەیەكی بیت یا هەژی وی خودای بیت، ئەوێ هوین بۆ پاشایەتی و مەزناهیا خۆ گازی كرین.</verse>
				<verse number="13">هەروەسا ئەم بێی دابڕین سوپاسیا خودێ دكەین، چنكو دەمێ هەوە پەیڤا خودێ ژ مە بهیستی، هەوە قەبیل كر نە هەروەكو ئەو پەیڤا مرۆڤان بیت، لێ هەروەكو ئەو پەیڤا خودێ بیت، ب راستی ژی ئەو پەیڤا خودێیە كو د هەوەیێن باوەردار دا كار دكەت.</verse>
				<verse number="14">چنكو هوین ژی گەلی خویشك و برایان، كەفتنە هەمان دەردێ جڤاكێن گازیكریێن خودێ یێن ل یەهودیایێ، ئەوێن ل گەل مەسیح عیسای بووینە ئێك، هەوە ژی ل سەر دەستێ هەڤوەڵاتیێن خۆ هەمان ئازار كێشان، وەكو وان ل سەر دەستێ جوهیان ئازار كێشاین،</verse>
				<verse number="15">ئەوێن خودان عیسا و پێغەمبەر كوشتین و ئەم ژی تەپەسەر كرین. ئەو جهێ رازیبوونا خودێ نینن و دژی هەمی مرۆڤانە.</verse>
				<verse number="16">ئەو رێ نادەن كو ل گەل مللەتێن دی بئاخڤین دا قورتال ببن. ب ڤێ چەندێ ژی ئەو وەكو هەر جار چانتكێ خۆ یێ گونەهان تژی دكەن و ل دویماهیێ تۆڕەبوونا خودێ هاتە سەر وان.</verse>
				<verse number="17">گەلی خویشك و برایان، ئەم بۆ دەمەكێ كورت ژ هەوە هاتینە ڤەقەتاندن، نە دلێ مە، لێ رویێ مە ژ ئێكودوو دویر كەفت. وی دەمی مە گەلەك بزاڤ دكر، ب دلخوازیەكا مەزن، كو هەوە روی ب روی ببینین.</verse>
				<verse number="18">لەوما مە ڤیا بهێینە نك هەوە و من ب خۆ وەكو پاولۆس چەندین جاران بزاڤ بۆ هندێ كر، لێ ئبلیسی رێ ل مە گرت.</verse>
				<verse number="19">چنكو ما هیڤی، یان دلخۆشی، یان تانجا مە یا شانازیێ ل پێشیا خودانێ مە عیسای د رۆژا هاتنا وی دا چیە؟ ما نە هوینن؟</verse>
				<verse number="20">بەلێ، مەزناهی و دلخۆشیا مە هوینن.</verse>
			</chapter>
			<chapter number="3">
				<verse number="1">لەوما دەمێ مە نەشیای پتر خۆ بگرین، مە دیت كو باشترە ئەم ب تنێ بمینینە ل ئەسینایێ</verse>
				<verse number="2">و مە تیمۆتاوس هنارت، كو برا و هەڤكارێ مەیە بۆ خودێ د مزگینیا مەسیحی دا، داكو هەوە د باوەریا هەوە دا قاییم بكەت و هانبدەت،</verse>
				<verse number="3">دا د ڤان تەنگاڤیان دا كەس ژ هەوە نەلقیێت. هوین ب خۆ دزانن كو ئەم بۆ ڤان تشتان یێن هاتینە دەستنیشانكرن،</verse>
				<verse number="4">چنكو دەمێ ئەم ل نك هەوە بووین، مە پێشتر دگۆتە هەوە كو ئەم دێ تووشی تەنگاڤیان بین و هەروەكو هوین دزانن وەسا چێبوو.</verse>
				<verse number="5">لەوما دەمێ من نەشیای خۆ پتر بگرم ژی، من ئەو هنارت دا رەوشا باوەریا هەوە بزانم، نەكو تاقیكەری هوین تاقی كربن و رەنجا مە ب ئاڤێ دا چوو بیت.</verse>
				<verse number="6">لێ نوكە تیمۆتاوس ژ نك هەوە زڤڕی نك مە و مزگینیا باوەری و حەزژێكرنا هەوە دایە مە. وی گۆتە مە كو هوین هەردەم مە ب باشی دئیننە بیرا خۆ و شەیدایێن دیتنا مە نە، هەروەكو ئەم ژی شەیدایێن دیتنا هەوە.</verse>
				<verse number="7">لەوما گەلی خویشك و برایان، سەرەڕای هەمی نەخۆشی و تەنگاڤیێن مە، ب رێكا باوەریا هەوە، دلێ مە دەربارەی هەوە ئارام بوو.</verse>
				<verse number="8">مادەم هوین د ئێكبوونا ل گەل خودانی دا دموكمن، ئێدی ژیانا مە گەش دبیت.</verse>
				<verse number="9">ئەڤجا ئەم دێ شێین ژ پێخەمەت هەوە ب چ شێواز سوپاسیا خودێ كەین، ژ بەر وێ هەمی دلخۆشیا مە ب رێكا هەوە ل پێشیا خودایێ خۆ هەی؟</verse>
				<verse number="10">ئەم شەڤ و رۆژ ب گەرمی نڤێژان دكەین، كو ئەم رویێ هەوە ببینین و كێماسیێن باوەریا هەوە تەمام بكەین.</verse>
				<verse number="11">بلا بابێ مە خودێ ب خۆ و خودانێ مە عیسا بەرێ رێكا مە بدەتە هەوە.</verse>
				<verse number="12">بلا خودان وە بكەت كو حەزژێكرنا هەوە بۆ ئێكودوو و بۆ هەمیان وەرارێ بكەت و زێدە ببیت، هەروەكو حەزژێكرنا مە بۆ هەوە زێدە دبیت،</verse>
				<verse number="13">دا دلێ هەوە بێی كێماسی د پیرۆزیێ دا قاییم بكەت ل پێشیا بابێ مە خودێ، دەمێ خودانێ مە عیسا ل گەل هەمی پیرۆزكریێن خۆ دهێت.</verse>
			</chapter>
			<chapter number="4">
				<verse number="1">ل دویماهیێ گەلی خویشك و برایان، وەكو هوین ژ مە فێر بووین كا دڤێت هوین چەوا بژین، دا هوین خودێ رازی بكەن و ب راستی ژی هوین وە دكەن، ئەم ب ناڤێ خودان عیسای داخوازێ ژ هەوە دكەین و هیڤی دكەین كو هوین هێشتا پێشڤە بچن،</verse>
				<verse number="2">چنكو هوین دزانن مە ب دەستهەلاتا خودان عیسای چ راسپاردە داینە هەوە.</verse>
				<verse number="3">حەزا خودێ ژی ئەوە كو هوین د پیرۆز بن، ئانكو خۆ ژ دەهمەنپیسیێ بدەنە پاش.</verse>
				<verse number="4">بلا هەر ئێك ژ هەوە بزانیت كا دێ چەوا ل سەر لەشێ خۆ زاڵ بیت و د پیرۆزی و سەربلندیێ دا ژیت،</verse>
				<verse number="5">نە د حەز و ئارەزوویێن لەشی دا وەكو مللەتێن خودێنەنیاس.</verse>
				<verse number="6">د ڤێ چەندێ دا بلا كەس زێدەگاڤیێ یان سەرپێچیێ ل سەر نامویسا خویشكا خۆ یان برایێ خۆ نەكەت، چنكو خودان تۆلڤەكەرێ ئەڤان هەمی تشتانە، هەروەكو مە بەری نوكە گۆتیە هەوە و مە هوین ب رژدی تەمبی كرین.</verse>
				<verse number="7">چنكو خودێ ئەم بۆ پویچاتیێ گازی نەكرینە، لێ بۆ پیرۆزیێ.</verse>
				<verse number="8">ئەڤجا یێ ڤێ چەندێ رەت بكەت، ئەو مرۆڤەكی رەت ناكەت، لێ خودایێ كو گیانێ خۆ یێ پیرۆز ددەتە هەوە، رەت دكەت.</verse>
				<verse number="9">دەربارەی حەزژێكرنا برایانە ژی، هوین نە د پێدڤینە ئەم بۆ هەوە بنڤیسین، چنكو هوین ب خۆ ژ لایێ خودێ ڤە هاتینە فێركرن، كو حەز ژ ئێكودوو بكەن.</verse>
				<verse number="10">ب راستی ژی هوین ڤێ چەندێ بۆ هەمی برایێن ل سەرانسەری مەقدۆنیایێ دكەن. لێ ئەم هیڤی ژ هەوە دكەین، گەلی خویشك و برایان، كو هوین ڤێ چەندێ هێشتا زێدەتر بكەن.</verse>
				<verse number="11">بزاڤێ بكەن كو ب ئارامی بژین و مژویلی كاروبارێن خۆ بن و ب دەستێن خۆ كار بكەن، هەروەكو مە هوین راسپاردین،</verse>
				<verse number="12">دا رەفتارا هەوە ل گەل یێن ژ دەرڤە ب شێوەیەكێ سەرفەراز بیت و هوین هەوجەیی كەسێ نەبن.</verse>
				<verse number="13">مە نەڤێت هوین دەربارەی نڤستیان د بێ ئاگە‍‌ھ بن، گەلی خویشك و برایان، دا خۆ خەمگین نەكەن وەكو یێن دی یێن كو چ هیڤی نینن.</verse>
				<verse number="14">مادەم مە باوەری هەیە كو عیسا مر و رابوو، وەسا ژی خودێ دێ وان یێن ل سەر باوەریێ ب عیسای نڤستین ل گەل وی ئینیت.</verse>
				<verse number="15">ئەم ڤێ چەندێ ب پەیڤا خودانی بۆ هەوە دبێژین: ئەم یێن زیندی كو تا هاتنا خودانی بمینین، ئێكجار د بەراهیا یێن نڤستی را ناكەین.</verse>
				<verse number="16">چنكو خودان ب خۆ ب گازیەكا ب فەرمان، ب دەنگێ سەرۆكێ فریشتەیان و بۆڕیزانا خودێ، دێ ژ ئەسمانی هێتە خوار، ل بەراهیێ دێ یێن ل سەر باوەریێ ب مەسیحی مرین، رابنەڤە.</verse>
				<verse number="17">پاشی، ئەم یێن زیندی یێن كو ماین، دێ ل گەل وان د عەوران دا هێینە رەڤاندن، دا ل گەل خودانی د بەرگەبای دا بگەهینە ئێك، هۆسا ئەم دێ هەردەم ل گەل خودانی بین.</verse>
				<verse number="18">ئەڤجا ب ڤان گۆتنان هاندانا ئێكودوو بكەن.</verse>
			</chapter>
			<chapter number="5">
				<verse number="1">دەربارەی دەم و ژڤانان ژی، گەلی خویشك و برایان، هوین پێدڤی نینن كەس بۆ هەوە بنڤیسیت.</verse>
				<verse number="2">چنكو هوین ب خۆ باش دزانن، كو رۆژا خودانی وەكو دزێ شەڤێ دهێت.</verse>
				<verse number="3">دەمێ خەلك دبێژن: «ئاشتی و تەناهیە»، هنگی وێران دێ ژ نشكەكێ ڤە ب سەر وان دا هێت، هەروەكو ژان دهێنە دووگیانەكێ، ئەڤجا ئەو نەشێن ژێ بڕەڤن.</verse>
				<verse number="4">لێ هوین گەلی خویشك و برایان، نە د تاریاتیێ دانە، كو ئەو رۆژ وەكو دزەكی ب سەر هەوە دا بهێت.</verse>
				<verse number="5">چنكو هوین هەمی زاڕۆكێن رۆناهیێ و زاڕۆكێن رۆژێنە. ئەم نە یێن شەڤێ و نە ژی یێن تاریاتیێینە.</verse>
				<verse number="6">ئەڤجا ئەم نەنڤین وەكو یێن دی، لێ بلا ئەم د هشیار و ل سەر هشێن خۆ بین.</verse>
				<verse number="7">چنكو ئەوێن دنڤن، ب شەڤێ دنڤن و ئەوێن سەرخۆش دبن، ب شەڤێ سەرخۆش دبن.</verse>
				<verse number="8">لێ ژ بەر كو ئەم یێن رۆژێینە، دڤێت ل سەر هشێن خۆ بین و زریێ باوەریێ و حەزژێكرنێ بكەینە بەر خۆ و كومزریێ هیڤیا قورتالبوونێ بكەینە سەرێ خۆ.</verse>
				<verse number="9">چنكو خودێ ئەم نە ژ بۆ تۆڕەبوونا خۆ یێن دەستنیشان كرین، لێ دا بگەهینە قورتالبوونێ، ب رێیا خودانێ مە عیسایێ مەسیح،</verse>
				<verse number="10">ئەوێ ژ پێخەمەت مە مری، داكو ئەگەر ئەم د هشیار بین یان ژی د نڤستی ، ئەم ل گەل وی بژین.</verse>
				<verse number="11">لەوما هاندانا ئێكودوو بكەن و ئێكودوو ئاڤا بكەن، هەروەكو هوین نوكە دكەن.</verse>
				<verse number="12">ئەڤجا ئەم هیڤی ژ هەوە دكەین، گەلی خویشك و برایان، كو هوین رێزێ ل وان بگرن، یێن د ناڤ هەوە دا خۆ دوەستینن و د باوەریا خودانی دا رێبەریا هەوە دكەن و شیرەتان ل هەوە دكەن.</verse>
				<verse number="13">ژ بەر كارێ وان، حەز ژ وان بكەن و ل نك هەوە گەلەك د بهاگران بن. ب ئاشتی ل گەل ئێكودوو بژین.</verse>
				<verse number="14">ئەم هیڤی ژ هەوە دكەین، گەلی خویشك و برایان، ئاگەهداریێ بدەنە تەمبەلان، هاندانا دلساران بكەن، پشتەڤانیا لاوازان بكەن و ل گەل هەمیان د بێهنفرە‍‌ھ بن.</verse>
				<verse number="15">هشیار بن كەس ژ ئەنجامێ خرابیێ، خرابیێ ل كەسێ نەكەت، لێ هەرگاڤ ل گەل ئێكودوو و ل گەل هەمیان ل دویڤ باشیێ هەڕن.</verse>
				<verse number="16">هەرگاڤ د دلخۆش بن،</verse>
				<verse number="17">ل سەر نڤێژان د بەردەوام بن،</verse>
				<verse number="18">د هەمی رەوشان دا سوپاسیا خودێ بكەن، چنكو ئەڤە حەزا خودێیە بۆ هەوە د ئێكبوونا ل گەل مەسیح عیسای دا.</verse>
				<verse number="19">گیانێ پیرۆز نەڤەمرینن.</verse>
				<verse number="20">سڤكاتیێ ب پەیامێن پێغەمبەران نەكەن.</verse>
				<verse number="21">هەمی تشتان تاقی بكەن و خۆ ب یێ باش ڤە بگرن.</verse>
				<verse number="22">خۆ ژ هەمی جۆرێن خرابیێ دویر بئێخن.</verse>
				<verse number="23">بلا خودایێ ئاشتیێ ب خۆ هەوە ب تەمامی پیرۆز بكەت و هەمی گیان و دەروون و لەشێ هەوە بپارێزیت، داكو ل دەمێ هاتنا خودانێ مە عیسایێ مەسیح د بێكێماسی بن.</verse>
				<verse number="24">ئەوێ گازی هەوە دكەت یێ دلسۆزە و ئەو دێ وێ چەندێ كەت ژی.</verse>
				<verse number="25">گەلی خویشك و برایان، بۆ مە نڤێژان بكەن.</verse>
				<verse number="26">ب ماچەكا پیرۆز سڵاڤان ل هەمی خویشك و برایان بكەن.</verse>
				<verse number="27">ئەز هەوە ب خودانی ددەمە سویندێ كو ئەڤ نامەیە بۆ هەمی خویشك و برایان بهێتە خواندن.</verse>
				<verse number="28">كەرەما خودانێ مە عیسایێ مەسیح ل سەر هەوە بیت.</verse>
			</chapter>
		</book>
		<book number="53">
			<chapter number="1">
				<verse number="1">ژ پاولۆس، سیلاس و تیمۆتاوسی، بۆ جڤاكا باوەردارێن سالونیكیێ، یا بابێ مە خودێ و خودان عیسایێ مەسیح:</verse>
				<verse number="2">كەرەم و ئاشتی ژ بابێ مە خودێ و ژ خودان عیسایێ مەسیح ل سەر هەوە بن.</verse>
				<verse number="3">پێدڤیە ئەم هەرگاڤ ژ پێخەمەت هەوە، گەلی خویشك و برایان، سوپاسیا خودێ بكەین. سوپاسیكرن ژی د جهێ خۆ دایە، چنكو باوەریا هەوە گەلەك وەرارێ دكەت و حەزژێكرنا هەر ئێك ژ هەوە بۆ ئێكودوو زێدە دبیت.</verse>
				<verse number="4">لەوما ئەم ب خۆ د ناڤ جڤاكێن گازیكریێن خودێ دا شانازیێ ب هەوە دبەین، ژ پێخەمەت خۆڕاگری و باوەریا هەوە د وان هەمی تەپەسەری و تەنگاڤیان دا یێن هوین خۆ ل بەر رادگرن.</verse>
				<verse number="5">ئەڤ چەندە بەلگەیە ل سەر دادكرنا خودێ یا دادپەروەرانە، داكو هوین هەژی پاشایەتیا خودێ بن، ئەوا هوین ژ بەر وێ ئازارێ ژی دكێشن.</verse>
				<verse number="6">ل نك خودێ دادپەروەریە كو تەنگاڤیێ ل وان ڤەگەڕینیت یێن هەوە تەنگاڤ دكەن،</verse>
				<verse number="7">بەرفرەهیێ ژی بدەتە هەوە، ئەوێن هوین د تەنگاڤیێ دا، هەروەسا بدەتە مە ژی، دەمێ خودان عیسا ل گەل فریشتەیێن خۆ یێن بهێز ژ ئەسمانی دیار دبیت</verse>
				<verse number="8">و ئەو د ئاگرەكێ ب گوڕی دا تۆلێ ژ وان ڤەكەت یێن خودێ نانیاسن و گوهداریا مزگینیا خودانێ مە عیسای ناكەن.</verse>
				<verse number="9">سزایێ وان دێ وێرانبوونا هەتا هەتایی بیت، دویر ژ رویێ خودانی و ژ مەزناهیا هێزا وی.</verse>
				<verse number="10">دەمێ ئەو دهێت دا ل وێ رۆژێ د ناڤ پیرۆزكریێن خۆ دا بهێتە مەزنكرن و ببیتە جهێ مەندەهۆشیا هەمی باوەرداران، هوین ژی دێ د ناڤ وان دا بن، چنكو هەوە باوەری ب شاهدەییا مە ئینا.</verse>
				<verse number="11">بۆ ڤێ مەبەستێ ژی ئەم هەردەم ژ بۆ هەوە نڤێژان دكەین، كو خودایێ مە وە ل هەوە بكەت، هوین هەژی وێ گازیكرنێ بن یا وی هوین بۆ وێ گازی كرین و هەمی نیازێن هەوە یێن چاكیێ و كریارێن هەوە یێن ب باوەریێ دهێنە كرن، ب هێزا خۆ تەمام بكەت،</verse>
				<verse number="12">دا ب كەرەما خودایێ مە و خودان عیسایێ مەسیح، ناڤێ خودانێ مە عیسایێ مەسیح ب هەوە بهێتە مەزنكرن و هوین ژی ب وی بهێنە مەزنكرن.</verse>
			</chapter>
			<chapter number="2">
				<verse number="1">ئەڤجا دەربارەی هاتنا خودانێ مە عیسایێ مەسیح و خڕڤەبوونا مە ل نك وی، ئەم هیڤی ژ هەوە دكەین، گەلی خویشك و برایان،</verse>
				<verse number="2">كو د هزرێن خۆ دا زوی نەلقیێن و نەڤەجنقن، ب رێكا گیانەكی ، یان گۆتنەكێ، یان ژی نامەیەكێ هەروەكو ژ نك مە هاتبیت و بێژیت كو رۆژا خودانی یا هاتی.</verse>
				<verse number="3">بلا ب چ رێكان كەس هەوە نەخاپینیت، چنكو ئەو رۆژ ناهێت، ئەگەر بەری وێ یاخیبوون چێنەبیت و مرۆڤێ یاسانەنیاس، كو كوڕێ ژناڤچوونێیە ، دیار نەبیت.</verse>
				<verse number="4">ئەو دێ دژایەتیا هەر تشتەكی كەت كو دبێژنێ خوداوەند یان ژی دهێتە پەرستن و دێ خۆ ژ وان بلندتر دانیت، تاكو ئەو دێ د پەرستگەها خودێ ژی ڤە روینیت و دێ خۆ وەكو خودێ دەتە نیاسین.</verse>
				<verse number="5">ما ل بیرا هەوە نینە دەمێ ئەز ل نك هەوە، من ئەڤ تشتە بۆ هەوە دگۆتن؟</verse>
				<verse number="6">هوین دزانن ژی نوكە چ تشت ئاستەنگە كو ئەو كەس دیار نەبیت، تاكو دەمێ وی نەهێت.</verse>
				<verse number="7">چنكو نهێنیا یاسانەنیاسیێ یا كار دكەت، لێ ئەوێ نوكە دبیتە ئاستەنگ دێ یێ بەردەوام بیت تاكو ژ رێكێ دهێتە راكرن.</verse>
				<verse number="8">هنگی دێ یێ یاسانەنیاس دیار بیت، ئەوێ دێ خودان عیسا ب پفا دەڤێ خۆ وی كوژیت و دێ ب شەوقا هاتنا خۆ وی ب دویماهی ئینیت.</verse>
				<verse number="9">هاتنا یێ یاسانەنیاس دێ ل دویڤ چالاكیا ئبلیسی، ل گەل هەمی حنێر ، نیشان و مەندەهۆشیێن درەوین بیت ،</verse>
				<verse number="10">هەروەسا ل گەل هەر جۆرەكێ خرابیێ بۆ خاپاندنا یێن ژ ناڤ دچن، چنكو وان حەزژێكرنا راستیێ رەتكر، ئەوا دا وان قورتال كەت.</verse>
				<verse number="11">لەوما خودێ دێ دسەرداچوونەكا بهێز ب سەر وان دا هنێریت، داكو ئەو باوەر ژ وێ درەوێ بكەن،</verse>
				<verse number="12">داكو ئەو هەمیێن باوەری ب راستیێ نەئینای، لێ كەیفا وان ب خرابیێ هاتی، بهێنە دادكرن.</verse>
				<verse number="13">لێ پێدڤیە ئەم هەردەم ژ پێخەمەت هەوە، گەلی خویشك و برایێن خۆشتڤی ژ لایێ خودانی ڤە، سوپاسیا خودێ بكەین، چنكو هەر ژ دەستپێكێ خودێ هوین ژ بۆ قورتالبوونێ ب رێكا پیرۆزكرنێ ژ لایێ گیانێ پیرۆز ڤە و باوەری ئینان ب راستیێ، هەلبژارتن.</verse>
				<verse number="14">وی بۆ وێ مەبەستێ هوین ب رێكا مزگینیا مە گازی كرن، دا هوین مەزناهیا خودانێ مە عیسایێ مەسیح ب دەست خۆ ڤە بینن.</verse>
				<verse number="15">ئەڤجا گەلی خویشك و برایان، خۆ راگرن و پێگیریێ ب وان فێركرنان بكەن یێن هوین ب گۆتن یان ژی ب نامە ژ مە فێربووین.</verse>
				<verse number="16">بلا خودانێ مە عیسایێ مەسیح ب خۆ و بابێ مە خودێ، ئەوێ حەز ژ مە كری و هاندانا هەروهەر و هیڤیا باش ب كەرەمێ داینە مە،</verse>
				<verse number="17">دلێن هەوە هان بدەت و د هەمی ئاخفتن و كارێن باش دا موكم بكەت.</verse>
			</chapter>
			<chapter number="3">
				<verse number="1">ل دویماهیێ گەلی خویشك و برایان، نڤێژان ژ بۆ مە بكەن، داكو پەیڤا خودانی ب لەز بەڵاڤ ببیت و بهێتە مەزنكرن، هەروەكو د ناڤ هەوە ژی دا چێبووی.</verse>
				<verse number="2">نڤێژان بكەن، داكو ئەم ژ مرۆڤێن بەدكار و خراب بهێینە قورتالكرن، چنكو نە هەمی مرۆڤ باوەردارن.</verse>
				<verse number="3">لێ خودان جهێ باوەریێیە، ئەو دێ هەوە موكم كەت و ژ خرابكاری پارێزیت.</verse>
				<verse number="4">ژ دەولەتسەرێ خودانی ئەم ژ هەوە د پشتڕاستین، كو ئەو راسپاردەیێن مە داینە هەوە، هوین ب ج‍‌ھ دئینن و دێ ب ج‍‌ھ ئینن ژی.</verse>
				<verse number="5">ئەڤجا بلا خودان بەرێ دلێ هەوە بدەتە حەزژێكرنا خودێ و خۆڕاگریا مەسیحی.</verse>
				<verse number="6">ئەڤجا گەلی خویشك و برایان، ئەم ب ناڤێ خودانێ خۆ عیسایێ مەسیح فەرمانێ ل هەوە دكەین، كو هوین خۆ دویر بئێخن ژ هەمی برایێن ب تەمبەلی دژین و ل دویڤ وێ فێركرنێ ناژین یا وان ژ مە وەرگرتی.</verse>
				<verse number="7">هوین ب خۆ دزانن كو دڤێت هوین چاڤ ل مە بكەن، چنكو ئەم د تەمبەل نەبووین دەمێ ئەم د ناڤ هەوە دا.</verse>
				<verse number="8">مە بێ بەرامبەر نانێ چ كەسێ نەخوار، لێ شەڤ و رۆژ مە ب رەنج و وەستیان كار دكر، دا بۆ كەسێ ژ هەوە نەبینە بارگرانی.</verse>
				<verse number="9">نە چنكو مە ماف نەبوو، لێ دا ئەم خۆ بۆ هەوە بكەینە نموونە، دا هوین چاڤ ل مە بكەن.</verse>
				<verse number="10">چنكو دەمێ ئەم ل نك هەوە بووین، مە ئەڤ راسپاردە ل هەوە دكر: «ئەگەر ئێكی نەڤێت كار بكەت، بلا نەخۆت ژی.»</verse>
				<verse number="11">ئەم ڤێ دبێژین، چنكو ئەم دبهیسین كو هندەك د ناڤ هەوە دا هەنە ب تەمبەلی دژین، چ كاری ناكەن، لێ ب تنێ ئەو مایێ خۆ د كارێ كەسێن دی دكەن.</verse>
				<verse number="12">ئەم ب ناڤێ خودان عیسایێ مەسیح فەرمانێ ل كەسێن هۆسا دكەین و هیڤی ژێ دكەین، كو ئەو ب ئارامی كار بكەن و نانێ دەستێ خۆ بخۆن.</verse>
				<verse number="13">لێ هوین، گەلی خویشك و برایان، ژ كرنا باشیێ بێزار نەبن.</verse>
				<verse number="14">ئەگەر ئێك گوهداریا گۆتنێن مە یێن د ڤێ نامەیێ دا نەكەت، وی دەستنیشان بكەن و تێكهەلیێ ل گەل نەكەن، دا شەرمێ ژ خۆ بكەت.</verse>
				<verse number="15">وی وەكو دوژمن نەهژمێرن، لێ وەكو برا شیرەتان لێ بكەن.</verse>
				<verse number="16">ئەڤجا بلا خودانێ ئاشتیێ ب خۆ، هەرگاڤ و ب هەمی شێوەیان، ئاشتیێ بدەتە هەوە. خودان ل گەل هەوە هەمیان بیت.</verse>
				<verse number="17">ئەز پاولۆس، ڤێ سڵاڤێ ب دەستێ خۆ دنڤیسم، كو نیشانە د هەر نامەیەكا من دا، ئەز هۆسا دنڤیسم.</verse>
				<verse number="18">كەرەما خودانێ مە عیسایێ مەسیح ل سەر هەوە هەمیان بیت.</verse>
			</chapter>
		</book>
		<book number="54">
			<chapter number="1">
				<verse number="1">ژ من، پاولۆس، هنارتیێ مەسیح عیسای، ل دویڤ فەرمانا قورتالكەرێ مە خودێ و هیڤیا مە مەسیح عیسای.</verse>
				<verse number="2">بۆ تیمۆتاوسی، كوڕێ من یێ راستەقینە د باوەریێ دا: كەرەم و دلۆڤانی و ئاشتی ژ خودایێ باب و ژ خودانێ مە مەسیح عیسای ل سەر تە بن.</verse>
				<verse number="3">هەروەكو من ژ دل داخواز ژ تە كری، دەمێ ئەز دچوومە مەقدۆنیایێ، تۆ ل ئەفەسۆسێ بمینە، دا هندەك كەسان راسپێری كو فێركرنەكا دی نەكەن،</verse>
				<verse number="4">هەروەسا ئەو خۆ ب چیڤانۆك و نەژادنامەیێن بێ دویماهی ڤە مژویل نەكەن، ئەڤ چەندە دبنە ئەگەرێ بگروڤەكێشێ ل شوینا بجهئینانا نەخشەیێ خودێ یێ كو ب رێكا باوەریێیە.</verse>
				<verse number="5">لێ ئارمانجا ڤێ راسپاردەیێ حەزژێكرنەكا ژ دلەكێ پاك و ژ وژدانەكا باش و ژ باوەریەكا بێ دووڕویاتیە.</verse>
				<verse number="6">هندەك مرۆڤ ژ ڤان تشتان ڤاڕێبوون و ب دویڤ گۆتنێن ڤاڵا كەفتن.</verse>
				<verse number="7">ئەوان دڤێت ببنە مامۆستایێن دەستووری، لێ ئەو نە د وی تشتی دگەهن یێ دبێژن، نە ژی یێ داكۆكیێ ل سەر دكەن.</verse>
				<verse number="8">ئەم دزانین دەستوور یێ باشە، ئەگەر كەسەك ب شێوەیەكێ دروست ب كار بینیت،</verse>
				<verse number="9">هەروەسا ئەم دزانین دەستوور بۆ یێن راستدار نەهاتیە دانان، لێ بۆ سەرپێچكار و یاخیبوویان، بۆ بەدكار و گونەهكاران، بۆ یێن نەپیرۆز و هەڕمیان، بۆ بابكوژ و دایكوژان، بۆ مێركوژان،</verse>
				<verse number="10">بۆ دەهمەنپیسان، نێربازان، مرۆڤ دزان ، درەوینان، یێن ژ درەو سویند دخۆن و بۆ هەر تشتەكێ دژی فێركرنا ساخلەم بیت، هاتیە دانان.</verse>
				<verse number="11">فێركرنا ساخلەم ئەوە یا گونجای ل گەل وێ مزگینیێ یا بۆ من هاتیە سپاردن، مزگینیا ب روومەت یا خودایێ پیرۆز.</verse>
				<verse number="12">سوپاسیا مەسیح عیسایێ خودانێ مە دكەم، یێ ئەز ب هێز ئێخستیم، چنكو وی ئەز ب دلسۆز هژمارتم و بۆ ڤێ خزمەتكرنێ دەستنیشان كرم،</verse>
				<verse number="13">هەر چەندە بەرێ ئەز كوفریكەر و تەپەسەركەر و مرۆڤەكێ توند بووم. لێ خودێ دلۆڤانی ب من بر، چنكو من د بێباوەریێ دا ب نەزانین رەفتار دكر.</verse>
				<verse number="14">كەرەما خودانێ مە ژی بۆ من گەلەك ب سەر دا چوو، ل گەل باوەری و حەزژێكرنا د ئێكبوونا ل گەل مەسیح عیسای دا.</verse>
				<verse number="15">ئەڤ گۆتنە جهێ پشتڕاستیێ و هەژی قەبیلكرنا تەمامە: «مەسیح عیسا هاتە جیهانێ، دا گونەهكاران قورتال بكەت.» ئەز ژی ژ وان هەمیان گونەهكارترم،</verse>
				<verse number="16">لێ ژ بۆ ڤێ چەندێ دلۆڤانی ب من هاتە برن: دا مەسیح عیسا هەمی بێهنفرەهیا خۆ د من دا، ئەز یێ ژ هەمیان خرابتر، دیار بكەت و من بكەتە نموونە بۆ ئەوێن باوەریێ ب وی دئینن و ژیانا هەروهەر وەردگرن.</verse>
				<verse number="17">هەتا هەتایێ رێز و مەزناهی بۆ پاشایێ سەردەمان یێ نەمر و نەهێتە دیتن، بۆ خودایێ ئێكانە بیت! ئامین.</verse>
				<verse number="18">ئەز ڤێ راسپاردەیێ ددانمە نك تە، كوڕێ من تیمۆتاوس، ل دویڤ پەیامێن ل دەمێ بوری ب سرۆشێ خودێ ل سەر تە هاتینە گۆتن، داكو تۆ ب رێكا وان پەیامان جەنگا باش بكەی،</verse>
				<verse number="19">ب رێكا قاییم گرتنا باوەری و وژدانەكا باش. هندەكان ئەو وژدان رەتكر، ئینا ئەو ژ لایێ باوەریێ ڤە ژ بن چوون،</verse>
				<verse number="20">ژ وان هیمەنایۆس و ئەسكەندەر، ئەوێن من رادەستی ئبلیسی كرین، دا فێر ببن كو كوفریان نەكەن.</verse>
			</chapter>
			<chapter number="2">
				<verse number="1">ئەڤجا بەری هەمی تشتان، ئەز هیڤی دكەم كو داخوازی و نڤێژ و مەهدەری و سوپاسیكرن ژ پێخەمەت هەمی مرۆڤان بهێنە كرن،</verse>
				<verse number="2">بۆ پاشایان و هەمی دەستهەلاتداران ژی، دا ئەم ژیانەكا تەنا و ئارام، ب هەمی خودێترسی و رێز، بڕێڤە ببەین.</verse>
				<verse number="3">ئەڤ چەندە یا باشە و جهێ دلخۆشیێیە ل نك قورتالكەرێ مە خودێ.</verse>
				<verse number="4">ئەوی دڤێت هەمی مرۆڤ قورتال ببن و بگەهنە زانینا راستیێ.</verse>
				<verse number="5">چنكو ئێك خودێ هەیە و ئێك ناڤبەینكار د ناڤبەرا خودێ و مرۆڤان دا هەیە، ئەو ژی مەسیح عیسایێ مرۆڤە.</verse>
				<verse number="6">ئەوی خۆ وەكو نرخێ ئازادیا هەمی مرۆڤان بەخش كر. ئەڤەیە شاهدەییا د دەمێ وێ یێ گونجای دا هاتیە دان.</verse>
				<verse number="7">بۆ وێ شاهدەییێ ئەز یێ كریمە راگەهێنەرێ پەیامێ و هنارتی و مامۆستایێ مللەتان یێ باوەری و راستیێ، دەربارەی ڤێ چەندێ ئەز راستیێ دبێژم و درەوان ناكەم.</verse>
				<verse number="8">ئەڤجا من دڤێت ل هەر جهەكێ هوین كۆم دبن، زەڵام نڤێژان بكەن. بلا دەستێن خۆ، بێی تۆڕەبوون و گەنگەشە، ب پیرۆزی بلند بكەن.</verse>
				<verse number="9">هەروەسا من دڤێت ژنك ب جلكێن بكێرهاتی، ب تۆرە و بەرئاقلی خۆ بخەملینن، نە ب ڤەهاندنا پرچا خۆ، یان زێڕ، یان مراری ، یان ژی جلكێن بهاگران،</verse>
				<verse number="10">لێ ب كریارێن باش، كو بكێر وان ژنكان بهێن یێن ب ئاشكرایی دبێژن ئەم خودێترسین.</verse>
				<verse number="11">بلا ژنك ب بێدەنگی و هەمی ملكەچی فێركرنێ وەربگرن.</verse>
				<verse number="12">ئەز دەستویریێ نادەم كو ژنك فێركرنێ بدەتە زەڵامی و ل سەر زاڵ ببیت، لێ بلا یا بێدەنگ بیت،</verse>
				<verse number="13">چنكو ل بەراهیێ ئادەم هاتە چێكرن پاشی حەوا</verse>
				<verse number="14">و ئادەم نەهاتە خاپاندن، لێ ژن هاتە خاپاندن و سەرپێچی كر.</verse>
				<verse number="15">لێ ب زاڕۆكئینانێ دێ قورتال بیت، ئەگەر ئەو ب خۆڕاگری د باوەری و حەزژێكرن و پیرۆزی دا بمینن.</verse>
			</chapter>
			<chapter number="3">
				<verse number="1">ئەڤ گۆتنە جهێ پشتڕاستیێیە: ئەگەر دلێ ئێكی ل سەر چاڤدێریێ بیت، ئەو حەز ژ كارەكێ باش دكەت.</verse>
				<verse number="2">ئەڤجا پێدڤیە چاڤدێر: گازندە ل سەر نەبیت، مێرێ ئێك ژن بیت، ل سەر خۆ یێ زاڵ بیت، خودان رەفتارەكا ئاقلانە بیت، یێ رێزدار بیت، یێ مێڤاندار بیت و بشێت فێركرنێ بكەت،</verse>
				<verse number="3">مەی ڤەخۆر نەبیت و توند نەبیت، لێ یێ دلنەرم بیت، شەڕفرۆش نەبیت و حەزژێكەرێ پارەی نەبیت.</verse>
				<verse number="4">ب باشی رێڤەبەریا مالا خۆ بكەت و وە بكەت كو زاڕۆكێن وی ب هەمی رێزگرتن ملكەچی وی بن.</verse>
				<verse number="5">ما ئەگەر كەسەك نەزانیت رێڤەبەریا مالا خۆ بكەت، دێ چەوا چاڤێ خۆ دەتە جڤاكا گازیكریێن خودێ ؟</verse>
				<verse number="6">پێدڤیە ئەو باوەردارەكێ نوی نەبیت، دا دفنبلند نەبیت و نەكەڤیتە د دادكرنا ئبلیسی دا.</verse>
				<verse number="7">هەروەسا پێدڤیە ناڤودەنگەكێ باش د ناڤ یێن ژ دەرڤە دا هەبیت، دا نەكەڤیتە شەرمزاریێ و خەفكا ئبلیسی.</verse>
				<verse number="8">هەروەسا پێدڤیە خزمەتكار ژی رێزدار بن، خودان ئێك ئاخفتن بن، گەلەك مەیێ ڤەنەخۆن، چاڤێ وان ل مفایێ حەرام نەبیت،</verse>
				<verse number="9">راستیا باوەریێ ب وژدانەكا پاقژ بپارێزن.</verse>
				<verse number="10">بلا ئەو ل بەراهیێ بهێنە تاقیكرن، پاشی ئەگەر گازندە ل سەر نەبن، بلا وەكو خزمەتكار خزمەتێ بكەن.</verse>
				<verse number="11">هەروەسا ژن ژی پێدڤیە بڕێز بن، بوهتانكار نەبن، ل سەر خۆ د زاڵ بن و د هەمی تشتان دا د دلسۆز بن.</verse>
				<verse number="12">پێدڤیە خزمەتكار مێرێ ئێك ژن بیت و ب باشی رێڤەبەریا زاڕۆكێن خۆ و مالا خۆ بكەت.</verse>
				<verse number="13">چنكو ئەوێن ب باشی خزمەتكاریێ دكەن، پلەیەكا باش و پشتڕاستیەكا مەزن د وێ باوەریێ دا ب دەست خۆ ڤە دئینن، ئەوا ب مەسیح عیسای.</verse>
				<verse number="14">ئەز هیڤیدارم ل دەمەكێ نێزیك بهێمە نك تە، لێ ئەز ڤان تشتان بۆ تە دنڤیسم،</verse>
				<verse number="15">دا ئەگەر ئەز گیرۆ ببم، تۆ بزانی كا پێدڤیە ئێك چەوا د مالا خودێ دا رەفتارێ بكەت. ئەو مال جڤاكا گازیكریێن خودایێ زیندیە، ستوین و شەنگستەیێ راستیێیە.</verse>
				<verse number="16">بێگۆمان، نهێنیا خودێپەرێسیا راستەقینە یا مەزنە: ئەو ب لەشی دیار بوو ، ژ لایێ گیانێ پیرۆز ڤە راستدار هاتە دەرئێخستن، ژ لایێ فریشتەیان ڤە هاتە دیتن، مزگینیا وی د ناڤ مللەتان دا هاتە راگەهاندن، د جیهانێ دا باوەری پێ هاتە ئینان و د مەزناهیێ دا هاتە بلندكرن.</verse>
			</chapter>
			<chapter number="4">
				<verse number="1">گیان ب ئاشكرایی دبێژیت، كو د دەمێن دویماهیێ دا، هندەك دێ ژ باوەریێ پاشگەز بن، دێ ب دویڤ گیانێن خاپینۆك و فێركرنێن ئەجنەیان كەڤن،</verse>
				<verse number="2">ب رێكا دووڕویاتیا درەوینان، ئەوێن وژدانا وان هاتیە داخكرن.</verse>
				<verse number="3">ئەو هەڤژینیێ قەدەغە دكەن و فەرمانا خۆ دویرئێخستنێ ژ هندەك خوارنان ددەن كو خودێ یێن ئافراندین، دا ب سوپاسیكرن ڤە ژ لایێ باوەردار و راستی نیاسان ڤە بهێنە خوارن.</verse>
				<verse number="4">چنكو هەر تشتێ خودێ ئافراندی یێ باشە. پێدڤیە چ تشت نەهێتە رەتكرن، ئەگەر ب سوپاسیكرن ڤە بهێتە وەرگرتن،</verse>
				<verse number="5">ژ بەر كو پەیڤا خودێ و نڤێژ وی تشتی پیرۆز دكەن.</verse>
				<verse number="6">ئەگەر تۆ خویشك و برایان فێری ڤان تشتان بكەی، دێ خزمەتكارەكێ باش یێ مەسیح عیسای بی، خزمەتكارەكێ پەروەردەبووی ل سەر پەیڤێن باوەریێ و فێركرنا باش یا تۆ ل دویڤ دچی.</verse>
				<verse number="7">خۆ ژ چیڤانۆكێن نەپیرۆز و چیڕۆكێن پیرەژنان بدە پاش، لێ راهێنانێ ل سەر خودێترسیێ بكە.</verse>
				<verse number="8">چنكو وەرزشا لەشی مفایێ هەی بۆ هندەك تشتان، لێ ژ خودێترسیێ مفایێ هەی بۆ هەمی تشتان، ژ بەر كو خودێترسیێ سۆز بۆ ژیانا ڤێ جیهانێ و جیهانا دی هەیە.</verse>
				<verse number="9">ئەڤ گۆتنە جهێ پشتڕاستیێیە و هەژیە ب تەمامی بهێتە قەبیلكرن.</verse>
				<verse number="10">ژ بۆ ڤێ چەندێ ئەم رەنجێ دكێشین و خەباتێ دكەین، چنكو مە هیڤیا خۆ ب خودایێ زیندی ڤە گرێ دایە، ئەوێ كو قورتالكەرێ هەمی مرۆڤانە، ب تایبەت یێ باوەردارانە.</verse>
				<verse number="11">ڤان تشتان راسپێرە و فێری وان بكە.</verse>
				<verse number="12">بلا كەس سڤكاتیێ ب گەنجاتیا تە نەكەت، لێ د ئاخفتنێ دا، د رەفتارێ دا، د حەزژێكرنێ دا، د باوەریێ دا، د دەهمەنپاكیێ دا بۆ باوەرداران ببە نموونە.</verse>
				<verse number="13">تا كو ئەز دهێم، خۆ بۆ خواندن و هاندان و فێركرنێ تەرخان بكە.</verse>
				<verse number="14">خەمساریێ نەكە د وێ بەهرەیا روحانی یا د تە دا، ئەوا ب سرۆشێ خودێ بۆ تە هاتیە دان، دەمێ جڤاتا ریهسپیان دەستێن خۆ داناینە سەر تە.</verse>
				<verse number="15">خەمێ ژ وان تشتان بخۆ و ل سەر بمینە، دا پێشكەفتنا تە بۆ هەمی كەسان یا دیار بیت.</verse>
				<verse number="16">چاڤێ تە ل تە و فێركرنا تە بیت و ل سەر بەردەوام ببە، چنكو ئەگەر تۆ وە بكەی، دێ خۆ و ئەوێن تە دبهیسن ژی قورتال كەی.</verse>
			</chapter>
			<chapter number="5">
				<verse number="1">ل زەڵامێ پیر نەحەیتینە ، لێ هان بدە، هەروەكو ئەو بابێ تە، رەفتارێ ل گەل گەنجان ژی بكە هەروەكو برایێن تە،</verse>
				<verse number="2">ل گەل پیرەژنان ژی هەروەكو دایكا تە، ل گەل كچ و ژنێن گەنج ژی ب هەمی دەهمەنپاكی هەروەكو خویشكێن تە.</verse>
				<verse number="3">رێزێ ل وان بیژنان بگرە یێن كو ب دروستی بیژنن.</verse>
				<verse number="4">لێ ئەگەر بیژنەكێ زاڕۆك یان نەڤی هەبن، بلا ئەو ل بەراهیێ فێر ببن كو ئایینداریا خۆ ل گەل خەلكێ مالا خۆ ب ج‍‌ھ بینن و قەنجیێن دایك و بابێن خۆ ل سەر خۆ راكەن، چنكو ئەڤ چەندە جهێ دلخۆشیا خودێیە.</verse>
				<verse number="5">بیژنا ب دروستی ئەوە یا بێ سەمیان، ئەوا هیڤیا خۆ ب خودێ ڤە گرێ دای و ب شەڤ و رۆژ ب نڤێژ و هیڤیكرنێ ڤە دمینیت.</verse>
				<verse number="6">لێ ئەوا خۆ رادەستی خۆشیێن دلی دكەت، ئەو ب زیندی یا مریە.</verse>
				<verse number="7">وان ب ڤان تشتان راسپێرە، دا د بێگازندە بن.</verse>
				<verse number="8">لێ ئەگەر ئێك چاڤێ خۆ نادەتە مرۆڤێن خۆ، ب تایبەتی خەلكێ مالا خۆ، ئەڤە وی باوەری ماندەل كریە و ئەو ژ بێباوەران خرابترە.</verse>
				<verse number="9">بلا ناڤێ بیژنێ د تۆمارا بیژنان دا بیت، ئەگەر ژیێ وێ ژ شێست ساڵان كێمتر نەبیت و ب تنێ شویەك كربیت</verse>
				<verse number="10">و ل سەر كریارێن چاك شاهدەیی بۆ بهێتە دان: ئەگەر زاڕۆكێن خۆ بخودان كربن، مێڤان حەواندبن، پێیێن پیرۆزكریان شویشتبن ، هاریكاریا كەسێن د تەنگاڤیێ دا كربیت و ل دویڤ هەر كارەكێ باش چووبیت.</verse>
				<verse number="11">لێ بلا ناڤێن بیژنێن گەنج د تۆمارێ دا نەبن، چنكو دەمێ ئارەزوویێن لەشی رێكا وان ژ مەسیحی ڤەدگوهێزن، ئەو حەز دكەن شوی بكەن.</verse>
				<verse number="12">ب ڤی ئاوایی ئەو دادكرنێ دئیننە سەر خۆ، چنكو ئەو سۆزا خۆ یا پێشیێ دشكێنن.</verse>
				<verse number="13">ل گەل هندێ، ئەو فێری تەمبەلیێ دبن و ژ ڤێ مالێ دچنە ڤێ مالێ. نە ب تنێ تەمبەلیێ، لێ نەكامیێ و مایتێكرنێ دكەن و تشتێن نەژێهاتی ژی دبێژن.</verse>
				<verse number="14">لەوما من دڤێت بیژنێن گەنج شوی بكەن، زاڕۆك ببن و د مالدار بن، دەرفەتێ نەدەنە نەیاری كو بوهتانان ب دویڤ مە ڤەنیت.</verse>
				<verse number="15">چنكو ئەڤە هندەك ڤاڕێ بووینە و ب دویڤ ئبلیسی كەفتینە.</verse>
				<verse number="16">ئەگەر باوەردارەكێ بیژن هەبن، بلا هاریكاریا وان بكەت و بارێ جڤاكا باوەرداران گران نەكەت، دا جڤاك هاریكاریا وان بكەت یێن ب دروستی بیژنن.</verse>
				<verse number="17">ئەو ریهسپیێن ب باشی رێڤەبەریێ دكەن، بلا بهێنە دیتن كو ژ هەژی رێزگرتنەكا دووجاركینە، ب تایبەت ئەوێن د پەیڤێ و فێركرنێ دا وەستیانێ دكێشن.</verse>
				<verse number="18">چنكو نڤیسار دبێژیت: «دەڤێ گای گرێ نەدە، دەمێ گێرێ دكەت» و «پالە هەژی كرێیا خۆیە.»</verse>
				<verse number="19">سكالایێ ل سەر چ ریهسپیان قەبیل نەكە، ئەگەر دوو یان سێ شاهد نەبن.</verse>
				<verse number="20">ئەوێن ل سەر گونەهكرنێ ماین، ل بەر چاڤێن هەمیان پاشڤە ببە، دا یێن دی ژی بترسن.</verse>
				<verse number="21">ئەز ل بەرامبەر خودێ و مەسیح عیسای و فریشتەیێن هەلبژارتی فەرمانێ ل تە دكەم، كو تۆ وان تشتان بێی حوكمێ پێشوەخت ب ج‍‌ھ بینی و تشتەكی ب لایەنگری نەكەی.</verse>
				<verse number="22">دەستێ خۆ ب لەز نەدانە سەر چ كەسی، پشكدار ژی نەبە د گونەهێن كەسێن دی دا. خۆ ب پاكی راگرە.</verse>
				<verse number="23">ئێدی ئاڤێ ب تنێ ڤەنەخۆ، لێ پیچەك شەرابێ ژی ب كار بینە، ژ بەر ئاشكێ خۆ و ژ بەر نەساخیێن خۆ یێن گەلەك جاران دووبارە دبن.</verse>
				<verse number="24">گونەهێن هندەك مرۆڤان د دیارن و بۆ دادكرنێ ب پێش وان دكەڤن، لێ گونەهێن هندەكان ب دویڤ وان را دچن.</verse>
				<verse number="25">هەروەسا كریارێن باش د دیارن، یێن نە د دیار ژی د شیان دا نینە بهێنە ڤەشارتن.</verse>
			</chapter>
			<chapter number="6">
				<verse number="1">هەمی یێن كو د بن نیركێ بەنیاتیێ دا، بلا خودانێن خۆ هەژی هەمی رێزگرتنێ ببینن، دا ب خرابی بەحسێ ناڤێ خودێ و فێركرنا مە نەهێتە كرن.</verse>
				<verse number="2">ئەوێن خودانێن وان د باوەردار، بلا ژ بەر برایینیێ رێزگرتنا وان كێم نەكەن، لێ بلا پتر خزمەتا وان بكەن، چنكو ئەوێن مفای ژ خزمەتا وان وەردگرن، باوەردار و خۆشتڤینە. فێركرنێ و هاندانێ ب وان هەمی تشتان بكە.</verse>
				<verse number="3">ئەگەر ئێك فێركرنەكا دی فێری خەلكی دكەت و ل گەل پەیڤێن ساخلەم یێن خودانێ مە عیسایێ مەسیح و فێركرنا ل دویڤ خودێترسیێ رێك ناكەڤیت،</verse>
				<verse number="4">ئەڤە ئەو كەسەكێ دفنبلندە و تشتەكی تێناگەهیت. ئەو نەساخێ گەنگەشەیێ و شەڕەدەڤێیە، كو دبنە ئەگەرێ زكڕەشی، هەڤڕكی، بوهتان، گۆمانێن خراب</verse>
				<verse number="5">و گەنگەشەیێن بێ دویماهی، ئەڤ هەمی تشتە ژ مرۆڤێن زێهنێ وان پویچ بووی و راستی ل نك نەمای پەیدا دبن. ئەو هزر دكەن خودێترسی رێكە بۆ قازانجكرنێ.</verse>
				<verse number="6">راستە، خودێترسی قازانجەكێ مەزنە، ئەگەر مرۆڤ ل سەر تشتێ وی هەی یێ رازی بیت،</verse>
				<verse number="7">چنكو مە تشتەك نەئینایە جیهانێ و ئەم نەشێن تشتەكی ژێ ببەین.</verse>
				<verse number="8">ئەڤجا ئەگەر مە خوارن و جلك هەبن، بلا ئەم ب وان د رازی بین.</verse>
				<verse number="9">لێ ئەوێن دڤێن دەولەمەند ببن، ئەو دكەڤنە تاقیكرنێ و خەفكێ و گەلەك ئارەزوویێن بێئاقلانە و زیانبەخش، یێن مرۆڤی د وێرانكرنێ و ژناڤچوونێ دا نقووم دكەن،</verse>
				<verse number="10">چنكو حەزژێكرنا پارەی رەها هەمی خرابیانە. ژ ڤێ حەزژێكرنێ هندەكان خۆ تێ وەركر و ژ باوەریێ ڤاڕێبوون و گەلەك برین ل خۆ كرن.</verse>
				<verse number="11">لێ تۆ، هەی مرۆڤێ خودێ، ژ ڤان تشتان بڕەڤە و بكەڤە دویڤ راستداریێ، خودێترسیێ، دلسۆزیێ، حەزژێكرنێ، خۆڕاگریێ و دلنەرمیێ.</verse>
				<verse number="12">د خەباتا باش یا باوەریێ دا خۆ بوەستینە و خۆ ب ژیانا هەروهەر ڤە بگرە، ئەوا تۆ بۆ وێ هاتیە گازیكرن و تە ل بەرامبەر گەلەك شاهدان شاهدەییا باش بۆ وێ دای.</verse>
				<verse number="13">ل بەرامبەر خودێ، ئەوێ ژیانێ ددەتە هەمیان و ل بەرامبەر مەسیح عیسای، ئەوێ ل بەرامبەر پیلاتۆسێ پونتی شاهدەییا باش دای، تە رادسپێرم</verse>
				<verse number="14">كو تۆ ڤێ فەرمانێ بێكێماسی و بێگازندە ب ج‍‌ھ بینی، تا دیاربوونا خودانێ مە عیسایێ مەسیح.</verse>
				<verse number="15">خودێ دێ دیاربوونا وی د دەمێ خۆ یێ دەستنیشانكری دا ئاشكرا كەت، ئەو خودایێ هەژی پەسنێ و سەروەرێ ئێكانە، پاشایێ پاشایان و خودانێ خودانان،</verse>
				<verse number="16">ئەوێ ب تنێ وی نەمری هەی، د رۆناهیەكێ دا ئاكنجیە كو كەس نەشێت خۆ نێزیك بكەت، ئەوێ كەسێ نەدیتی و كەس نەشێت ببینیت، رێز و سەروەریا هەروهەر بۆ وی بن! ئامین.</verse>
				<verse number="17">دەولەمەندێن ڤێ جیهانێ راسپێرە، كو د دفنبلند نەبن و هیڤیا خۆ ب دەولەمەندیا نە مسۆگەر ڤە گرێ نەدەن، لێ هیڤیا خۆ ب خودێ ڤە گرێ بدەن، یێ هەمی تشتان ب زێدەیی ددەتە مە، دا خۆشیێ ژێ وەرگرین.</verse>
				<verse number="18">وان راسپێرە كو باشیێ بكەن، ب كریارێن باش د دەولەمەند بن، د مەرد بن و بۆ پشكداریێ ژ مالێ خۆ ل گەل كەسێن دی د ئامادە بن.</verse>
				<verse number="19">هۆسا دێ بۆ خۆ گەنجینەیەكێ عومبار كەن كو بۆ پاشەڕۆژێ بنیاتەكێ باش بیت، دا ژیانا راستەقینە ب دەست خۆ ڤە بینن.</verse>
				<verse number="20">هەی تیمۆتاوس! ئەو تشتێ ب تە هاتیە راسپاردن بپارێزە، خۆ ژ پڕبێژیێن نەپیرۆز و هەڤدژیێن ناڤێ ‹زانین› ب درەو ل سەر هاتینە دانان، دویر بئێخە،</verse>
				<verse number="21">ئەوا هندەك ب دویڤ كەفتین و ژ باوەریێ ڤاڕێ بووین. كەرەم ل سەر هەوە بیت.</verse>
			</chapter>
		</book>
		<book number="55">
			<chapter number="1">
				<verse number="1">ژ من، پاولۆس، هنارتیێ مەسیح عیسای ب حەزا خودێ، ژ پێخەمەت وێ سۆزا ژیانێ ئەوا د ئێكبوونا ل گەل مەسیح عیسای دا هەی.</verse>
				<verse number="2">بۆ كوڕێ من یێ خۆشتڤی تیمۆتاوسی: كەرەم و دلۆڤانی و ئاشتی ژ خودایێ باب و ژ خودانێ مە مەسیح عیسای ل سەر تە بن.</verse>
				<verse number="3">ئەز سوپاسیا خودێ دكەم، ئەوێ ئەز ب وژدانەكا پاقژ د پەرێسم، هەروەكو بابكالێن من پەرستی، دەمێ ب شەڤ و رۆژ د نڤێژێن خۆ دا بێی راوەستیان تە دئینمە بیرا خۆ.</verse>
				<verse number="4">رۆندكێن تە دهێنە بیرا من و گەلەك حەز دكەم تە ببینم، دا ژ دلخۆشیێ پڕ ببم.</verse>
				<verse number="5">باوەریا تە یا بێ دووڕویاتی دئینمە بیرا خۆ، ئەوا ل بەراهیێ د دلێ داپیرا تە لۆئیسێ دا و د دلێ دایكا تە ئەونیكێ دا ئاكنجی و ئەز یێ پشتڕاستم كو ئەو د دلێ تە ژی دا یا ئاكنجیە.</verse>
				<verse number="6">ژ بەر ڤێ چەندێ ئەز بیرا تە دئینم كو تۆ دیاریا خودێ بشارینی، ئەوا وی دایە تە ب رێكا دەستدانانا من ل سەر تە.</verse>
				<verse number="7">چنكو خودێ گیانێ ترسنۆكیێ نەدایە مە، لێ گیانێ هێزێ و حەزژێكرنێ و لخۆزاڵبوونێ دایە مە.</verse>
				<verse number="8">ئەڤجا شەرم نەكە كو شاهدەییێ بۆ خودانێ مە بدەی، هەروەسا شەرم ب من ژی نەكە كو ئەز زیندانكریێ ویمە، لێ ب پشتگەرمی ب هێزا خودێ، ژ پێخەمەت مزگینیێ ل گەل من ئازارێ بكێشە.</verse>
				<verse number="9">خودێیە یێ ئەم قورتال كرین و بۆ گازیكرنەكا پیرۆز ئەم گازی كرین، نە ل دویڤ كریارێن مە، لێ ل دویڤ مەبەست و كەرەما خۆ یا بەری دەستپێكا ئافراندنێ ب رێكا مەسیح عیسای بۆ مە هاتیە دان</verse>
				<verse number="10">و نوكە ب دیاربوونا قورتالكەرێ مە مەسیح عیسای ئاشكرا بوو، ئەوێ مرن ژ ناڤ بری و ب رێكا مزگینیێ ژیان و نەمری داناینە بەر رۆناهیێ.</verse>
				<verse number="11">بۆ ڤێ مزگینیێ ئەز وەكو راگەهێنەر و هنارتی و مامۆستا هاتیمە دانان.</verse>
				<verse number="12">ژ بەر ڤێ ئەگەرێ ژی ئەز ڤان ئازاران دكێشم. لێ شەرم پێ ناكەم، چنكو دزانم من باوەری ب كێ ئینایە و پشتڕاستم كو ئەو دشێت وی تشتی یێ بۆ من هاتیە سپاردن تا وێ رۆژێ بپارێزیت.</verse>
				<verse number="13">وان پەیڤێن ساخلەم یێن تە ژ من بهیستین بۆ خۆ بكە نموونە، وێ چەندێ ب رێكا باوەریێ و وێ حەزژێكرنێ یا مە د ئێكبوونا ل گەل مەسیح عیسای دا هەی، بكە.</verse>
				<verse number="14">وی تشتێ چاك یێ بۆ تە هاتیە سپاردن، ب هاریكاریا گیانێ پیرۆز یێ د مە دا ئاكنجی بپارێزە.</verse>
				<verse number="15">تۆ دزانی كو هەمی ئەوێن ل هەرێما ئاسیایێ پشتا خۆ دایە من، ژ وان فووگەلۆس و هێرمۆگێنیس ژی.</verse>
				<verse number="16">بلا خودان دلۆڤانیێ ب مالا ئۆنیسیفورۆسی ببەت، چنكو وی گەلەك جاران بێهنا من فرە‍‌ھ كر و شەرم ب قەیدێن من نەكر،</verse>
				<verse number="17">لێ دەمێ هاتیە رۆمایێ، ب گەرمی ل من گەڕیا تاكو ئەز دیتیم.</verse>
				<verse number="18">(بلا خودان وێ كەرەمێ ل گەل وی بكەت كو ئەو د وێ رۆژێ دا دلۆڤانیێ ژ خودانی ببینیت!) تۆ باش دزانی ئەو خزمەتا وی ل ئەفەسۆسێ كری چەندە.</verse>
			</chapter>
			<chapter number="2">
				<verse number="1">ئەڤجا كوڕێ من، ب وێ كەرەما د مەسیح عیسای دا، یێ بهێز بە</verse>
				<verse number="2">و ئەو تشتێن ب ئامادەبوونا گەلەك شاهدان تە ژ من بهیستین، ب كەسێن دلسۆز راسپێرە، كو بشێن هندەكێن دی ژی فێر بكەن.</verse>
				<verse number="3">وەكو سەربازەكێ باش یێ مەسیح عیسای، پشكداریێ د ئازاركێشانێ دا بكە.</verse>
				<verse number="4">ئەوێ سەربازیێ دكەت، خۆ ب كاروبارێن ژیانێ ڤە مژویل ناكەت، چنكو وی دڤێت فەرماندەیێ خۆ رازی بكەت.</verse>
				<verse number="5">وەرزشڤان ژی تانجا سەركەفتنێ نابەت، ئەگەر ل دویڤ یاسایێ بەریكانێ نەكەت.</verse>
				<verse number="6">دڤێت جۆتیارێ رێنجبەر ئێكەم كەس بیت بەهرا خۆ ژ بەرهەمی ببەت.</verse>
				<verse number="7">هزرا خۆ ل سەر گۆتنێن من بكە، چنكو خودان دێ تێگەهشتنێ بۆ هەمی تشتان دەتە تە.</verse>
				<verse number="8">عیسایێ مەسیح بینە بیرا خۆ، ئەوێ ژ ناڤ مریان هاتیە راكرن و ئەو ژ دویندەها داوودیە، ل گۆر وێ مزگینیا ئەز رادگەهینم،</verse>
				<verse number="9">ئەوا ژ بەر وێ ئەز ئازارێ دكێشم، تاكو وی رادەی هاتیمە قەیدكرن وەكو تاوانبارەكی. لێ پەیڤا خودێ نەهاتیە قەیدكرن.</verse>
				<verse number="10">لەوما ژ پێخەمەت هەلبژارتیان ئەز خۆ ل بەر هەمی تشتان دگرم، دا ئەو ژی قورتالبوونا ب رێكا مەسیح عیسای دهێت ل گەل مەزناهیا هەروهەر وەرگرن.</verse>
				<verse number="11">ئەڤ گۆتنە جهێ پشتڕاستیێیە: ئەگەر ئەم ل گەل وی مربین دێ ل گەل وی ژین ژی.</verse>
				<verse number="12">ئەگەر ئەم خۆ راگرین، دێ ل گەل وی پاشایەتیێ ژی كەین. ئەگەر ئەم وی ماندەل بكەین، ئەو ژی دێ مە ماندەل كەت.</verse>
				<verse number="13">ئەگەر ئەم د دلسۆز نەبین، ئەو دێ دلسۆز مینیت، چنكو ئەو نەشێت خۆ ماندەل بكەت.</verse>
				<verse number="14">ئەڤان تشتان بینە بیرا وان و ل بەرامبەر خودێ وان راسپێرە كو ل سەر پەیڤان شەڕەدەڤێ نەكەن، چنكو چ مفا تێدا نینن، لێ گوهداران دهەڕفینیت.</verse>
				<verse number="15">هەمی بزاڤان بكە كو تۆ وەكو پالەیەكێ جهێ رازیبوونێ، خۆ بۆ خودێ پێشكێش بكەی، پالەیەكێ جهێ شەرمێ د كارێ وی دا نینە، ئەو پەیڤا راستیێ دروست شڕۆڤە دكەت.</verse>
				<verse number="16">خۆ ژ پڕبێژیێن نەپیرۆز دویر بئێخە، چنكو ئەو دێ پتر و پتر بەرێ مرۆڤی دەنە خودێنەنیاسیێ.</verse>
				<verse number="17">ئاخفتنێن وان وەكو پەنجەشێرێ دێ بەڵاڤ بن. هیمەنایۆس و فلیتۆس ژی ژ وان كەسانن،</verse>
				<verse number="18">ئەوێن ژ راستیێ ڤاڕێ بووین و دبێژن كو رۆژا رابوونێ یا روی دای. هۆسا باوەریا هندەكان سەروبن دكەن.</verse>
				<verse number="19">لێ بنیاتێ قاییم یێ خودێ دانای یێ خۆجهە، ئەڤ موهرە ل سەرە: «خودان، یێن خۆ دنیاسیت» و «هەر ئێكێ دانپێدانێ ب ناڤێ خودانی بكەت، فەرە خۆ ژ خرابیێ دویر بئێخیت.»</verse>
				<verse number="20">د مالەكا مەزن دا، نە ب تنێ ئامانێن زێڕی و زیڤی هەنە، لێ یێن داری و گلی ژی هەنە، هندەك بۆ تشتێن بڕێزن و هندەك بۆ تشتێن بێڕێزن.</verse>
				<verse number="21">ئەڤجا ئەگەر ئێك خۆ ژ ڤان تشتان پاقژ بكەت، دێ بیتە ئامانەكێ بڕێز، یێ پیرۆزكری، یێ بكێرهاتی بۆ خودانێ خۆ و یێ ئامادە بۆ هەمی كارێن باش.</verse>
				<verse number="22">ژ حەزێن گەنجاتیێ بڕەڤە، هەروەسا بزاڤێ بۆ راستداری و باوەری و حەزژێكرن و ئاشتیێ بكە ل گەل وان كەسان یێن ب دلەكێ پاقژ هەوارا خۆ دگەهیننە خودانی.</verse>
				<verse number="23">خۆ ژ گەنگەشەیێن دەبەنگ و نەزانانە بدە پاش، چنكو تۆ دزانی كو شەڕ ژێ پەیدا دبیت.</verse>
				<verse number="24">دڤێت بەنیێ خودانی شەڕی نەكەت، لێ ل گەل هەمیان یێ دلنەرم بیت، بۆ فێركرنێ یێ شارەزا بیت و یێ بێهنفرە‍‌ھ بیت</verse>
				<verse number="25">و ب جوامێری بەرهنگارێن خۆ راستڤە بكەت، بەلكو خودێ لخۆزڤڕینێ بدەتێ، دا راستیێ بزانن</verse>
				<verse number="26">و ڤەگەڕنە سەر هشێن خۆ و ژ خەفكا ئبلیسی، ئەوێ ب سەر وان دا گرتی كو ب حەزا وی بكەن، قورتال ببن.</verse>
			</chapter>
			<chapter number="3">
				<verse number="1">لێ ڤێ چەندێ بزانە: د رۆژێن دویماهیێ دا دەمێن دژوار دێ هێن.</verse>
				<verse number="2">خەلك دێ حەزژێكەرێن خۆ بن، حەزژێكەرێن پارەی، پەسنكارێن خۆ، د دفنبلند، د ئەزمانڕەش، نەگوهدارێن دایك و بابێن خۆ، نە د سوپاسدار، نەپیرۆز،</verse>
				<verse number="3">د دلڕەق، لێبورینێ ناكەن، د بوهتانكەر ، د سەربەردای، د دڕندە، نەحەزێن چاكیێ،</verse>
				<verse number="4">د بێبەخت، د سەرگەرم، ژ خۆ د رازی، دێ حەزژێكەرێن خۆشیێ بن نەكو حەزژێكەرێن خودێ.</verse>
				<verse number="5">وان دیمەنێ سەرڤە یێ خودێترسیێ یێ هەی، لێ ئەو هێزا وێ رەت دكەن. ئەڤجا خۆ ژ یێن وەسا دویر بئێخە.</verse>
				<verse number="6">چنكو هندەك ژ وان ئەون یێن ل مالان دگەڕیێن و ژنكێن لاواز یێن باركری ژ گونەهان، یێن ژ لایێ ئارەزوویێن هەمەجۆر ڤە دهێنە هاژوتن، دئێخنە بن كارتێكرنا خۆ.</verse>
				<verse number="7">ئەو ژنك هەردەم فێركرنێ وەردگرن، لێ چ جاران نەشێن بگەهنە زانینا راستیێ.</verse>
				<verse number="8">كا چەوا یانیسی و یامبریسی بەرهنگاریا مووسای كر، ئەڤە ژی وەسا بەرهنگاریا راستیێ دكەن. ئەو كەسێن مێشك گەنینە و وەكو باوەردار هاتینە رەتكرن.</verse>
				<verse number="9">لێ ئەو گەلەك پێشڤە ناچن، چنكو بێئاقلیا وان دێ بۆ هەمیان ئاشكرا بیت، هەروەكو بێئاقلیا وان هەردوویان ژی ئاشكرا بووی.</verse>
				<verse number="10">لێ هندی تۆی، تە ژ نێزیك ئاگە‍‌ھ ژ فێركرنا من، رەفتارا من، مەبەستا من، باوەریا من، بێهنفرەهیا من، حەزژێكرنا من، خۆڕاگریا من،</verse>
				<verse number="11">تەپەسەری و ئازارێن من، ئەوێن ل ئەنتاكیا و كۆنیا و لیسترایێ ب سەرێ من هاتین، هەیە. من خۆ ل بەر چەندین تەپەسەریێن وەسا گرت! لێ خودانی ئەز ژ هەمیان رزگار كرم.</verse>
				<verse number="12">بەلێ، هەمی ئەوێن دڤێن د ئێكبوونا ل گەل مەسیح عیسای دا ب خودێترسی بژین، دێ هێنە تەپەسەركرن.</verse>
				<verse number="13">مرۆڤێن خراب و فێلباز ژی دێ د خرابیێ دا پێشكەڤن، دێ خاپاندنێ كەن و هێنە خاپاندن.</verse>
				<verse number="14">لێ تۆ ل سەر وان تشتێن فێربوویێ و ژێ پشتڕاست بووی بەردەوام بە، چنكو تۆ دزانی تۆ ژ كیژان كەسان فێر بوویە،</verse>
				<verse number="15">هەروەسا تۆ ژ ساڤایەتیێ وەرە ژ نڤیسارێن پیرۆز دزانی، ئەوێن دشێن تە ئاقلدار بكەن، كو تۆ ب رێكا باوەریا ب مەسیح عیسای قورتال ببی.</verse>
				<verse number="16">هەمی نڤیسارێن پیرۆز ژ سرۆشێ خودێنە و بۆ فێركرنێ و پاشڤەبرنێ و راستڤەكرنێ و پەروەردەكرنێ ل سەر راستداریێ د مفادارن،</verse>
				<verse number="17">دا مرۆڤێ خودێ یێ بێكێماسی بیت و بۆ هەر كارەكێ باش یێ ئامادە بیت.</verse>
			</chapter>
			<chapter number="4">
				<verse number="1">ئەڤجا ئەز ل بەرامبەر خودێ و مەسیح عیسای، ئەوێ دێ دادكرنا مری و زیندیان كەت و ژ بەر دیاربوونا وی و پاشایەتیا وی، فەرمانێ ل تە دكەم:</verse>
				<verse number="2">پەیڤێ رابگەهینە، ل دەمێ گونجای و نە گونجای یێ ئامادە بە. خەلكی پاشڤە ببە، ل وان بحەیتینە و هاندانا وان بكە، ب هەمی بێهنفرەهی وان فێر بكە.</verse>
				<verse number="3">چنكو دەمەك دێ هێت، خۆ ل بەر فێركرنا ساخلەم ناگرن، لێ ل دویڤ ئارەزوویێن خۆ دێ مامۆستایان ل دۆرێن خۆ كۆم كەن كو تشتێ خۆش بۆ گوهێ وان بێژن</verse>
				<verse number="4">و دێ ژ گوهدانا راستیێ لادەن و قەستا ئەفسانەیان كەن.</verse>
				<verse number="5">لێ تۆ د هەمی تشتان دا یێ هشیار بە، خۆ ل بەر ئازاران بگرە، ب كارێ مزگینیدەری راببە، خزمەتا خۆ تەمام بكە.</verse>
				<verse number="6">چنكو ئەڤە ئەز وەكو پێشكێشیەكێ رژاندنێ دهێمە رشتن، دەمێ وەغەركرنا من یێ هاتی.</verse>
				<verse number="7">ئەز د خەباتا باش دا خەبتیم، من بەریكانا خۆ تەمام كر، باوەری پاراست.</verse>
				<verse number="8">ژ نوكە و پێڤە تانجا راستداریێ ب ژڤانێ منە، ئەوا دێ خودان، دادوەرێ دادپەروەر، د وێ رۆژێ دا دەتە من، نە ب تنێ من، لێ وان هەمیان ژی یێن حەز ژ دیاربوونا وی كری.</verse>
				<verse number="9">بزاڤێ بكە ب لەز بهێیە نك من،</verse>
				<verse number="10">چنكو دیماسی ژ بەر حەزژێكرنا خۆ بۆ ڤێ جیهانێ ئەز هێلام و چوو سالونیكیێ. كرەسكیس ژی چوو گالاتیایێ و تیتۆس چوو دالمەتیایێ.</verse>
				<verse number="11">ب تنێ لوقا ل نك منە. هەڕە ب دویڤ مەرقۆسی را و ل گەل خۆ بینە، چنكو د ڤێ خزمەتێ دا ئەو ب كێر من دهێت.</verse>
				<verse number="12">من تیخیكۆس یێ هنارتیە ئەفەسۆسێ.</verse>
				<verse number="13">دەمێ تۆ دهێی، ئەو قاپیتێ من هێلایە ل ترویاسێ ل نك كارپۆسی، ل گەل خۆ بینە، پەرتووكان ژی و ب تایبەت یێن ل سەر كەڤلی هاتینە نڤیسین.</verse>
				<verse number="14">ئەسكەندەرێ سفرگر گەلەك خرابی ل من كر. خودان دێ ل دویڤ كریارێن وی دەتێ.</verse>
				<verse number="15">تۆ ژی خۆ ژێ بپارێزە، چنكو ب توندی بەرهنگاریا پەیاما مە كر.</verse>
				<verse number="16">د بەرگریكرنا خۆ یا ئێكێ دا ل بەرامبەر دادگەهێ، كەس نەهات پشتەڤانیا من بكەت، لێ هەمیان ئەز هێلام. خودێ ل سەر وان نەهژمێریت.</verse>
				<verse number="17">لێ خودان ل گەل من راوەستیا و ئەز بهێز ئێخستم، دا ب رێكا من مزگینی ب تەمامی بهێتە راگەهاندن و هەمی مللەت ببهیسن، وەسا ئەز ژ دەڤێ شێری هاتمە رزگاركرن.</verse>
				<verse number="18">خودان دێ من ژ هەمی كریارێن خراب رزگار كەت و ب سلامەتی گەهینیتە پاشایەتیا خۆ یا ئەسمانی. هەتا هەتایێ مەزناهی بۆ وی بیت. ئامین.</verse>
				<verse number="19">سڵاڤان ل پریسكیلایێ و ئەكیلای بكە و ل مالا ئۆنیسیفورۆسی ژی.</verse>
				<verse number="20">ئەراستۆس ما ل كورنتۆسێ و من تروفیمۆس ب نەساخی هێلا ل میلیتۆسێ.</verse>
				<verse number="21">بزاڤێ بكە بەری زڤستانێ بهێی. ئەوبولۆس، پودێس، لینۆس، كلاودیا و هەمی خویشك و برا سڵاڤان ل تە دكەن.</verse>
				<verse number="22">خودان ل گەل گیانێ تە بیت. كەرەم ل سەر هەوە بیت.</verse>
			</chapter>
		</book>
		<book number="56">
			<chapter number="1">
				<verse number="1">ژ من، پاولۆس، بەنیێ خودێ و هنارتیێ عیسایێ مەسیح. ئەز كریمە هنارتی دا بەرێ وان یێن خودێ هەلبژارتین بدەمە باوەریێ و زانینا وێ راستیێ یا مرۆڤی بەرەڤ خودێترسیێ دبەت.</verse>
				<verse number="2">ئەو راستی پشتڕاستیێ ددەتە وان كو ژیانا هەروهەر وەربگرن، ئەو ژیان یا خودایێ كو چ جاران درەوان ناكەت، بەری دەستپێكا ئافراندنێ، سۆزا وێ دای</verse>
				<verse number="3">و نوكە د دەمێ نەخشەكری دا ئەوی ئەو پەیام ئاشكرا كر، ب رێكا وێ راگەهاندنێ، یا ئەركێ وێ ل دویڤ فەرمانا قورتالكەرێ مە خودێ، بۆ من هاتیە سپاردن.</verse>
				<verse number="4">بۆ تیتۆسی، كوڕێ من یێ راستەقینە د باوەریا مە یا هەڤپشك دا: كەرەم و ئاشتی ژ خودایێ باب و ژ قورتالكەرێ مە مەسیح عیسای ل سەر تە بن.</verse>
				<verse number="5">من تۆ بۆ وێ ئەگەرێ هێلایە ل كریتێ، كو تۆ ئەو كاروبارێن ماینە نیڤەرۆ رێك بئێخی و ل هەر باژێڕەكی ریهسپیان دەستنیشان بكەی، هەروەكو من تۆ راسپاردی.</verse>
				<verse number="6">دڤێت ریهسپی جهێ گازندەیێ نەبیت، مێرێ ئێك ژن بیت، زاڕۆكێن وی د باوەردار بن و ل سەر بەرەڵایێ و یاخیبوونێ جهێ تاوانباركرنێ نەبن.</verse>
				<verse number="7">چنكو دڤێت چاڤدێر: جهێ گازندەیێ نەبیت، وەكو بریكارێ خودێ. خۆسەپاندن ل نك نەبیت، زوی تۆڕە نەبیت، مەی ڤەخۆر نەبیت ، توند نەبیت، چاڤبرسیێ قازانجی نەبیت،</verse>
				<verse number="8">لێ دڤێت یێ مێڤاندار بیت، حەز ژ باشیێ بكەت، خودان رەفتارەكا ئاقلانە بیت، یێ راست و دروست بیت، یێ پیرۆز و ل سەر خۆ یێ زاڵ بیت.</verse>
				<verse number="9">دڤێت خۆ ب پەیاما جهێ باوەریێ ڤە بگریت، هەروەكو ئەو هاتیە فێركرن، دا بشێت هاندانێ ب فێركرنا ساخلەم بكەت و شاشیێن بەرهنگارێن وێ فێركرنێ دیار بكەت.</verse>
				<verse number="10">چنكو گەلەكێن یاخیبووی هەنە، یێن ئاخفتن ڤاڵا و خاپینۆك، ب تایبەت لایەنگرێن سونەتكرنێ ،</verse>
				<verse number="11">یێن كو دڤێت دەڤێ وان بهێتە گرتن، چنكو ئەو ژ پێخەمەت چاڤبرساتیا قازانجی، فێركرنێن وەسا ددەن یێن كو نابیت بهێنە دان، هۆسا خێزانان هەمیان د سەر دا دبەن.</verse>
				<verse number="12">خۆ ئێك ژ كریتیان ژی، كو فەیلەسوفەكێ وانە ، گۆت: «خەلكێ كریتێ هەرگاڤ د درەوینن، هۆڤێن دڕندەنە و خۆرەیێن تەمبەلن.»</verse>
				<verse number="13">ئەڤە شاهدەییەكا راستە. ژ بەر ڤێ ئەگەرێ، وان ب توندی پاشڤە ببە، دا د باوەریێ دا د ساخلەم بن</verse>
				<verse number="14">و گو‍‌ھ نەدەنە ئەفسانەیێن جوهیان و فەرمانێن وان مرۆڤان یێن راستیێ رەت دكەن.</verse>
				<verse number="15">بۆ كەسێن پاك هەمی تشت د پاكن، لێ بۆ هەڕمیان و بێباوەران تشتەكێ پاك نینە. ب راستی، مەژیێ وان و وژدانا وان ژی یێن هەڕمین.</verse>
				<verse number="16">ئەو دبێژن كو ئەو خودێ دنیاسن، لێ ب كریارێن خۆ وی ماندەل دكەن. ئەو جهێ دلڕەشیێنە، نەگوهدارن، ب كێر هیچ كارەكێ باش ناهێن.</verse>
			</chapter>
			<chapter number="2">
				<verse number="1">لێ تۆ، وان تشتان بێژە یێن گونجای ل گەل فێركرنا ساخلەم.</verse>
				<verse number="2">بلا پیرەمێر ل سەر خۆ د زاڵ بن، خودان رێز بن، خودان رەفتارەكا ئاقلانە بن، د باوەریێ و حەزژێكرنێ و خۆڕاگریێ دا د ساخلەم بن.</verse>
				<verse number="3">هەروەسا بلا پیرەژن ژی رەفتارا وان ل گەل پیرۆزیێ یا گونجای بیت، د بوهتانكار نەبن، دیلێن مەی ڤەخوارنێ نەبن، فێركەرێن باشیێ بن،</verse>
				<verse number="4">دا ژنێن گەنج پەروەردە بكەن كو حەز ژ مێرێن خۆ و حەز ژ زاڕۆكێن خۆ بكەن،</verse>
				<verse number="5">خودان رەفتارەكا ئاقلانە بن، د دەهمەنپاك بن، د مالدار بن، د باش بن، د ملكەچی مێرێن خۆ بن، دا ب خرابی بەحسێ پەیڤا خودێ نەهێتە كرن.</verse>
				<verse number="6">هۆسا شیرەتان ل زەڵامێن گەنج ژی بكە، كو خودان رەفتارەكا ئاقلانە بن.</verse>
				<verse number="7">ژ هەمی لایان ڤە تۆ بۆ وان ببە نموونەیا كریارێن باش، د فێركرنا خۆ دا یێ بێسەختە و سەنگین بە،</verse>
				<verse number="8">ئاخفتنێن ساخلەم و گازندە ل سەر نەبن ب كار بینە، دا هەر ئێكێ بەرهنگاریێ بكەت شەرمزار ببیت، چنكو ئەوی تشتەكێ خراب نینە ل دژی مە بێژیت.</verse>
				<verse number="9">بلا بەنی ژی د هەمی تشتان دا ملكەچی خودانێن خۆ بن، وان رازی كەن و یێ ئەزمان درێژ نەبیت.</verse>
				<verse number="10">دەستدرێژیێ نەكەنە سەر مالێ وان، لێ دەستپاكیەكا تەمام بۆ وان دیار بكەن، دا فێركرنا قورتالكەرێ مە خودێ ژ هەمی لایان ڤە بخەملینن.</verse>
				<verse number="11">چنكو كەرەما خودێ، ئەوا قورتالبوونێ بۆ هەمی مرۆڤان دئینیت، یا دیار بووی.</verse>
				<verse number="12">ئەو كەرەم مە پەروەردە دكەت كو خودێنەنیاسیێ و حەزێن ڤێ جیهانێ رەت بكەین و ب ئاقلداری و راستداری و خودێترسیێ د ڤی سەردەمی دا بژین</verse>
				<verse number="13">و چاڤەڕێی وێ رۆژا بەختەوەر بین یا ئەم ل هیڤیێ، كو دیاربوونا روومەتا خودایێ مەزن، قورتالكەرێ مە عیسایێ مەسیحە.</verse>
				<verse number="14">ئەوێ خۆ گۆری مە كری، دا مە ژ هەمی گونەهان رزگار بكەت و پاك بكەت و بكەتە خەلكێ خۆ یێ تایبەت یێ دلگەرم بۆ كریارێن باش.</verse>
				<verse number="15">ڤان تشتان ب هەمی دەستهەلاتی بێژە، ئاگەهدار بكە و پاشڤە ببە. بلا كەس سڤكاتیێ ب تە نەكەت.</verse>
			</chapter>
			<chapter number="3">
				<verse number="1">بیرا وان بینە كو ملكەچی سەروەر و دەستهەلاتداران بن، گوهداریا وان بكەن و بۆ هەر كارەكێ باش د ئامادە بن.</verse>
				<verse number="2">ب خرابی بەحسێ كەسێ نەكەن، د شەڕفرۆش نەبن، لێ د دلنەرم بن، ب رێزگرتن سەرەدەریێ ل گەل هەمی خەلكی بكەن،</verse>
				<verse number="3">چنكو ئەم ب خۆ ژی ل دەمەكی د كۆرەفام، نەگوهدار و سەردابری بووین، بەنیێن حەز و ئارەزوویێن جۆراوجۆر بووین، د كین و زكڕەشیێ دا دژیاین، جهێ كەربێ بووین، هەر ئێكی كەرب ژ یێ دی ڤەدبوو.</verse>
				<verse number="4">لێ دەمێ دلنازكی و چاكیا قورتالكەرێ مە خودێ دیار بووین،</verse>
				<verse number="5">وی ئەم قورتال كرین. نە ژ بەر كارێن راستداریێ یێن مە كرین، لێ وی ئەڤ چەندە ل دویڤ دلۆڤانیا خۆ كر، ب شویشتنا ژدایكبوونا دوویێ و نویكرنێ ب گیانێ پیرۆز،</verse>
				<verse number="6">ئەو گیان یێ خودێ ب رێكا قورتالكەرێ مە عیسایێ مەسیح، ب زێدەیی ب سەر مە دا رشتی،</verse>
				<verse number="7">دا ب كەرەما وی، راستدار بهێینە هژمارتن و ببینە میراتگر ل هیڤیا ژیانا هەروهەر.</verse>
				<verse number="8">ئەڤ گۆتنە جهێ پشتڕاستیێیە. من دڤێت تۆ ل سەر ڤان تشتان یێ رژد بی، دا ئەوێن باوەری ب خودێ ئینای پویتەی ب كرنا كارێن باش بدەن. ئەو تشت د باش و مفادارن بۆ مرۆڤان.</verse>
				<verse number="9">لێ خۆ ژ گەنگەشەیێن بێئاقلانە، دانوستاندن ل دۆر نەژادنامەیان ، هەڤڕكی و شەڕەدەڤێن ل سەر دەستووری بدە پاش، چنكو ئەو د بێمفا و ژ قەستانە.</verse>
				<verse number="10">ئەوێ دووبەرەكیێ دكەت، جارەكێ و دوو جاران ئاگەهدار بكە، پشتی هنگی خۆ ژێ دویر بئێخە.</verse>
				<verse number="11">تۆ دزانی كو ئێكێ وەسا یێ ڤاڕێ بووی و گونەهكارە، وی ب خۆ خۆ گونەهبار كریە.</verse>
				<verse number="12">دەمێ ئەز ئەرتیماسی یان تیخیكۆسی دهنێرمە نك تە، بزاڤێ بكە بهێیە نك من ل نیكۆپۆلیسێ، چنكو من بڕیارا دای زڤستانێ ل وێرێ دەرباز كەم.</verse>
				<verse number="13">بزاڤێ بكە هاریكاریا زیناسێ پارێزەر و ئەپولۆسی بۆ گەشتا وان بكەی، كو بڕێڤە هەوجەیی تشتەكی نەبن.</verse>
				<verse number="14">پێدڤیە خەلكێ مە یێ باوەردار ژی فێر ببن كو پویتەی ب كریارێن باش بدەن، داكو پێدڤیێن فەر بۆ كەسێن دی دابین بكەن، هۆسا ئەو د بێبەرهەم نابن.</verse>
				<verse number="15">هەمی ئەوێن ل گەل من سڵاڤان ل تە دكەن. سڵاڤان ل وان بكە یێن د باوەریێ دا حەز ژ مە دكەن. كەرەم ل سەر هەوە هەمیان بیت.</verse>
			</chapter>
		</book>
		<book number="57">
			<chapter number="1">
				<verse number="1">ژ من، پاولۆسێ زیندانكری ژ پێخەمەت مەسیح عیسای، ژ برایێ مە تیمۆتاوسی ژی، بۆ هەڤكارێ مە یێ خۆشتڤی فلیمونی،</verse>
				<verse number="2">بۆ خویشكا مە ئاپفیایێ، بۆ ئارخیپۆسێ ل گەل مە سەرباز و بۆ جڤاكا باوەرداران یا ل مالا هەوە كۆم دبیت:</verse>
				<verse number="3">ژ بابێ مە خودێ و ژ خودان عیسایێ مەسیح، كەرەم و ئاشتی ل سەر هەوە بن.</verse>
				<verse number="4">ئەز هەردەم سوپاسیا خودایێ خۆ دكەم، دەمێ تە د نڤێژێن خۆ دا دئینمە بیرا خۆ،</verse>
				<verse number="5">چنكو ئەز حەزژێكرنا تە بۆ هەمی پیرۆزكریان و باوەریا تە ب خودان عیسای دبهیسم.</verse>
				<verse number="6">ئەز د نڤێژان دا داخواز دكەم كو پشكداریا تە د باوەریێ دا یا كاریگەر بیت، دا تۆ كویرتر د هەمی تشتێن باش بگەهی، یێن مە ژ پێخەمەت مەسیحی هەین.</verse>
				<verse number="7">ئەز ژ بەر حەزژێكرنا تە گەلەك دلخۆش بووم و هاتمە هاندان، چنكو دلێ پیرۆزكریان ب تە، هەی برا، گەش بوویە.</verse>
				<verse number="8">لەوما، هەر چەندە من ب مەسیحی هەمی بستەهیا هەی كو دەربارەی وی تشتێ پێدڤیە بكەی، فەرمانێ ل تە بكەم،</verse>
				<verse number="9">لێ بۆ من خۆشترە كو ئەز ب حەزژێكرنێ هیڤیێ ژ تە بكەم. ئەز، پاولۆسێ پیرەمێر و نوكە ژی یێ زیندانكری ژ پێخەمەت مەسیح عیسای،</verse>
				<verse number="10">دەربارەی كوڕێ خۆ ئۆنیسیمۆسی هیڤی ژ تە دكەم، ئەوێ ئەز د قەیدێ دا بۆ وی بوویمە باب.</verse>
				<verse number="11">دەمەكی ئەو بۆ تە یێ بكێرنەهاتی بوو، لێ نوكە ئەو بۆ تە و بۆ من ژی یێ بكێرهاتیە.</verse>
				<verse number="12">ئەز وی، ئانكو جەگەرا خۆ، بۆ تە دهنێرمەڤە.</verse>
				<verse number="13">من حەز دكر وی ل نك خۆ بهێلم، دا دەمێ ئەز ژ پێخەمەت مزگینیێ د قەیدێ دا، ل شوینا تە خزمەتا من بكەت،</verse>
				<verse number="14">لێ من نەڤیا ئەز بێی دلێ تە تشتەكی بكەم، دا ئەڤ چاكیا تە ژ نەچاری نەبیت، لێ ژ دل بیت.</verse>
				<verse number="15">بەلكو ژ بەر وێ چەندێ ئەو بۆ دەمەكێ كورت ژ تە جودا بوو، دا تۆ بۆ هەتا هەتایێ وی وەرگریەڤە،</verse>
				<verse number="16">ئێدی نەوەكو بەنی، لێ ژ بەنیەكی زێدەتر، وەكو برایەكێ خۆشتڤی، ب تایبەت بۆ من، ئەڤجا بۆ تە هێشتا پتر، كو ئەو د لەشی دا بەنیێ تەیە و د ئێكبوونا ل گەل خودانی دا برایە.</verse>
				<verse number="17">ئەڤجا ئەگەر تۆ من ب هەڤپشكێ خۆ ددانی، وی قەبیل بكە هەروەكو تۆ من قەبیل دكەی.</verse>
				<verse number="18">ئەگەر وی د تشتەكی دا زیان ل تە كربیت یان قەرەكێ تە ل سەر بیت، ل سەر من بنڤیسە.</verse>
				<verse number="19">ئەز پاولۆس، ڤێ ب دەستێ خۆ دنڤیسم: ئەز دێ وی قەری ل تە ڤەگەڕینم. من نەڤێت بێژمە تە كو تۆ ب ژیانا خۆ قەردارێ منی.</verse>
				<verse number="20">بەلێ، برایێ من! بلا ل سەر خاترا خودانی ئەز مفایەكی ژ تە ببینم، من د ئێكبوونا ل گەل مەسیحی دا دلگەش بكە.</verse>
				<verse number="21">ئەز ژ گوهداریا تە یێ پشتڕاستم، لەوما من بۆ تە نڤیسی، دزانم كو تۆ دێ پتر ژ وێ كەی یا ئەز دبێژم.</verse>
				<verse number="22">ل گەل ڤێ چەندێ، ژۆرەكێ بۆ مێڤانكرنا من ئامادە بكە، چنكو ئەز هیڤیدارم ب نڤێژێن هەوە، بۆ هەوە بهێمە بەخشین.</verse>
				<verse number="23">ئێپافراس، ئەوێ ژ پێخەمەت مەسیح عیسای ل گەل من د زیندانێ دا، سڵاڤان ل تە دكەت.</verse>
				<verse number="24">هەڤكارێن من مەرقۆس، ئەرستارخۆس، دیماس و لوقا ژی سڵاڤان ل تە دكەن.</verse>
				<verse number="25">كەرەما خودان عیسایێ مەسیح ل گەل گیانێ هەوە بیت.</verse>
			</chapter>
		</book>
		<book number="58">
			<chapter number="1">
				<verse number="1">د سەردەمێن كەڤن دا خودێ ب گەلەك رێك و گەلەك شێوازان ب رێكا پێغەمبەران ل گەل بابكالێن مە ئاخفت،</verse>
				<verse number="2">لێ د ڤان رۆژێن دویماهیێ دا، ب رێكا كوڕێ خۆ ل گەل مە ئاخفت، ئەوێ وی كریە میراتگرێ هەمی تشتان و ئەوێ ب وی گەردوون ئافراندی.</verse>
				<verse number="3">ئەو تیڕێژا مەزناهیا خودێیە و دەق و دەق وێنەیێ گەوهەرێ ویە، هەمی تشتێن د گەردوونێ دا ب پەیڤا خۆ یا هێزدار رێك دئێخیت. پشتی وی پاقژكرن بۆ گونەهێن مرۆڤان ئامادە كری، ل دەستێ راستێ یێ مەزناهیێ ل بلنداهیان روینشت.</verse>
				<verse number="4">لەوما كا چەند ناڤەكێ بلندتر ژ ناڤێن فریشتەیان ب میراتی وەرگرت، ئەو هند ژ وان پایەبەرزتر لێ هات.</verse>
				<verse number="5">چنكو، ما خودێ جارەكێ گۆتیە فریشتەیەكی: «تۆ كوڕێ منی، ئەڤرۆ من تۆ بووی» ؟ یان ژی: «ئەز دێ بمە بابێ وی و ئەو دێ بیتە كوڕێ من» ؟</verse>
				<verse number="6">هەروەسا دەمێ كوڕێ خۆ یێ نەخری دئینیتە جیهانێ، دبێژیت: «بلا هەمی فریشتەیێن خودێ سوجدێ بۆ ببەن!»</verse>
				<verse number="7">دەربارەی فریشتەیان ژی دبێژیت: «فریشتەیێن خۆ دكەتە با و خزمەتكارێن خۆ دكەتە گوڕیا ئاگری!»</verse>
				<verse number="8">لێ دەربارەی كوڕی دبێژیت: «تەختێ تە، هەی خودێ، بۆ هەتا هەتایێیە و سەوڵەجانێ پاشایەتیا تە، سەوڵەجانێ دادپەروەریێیە.</verse>
				<verse number="9">تە حەز ژ راستداریێ كر و كەربێن تە ژ خرابیێ ڤەبوون. لەوما، خودێ، خودایێ تە، تۆ ب زەیتا شادیێ زەیت كری، هۆسا تۆ ژ هەڤالێن تە بلندتر لێ كری.»</verse>
				<verse number="10">هەروەسا دبێژیت: «هەی خودان، ل دەستپێكێ تە بنیاتێ ئەردی دانا و ئەسمان چێكریێن دەستێن تەنە.</verse>
				<verse number="11">ئەو دێ ژ ناڤ چن، لێ تۆ دێ مینی. ئەو هەمی وەكو جلكان دێ كەڤن بن،</verse>
				<verse number="12">تۆ دێ وان وەكو قاپیتی پێچی و ئەو دێ وەكو جلكان هێنە گوهۆڕین. لێ تۆ هەر وەكو خۆی و ساڵێن تە ب دویماهی ناهێن.»</verse>
				<verse number="13">ما خودێ جارەكێ گۆتیە فریشتەیەكی: «ل دەستێ من یێ راستێ روینە، تاكو ئەز دوژمنێن تە بكەمە تەختەپێ بۆ پێیێن تە.» ؟</verse>
				<verse number="14">ما هەمی فریشتە گیانێن خزمەتكار نینن، ژ پێخەمەت خزمەتكرنا وان دهێنە هنارتن، یێن كو دێ قورتالبوونێ وەكو میرات وەرگرن؟</verse>
			</chapter>
			<chapter number="2">
				<verse number="1">لەوما پێدڤیە ئەم پتر پێگیریێ ب وان تشتان بكەین یێن مە بهیستین، نەكو ژێ ڤاڕێ ببین.</verse>
				<verse number="2">چنكو ئەگەر ئەو پەیڤا ب رێكا فریشتەیان هاتیە گۆتن خۆج‍‌ھ بوو و هەر زێدەگاڤی و نەگوهداریەكێ سزایێ دادپەروەرانە وەرگرت،</verse>
				<verse number="3">ئەگەر ئەم قورتالبوونەكا هندە مەزن پشت گو‍‌ھ ڤە بهاڤێژین، دێ مە چ رێكا رەڤێ هەبیت؟ ئەڤ قورتالبوونە ل دەستپێكێ ب رێكا خودانی هاتیە راگەهاندن، پاشی ژ لایێ وان ڤە یێن بهیستی بۆ مە هاتیە سەلماندن،</verse>
				<verse number="4">خودێ ژی پشتەڤانیا شاهدەییا وان دكر ب رێكا نیشان و مەندەهۆشی و حنێرێن جۆراوجۆر، هەروەسا ب بەهرەیێن گیانێ پیرۆز یێن ب حەزا خۆ دابەش دكەت.</verse>
				<verse number="5">خودێ ئەو جیهانا دێ هێت، ئەوا ئەم بەحسێ وێ دكەین، نەئێخستە د بن فەرمانا فریشتەیان ڤە.</verse>
				<verse number="6">لێ د نڤیسارێن پیرۆز دا كەسەكی ل جهەكی شاهدەیی دایە: «مرۆڤ چیە كو تۆ هزرا وی بكەی، كوڕێن ئادەمی چنە كو تۆ پویتەی پێ بدەی؟</verse>
				<verse number="7">تە ئەو بۆ دەمەكێ كورت ژ فریشتەیان نزمتر دانا، تانجا مەزناهی و سەربلندیێ كرە سەرێ وی،</verse>
				<verse number="8">هەمی تشت ئێخستنە د بن پێیێن وی ڤە.» ئەڤجا مادەم خودێ هەمی تشت ملكەچی وی كرینە، ئەوی تشتەك نەهێلایە كو ملكەچی وی نەبیت. لێ نوكە ئەم هێشتا نابینین كو هەمی تشت د ملكەچی وی بن.</verse>
				<verse number="9">لێ ئەم عیسای دبینین كو بۆ دەمەكێ كورت ژ فریشتەیان نزمتر هاتبوو دانان، نوكە تانجا مەزناهی و سەربلندیێ یا د سەرێ وی، ژ بەر كو وی ئازارا مرنێ كێشا، دا ژ كەرەما خودێ ژ پێخەمەت هەر مرۆڤەكی تام كەتە مرنێ.</verse>
				<verse number="10">بەلێ، د جهێ خۆ دا بوو كو خودێ، ئەوێ هەمی تشتان بۆ وی و هەمی تشتان ژ بەر وی هەبوون هەی، دەمێ ڤیای گەلەكان بكەتە كوڕێن خۆ كو بینیتە د مەزناهیا خۆ دا، داهێنەرێ قورتالیا وان ب ئازاران كامل بكەت.</verse>
				<verse number="11">چنكو ئەوێ پیرۆزكرنێ دكەت و ئەوێن دهێنە پیرۆزكرن، هەمی ژ ئێك بنیاتن، ژ بەر ڤێ ئەگەرێ ئەو شەرم ناكەت كو بێژیتە وان برا.</verse>
				<verse number="12">ئەو دبێژیت: «ئەز دێ ناڤێ تە بۆ برایێن خۆ راگەهینم، د ناڤ جڤاتێ دا دێ پەسنا تە كەم.»</verse>
				<verse number="13">هەروەسا دبێژیت: «ئەز دێ پشتا خۆ ب وی گەرم كەم.» دیسان دبێژیت: «ئەڤە ئەز و ئەو زاڕۆكێن خودێ داینە من.»</verse>
				<verse number="14">ئەڤجا مادەم زاڕۆك خوین و گۆشتن، عیسا ژی ب هەمان تشتان ل گەل وان بوو پشكدار، داكو ب مرنا خۆ وی یێ هێزا مرنێ د دەستی دا، ئانكو ئبلیسی، ژ ناڤ ببەت</verse>
				<verse number="15">و ئەوان ئازاد بكەت، یێن د هەمی ژیانا خۆ دا، ژ ترسا مرنێ، ل بن زۆرداریا بەنیاتیێ بوون.</verse>
				<verse number="16">بێگۆمان ئەو نەهاتیە دا هاریكاریا فریشتەیان بكەت، لێ دا هاریكاریا دویندەها ئیبراهیمی بكەت.</verse>
				<verse number="17">لەوما پێدڤی بوو ئەو د هەمی تشتان دا وەكو برایێن خۆ لێ بهێت، دا د خزمەتكرنا خودێ دا سەرۆككاهنەكێ دلۆڤان و دلسۆز بیت و هۆسا بشێت كەفارەتا گونەهێن گەلی بدەت.</verse>
				<verse number="18">ئەو دشێت هاریكاریا وان كەسان بكەت یێن دهێنە تاقیكرن، چنكو ئەوی ب خۆ، دەمێ هاتیە تاقیكرن، ئازار كێشان.</verse>
			</chapter>
			<chapter number="3">
				<verse number="1">ئەڤجا گەلی خویشك و برایێن پیرۆز، پشكدارێن وێ گازیا ئەم پێ بۆ ئەسمانی گازی كرین، هزرێ د عیسای دا بكەن، یێ ئەم دانپێدانێ دكەین كو هنارتی و سەرۆككاهنێ مەیە.</verse>
				<verse number="2">ئەو یێ دلسۆز بوو بۆ وی یێ ئەو دەستنیشانكری، كا چەوا مووسا ژی د هەمی مالا وی دا یێ دلسۆز بوو.</verse>
				<verse number="3">لێ عیسا ژ هەژی مەزناهیەكا پترە ژ یا مووسای، كا چەوا ئاڤاكەرێ خانی رێزگرتنەكا پتر هەیە ژ خانی ب خۆ.</verse>
				<verse number="4">(یا دیارە هەر خانیەك ب دەستێ كەسەكی دهێتە ئاڤاكرن، لێ یێ هەمی تشت ئاڤا كرین، خودێیە.)</verse>
				<verse number="5">مووسا وەكو خزمەتكارەك د هەمی مالا خودێ دا یێ دلسۆز بوو، دا شاهدەییێ ل سەر وان تشتان بدەت، یێن كو خودێ دا د پاشەڕۆژێ دا بێژیت.</verse>
				<verse number="6">لێ مەسیح وەكو كوڕ ل سەر مالا خودێ یێ دلسۆزە. ئەو مال ژی ئەمین، ئەگەر ئەم پشتڕاستیا خۆ و شانازیبرن ب وێ هیڤیا مە هەی ژ دەست نەدەین.</verse>
				<verse number="7">لەوما هەروەكو گیانێ پیرۆز دبێژیت: «ئەڤرۆ، ئەگەر هوین دەنگێ وی ببهیسن،</verse>
				<verse number="8">خۆ سەرهشك نەكەن، وەكو دەمێ یاخیبوونێ، د رۆژا تاقیكرنێ دا ل بیابانێ.</verse>
				<verse number="9">ل وێرێ بابكالێن هەوە چل ساڵان ئەز تاقی كرم و ئەزموون ب من كر، سەرەڕای كو وان كارێن من ددیتن.</verse>
				<verse number="10">لەوما ئەز ژ وی بەرەبابی تۆڕە بووم و من گۆت: ‹ئەو د دلێ خۆ دا هەردەم ڤاڕێ دبن و رێكا من نەنیاسیە›.</verse>
				<verse number="11">ئینا من د تۆڕەبوونا خۆ دا سویند خوار: ‹ئەو قەت ب ژۆر ناكەڤنە د ناڤ بێهنڤەدانا من دا.›»</verse>
				<verse number="12">د هشیار بن، گەلی خویشك و برایان، كو كەس ژ هەوە دلەكێ خراب و بێباوەر تێدا نەبیت كو ژ خودایێ زیندی پاشگەز ببیت،</verse>
				<verse number="13">لێ هەر رۆژ ئێكودوو هان بدەن، هندی ناڤێ ‹ئەڤرۆ› ل سەر بیت، دا ژ بەر فێلبازیا گونەهێ كەس ژ هەوە سەرهشك نەبیت.</verse>
				<verse number="14">چنكو ئەم بووینە هەڤپشكێن مەسیحی، ئەگەر مە تا دویماهیێ خۆ ب وێ پشتڕاستیێ ڤە گرت یا مە ل دەستپێكێ هەی.</verse>
				<verse number="15">هەروەكو بەری نوكە هاتیە گۆتن: «ئەڤرۆ، ئەگەر هوین دەنگێ وی ببهیسن، خۆ سەرهشك نەكەن، وەكو دەمێ یاخیبوونێ.»</verse>
				<verse number="16">ئەڤجا ئەو كینە یێن دەنگێ وی بهیستی و یاخیبووین؟ ئەرێ هەمی ئەو نەبوون یێن كو ب سەركێشیا مووسای ژ مسرێ دەركەفتین؟</verse>
				<verse number="17">خودێ بۆ دەمێ چل ساڵان ژ كێ یێ تۆڕە بوو؟ ما ئەو نەبوون یێن گونە‍‌ھ كرین و تەرمێن وان ل بیابانێ كەفتین؟</verse>
				<verse number="18">بۆ كێ سویند خوار كو قەت نەهێنە د ناڤ بێهنڤەدانا وی دا؟ ما نە بۆ وان بوو یێن گوهداریا وی نەكری؟</verse>
				<verse number="19">ئەم دبینین كو ئەو ژ ئەگەرێ بێباوەریێ نەشیان ب ژۆر بكەڤنە د ناڤ دا.</verse>
			</chapter>
			<chapter number="4">
				<verse number="1">لەوما بلا ئەم بترسین، نەكو سەرەڕای دەرفەتا سۆزا ب ژۆركەفتنا د ناڤ بێهنڤەدانا وی دا هێشتا یا مای، ئێك ژ هەوە ب وێ سۆزێ را نەگەهیت.</verse>
				<verse number="2">چنكو مزگینی بۆ مە ژی وەكو وان هاتە راگەهاندن، لێ ئەو پەیاما وان بهیستی چ مفا بۆ وان نەبوو، ژ بەر كو ئەو خەلك ل گەل وان یێن ب باوەری بهیستی ، د ئێكگرتی نەبوون.</verse>
				<verse number="3">لێ ئەم یێن باوەری ئینای ب ژۆر دكەڤینە د وێ بێهنڤەدانێ دا، هەروەكو وی گۆتی: «ئینا من د تۆڕەبوونا خۆ دا سویند خوار: ‹ئەو قەت ب ژۆر ناكەڤنە د ناڤ بێهنڤەدانا من دا.›» هەر چەندە ژ دەمێ دامەزراندنا جیهانێ كارێن وی تەمام بووینە.</verse>
				<verse number="4">چنكو ئەو ل جهەكی ژ پەرتووكا پیرۆز سەبارەت رۆژا حەفتێ هۆسا دبێژیت: «ل رۆژا حەفتێ خودێ ژ هەمی كارێن خۆ بێهنا خۆ ڤەدا.»</verse>
				<verse number="5">هەروەسا د جهێ دی دا دبێژیت: «ئەو قەت ب ژۆر ناكەڤنە د ناڤ بێهنڤەدانا من دا.»</verse>
				<verse number="6">مادەم هێشتا دەرفەت مایە كو هندەك ب ژۆر بكەڤن و یێن بەری هنگی مزگینی بۆ وان هاتیە راگەهاندن، ژ بەر نەگوهداریێ ب ژۆر نەكەفتن،</verse>
				<verse number="7">لەوما خودێ رۆژەكا دی دەستنیشان دكەت، ئەو رۆژ ژی ‹ئەڤرۆ›یە. وی ئەڤ چەندە ب رێكا داوودی پشتی دەمەكێ درێژ دیار كر، هەروەكو بەری نوكە هاتیە گۆتن: «ئەڤرۆ، ئەگەر هوین دەنگێ وی ببهیسن، خۆ سەرهشك نەكەن.»</verse>
				<verse number="8">چنكو ئەگەر یەشوعی ئەو ئینابانە د بێهنڤەدانێ دا ، پشتی هنگی خودێ بەحسێ رۆژەكا دی نەدكر.</verse>
				<verse number="9">لەوما بێهنڤەدانەك بۆ گەلێ خودێ یا مای وەكو بێهنڤەدانا خودێیە ل رۆژا حەفتێ.</verse>
				<verse number="10">ئەوێ ب ژۆر كەفتیە د بێهنڤەدانا وی دا ژی، ژ كارێن خۆ بێهنڤەدان كریە، كا چەوا خودێ ژ كارێن خۆ بێهنڤەدان كریە.</verse>
				<verse number="11">لەوما بلا ئەم بزاڤێ بكەین كو ب ژۆر بكەڤینە د وێ بێهنڤەدانێ دا، دا كەس ژ ئەنجامدانا هەمان نموونەیا نەگوهداریێ ژ ناڤ نەچیت.</verse>
				<verse number="12">پەیڤا خودێ یا زیندی و كاریگەرە، ژ هەر شیرەكێ دوودەڤ تیژترە، ئەو هەتا د ناڤبەرا دەروون و گیانی دا و گە‍‌ھ و مەژیێ هەستی دا دبڕیت، دشێت هزر و نیازێن دلی یێن باش و خراب ژ ئێك جودا بكەت.</verse>
				<verse number="13">چ ئافراندی ژ خودێ د ڤەشارتی نینن، لێ هەمی تشت د رویت و ئاشكرانە ل بەر چاڤێن وی یێ ئەم دێ حسابێ دەینێ.</verse>
				<verse number="14">مادەم مە سەرۆككاهنەكێ مەزن هەیە، ئەوێ ژ ئەسمانان دەرباز بووی، كو عیسایێ كوڕێ خودێیە، بلا ئەم قاییم خۆ ب دانپێدانا خۆ ڤە بگرین.</verse>
				<verse number="15">سەرۆككاهنێ مە یێ وەسا نینە كو دلێ وی بۆ لاوازیێن مە نەسوژیت، لێ ئەو ژی وەكو مە د هەمی تشتان دا هاتیە تاقیكرن، بێی كو گونەهێ بكەت.</verse>
				<verse number="16">ئەڤجا بلا ئەم ب پشتڕاستی خۆ نێزیكی تەختێ كەرەمێ بكەین، دا دلۆڤانیێ وەرگرین و كەرەمێ ب دەست ڤە بینین كو هاریكاری بیت ل دەمێ پێدڤی.</verse>
			</chapter>
			<chapter number="5">
				<verse number="1">هەر سەرۆككاهنەك ژ ناڤ مرۆڤان دهێتە هەلبژارتن و دهێتە دانان كو ل شوینا مرۆڤان ب كاروبارێن خودێ راببیت، دا پێشكێشی و قوربانیێن گونەهان پێشكێش بكەت.</verse>
				<verse number="2">ئەو دشێت ب نەرمی سەرەدەریێ ل گەل نەزان و ڤاڕێبوویان بكەت، چنكو ئەو ب خۆ ژی بندەستێ لاوازیێیە.</verse>
				<verse number="3">ژ بەر وێ چەندێ فەرە ل سەر وی، كا چەوا قوربانیێ پاقژبوونێ ژ گونەهێ ژ پێخەمەت خەلكی پێشكێش دكەت، وەسا ژ پێخەمەت خۆ ژی.</verse>
				<verse number="4">كەس ژی ڤێ شەرەفمەندیێ بۆ خۆ ناستینیت، ب تنێ ئەو كەس وەردگریت یێ خودێ گازی كریێ، وەكو هارونی.</verse>
				<verse number="5">هەروەسا مەسیحی ژی خۆ بۆ وێ پلەیا مەزناهیێ بلند نەكریە، كو ببیتە سەرۆككاهن، لێ وی بلند كریە یێ گۆتیێ: «تۆ كوڕێ منی، ئەڤرۆ من تۆ بووی.»</verse>
				<verse number="6">هەروەكو ل جهەكێ دی ژی دبێژیت: «تۆ هەتا هەتایێ كاهنی ژ جۆرێ مەلكیسادقی.»</verse>
				<verse number="7">مەسیحی د رۆژێن ژیانا خۆ یا لەشكانی دا، داخواز و هیڤی ب قێڕی و رۆندكان پێشكێشی وی كرن، یێ شیان هەین كو وی ژ مرنێ رزگار بكەت و ژ بەر خودێترسیا وی، داخوازا وی هاتە قەبیلكرن.</verse>
				<verse number="8">هەر چەندە ئەو كوڕێ خودێ بوو، لێ ب رێكا ئازارێن وی كێشاین، فێری گوهداریێ بوو.</verse>
				<verse number="9">دەمێ ب ڤێ رێكێ هاتیە كاملكرن، بۆ هەمی یێن گوهداریا وی دكەن بوو ژێدەرێ قورتالبوونا هەتا هەتایی</verse>
				<verse number="10">و ژ لایێ خودێ ڤە ب سەرۆككاهن ژ جۆرێ مەلكیسادقی هاتە بناڤكرن.</verse>
				<verse number="11">ل دۆر ڤێ چەندێ ، گەلەك ئاخفتن یا هەی مە دڤێت بێژین، لێ شڕۆڤەكرنا وێ یا گرانە، چنكو گوهێن هەوە یێن گران بووین.</verse>
				<verse number="12">پێدڤی بوو هەتا نوكە هوین ببانە مامۆستا، لێ هوین د پێدڤینە كو ئێك دووبارە بنەمایێن دەستپێكی یێن پەیڤا خودێ نیشا هەوە بدەت. هوین ڤەگەڕیان هەوجەیی شیری ببن، نە خوارنەكا گران.</verse>
				<verse number="13">هەر كەسێ شیرخۆر بیت، ئەو د فێركرنا دەربارەی راستداریێ دا یێ نەشارەزایە، چنكو ئەو یێ ساڤایە.</verse>
				<verse number="14">لێ خوارنا گران بۆ وانە یێن پێگەهشتی، ئەوێن هەستێن وان ژ ئەگەرێ راهێنانێ ل سەر ژ ئێكڤاڤارتنا باشی و خرابیێ راهاتین.</verse>
			</chapter>
			<chapter number="6">
				<verse number="1">لەوما، بلا ئەم ژ فێركرنێن دەستپێكی یێن دەربارەی مەسیحی دەرباز ببین و بەرەڤ پێگەهشتنێ پێشڤە بچین، بێی كو جارەكا دی وی بنیاتی دانین یێ پێكهاتی ژ: لخۆزڤڕینێ ژ كریارێن مرۆڤی بەرەڤ مرنێ دبەن و باوەری ئینان ب خودێ</verse>
				<verse number="2">و فێركرنێ دەربارەی تافیركرنان، دەست ل سەر دانان، رابوونا مریان و دادكرنا هەتا هەتایی.</verse>
				<verse number="3">ئەم دێ ڤێ چەندێ كەین ژی، ئەگەر خودێ دەستویریێ بدەت.</verse>
				<verse number="4">چنكو ئەوێن جارەكێ رۆناهیا راستیا خودێ دیتی و تام كریە دیاریا ئەسمانی و بووینە هەڤپشك د گیانێ پیرۆز دا</verse>
				<verse number="5">و تام كریە پەیڤا خودێ یا چاك و حنێرێن سەردەمێ داهاتی</verse>
				<verse number="6">و د سەر هندێ را پاشگەز ببن، ڤەگەڕاندنا وان بۆ لخۆزڤڕینێ مەحالە، چنكو ئەو بۆ خۆ دووبارە كوڕێ خودێ خاچ ددەن و تووشی رسوابوونێ دكەن.</verse>
				<verse number="7">چنكو ئەو ئەردێ ژ وێ بارانێ ڤەخواری یا چەندین جاران ل سەر باری و شینكاتیەك بەرهەم ئینای یێ بكێرهاتی بۆ یێن ژ بەر وان هاتیە چاندن، بەرەكەتا خودێ دهێتە سەر.</verse>
				<verse number="8">لێ ئەگەر ستری و قیڤار دان، ئەو یێ بكێرنەهاتیە و نێزیكە نفرین لێ ببارن، كو دویماهیا وی سۆتنە.</verse>
				<verse number="9">هەر چەندە ئەم ب ڤی ئاوایی دئاخڤین، لێ دەربارەی هەوە، گەلی خۆشتڤیان، ئەم ژ بەرهەمێن باش یێن هەوە د پشتڕاستین، بەرهەمێن كو ب قورتالبوونێ ڤە د گرێداینە.</verse>
				<verse number="10">چنكو خودێ نە یێ زۆردارە كو كارێ هەوە و حەزژێكرنا هەوە بۆ ناڤێ وی دیار كری ژ بیر بكەت، ژ بەر كو هەوە خزمەتا پیرۆزكریان كریە و دكەن.</verse>
				<verse number="11">لێ ئەم گەلەك حەز دكەین كو هەر ئێك ژ هەوە، هەتا دویماهیێ، هەمان دلگەرمیێ بۆ بجهئینانا هیڤیێ دیار بكەن.</verse>
				<verse number="12">دا هوین تەمبەل نەبن، لێ چاڤ ل وان بكەن یێن ب باوەری و بێهنفرەهیێ بووینە میراتگرێن سۆزێن خودێ.</verse>
				<verse number="13">دەمێ خودێ سۆز دایە ئیبراهیمی، سویند ب خۆ خوار، چنكو كەسەكێ مەزنتر ژ وی نەبوو كو سویندێ پێ بخۆت</verse>
				<verse number="14">و گۆت: «بێگۆمان ئەز دێ تە گەلەك بەرەكەتدار كەم و گەلەك ب دویندە‍‌ھ ئێخم.»</verse>
				<verse number="15">ب ڤی ئاوایی، پشتی ئیبراهیمی بێهنا خۆ فرە‍‌ھ كری، سۆز ب دەست ڤە ئینا.</verse>
				<verse number="16">خەلك سویندێ ب تشتەكێ ژ خۆ مەزنتر دخۆت و سویند ئاخفتنا وان پەسەند دكەت و هەر شەڕەدەڤەكێ د ناڤ وان دا ب دویماهی دئینیت.</verse>
				<verse number="17">هەروەسا، دەمێ خودێ ڤیای نەگوهۆڕیا حەزا خۆ بۆ میراتگرێن سۆزێ زێدەتر دیار بكەت، وی سۆزا خۆ ب سویندێ مسۆگەر كر.</verse>
				<verse number="18">دا ب دوو تشتێن نەگوهۆڕ ، یێن كو مەحالە خودێ تێدا درەوێ بكەت، مە هاندانەكا ب هێز هەبیت، ئەم ئەوێن پەنا بریە نك وی، دا خۆ ب وێ هیڤیێ ڤە بگرین، یا ل پێشیا مە هاتیە دانان.</verse>
				<verse number="19">ئەڤ هیڤیە بۆ دەروونێ مە وەكو لەنگەرەكا نەلڤ و پەیتە، دەرباز دبیتە پشت پەردەی ،</verse>
				<verse number="20">وی جهی یێ عیسا وەكو پێشەنگ ژ پێخەمەت مە ب ژۆر كەفتی و بۆ هەتا هەتایێ بوویە سەرۆككاهن ژ جۆرێ مەلكیسادقی.</verse>
			</chapter>
			<chapter number="7">
				<verse number="1">ئەڤ مەلكیسادقە پاشایێ باژێڕێ شالیم بوو، كاهنێ خودایێ هەری بلند بوو. دەمێ ئیبراهیم ژ تێكشكاندنا پاشایان ڤەگەڕیای، مەلكیسادق دەركەفتە پێشوازیا وی و ئەو بەرەكەتدار كر،</verse>
				<verse number="2">ئەوێ ئیبراهیمی دەهێكا هەمی تشتان بۆ وی ڤەدەر كری. ل پێشیێ وەرگێڕانا ناڤێ وی ‹پاشایێ راستداریێ›یە، ب دویڤ را ئەو ‹پاشایێ شالیم›ە ئانكو ‹پاشایێ ئاشتیێ›.</verse>
				<verse number="3">ئەو یێ بێ باب، بێ دایك و بێ بنیاتە. نە دەستپێكا رۆژێن وی، نە ژی دویماهیا ژیانێ هەیە، لێ ئەو وەكو كوڕێ خودێیە و هەتا هەتایێ دمینیت كاهن.</verse>
				<verse number="4">هزرێ تێدا بكەن چەندێ مەزن بوو، خۆ ئیبراهیم ژی، كو بابكالێ مەزنە، دەهێكا تالانێ خۆ دایێ.</verse>
				<verse number="5">ئەوێن ژ دویندەها لێڤی، یێن كاهنایەتیێ وەردگرن، ل گۆر دەستووری فەرمان یا هەی كو دەهێكێ ژ گەلێ ئیسرائیل، ئانكو برایێن خۆ، وەرگرن، هەر چەندە كو ئەو ژی ژ دویندەها ئیبراهیمینە،</verse>
				<verse number="6">لێ مەلكیسادق، ئەوێ نە ژ دویندەها لێڤیە، دەهێك ژ ئیبراهیمی وەرگرت و ئەوێ سۆز بۆ هاتیە دان بەرەكەتدار كر.</verse>
				<verse number="7">جهێ گۆمانێ نینە كو یێ بچویكتر ژ لایێ یێ مەزنتر ڤە دهێتە بەرەكەتداركرن.</verse>
				<verse number="8">ل لایەكی كاهن كو مرۆڤێن مربارن دەهێكێ وەردگرن، لێ ل لایێ دی مەلكیسادق وەردگریت، ئەوێ نڤیسار شاهدەییێ بۆ ددەن كو یێ زیندیە.</verse>
				<verse number="9">ئەم دشێین بێژین كو: خۆ لێڤی ژی، ئەوێ دەهێكێ وەردگریت، ب رێكا ئیبراهیمی دەهێك یا دای،</verse>
				<verse number="10">چنكو هنگی لێڤی هێشتا د پشتا بابێ خۆ ئیبراهیمی دا بوو، دەمێ مەلكیسادق هاتیە پێشوازیا وی.</verse>
				<verse number="11">ئەگەر كاملبوون ب رێكا كاهنایەتیا لێڤیان با، كو گەلێ ئیسرائیل ل سەر بنگەهێ وێ دەستوور وەرگرت، دا چ هەوجەیی ب وێ چەندێ بیت كو كاهنەكێ دی ژ جۆرێ مەلكیسادقی پەیدا ببیت، نە ل سەر شێوازێ هارونی؟</verse>
				<verse number="12">چنكو ئەگەر كاهنایەتی بهێتە گوهۆڕین، پێدڤیە دەستوور ژی بهێتە گوهۆڕین.</verse>
				<verse number="13">ئەوێ ئەڤ تشتە ل سەر وی دهێتە بەحس كرن، ئەو ژ هۆزەكا دی بوو، كو كەسەكی ژ ڤێ هۆزێ خزمەتا قوربانگەهێ نەكریە.</verse>
				<verse number="14">یا ئاشكرایە كو خودانێ مە ژ هۆزا یەهودای پەیدا بوو، ئەوا دەربارەی وێ مووسای چ بەحسێ كاهنان نەكری.</verse>
				<verse number="15">ب هاتنا كاهنەكێ دی یێ ژ جۆرێ مەلكیسادقی، ئێدی ئەوا ئەم دبێژین هێشتا پتر یا روهنە.</verse>
				<verse number="16">ئەو نە ل دویڤ دەستوورێ فەرمانا لەشكانی ، لێ ل دویڤ هێزا ژیانەكا ژ ناڤ ناچیت بوویە كاهن.</verse>
				<verse number="17">چنكو نڤیسار شاهدەییێ ددەت: «تۆ هەتا هەتایێ كاهنی ژ جۆرێ مەلكیسادقی.»</verse>
				<verse number="18">ل لایەكی فەرمانەكا پێشین، ژ بەر لاوازی و بێمفاییا وێ، هاتە لابرن،</verse>
				<verse number="19">چنكو دەستووری تشتەك كامل نەكر. ل لایێ دی، ئومێدەكا هێشتا باشتر پەیدا بوو، كو ب رێكا وێ نێزیكی خودێ دبین.</verse>
				<verse number="20">ئەڤە ژی یا بێ سویند نەبوو. ئەوێن دی بێ سویند ببوونە كاهن،</verse>
				<verse number="21">لێ ئەڤە ب سویندێ بوو كاهن، ژ لایێ خودێ ڤە ئەوێ گۆتیێ: «خودانی سویند یا خواری و لێڤە نابیت: ‹تۆ هەتا هەتایێ كاهنی.›»</verse>
				<verse number="22">ژ بەر وێ سویندێ، ئەو بوو دەستەبەر بۆ پەیمانەكا باشتر، كو ئەو ژی عیسایە.</verse>
				<verse number="23">زێدەباری هندێ كاهنێن بەرێ گەلەك بوون، چنكو مرن رێگر بوو كو ئەو د بەردەوام بن.</verse>
				<verse number="24">لێ عیسای كاهنایەتیەكا نەگوهۆڕ یا هەی، چنكو ئەو هەتا هەتایێ دمینیت.</verse>
				<verse number="25">ژ بەر هندێ ئەو دشێت وان ب تەمامی قورتال بكەت، یێن كو ب رێكا وی خۆ نێزیكی خودێ دكەن، چنكو ئەو هەردەم یێ زیندیە، دا مەهدەریێ بۆ وان بكەت.</verse>
				<verse number="26">سەرۆككاهنەكێ وەسا بۆ مە یێ پێدڤی بوو، یێ پیرۆز و بێگونە‍‌ھ و بێكێماسی، یێ ژ گونەهكاران جودا كری و ژ ئەسمانان بلندتر لێ كری.</verse>
				<verse number="27">ئەو یێ پێدڤی نینە، وەكو سەرۆككاهنێن دی، هەر رۆژ قوربانان پێشكێش بكەت، ل پێشیێ ژ بەر گونەهێن خۆ و پاشی ژ بەر گونەهێن خەلكی، چنكو ئەوی ب جارەكێ ئەڤ چەندە كر، دەمێ خۆ وەكو قوربان پێشكێش كری.</verse>
				<verse number="28">دەستوور مرۆڤان دكەتە سەرۆككاهن كو خودان لاوازینە، لێ سویندا خودێ، ئەوا پشتی دەستووری هاتی، كوڕی دكەتە سەرۆككاهن، كو بۆ هەتا هەتایێ یێ هاتیە كاملكرن.</verse>
			</chapter>
			<chapter number="8">
				<verse number="1">خالا سەرەكی ژ وان تشتێن مە گۆتین ئەڤەیە: مە سەرۆككاهنەكێ هۆسا یێ هەی، ئەوێ ل ئەسمانان ل رەخێ راستێ یێ تەختێ مەزناهیێ روینشتی،</verse>
				<verse number="2">خزمەتكارێ پیرۆزگەهێ و خیڤەتا رەسەن، ئەوا خودانی ڤەدای، نە مرۆڤان.</verse>
				<verse number="3">هەر سەرۆككاهنەكێ هاتیە دانان، دا پێشكێشی و قوربانان پێشكێش بكەت. لەوما پێدڤیە ئەڤی ژی تشتەك بۆ پێشكێشكرنێ هەبیت.</verse>
				<verse number="4">ئەگەر ئەو ل سەر ئەردی با، ئەو قەت نەدبوو كاهن، چنكو ئەو كاهنێن ل گۆر دەستووری پێشكێشیان پێشكێش دكەن، یێن هەین.</verse>
				<verse number="5">ئەو خزمەتا خۆ یا پەرستنێ ب وان تشتان دكەت یێن كو لبەرچێكری و سیتافكا تشتێن ل ئەسمانانە، كا چەوا دەمێ مووسای ل بەر بوو خیڤەتێ چێكەت، ژ لایێ خودێ ڤە هاتە هایداركرن: «لێ بنێڕە كو هەمی تشتان وەسا چێكەی، ل دویڤ وێ نموونەیا ل سەر چیای بۆ تە هاتیە نیشا دان.»</verse>
				<verse number="6">لێ نوكە عیسای خزمەتەكا گەلەك باشتر ژ خزمەتا وان وەرگرت، ب هەمان پیڤانا كو پەیمانا ئەو ناڤبەینكاریێ بۆ دكەت باشترە ژی، ئەوا ل سەر سۆزێن باشتر هاتیە دانان.</verse>
				<verse number="7">چنكو ئەگەر پەیمانا ئێكەمین یا بێكێماسی با، هەوجەیی یا دوویێ نەدبوو.</verse>
				<verse number="8">لێ خودێ كێماسیێ ل نك گەلێ خۆ دبینیت و دبێژیت: «ئەڤە رۆژ دێ هێن، خودان دبێژیت، ئەز دێ ل گەل بنەمالا ئیسرائیلی و بنەمالا یەهودای پەیمانەكا نوی گرێ دەم،</verse>
				<verse number="9">وەكو وێ پەیمانێ نابیت یا من ل گەل بابكالێن وان گرێ دای، رۆژا من دەستێ وان گرتی، دا وان ژ ئەردێ مسرێ دەربئێخم. وان ئەڤ پەیمانا من شكاند، ئەڤجا من ئەو پشت گو‍‌ھ ڤە هاڤێتن، خودان دبێژیت.</verse>
				<verse number="10">لێ ئەو پەیمانا ئەز دێ پشتی وان رۆژان ل گەل بنەمالا ئیسرائیلی گرێ دەم ئەڤەیە، خودان دبێژیت، ئەز دێ دەستوورێ خۆ كەمە د زێهنێ وان دا و دێ ل سەر دلێ وان نڤیسم، ئەز دێ بمە خودایێ وان و ئەو دێ بنە گەلێ من.</verse>
				<verse number="11">ئێدی كەس هەڤوەڵاتیێ خۆ فێر ناكەت و كەس برایێ خۆ فێر ناكەت و بێژیتێ: ‹خودانی بنیاسە.› چنكو هەمی دێ من نیاسن، ژ بچویكێ وان تاكو مەزنێ وان.</verse>
				<verse number="12">ئەز دێ ل بەرامبەر خرابیێن وان یێ دلۆڤان بم و ئێدی ب ئێكجاری گونەهێن وان نائینمە بیرا خۆ.»</verse>
				<verse number="13">دەمێ خودێ دبێژیت: «پەیمانا نوی»، ئەڤە وی یا پێشیێ كەڤن كر. ئەو تشتێ كەڤن و پیر دبیت، ئەو نێزیكی ژناڤچوونێیە.</verse>
			</chapter>
			<chapter number="9">
				<verse number="1">د پەیمانا پێشین دا رێورەسمێن پەرستنێ و پیرۆزگەها ئەردی هەبوون.</verse>
				<verse number="2">خیڤەت هاتبوو ڤەدان، د ژۆرا ئێكێ ڤە كو دگۆتنێ ‹پیرۆزگە‍‌ھ› چرادانك و مێز و نانێ پێشكێشیێ هەبوون.</verse>
				<verse number="3">ل پشت پەردەی، ئانكو ل ژۆرا دوویێ كو دگۆتنێ ‹جهێ هەری پیرۆز›،</verse>
				<verse number="4">قوربانگەها زێڕین یا بخویرێ و سندوقا پەیمانێ، كو ژ هەمی لایان ڤە ب زێڕی یا داپووشی بوو هەبوون، د وێ سندوقێ دا ئامانێ زێڕی، ئەوێ مەننا تێدا هەبوو، ل گەل گۆپالێ هارونی كو بشكۆژ دابوون، هەروەسا تەختەبەرێن پەیمانێ.</verse>
				<verse number="5">ل سەر سندوقێ ژی خەڕۆبێن مەزناهیا خودانی هەبوون و سیبەر ل قەپاغا كەفارەتێ دكر. ل ڤێرێ نەشێین ب هویری بەحسێ ڤان تشتان بكەین.</verse>
				<verse number="6">پشتی ئەڤ تشتە ب ڤی شێوەی هاتینە رێكخستن، كاهن هەمی دەمان دچنە د ژۆرا ئێكێ ڤە و ب رێورەسمێن پەرستنێ رادبن.</verse>
				<verse number="7">لێ یا دوویێ ب تنێ سەرۆككاهن ساڵێ جارەكێ دچیتە د ژۆرڤە و بێ خوین ناچیت، كو بۆ خۆ و بۆ گونەهێن خەلكی ژ نەزانین كرین، پێشكێش دكەت.</verse>
				<verse number="8">ب ڤێ چەندێ گیانێ پیرۆز ئاماژەی ددەت، كو رێكا جهێ هەری پیرۆز هێشتا نەهاتیە ڤەكرن، هندی پەرستگەها ئێكێ مابیت.</verse>
				<verse number="9">ئەڤە ژی هێمایەكە بۆ وی سەردەمی، ئەوێ تێدا پێشكێشی و قوربان دهێنە پێشكێشكرن، ئەوێن كو نەشێن وژدانا وی كەسی پاقژ بكەن یێ پەرستنێ دكەت.</verse>
				<verse number="10">ئەڤە ب تنێ گرێدای خوارن و ڤەخوارن و شویشتنێن جودا جودانە، رێورەسمێن لەشكانینە، هاتینە دانان تاكو دەمێ چاكسازیێ بهێت.</verse>
				<verse number="11">لێ نوكە مەسیح یێ هاتی وەكو سەرۆككاهنێ تشتێن باش یێن پاشەڕۆژێ. ئەو چوو د خیڤەتا مەزنتر و كاملتر ڤە، ئەوا نە ب دەستان هاتیە چێكرن، ئانكو ئەوا نە ژ ڤێ جیهانێ.</verse>
				<verse number="12">ئەو نە ب خوینا نێری و جانەگایان، لێ ب خوینا خۆ، جارەكێ و بۆ هەروهەر چوو د جهێ هەری پیرۆز ڤە و رزگاركرنا هەتا هەتایی بۆ مە ب دەست ڤە ئینا.</verse>
				<verse number="13">ئەگەر خوینا نێری و گایان و خولیا نێهگۆنكەكێ كو ب سەر هەڕمیان دا درەشینن، وان بۆ پاقژكرنا لەشی پیرۆز دكەت،</verse>
				<verse number="14">پا چەند پتر خوینا مەسیحی، ئەوێ خۆ بێكێماسی ب هێزا گیانێ پیرۆزێ هەروهەر بۆ خودێ پێشكێش كری، دێ وژدانا مە ژ وان كریاران پاقژ كەت یێن مرۆڤی بەرەڤ مرنێ دبەن، دا پەرستنا خودایێ زیندی بكەین.</verse>
				<verse number="15">ژ بەر ڤێ چەندێ ئەو ناڤبەینكارێ پەیمانەكا نویە، داكو یێن گازیكری میراتێ هەتا هەتایی یێ سۆز پێ هاتیە دان وەرگرن، چنكو مرنەكێ روی دا، ئەو ژ گونەهێن د پەیمانا پێشین دا هاتینە كرن رزگار كرن.</verse>
				<verse number="16">ئەگەر وەسیەت هەبیت، پێدڤیە مرنا وەسیەتكەری بهێتە پشتڕاستكرن،</verse>
				<verse number="17">چنكو وەسیەت ل گەل مرنێ دكەڤیتە كاری، وێ چ هێز ژی نینە هندی وەسیەتكەر یێ ساخ بیت.</verse>
				<verse number="18">ژ بەر ڤێ ئەگەرێ پەیمانا پێشین ژی بێ خوین نە ئێخستیە كاری.</verse>
				<verse number="19">چنكو مووسای، پشتی كو هەر فەرمانەكا ل گۆر دەستووری بۆ هەمی گەلی راگەهاندی، خوینا جانەگا و نێریان ئینا ل گەل ئاڤێ و هریا سۆر و زوفایێ ب سەر پەرتووك و هەمی گەلی دا رەشاند.</verse>
				<verse number="20">گۆت: «ئەڤە خوینا وێ پەیمانێیە یا كو خودێ فەرمان پێ كری.»</verse>
				<verse number="21">هەروەسا ئەو خوین ب سەر خیڤەتێ و هەمی ئامانێن بۆ پەرستنێ دهاتنە ب كار ئینان رەشاند.</verse>
				<verse number="22">ل گۆر دەستووری پڕانیا تشتان ب خوینێ پاقژ دبن و لێبورینا گونەهێ ژی بێی رشتنا خوینێ نابیت.</verse>
				<verse number="23">لەوما دڤیا لبەرچێكریێن تشتێن ئەسمانی ب ڤان رێورەسمان بهێتە پاقژكرن، لێ تشتێن ئەسمانی ب خۆ ب قوربانیێن باشتر ژ ڤان رێورەسمان بهێنە پاقژكرن.</verse>
				<verse number="24">چنكو مەسیح نەچوویە پیرۆزگەها دەستكرد كو ل بەر یا رەسەن هاتیە چێكرن، لێ چوویە د ئەسمانی ب خۆ دا، دا نوكە ژ پێخەمەت مە ل بەرامبەری خودێ ئامادە بیت.</verse>
				<verse number="25">نە چنكو ئەو دێ چەندین جاران خۆ پێشكێش كەت، هەروەكو سەرۆككاهن هەر ساڵ جارەكێ ب خوینەكێ كو نە یا ویە دچیتە د جهێ هەری پیرۆز ڤە.</verse>
				<verse number="26">ئەگەر وەسا با، پێدڤی بوو مەسیحی هەر ژ دامەزراندنا جیهانێ گەلەك جاران ئازار كێشابان. لێ نوكە ل دویماهیا سەردەمان ئەو جارەكێ و بۆ هەروهەر دیار بوو، دا ب خۆگۆریكرنا خۆ گونەهێ راكەت.</verse>
				<verse number="27">كا چەوا بۆ مرۆڤان هاتیە دانان كو ب تنێ جارەكێ بمرن و پشتی هنگی دادكرنە،</verse>
				<verse number="28">وەسا مەسیح ژی ژ بەر راكرنا گونەهێن گەلەكان ب تنێ جارەكێ هاتە پێشكێش كرن. ئەو دێ بۆ جارا دوویێ دیار بیت، نە ژ بەر راكرنا گونەهان، لێ ژ بەر قورتالكرنا وان یێن چاڤەڕێیا وی دكەن.</verse>
			</chapter>
			<chapter number="10">
				<verse number="1">دەستوور سیتافكا تشتێن باش یێن پاشەڕۆژێیە، لێ نە دەق و دەق وێنەیێ وان تشتان ب خۆیە. لەوما ئەو ب هەمان قوربانێن ساڵ ب ساڵ ب بەردەوامی دهێنە پێشكێشكرن، قەت نەشێت وان كەسان كامل بكەت یێن بۆ پەرستنێ دهێن.</verse>
				<verse number="2">ئەگەر شیابا، ما ژ پێشكێشكرنێ نەرادوەستیان؟ چنكو دا پەرستڤان جارەكێ بۆ هەتا هەتایێ پاقژ بن و ئێدی هەستكرن ب گونەهێ نەدما.</verse>
				<verse number="3">لێ ئەڤ قوربانە ساڵ ب ساڵ گونەهێن وان دئیننە بیرا وان.</verse>
				<verse number="4">چنكو خوینا گا و نێریان مەحالە گونەهان راكەت.</verse>
				<verse number="5">لەوما دەمێ مەسیح هاتیە د جیهانێ دا گۆت: «تە قوربان و پێشكێشی نەڤیان، لێ تە لەشەك بۆ من ئامادەكر.</verse>
				<verse number="6">تۆ ب قوربانیێن سۆتنێ و قوربانیێن پاقژبوونێ ژ گونەهێ دلخۆش نەبووی.</verse>
				<verse number="7">هنگی من گۆت: ‹ئەڤە ئەز هاتم، هەی خودێ، دا حەزا تە ب ج‍‌ھ بینم، كا چەوا د پەرتووكێ دا دەربارەی من هاتیە نڤیسین.›»</verse>
				<verse number="8">ئەوی ل سڵال گۆت: «تە قوربان و پێشكێشی و قوربانیێ سۆتنێ و قوربانیێن ژ بەر گونەهێ دهێنە دان نەڤیان، نە ژی پێ دلخۆش بووی،» (ئەوێن ل دویڤ دەستووری دهێنە پێشكێشكرن.)</verse>
				<verse number="9">پاشی دبێژیت: «ئەڤە ئەز هاتم، دا حەزا تە ب ج‍‌ھ بینم.» یا ئێكێ لاددەت، دا یا دوویێ بنەج‍‌ھ بكەت.</verse>
				<verse number="10">هۆسا عیسایێ مەسیح حەزا خودێ ب ج‍‌ھ ئینا، كو جارەكێ و بۆ هەروهەر لەشێ خۆ پێشكێش كر، ب ڤی چەندێ ئەم هاتینە پیرۆزكرن.</verse>
				<verse number="11">هەر كاهنەك رۆژ ب رۆژ رادبیت خزمەتێ دكەت و ب دووبارەكرنا بەردەوام هەمان قوربانان پێشكێش دكەت، ئەوێن قەت نەشێن گونەهان راكەن.</verse>
				<verse number="12">لێ دەمێ ڤی كاهنی ب تنێ ئێك قوربانی ژ بەر گونەهان بۆ هەتا هەتایێ پێشكێش كری، ل دەستێ راستێ یێ خودێ روینشت.</verse>
				<verse number="13">ژ هنگی وەرە ئەو یێ چاڤەڕێیە تاكو دوژمنێن وی وەكو تەختەپێ بۆ پێیێن وی بهێنە دانان.</verse>
				<verse number="14">چنكو وی ب قوربانەكی هەتا هەتایێ ئەو كامل كرن یێن دهێنە پیرۆزكرن.</verse>
				<verse number="15">گیانێ پیرۆز ژی بۆ مە شاهدەییێ ددەت. ل پێشیێ دبێژیت:</verse>
				<verse number="16">«ئەڤەیە ئەو پەیمانا ئەز دێ پشتی وان رۆژان ل گەل وان گرێ دەم، خودان دبێژیت، ئەز دێ دەستوورێ خۆ كەمە د دلێ وان دا و دێ ل سەر زێهنێ وان نڤیسم.»</verse>
				<verse number="17">پاشی دبێژیت: «ئەز ئێدی ب ئێكجاری گونە‍‌ھ و سەرپێچیێن وان نائینمە بیرا خۆ.»</verse>
				<verse number="18">ل كیرێ لێبورینا وان تشتان هەبیت، ئێدی قوربانی ژ بەر گونەهێ نابیت.</verse>
				<verse number="19">لەوما گەلی خویشك و برایان، مادەم مە پشتڕاستی یا هەی كو ئەم ب خوینا مەسیحی دشێین بچینە د جهێ هەری پیرۆز ڤە،</verse>
				<verse number="20">ب رێكەكا نوی و زیندی د پەردەی را، ئانكو د لەشێ خۆ را، وی بۆ مە یا ڤەكری،</verse>
				<verse number="21">هەروەسا مادەم مە كاهنەكێ مەزن ل سەر مالا خودێ هەیە،</verse>
				<verse number="22">بلا ئەم ل گەل دلەكێ راست ب باوەریەكا كامل، دلێن مە ب رەشاندنێ د پاقژكری ژ وژدانەكا خراب و لەشێن مە د شویشتی ب ئاڤەكا پاقژ، نێزیكی خودێ ببین.</verse>
				<verse number="23">بلا ئەم بێی دوودلی خۆ قاییم ب دانپێدانا هیڤیا خۆ ڤە بگرین، چنكو ئەوێ سۆز دای جهێ باوەریێیە.</verse>
				<verse number="24">هەروەسا بلا هزرا خۆ د هندێ دا بكەین كا چەوا ئێكودوو هانبدەین بۆ حەزژێكرنێ و كارێن چاك.</verse>
				<verse number="25">بلا دەست ژ كۆمبوونێ ل گەل ئێكودوو بەرنەدەین، هەروەكو بوویە نەریتێ هندەكان، لێ ئێكودوو هانبدەین و هندی هوین ببینن كو رۆژا خودانی یا نێزیك دبیت پتر وە بكەن.</verse>
				<verse number="26">چنكو ئەگەر ئەم ب ئەنقەستی ل سەر گونەهكرنێ بەردەوام ببین، پشتی كو مە راستی نیاسی، ئێدی چ قوربانی نینن گونەهان راكەن،</verse>
				<verse number="27">لێ ب تنێ چاڤەڕێكرنەكا ب ترس یا هەی ژ بەر دادكرنێ و ئاگرەكێ دژوار كو دێ دوژمنێن خودێ داعویریت.</verse>
				<verse number="28">هەر كەسێ سەرپێچیا دەستوورێ مووسای كربا و دوو یان سێ كەسان شاهدەیی ل سەر دابا، ئەو بێی دلۆڤانی دهاتە كوشتن.</verse>
				<verse number="29">ئەڤجا ب دیتنا هەوە، ئەوێ كوڕێ خودێ بێڕێز كری و خوینا پەیمانێ یا ئەو پێ هاتیە پیرۆزكرن وەكو تشتەكێ هەڕمی دیتی و سڤكاتی ب گیانێ كەرەمێ كری، هەژی سزایەكێ چەند دژوارترە؟</verse>
				<verse number="30">چنكو ئەم وی دنیاسین یێ گۆتی: «یا منە تۆلڤەكرن، ئەز دێ سزایێ دروست دەم.» هەروەسا گۆتیە: «خودان دێ گەلێ خۆ داد كەت.»</verse>
				<verse number="31">تشتەكێ ب ترسە كو مرۆڤ بكەڤیتە دەستێ خودایێ زیندی.</verse>
				<verse number="32">رۆژێن بەرێ بیننە بیرا خۆ، پشتی هوین هاتینە رۆناهیكرن، دەمێ هەوە خۆ ل بەر هەڤڕكیەكا دژوار یا پڕی ئازار گرتی.</verse>
				<verse number="33">هوین ژ لایەكی ڤە ب ئاشكرایی تووشی ئاخفتنێن كرێت و تەنگاڤیان بوون و ژ لایەكێ دی ڤە بوونە هەڤپشكێن وان كەسان یێن هەمان تشت ب سەری هاتی.</verse>
				<verse number="34">هوین بوونە هەڤپشكێن دەردێ وان یێن د زیندانێ دا و هەوە ب دلشادی قەبیل كر دەمێ مالێ هەوە هاتیە تالانكرن، چنكو هەوە دزانی كو مالەكێ باشتر یێ ژ ناڤ ناچیت، هەوە یێ ل ئەسمانان هەی.</verse>
				<verse number="35">لەوما دەست ژ پشتڕاستیا خۆ بەرنەدەن، چنكو وێ خەلاتەكێ مەزن یێ هەی.</verse>
				<verse number="36">هوین د پێدڤی خۆڕاگریێنە، داكو پشتی هوین حەزا خودێ ب ج‍‌ھ دئینن، ئەوا سۆز پێ هاتیە دان وەرگرن.</verse>
				<verse number="37">هەروەكو هاتیە نڤیسین: «پشتی دەمەكێ گەلەك كورت، ئەوێ دهێت، دێ هێت و گیرۆ نابیت.</verse>
				<verse number="38">لێ راستدارێ من، دێ ب باوەریێ ژیت و ئەگەر خۆ پاشڤە كێشا، دلێ من ب وی خۆش نابیت.»</verse>
				<verse number="39">لێ ئەم نە ژ وانین یێن خۆ پاشڤە دكێشن و د ئەنجام دا ژ ناڤ دچن، ئەم ژ وانین یێن باوەری هەی و د ئەنجام دا خۆ دپارێزن.</verse>
			</chapter>
			<chapter number="11">
				<verse number="1">باوەری پشتڕاستیە ژ وان تشتێن مرۆڤی هیڤی پێ هەی و بێگۆمانیە ژ وان تشتێن ناهێنە دیتن.</verse>
				<verse number="2">ب باوەریێ بابكال ژ لایێ خودێ ڤە هاتنە پەسەندكرن.</verse>
				<verse number="3">ب باوەریێ ئەم تێدگەهین كو جیهان ب پەیڤا خودێ هاتیە ئافراندن، ئەڤجا تشتێن دهێنە دیتن ژ تشتێن نەهێنە دیتن چێبووینە.</verse>
				<verse number="4">ب باوەریێ هابیلی پێشكێشیەكێ باشتر ژ یێ قایینی پێشكێشی خودێ كر. هەر ب وێ باوەریێ شاهدەیی بۆ هاتە دان كو یێ راستدارە، دەمێ خودێ رازیبوونا خۆ ل سەر قوربانێن وی دیار كری. ب باوەریێ ئەو هێشتا دئاخڤیت، هەر چەندە یێ مری.</verse>
				<verse number="5">ب باوەریێ حەنۆخ بۆ ئەسمانی هاتە ڤەگوهاستن ، دا مرنێ نەبینیت، ئێدی ئەو نەهاتە دیتن، چنكو خودێ ئەو ڤەگوهاست. بەری ڤەگوهاستنا وی شاهدەیی بۆ هاتە دان كو ئەوی خودێ رازی كر.</verse>
				<verse number="6">بێی باوەریێ ژی مەحالە مرۆڤ خودێ رازی بكەت، چنكو پێدڤیە ئەوێ خۆ نێزیكی خودێ بكەت، باوەری هەبیت كو خودێ یێ هەی و خەلاتی ددەتە وان یێن قەستا وی دكەن.</verse>
				<verse number="7">ب باوەریێ نوحی ژ ترسا خودێ گەمیەك ژ بۆ قورتالكرنا مالا خۆ چێكر، دەمێ دەربارەی رویدانێن هێشتا نەهاتینە دیتن هاتیە ئاگەهداركرن. ب وێ باوەریێ جیهان گونەهبار كر و بوو میراتگرێ راستداریا كو ب باوەریێ دهێت.</verse>
				<verse number="8">ب باوەریێ ئیبراهیمی گوهداری كر، دەمێ هاتیە گازیكرن كو دەركەڤیتە وی جهی یێ ل بەر بوو ب میرات وەرگریت، ئەو دەركەفت و نەدزانی بۆ كیڤە دچیت.</verse>
				<verse number="9">ب باوەریێ ئەو مشەختبوو ئەردێ سۆزپێدای، ئەو هەروەكو ل ئەردەكێ بیانی بیت د بن خیڤەتان ڤە ئاكنجی بوو، ل گەل ئیسحاقی و یەعقوبی، هەڤمیراتێن وی د هەمان سۆزێ دا.</verse>
				<verse number="10">چنكو ئەو چاڤەڕێی وی باژێڕی بوو یێ بنیاتەكێ قاییم هەی، كو ئەندازیار و ئاڤاكەرێ وی خودێیە.</verse>
				<verse number="11">ب باوەریێ ئیبراهیمی هێز بۆ زاڕۆكئینانێ وەرگرت، هەر چەندە ئەو یێ پیر بوو و سارا ب خۆ ژی یا خرش بوو ، چنكو ئەو یێ پشتڕاست بوو كو ئەوێ سۆز دای جهێ باوەریێیە.</verse>
				<verse number="12">لەوما ژ كەسەكێ وەكو ئێكێ مری دویندەهەك پەیدا بوو، ژمارەیا وان تەمەت ستێرێن ئەسمانی و تەمەت خیزێ ل سەر كنارێ دەریایێ ناهێتە هژمارتن.</verse>
				<verse number="13">ئەو هەمی د باوەریێ دا مرن و سۆز ب دەست خۆ ڤە نەئینا، لێ ژ دویر ڤە دیتن و بخێرهاتنا وان كر و دانپێدان كر كو ئەو ل سەر ئەردی د هاڤی و بیانینە.</verse>
				<verse number="14">ئەوێن تشتێن هۆسا دبێژن، ئاشكرا دكەن كو بۆ خۆ ل وەڵاتەكی دگەڕیێن.</verse>
				<verse number="15">ئەگەر ئەوان بیریا وی جهێ ژێ دەركەفتین كربا، دا وان دەلیڤە بۆ ڤەگەڕیانێ هەبیت.</verse>
				<verse number="16">لێ ل شوینا وێ چەندێ مەرەقا وان وەڵاتەكێ باشتر بوو، ئانكو وەڵاتەكێ ئەسمانی. لەوما خودێ ب شەرم نابینیت كو ب خودایێ وان بهێتە بناڤكرن، چنكو وی بۆ وان باژێڕەك ئامادە كریە.</verse>
				<verse number="17">ب باوەریێ ئیبراهیمی ئیسحاق وەكو قوربان پێشكێش كر، دەمێ خودێ ئەو ئێخستیە د تاقیكرنێ دا. ئەوێ سۆز بۆ وی هاتینە دان ئێكانەیێ خۆ پێشكێش كر،</verse>
				<verse number="18">سەبارەت وی خودێ گۆتیە: «دویندەها تە دێ ژ ئیسحاقی هێتە هژمارتن.»</verse>
				<verse number="19">ئیبراهیمی د دلێ خۆ دا دگۆت كو خودێ دشێت مریان راكەتەڤە. ب شێوەیەكێ هێماكی كوڕێ خۆ، وەكو ئێكێ ژ ناڤ مریان رابووی، وەرگرتەڤە.</verse>
				<verse number="20">ب باوەریێ ئیسحاقی داخوازا بەرەكەتێ، دەربارەی رویدانێن پاشەڕۆژێ، بۆ یەعقوب و عیسۆی كر.</verse>
				<verse number="21">ب باوەریێ یەعقوبی، دەمێ ل بەر مرنێ، داخوازا بەرەكەتێ بۆ هەر ئێك ژ كوڕێن یوسڤی كر و خۆ خواركرە سەر دەستكێ گۆپالێ خۆ و سەرێ خۆ بۆ خودێ چەماند.</verse>
				<verse number="22">ب باوەریێ یوسڤی دەمێ ل بەر مرنێ بەحسێ دەركەفتنا گەلێ ئیسرائیل كر و دەربارەی هەستیێن خۆ ئەو راسپاردن.</verse>
				<verse number="23">ب باوەریێ مووسا دەمێ ژ دایك بووی، سێ هەیڤان ژ لایێ دای و بابێن وی ڤە هاتە ڤەشارتن، چنكو وان دیت كو زاڕۆك یێ جوانە و ژ فەرمانا پاشای نەترسیان.</verse>
				<verse number="24">ب باوەریێ مووسا، دەمێ مەزن بووی، رازی نەبوو كو ب كوڕێ كچا فیرعەونی بهێتە بناڤكرن.</verse>
				<verse number="25">وی ب باشتر دیت كو ل گەل گەلێ خودێ سڤكاتی پێ بهێتە كرن، نەكو خۆشیا گونەهێ یا دەمكی هەبیت.</verse>
				<verse number="26">وی ئەڤ شەرمزاریا ژ پێخەمەت مەسیحی ب سامانەكێ مەزنتر ژ گەنجینەیێن مسرێ دانا، چنكو چاڤێ وی ل خەلاتی بوو.</verse>
				<verse number="27">ب باوەریێ وی مسر هێلا، بێی كو ژ تۆڕەبوونا پاشای بترسیت. وی خۆڕاگری كر، هەروەكو وی ببینیت یێ كو ناهێتە دیتن.</verse>
				<verse number="28">ب باوەریێ وی جەژنا دەربازبوونێ كر و خوینا وێ رەشاند، داكو ئەوێ نەخری دكوشتن، وان نەهنگێڤیت.</verse>
				<verse number="29">ب باوەریێ ئیسرائیلی د دەریایا سۆر را دەرباز بوون، هەروەكو ل سەر هشكاتیێ، لێ دەمێ مسریان بزاڤ كری ژێ دەرباز ببن، خەندقین.</verse>
				<verse number="30">ب باوەریێ شویرهێن ئەریحا هەڕفتن، پشتی ئەو حەفت رۆژان ل دۆر وێ زڤڕین.</verse>
				<verse number="31">ب باوەریێ راحابا لەشفرۆش ل گەل نەگوهداران ژ ناڤ نەچوو، چنكو ب ئاشتیانە بخێرهاتن ل سیخوڕان كر.</verse>
				<verse number="32">چ دی بێژم؟ من دەم نینە بەحسێ گدعۆن و باراق و شەمشون و یەفتاح و داوود و ساموئێل و پێغەمبەران بكەم.</verse>
				<verse number="33">ئەوان ب باوەریێ پاشایەتی بندەست كرن، دادپەروەری ب ج‍‌ھ ئینا، سۆز ب دەست خۆ ڤە ئینان، دەڤێ شێران گرێ دا،</verse>
				<verse number="34">هێزا ئاگری ڤەمراند، ژ دەڤێ شیری رزگار بوون، د ناڤ لاوازیێ دا هێز ب دەست خۆ ڤە ئینا، د شەڕی دا بوونە هێزدار، لەشكەرێن بیانیان راتەقاندن،</verse>
				<verse number="35">ژنكان مریێن خۆ ب ساخی وەرگرتنەڤە. هندەكێن دی ژی هاتنە ئەشكەنجەدان و قەبیل نەكر بهێنە ئازاد كرن، داكو ل رۆژا رابوونێ بگەهنە ژیانەكا باشتر.</verse>
				<verse number="36">هندەكێن دی كەفتنە د تاقیكرنا سڤكاتیپێكرنێ و قامچیلێدانێ دا، هەروەسا زنجیركرن و زیندانكرنێ.</verse>
				<verse number="37">هاتنە بەربارانكرن، ب مشاری هاتنە قەدكرن، ب دربێ شیری هاتنە كوشتن، د پیستێ پەز و بزنان دا گەڕیان، ب هەژاری، تەپەسەركری و ستەملێكری.</verse>
				<verse number="38">جیهان نە یا هەژی وان بوو. ئەو دەربەدەری بیابان و چیا و شكەفت و كونێن بن ئەردی بوون.</verse>
				<verse number="39">ئەڤ هەمی مرۆڤە، سەرەڕای كو ژ ئەگەرێ باوەریا وان هاتنە پەسەندكرن، لێ وان سۆز ب دەست خۆ ڤە نەئینا،</verse>
				<verse number="40">چنكو خودێ پێشوەخت تشتەكێ باشتر بۆ مە ئامادە كریە، داكو ئەو بێی مە نەهێنە كاملكرن.</verse>
			</chapter>
			<chapter number="12">
				<verse number="1">لەوما، مادەم ئەم ب جەماوەرەكێ هۆسا مەزن یێ شاهدان د دەور داینە، دا هەر بارەكی و گونەهێن ب ساناهی د مە دئالیێن، بهاڤێژین و د وێ غاردانێ دا یا ل بەر مە هاتیە دانان، ب خۆڕاگری بكەینە غار.</verse>
				<verse number="2">بەرێ مە ل عیسای بیت، داهێنەر و تەمامكەرێ باوەریا مە، ئەوێ ژ پێخەمەت دلشادیا ل بەر وی هاتیە دانان، خۆ ل بەر خاچێ گرتی و شەرمزاریا وێ ب پشت گو‍‌ھ ڤە هاڤێتی، ئەڤجا ل رەخێ راستێ یێ تەختێ خودێ روینشتی.</verse>
				<verse number="3">هزرێ د وی دا بكەن یێ خۆ ل بەر ڤێ هەمی دژایەتیا گونەهكاران گرتی، داكو هوین نەوەستیێن و دلسار نەبن.</verse>
				<verse number="4">د خەباتا دژی گونەهێ دا، هێشتا هەوە تا خوینێ بەرخۆدان نەكریە.</verse>
				<verse number="5">هەوە ئەو هاندان ژ بیر كریە یا هەوە رادسپێریت، كو هەوە ب ‹كوڕ› ب ناڤ دكەت: «كوڕێ من، سڤكاتیێ ب تەمبیكرنا خودانی نەكە، دەمێ تە پاشڤە دبەت دلسار نەبە،</verse>
				<verse number="6">چنكو ئەوێ خودان حەز ژێ دكەت، تەمبی دكەت، هەر ئێكێ خودان وی وەكو كوڕێ خۆ قەبیل دكەت، قامچی ددەت.»</verse>
				<verse number="7">ئەڤجا خۆ ل بەر تەمبیكرنێ بگرن، خودێ وەكو كوڕێن خۆ سەرەدەریێ ل گەل هەوە دكەت. ما كیژان كوڕە بابێ وی، وی تەمبی ناكەت؟</verse>
				<verse number="8">لێ ئەگەر هوین ژ وێ تەمبیكرنێ د بێبەهر بن، ئەوا هەمی كوڕ تێدا پشكدار دبن، هنگی هوین بیژینە، نە كوڕێن وینە.</verse>
				<verse number="9">زێدەباری ڤێ چەندێ، مە بابێن لەشكانی هەنە، ئەم تەمبی دكرین و مە رێز ل وان دگرت. ما ئەم هێشتا گەلەك پتر ملكەچی بابێ خۆ یێ روحانی نابین، داكو بژین؟</verse>
				<verse number="10">ئەوان بۆ دەمەكێ كورت، ل دویڤ یا وان دیتی كو باشە، ئەم تەمبی كرین، لێ خودێ بۆ مفایێ مە ب تەمبیكرنا مە رادبیت، دا ئەم پیرۆز ببین، هەروەكو ئەو یێ پیرۆزە.</verse>
				<verse number="11">هەر تەمبیكرنەك دەمێ دهێتە كرن یا خۆش نینە، لێ یا ب ژانە. سەرەڕای وێ چەندێ ل دویماهیێ بەرهەمێ ئاشتیانە كو راستداریە، ددەتە وان كەسان یێن پێ هاتینە مەشقدان.</verse>
				<verse number="12">ئەڤجا دەستێن خۆ یێن سستبووی و چۆكێن خۆ یێن خاڤبووی پەیت بكەن،</verse>
				<verse number="13">بۆ پێیێن خۆ رێكێن راست چێكەن، داكو پارچەیا لەنگ ژ ج‍‌ھ نەچیت، لێ ساخ ببیت.</verse>
				<verse number="14">بۆ ئاشتیێ ل گەل هەمی كەسان بزاڤێ بكەن، هەروەسا بۆ پیرۆزیێ، ئەوا بێی وێ كەس خودانی نابینیت.</verse>
				<verse number="15">هەوە های ژێ هەبیت نەكو كەسەك ب كەرەما خودێ را نەگەهیت و رەهەكا تەحل د ناخێ هەوە دا وەرارێ نەكەت، كو ببیتە ئەگەرێ ئارێشەیێ و ب رێكا وێ رەهێ گەلەك كەس بهەڕمن،</verse>
				<verse number="16">نەكو ئێك ببیتە كەسەكێ دەهمەنپیس یان رێزێ ل پیرۆزیێ ناگریت وەكو عیسۆی، ئەوێ ژ پێخەمەت خوارنەكا ب تنێ نەخریبوونا خۆ فرۆتی.</verse>
				<verse number="17">هوین دزانن پشتی هنگی، دەمێ وی ڤیای ببیتە میراتگرێ بەرەكەتێ، ئەو هاتە رەتكرن، چنكو دەلیڤە بۆ لخۆزڤڕینێ نەدیت، هەر چەندە وی ب رۆندكان داخواز كر.</verse>
				<verse number="18">هوین نەهاتنە نك چیایەكی كو هوین دشێن دەست بكەنێ، ئاگرەكێ ب گوڕی، تاریاتیێ، مژ و موورانێ، باڕۆڤەیێ،</verse>
				<verse number="19">دەنگێ بۆڕیزانێ و دەنگێ ئێكێ دئاخڤیت كو یێن ئەو بهیستی، هیڤی كرین ئێدی ئاخفتنەكا دی بۆ وان نەهێتە گۆتن.</verse>
				<verse number="20">چنكو ئەو نەشیان خۆ ل بەر وی تشتی بگرن یێ فەرمان پێ هاتی: «خۆ ئەگەر گیانەوەرەك ژی دەستێ خۆ بكەتە چیای، دڤێت بهێتە بەربارانكرن.»</verse>
				<verse number="21">ئەو دیمەن هند یێ ب ترس بوو، تاكو مووسای گۆت: «ئەز یێ بەهتیمە و دلەرزم.»</verse>
				<verse number="22">لێ هوین هاتنە نك چیایێ سییۆنێ، باژێڕێ خودایێ زیندی، ئورشەلیما ئەسمانی، نك ئاهەنگەكێ كو فریشتەیێن بێ هژمار خڕڤەكرین،</verse>
				<verse number="23">نك جڤاكا نەخریێن تۆماركری د ئەسمانان دا، نك خودێ، دادوەرێ هەمیان، نك گیانێ راستدارێن هاتینە كاملكرن،</verse>
				<verse number="24">نك عیسای، ناڤبەینكارێ پەیمانا نوی و نك خوینا رەشاندی كو تشتەكێ باشتر ژ گۆتنا خوینا هابیلی دبێژیت.</verse>
				<verse number="25">هشیار بن ئەوێ دئاخڤیت رەت نەكەن. چنكو مادەم ئەو قورتال نەبوون یێن ئەو رەتكری یێ كو ئاگەهداری ل سەر ئەردی داینە وان، ئەڤجا چەند مسۆگەرترە كو ئەم رزگار نابین، ئەگەر ئەم پشتا خۆ بدەینە وی یێ ژ ئەسمانی مە ئاگەهدار دكەت؟</verse>
				<verse number="26">هنگی دەنگێ وی ئەرد هەژاند، لێ نوكە سۆز یا دای و دبێژیت: «جارا بهێت ئەز دێ ب ئێكجاری، نە ب تنێ ئەردی، لێ ئەسمانی ژی هەژینم.»</verse>
				<verse number="27">گۆتنا «جارا بهێت ب ئێكجاری» دیار دكەت كو تشتێن دهێنە هەژاندن، ئانكو تشتێن چێكری، ژ ناڤ دچن، دا ب تنێ ئەو بمینن یێن ناهێنە هەژاندن.</verse>
				<verse number="28">لەوما، ژ بەر كو ئەم پاشایەتیەكا ناهێتە هەژاندن وەردگرین، بلا ئەم سوپاسیا خودێ بكەین و وەسا وی بپەرێسین، ب شێوازەكی كو جهێ رەزامەندیا وی بیت، ئەو شێواز یێ ب خودێترسی و سەهمگرتن بیت.</verse>
				<verse number="29">چنكو «خودایێ مە ئاگرەكێ خۆرەكە.»</verse>
			</chapter>
			<chapter number="13">
				<verse number="1">بلا حەزژێكرنا برایانە یا بەردەوام بیت.</verse>
				<verse number="2">مێڤانداریا بیانیان ژ بیر نەكەن، چنكو ب ڤێ چەندێ هندەك كەسان فریشتە مێڤان كرینە، بێی كو بزانن.</verse>
				<verse number="3">زیندانكریان بیننە بیرا خۆ، هەروەكو هوین ل گەل وان د زیندانكری بن، ستەملێكریان ژی بیننە بیرا خۆ، هەروەكو ستەم ل هەوە بهێتە كرن.</verse>
				<verse number="4">بلا هەڤژینیێ ل نك هەر ئێكی رێز هەبیت، نڤینێن هەڤژینیێ د هەڕمی نەبن. چنكو خودێ دێ كەسێن بێنامویس و دەهمەنپیسان سزا دەت.</verse>
				<verse number="5">بلا شێوازێ ژیانا هەوە یا بێ حەزژێكرنا پارەی بیت. ب وی تشتێ هەوە هەی د رازی بن، چنكو خودێ گۆتیە: «ئەز چ جاران دەستان ژ تە بەرنادەم، ئەز چ جاران تە ناهێلم.»</verse>
				<verse number="6">لەوما ئەم دشێین ب پشتڕاستی ڤە بێژین: «خودان هاریكارێ منە، لەوما ئەز ناترسم. ما مرۆڤ دشێن چ ل من بكەن؟»</verse>
				<verse number="7">رێبەرێن خۆ بیننە بیرا خۆ، ئەوێن پەیڤا خودێ بۆ هەوە گۆتی. ل ئەنجامێ شێوازێ ژیانا وان بنێڕن و چاڤ ل باوەریا وان بكەن.</verse>
				<verse number="8">عیسایێ مەسیح، دوهی و ئەڤرۆ و هەتا هەتایێ، وەكو خۆیە.</verse>
				<verse number="9">بلا فێركرنێن جۆرا و جۆر و بیانی هەوە ڤاڕێ نەكەن. باشە دل ب كەرەمێ بهێتە قاییم كرن، نە ب خوارنێن تایبەت، یێن كو مفای ناگەهیننە وان یێن ل سەر دچن.</verse>
				<verse number="10">مە قوربانگەهەكا هەی، ئەوێن خزمەتا پەرستگەهێ دكەن، ماف نینە ژێ بخۆن.</verse>
				<verse number="11">ئەو گیانەوەرێن خوینا وان ب دەستێ سەرۆككاهنی، وەكو قوربانیێ گونەهان، دهێتە د پیرۆزگەهێ ڤە، لەشێ وان ژ دەرڤەی خیڤەتگەهێ دهێتە سۆتن.</verse>
				<verse number="12">لەوما عیسای ژی ژ دەرڤەی دەرگەهێ باژێڕی ئازار كێشا، داكو گەلێ خۆ ب خوینا خۆ پیرۆز بكەت.</verse>
				<verse number="13">ئەڤجا دا بچینە نك وی، ژ دەرڤەی خیڤەتگەهێ و شەرمزاریا وی هەلگرین.</verse>
				<verse number="14">چنكو ل ڤێرێ مە باژێڕەك نینە كو بمینیت، لێ ئەم د هزرەتا باژێڕێ پاشەڕۆژێ داینە.</verse>
				<verse number="15">ئەڤجا دا ب رێكا عیسای، قوربانێ كو پەسنە هەردەم پێشكێشی خودێ بكەین، ئانكو بەرهەمێ وان لێڤان یێن دانپێدانێ ب ناڤێ وی دكەن.</verse>
				<verse number="16">هەروەسا كرنا قەنجیێ و دانا تشتێن هەوە هەین بۆ یێن هەوجە پشت گو‍‌ھ ڤە نەهاڤێژن، چنكو قوربانێن هۆسا خودێ دلخۆش دكەن.</verse>
				<verse number="17">گوهداریا رێبەرێن خۆ بكەن و ملكەچی وان بن، چنكو ئەو وەكو ئێكێ دێ حساب ل گەل هێتە كرن چاڤدێریێ ل گیانێ هەوە دكەن. هوین وێ چەندێ بكەن، دا ئەو ب كەیفخۆشی ب كارێ خۆ راببن، نە ب بێزاری، چنكو ئەگەر هوین وان بێزار بكەن، بۆ هەوە یا بێ مفایە.</verse>
				<verse number="18">نڤێژان بۆ مە بكەن. ئەم د پشتڕاستین كو مە وژدانەكا پاقژ یا هەی، حەز دكەین د هەمی تشتان دا رەفتارا مە یا باش بیت.</verse>
				<verse number="19">ئەز پتر داخوازێ ژ هەوە دكەم كو هوین نڤێژان بكەن، داكو زویتر ڤەگەڕمە نك هەوە.</verse>
				<verse number="20">بلا خودایێ ئاشتیێ، یێ خودانێ مە عیسا كو ب خوینا پەیمانا هەتا هەتایی شڤانێ مەزن یێ پەزیە، ژ ناڤ مریان راكریەڤە،</verse>
				<verse number="21">هەوە ب هەر تشتەكێ باش ئامادە بكەت، دا هوین حەزا وی ب ج‍‌ھ بینن. بلا كارێ ب دلێ خۆ ب رێیا عیسایێ مەسیح د مە دا بكەت، هەتا هەتایێ مەزناهی بۆ وی بیت. ئامین.</verse>
				<verse number="22">داخوازێ ژ هەوە دكەم، گەلی خویشك و برایان، كو هوین ب بێهنفرەهی گو‍‌ھ بدەنە ڤان گۆتنێن هاندانێ، چنكو من بۆ هەوە ب كورتی نڤیسینە.</verse>
				<verse number="23">بزانن كو برایێ مە تیمۆتاوس یێ هاتیە ئازادكرن. ئەگەر زوی هات، ئەز دێ ل گەل وی سەرەدانا هەوە كەم.</verse>
				<verse number="24">سڵاڤان ل هەمی رێبەرێن خۆ و ل هەمی پیرۆزكریان بكەن. ئەوێن ل ئیتالیا سڵاڤان ل هەوە دكەن.</verse>
				<verse number="25">كەرەم ل سەر هەوە هەمیان بیت.</verse>
			</chapter>
		</book>
		<book number="59">
			<chapter number="1">
				<verse number="1">ژ من، یەعقوب، بەنیێ خودێ و خودان عیسایێ مەسیح، بۆ هەر دوازدە هۆزێن دەربەدەر، سڵاڤ.</verse>
				<verse number="2">خویشك و برایێن من، دەمێ هوین دكەڤنە د تاقیكرنێن جۆراوجۆر دا، وێ چەندێ ب تەمامی وەكو دلخۆشی بهژمێرن،</verse>
				<verse number="3">چنكو هوین دزانن تاقیكرنا باوەریا هەوە، خۆڕاگرتن پێڤە دهێت.</verse>
				<verse number="4">بلا خۆڕاگرتنێ ژی كارتێكرنا خۆ یا تەمام ل سەر هەوە هەبیت، دا هوین د پێگەهشتی و كامل بن، چ كێماسی ل هەوە نەبن.</verse>
				<verse number="5">ئەگەر ئێك ژ هەوە ئاقلمەندی یا ژێ كێم بیت، بلا ژ خودێ بخوازیت و دێ بۆ وی هێتە دان. خودێ ب مەردینی و بێ گازندە ددەتە هەمیان.</verse>
				<verse number="6">لێ بلا ب باوەری بخوازیت بێی كو گۆمان د دلی دا بیت، چنكو یێ گۆمان د دلی دا بیت، وەكو پێلەكا دەریایێیە، با دئینیت و دبەت.</verse>
				<verse number="7">مرۆڤەكێ وەسا، بلا هزر نەكەت كو ئەو دێ تشتەكی ژ خودانی وەرگریت.</verse>
				<verse number="8">ئەو مرۆڤەكێ دوودلە و د هەمی كارێن خۆ دا یێ لقلقۆكە.</verse>
				<verse number="9">بلا برایێ هەژار شانازیێ ب جهێ خۆ یێ بلند ببەت،</verse>
				<verse number="10">یێ دەولەمەند ژی بلا شانازیێ ب جهێ خۆ یێ نزم ببەت، چنكو ئەو دێ وەكو كولیلكا گیای ژ ناڤ چیت.</verse>
				<verse number="11">ژ بەر كو رۆژ ب گەرما خۆ یا سوژەك دهەلێت و گیای هشك دكەت، ئەڤجا كولیلكا وێ دوەریێت و جوانیا وێ نامینیت. ب هەمان شێوە ئەوێ دەولەمەند ژی دێ د ناڤ چالاكیێن خۆ دا چرمسیت.</verse>
				<verse number="12">خوزیكێن وی كەسی یێ د تاقیكرنێ دا خۆ رادگریت، چنكو دەمێ ئەو سەرفەراز دەردكەڤیت، دێ تانجا ژیانێ وەرگریت، ئەوا خودێ سۆزا وێ دایە حەزژێكەرێن خۆ.</verse>
				<verse number="13">دەمێ كەسەك دكەڤیتە د تاقیكرنەكێ دا، بلا نەبێژیت: «ئەز ژ لایێ خودێ ڤە یێ دهێمە تاقیكرن،» چنكو خودێ ب خرابیێ ناهێتە تاقیكرن و ئەو ب خۆ كەسێ ب خرابیێ تاقی ناكەت.</verse>
				<verse number="14">لێ هەر كەسەك ژ لایێ حەزێن خۆ ڤە دهێتە راكێشان و راخڕاندن و هۆسا ئەو دهێتە تاقیكرن.</verse>
				<verse number="15">پشتی هنگی، دەمێ حەز ب دووگیان دكەڤیت، گونە‍‌ھ ژێ دبیت، گونە‍‌ھ ژی دەمێ پێدگەهیت، مرن ژێ دبیت.</verse>
				<verse number="16">خویشك و برایێن من یێن خۆشتڤی، نەهێنە خاپاندن.</verse>
				<verse number="17">هەر دانەكا باش و هەر دیاریەكا بێكێماسی ژ سڵالە، ژ نك بابێ رۆناهیان خوار دكەڤیت، ئەوێ ناهێتە گوهۆڕین، خۆ بچویكترین سیبەرا گوهۆڕینێ ژی نینە.</verse>
				<verse number="18">ل دویڤ حەزا خۆ ب رێكا پەیڤا راستیێ وی ئەم بووین ، داكو ببینە خێڤەیێ ئافراندیێن وی.</verse>
				<verse number="19">خویشك و برایێن من یێن خۆشتڤی، ڤێ چەندێ باش بزانن: بلا هەر مرۆڤەك یێ لەزگین بیت بۆ بهیستنێ، یێ لەزگین نەبیت بۆ ئاخفتنێ، یێ لەزگین نەبیت بۆ تۆڕەبوونێ،</verse>
				<verse number="20">چنكو تۆڕەبوونا مرۆڤی راستداریا خودێ ئەنجام نائینیت.</verse>
				<verse number="21">لەوما هەر پیساتی و خرابیەكا د ناخێ هەوە دا گەشە كری بهاڤێژن و ئەو پەیڤا د ناخێ هەوە دا دهێتە چاندن، ئەوا دشێت گیانێ هەوە قورتال بكەت، ب دەروونبچویكی قەبیل بكەن.</verse>
				<verse number="22">ئەو بن یێن پەیڤێ ب ج‍‌ھ دئینن، نە ئەو بن یێن ب تنێ وێ دبهیسن و هۆسا خۆ دخاپینن.</verse>
				<verse number="23">ئەگەر كەسەك پەیڤێ ببهیسیت و ب ج‍‌ھ نەئینیت، ئەو وەكو وی كەسیە یێ د خۆدیكێ را ل سەروچاڤێن خۆ دنێڕیت،</verse>
				<verse number="24">ئەو ل خۆ دنێڕیت و دچیت و د ج‍‌ھ دا ژ بیرێ دچیت كا یێ چەوایە.</verse>
				<verse number="25">لێ ئەوێ ب هویری ل دەستوورێ بێكێماسی، دەستوورێ ئازادیێ ، دنێڕیت و خۆ ل سەر رادگریت، نەبیتە كەسەك كو دبهیسیت و ژ بیر دكەت، لێ ببیتە كارپێكەرێ وی دەستووری، ئەو دێ د كارێن خۆ دا یێ بەختەوەر بیت.</verse>
				<verse number="26">ئەگەر ئێك خۆ ئاییندار بهژمێریت و ئەزمانێ خۆ لغاڤ نەكەت، ئەو خۆ دخاپینیت و ئایینداریا وی یا ژ قەستایە.</verse>
				<verse number="27">ئایینداریا پاقژ و بژوین ل نك خودایێ باب ئەوە كو مرۆڤ چاڤێ خۆ بدەتە ئێتیم و بیژنان د تەنگاڤیێن وان دا و خۆ ژ هەڕماتیا جیهانێ بپارێزیت.</verse>
			</chapter>
			<chapter number="2">
				<verse number="1">خویشك و برایێن من، مادەم هوین باوەریێ ب خودانێ مە عیسایێ مەسیح، خودانێ مەزناهیێ، دئینن، جوداهیێ نەئێخنە د ناڤبەرا مرۆڤان دا.</verse>
				<verse number="2">ئەگەر ئێك هاتە د كۆمبوونا هەوە دا، گوستیرەكا زێڕی د تبلێ بیت و جلكێن پڕبها ل بەر بن، هەروەسا ئێكێ هەژار كو كنجڕ ل بەر بن ب ژۆر كەفت،</verse>
				<verse number="3">ئەڤجا هەوە پویتە ب خودانێ جلكێن پڕبها دا و گۆتێ: «كەرەم كە، ل ڤێرێ ل سەرێ ژۆری روینە» و گۆتە یێ هەژار: «تۆ ل وێرێ راوەستە» یان «ل بەر پێیێن من روینە،»</verse>
				<verse number="4">ما هەوە د ناڤبەرا خۆ دا جوداهی نەكر؟ ما هوین نەبوونە دادوەرێن هزر خراب؟</verse>
				<verse number="5">خویشك و برایێن من یێن خۆشتڤی، گوهێ خۆ بدەنێ: ما خودێ هەژارێن ڤێ جیهانێ هەلنەبژارتینە كو ب باوەریێ د دەولەمەند بن و میراتگرێن وێ پاشایەتیێ بن، ئەوا وی سۆزا وێ دایە وان یێن حەز ژ وی دكەن؟</verse>
				<verse number="6">لێ هەوە یێ هەژار بێڕێز كر. ما نە دەولەمەندن یێن زۆرداریێ ل هەوە دكەن؟ ما نە ئەون هەوە رادكێشنە دادگەهان؟</verse>
				<verse number="7">ما نە ئەون یێن كوفریان ب وی ناڤێ باش دكەن، ئەوێ هوین پێ هاتینە بناڤكرن؟</verse>
				<verse number="8">ئەگەر هوین دەستوورێ پاشایانە ب ج‍‌ھ بینن، ئەوێ د نڤیسارێ دا هاتی كو دبێژیت: «حەز ژ نێزیكێ خۆ بكە، وەك چەوا تۆ حەز ژ خۆ دكەی،» هوین باش دكەن.</verse>
				<verse number="9">لێ ئەگەر هوین جوداهیێ بئێخنە د ناڤبەرا مرۆڤان دا، هوین گونەهێ دكەن و ژ لایێ دەستووری ڤە ل هەوە وەكو سەرپێچكار دهێتە حەیتاندن.</verse>
				<verse number="10">ئەوێ هەمی دەستووری ب ج‍‌ھ بینیت، لێ د خالەكا ب تنێ دا بهەلنگڤیت، ئەڤە ئەو د هەمیێ دا یێ گونەهبارە.</verse>
				<verse number="11">ژ بەر كو ئەوێ گۆتی: «دەهمەنپیسیێ نەكە»، هەروەسا یێ گۆتی: «كوشتنێ نەكە». ئەڤجا ئەگەر تە دەهمەنپیسی نەكر، لێ كوشتن كر، ئەڤە تۆ بوویە سەرپێچكار ل سەر دەستووری.</verse>
				<verse number="12">هۆسا بئاخڤن و هۆسا كار بكەن وەكو وان یێن كو دێ ب دەستوورێ ئازادیێ هێنە دادكرن.</verse>
				<verse number="13">چنكو دادكرن یا بێ دلۆڤانیە بۆ وی یێ دلۆڤانی نەبری، لێ دلۆڤانی ب سەر دادكرنێ دكەڤیت.</verse>
				<verse number="14">چ مفا تێدایە، خویشك و برایێن من، ئەگەر ئێك بێژیت كو وی باوەریا هەی، لێ وی كریار نینن، ئایا باوەری دشێت وی قورتال بكەت؟</verse>
				<verse number="15">ئەگەر برایەك یان خویشكەك رویس ما و نانێ رۆژانە نەبیت</verse>
				<verse number="16">و ئێك ژ هەوە بێژیتە وان: «ب خێر بچن، خۆ گەرم كەن و تێر بخۆن»، لێ هەوە هەوجەییێن وان یێن لەشی نەدانێ، چ مفا تێدایە؟</verse>
				<verse number="17">ب هەمان شێوە باوەریا ب تنێ ژی، ئەگەر یا بێ كریار بیت، ئەو یا مریە.</verse>
				<verse number="18">دبیت ئێك ببێژیت: «تە باوەریا هەی و من كریار یێن هەین.» لێ ئەز دێ بێژم: كا باوەریا خۆ بێی كریار نیشا من بدە و ئەز دێ ب كریارێن خۆ باوەریا خۆ نیشا تە دەم.</verse>
				<verse number="19">تۆ باوەر دكەی كو خودێ ئێكە، تۆ باش دكەی. خۆ ئەجنە ژی باوەر دكەن و دلەرزن.</verse>
				<verse number="20">ما تە بەلگە دڤێن، هەی مرۆڤێ بێئاقل، كو باوەری بێی كریار یا بێمفایە؟</verse>
				<verse number="21">ما بابێ مە ئیبراهیم ب كریاران راستدار نەهاتە دەرئێخستن، دەمێ كوڕێ خۆ ئیسحاق ل سەر قوربانگەهێ پێشكێش كری؟</verse>
				<verse number="22">تۆ دبینی كو باوەریێ ل گەل كریارێن وی كار دكر و ب كریاران باوەری هاتە تەمام كرن.</verse>
				<verse number="23">هۆسا گۆتنا نڤیسارێ ب ج‍‌ھ هات: «ئیبراهیمی باوەر ژ خودێ كر، ئەڤە ژی بۆ وی وەكو راستداری هاتە هژمارتن» و ب دۆستێ خودێ هاتە بناڤكرن.</verse>
				<verse number="24">هوین دبینن كو مرۆڤ ب كریاران دهێتە راستدار كرن، نە ب تنێ ب باوەریێ.</verse>
				<verse number="25">ب هەمان شێوە ژی راحابا لەشفرۆش، ما ب كریاران راستدار نەهاتە هژمارتن، دەمێ هنارتی قەبیل كرین و د رێكەكا دی را ب رێ ئێخستین؟</verse>
				<verse number="26">ئەڤجا كا چەوا لەش بێی گیان یێ مریە، وەسا باوەری ژی بێی كریار یا مریە.</verse>
			</chapter>
			<chapter number="3">
				<verse number="1">بلا گەلەك ژ هەوە نەبنە مامۆستا، خویشك و برایێن من، چنكو هوین دزانن ئەم مامۆستا دێ دادكرنەكا مەزنتر وەرگرین.</verse>
				<verse number="2">ئەم هەمی د گەلەك تشتان دا شاشیان دكەین. ئەگەر ئێك د ئاخفتنا خۆ دا شاش نەبیت، ئەو مرۆڤەكێ كاملە، دشێت لەشێ خۆ هەمیێ ژی لغاڤ بكەت.</verse>
				<verse number="3">ئەگەر ئەم دەڤێ هەسپان لغاڤ كەین دا ب حەزا مە بكەن، ئەم دشێین بەرێ هەمی لەشێ وان ژی بدەینە وی لایێ مە بڤێت.</verse>
				<verse number="4">هەروەسا ل گەمیان ژی بنێڕن: سەرەڕای كو ئەو هند د مەزنن و ب بایێن ب هێز دهێنە هاژوتن، لێ گەمیڤان ب دەستكەكێ بچویك یێ ئاراستەكرنێ بەرێ وان ددەتە وی لایێ وی بڤێت.</verse>
				<verse number="5">ب ڤی شێوەی ئەزمان ژی ئەندامەكێ بچویكە، لێ شانازیێ ب كارتێكرنا خۆ یا مەزن دبەت. بنێڕن ئاگرەكێ بچویك، دارستانەكا چەندا مەزن دسوژیت!</verse>
				<verse number="6">ئەزمان ژی ئاگرە. ئەزمان د ناڤ ئەندامێن لەشێ مە دا وەكو جیهانەكا خرابیێ هاتیە دانان، هەمی لەشی دهەڕمینیت و ئاگری بەرددەتە هەمی ژیانا مرۆڤی و ئاگرێ وی ب خۆ ژی ژ دۆزەخێ بەردبیتێ.</verse>
				<verse number="7">هەر جۆرەكێ گیانەوەرێن چوار پێ و باڵندە و خشۆك و یێن ئاڤی ژ لایێ مرۆڤی ڤە زاڵبوون ل سەر دهێتە كرن و هاتیە كرن.</verse>
				<verse number="8">لێ چ مرۆڤ نەشێن ل سەر ئەزمانی زاڵ ببن. ئەزمان خرابیەكا هارە، یێ پڕە ژ ژەهرا كوژەك.</verse>
				<verse number="9">ب وی ئەم پەسنا خودانێ باب دكەین و ب وی ژی ئەم نفرینان ل مرۆڤان دكەین، ئەوێن ل سەر وێنەیێ خودێ هاتینە چێكرن.</verse>
				<verse number="10">ژ هەمان دەڤ پەسن و نفرین دەردكەڤن. خویشك و برایێن من، دڤێت ئەڤ چەندە ژی یا هۆسا نەبیت.</verse>
				<verse number="11">ما ژ هەمان كانی ئاڤا شرین و ئاڤا تەحل دزێت؟</verse>
				<verse number="12">خویشك و برایێن من، ما دارهژیر دشێت زەیتوونان بدەت، یان ژی مێو دشێت هژیران بدەت؟ وەسا ژی ژ كانیا ئاڤا سویر ئاڤا شرین نازێت.</verse>
				<verse number="13">د ناڤ هەوە دا كی یێ ئاقلمەند و تێگەهشتیە؟ بلا ب رەفتارا باش نیشان بدەت كو كریارێن وی ل دویڤ دەروونبچویكیا ئاقلمەندیێ دهێنە كرن.</verse>
				<verse number="14">لێ ئەگەر زكڕەشیەكا تەحل و خۆپەرێسی د دلێ هەوە دا هەبیت، شانازیێ ب خۆ نەبەن و هۆسا درەوان ل راستیێ بكەن.</verse>
				<verse number="15">ئاقلمەندیەكا هۆسا ژ ئەسمانی ناهێت، لێ یا ئەردكانیە ، یا مرۆڤكانیە و یا ئبلیسكانیە.</verse>
				<verse number="16">چنكو ل كیرێ زكڕەشی و خۆپەرێسی هەبن، ل وێرێ تێكدان و هەمی خرابكاری یێن هەین.</verse>
				<verse number="17">لێ ئەو ئاقلمەندیا ژ سڵال، ئەو بەری هەر تشتی یا پاكە، پاشی یا ئاشتیخوازە، دلنەرمە، سەرنەرمە، پڕی دلۆڤانی و بەرهەمێ چاكە، لایەنگر نینە و بێ دووڕویاتیە.</verse>
				<verse number="18">چێكەرێن ئاشتیێ تۆڤێ ئاشتیێ دچینن و راستداریێ ژێ دهەلینن.</verse>
			</chapter>
			<chapter number="4">
				<verse number="1">شەڕ و هەڤڕكیێن د ناڤ هەوە دا ژ كیڤە دهێن؟ ما نە ژ حەزێن هەوە دهێن، یێن د ناخێ هەوە دا دجەنگن؟</verse>
				<verse number="2">حەزا هەوە ل سەر تشتەكیە، لێ هوین ژێ د بێ بەهرن، ئەڤجا هوین كوشتنێ دكەن. دلچوونێ دكەن و نەشێن ب دەست خۆ ڤە بینن، ئەڤجا هەڤڕكیێ و شەڕی دكەن. هوین ژێ د بێ بەهرن، چنكو ژ خودێ ناخوازن.</verse>
				<verse number="3">هوین دخوازن، لێ وەرناگرن، چنكو ب نیازەكا شاش دخوازن، دا ل حەزێن خۆ بمەزێخن.</verse>
				<verse number="4">گەلی دەهمەنپیسان! ما هوین نزانن هەڤالینی ل گەل جیهانێ، دوژمناتیە ل گەل خودێ؟ لەوما یێ دڤێت ببیتە هەڤالێ جیهانێ، ئەو خۆ دكەتە دوژمنێ خودێ.</verse>
				<verse number="5">ما هوین هزر دكەن كو نڤیسار ژ قەستا دبێژیت: ‹خودێ ب ئیرەیی بیریا وی گیانی دكەت یێ د مە دا ئاكنجی كری›؟</verse>
				<verse number="6">لێ ئەو كەرەمەكا مەزنتر ددەت، لەوما دبێژیت: «خودێ بەرهنگاریا دفنبلندان دكەت، لێ كەرەمێ ددەتە دەروونبچویكان.»</verse>
				<verse number="7">لەوما ملكەچی خودێ ببن. دژی ئبلیسی راوەستن و ئەو دێ ژ بەر هەوە رەڤیت.</verse>
				<verse number="8">خۆ نێزیكی خودێ بكەن، ئەو ژی دێ خۆ نێزیكی هەوە كەت. دەستێن خۆ پاقژ بكەن، گەلی گونەهكاران. دلێ خۆ پاك بكەن، گەلی دوودلان.</verse>
				<verse number="9">خەمگین ببن، شینیێ دانن و بگریێن. بلا كەنیا هەوە ببیتە شینی، شادیا هەوە ژی ببیتە خەم.</verse>
				<verse number="10">خۆ ل بەرامبەر خودانی بشكێنن و ئەو دێ هەوە بلند كەت.</verse>
				<verse number="11">ب خرابی بەحسێ ئێكودوو نەكەن، خویشك و برایێن من. یێ ب خرابی بەحسێ برایێ خۆ بكەت و برایێ خۆ داد بكەت، ئەو ب خرابی بەحسێ دەستووری دكەت و دەستووری داد دكەت. ئەڤجا ئەگەر تۆ دەستووری داد بكەی، ئەو تۆ كارپێكەرێ دەستووری نینی، لێ تۆ دادوەری ل سەر دەستووری.</verse>
				<verse number="12">ب تنێ ئێك دەستووردانەر و دادوەر هەیە، ئەوە یێ دشێت قورتال بكەت و ژ ناڤ ببەت. ئەڤجا تۆ كی دا نێزیكێ خۆ داد بكەی؟</verse>
				<verse number="13">وەرن، گەلی ئەوێن دبێژن: «ئەڤرۆ یان سوبەهی دێ چینە فلان یان بێڤان باژێڕی و دێ ساڵەكێ ل وێرێ مینین و بازرگانیێ كەین و قازانج كەین،»</verse>
				<verse number="14">هوین چ ژ سوبەهی نزانن. ما ژیانا هەوە چیە؟ هەلمەكە كو دەمەكێ كورت دیار دبیت، پاشی نامینیت.</verse>
				<verse number="15">ل شوینا وێ دڤێت هوین بێژن: «ئەگەر خودان حەز بكەت، ئەم دێ ژین و فلان یان بێڤان كاری كەین.»</verse>
				<verse number="16">لێ نوكە هوین ب دفنبلندی شانازیێ ب خۆ دبەن. هەر شانازیەكا هۆسا یا خرابە.</verse>
				<verse number="17">ئەڤجا یێ بزانیت باشیێ بكەت و نەكەت، ئەو بۆ وی گونەهە.</verse>
			</chapter>
			<chapter number="5">
				<verse number="1">وەرن گەلی دەولەمەندان، ژ بەر وان دەردەسەریێن دێ ب سەرێ هەوە هێن، بگریێن و قێڕیان راهێلن.</verse>
				<verse number="2">سامانێ هەوە یێ گەنی بووی و خویركان جلكێن هەوە خوارینە،</verse>
				<verse number="3">زێڕ و زیڤێن هەوە یێن ژەنگی بووین، ژەنگا وان دێ شاهدەییێ ل سەر هەوە دەت و وەكو ئاگری دێ گۆشتێ هەوە خۆت. هەوە د رۆژێن دویماهیێ دا گەنجینە كۆم كر.</verse>
				<verse number="4">ئەڤە ئەو كرێیا هەوە نەدایە وان پالەیان یێن زەڤیێن هەوە دروین، دكەتە قێژی. هەوارا یێن دروین كری یا گەهشتیە گوهێن خودانێ لەشكەران.</verse>
				<verse number="5">هەوە ل جیهانێ ژیانەكا شاهانە و ب كەیف دەرباز كر و دلێ خۆ بۆ رۆژا سەرژێكرنێ ربیتە كر.</verse>
				<verse number="6">هەوە یێ بێگونە‍‌ھ گونەهبار كر و كوشت، هەر چەندە ئەو بەرهنگاریا هەوە ناكەت.</verse>
				<verse number="7">ئەڤجا گەلی خویشك و برایان، تا هاتنا خودانی بێهنا خۆ فرە‍‌ھ كەن. بەرێ خۆ بدەنێ كا چەوا جۆتیار چاڤەڕێی بەرهەمێ پڕبها یێ ئەردی دكەت، بێهنا خۆ لێ فرە‍‌ھ دكەت تاكو بارانێن پاییز و بهارێ لێ دبارن.</verse>
				<verse number="8">هوین ژی بێهنا خۆ فرە‍‌ھ كەن و دلێ خۆ موكم كەن، چنكو هاتنا خودانی یا نێزیكە.</verse>
				<verse number="9">پتەپتێ ل سەر ئێكودوو نەكەن گەلی خویشك و برایان، دا هوین نەهێنە دادكرن. ئەڤە دادوەر ل بەر دەرگەهیە!</verse>
				<verse number="10">گەلی خویشك و برایان، بۆ خۆ پێغەمبەرێن ب ناڤێ خودانی ئاخفتین بكەنە نموونەیا بێهنفرەهیێ د ئازاركێشانێ دا.</verse>
				<verse number="11">ئەڤە ئەم خوزیێ ب وان رادهێلین یێن خۆڕاگرتی. هەوە خۆڕاگرتنا ئەیوبی بهیستیە و هەوە دیت كا ل دویماهیێ خودانی بۆ وی چ كر. چنكو خودان گەلەك یێ دلنازك و دلۆڤانە.</verse>
				<verse number="12">لێ بەری هەر تشتەكی، خویشك و برایێن من، سویند نەخۆن: نە ب ئەسمانی و نە ب ئەردی و نە ژی ب تشتەكێ دی. بلا ‹بەلێ› یا هەوە ‹بەلێ› بیت و ‹نە› یا هەوە ‹نە› بیت، دا نەهێنە دادكرن.</verse>
				<verse number="13">ما ئێك د ناڤ هەوە دا هەیە د نەخۆشیێ دا بیت؟ بلا نڤێژێ بكەت. ما ئێكێ دلخۆش هەیە؟ بلا سترانێن پەسنكرنا خودێ بێژیت.</verse>
				<verse number="14">ما ئێك د ناڤ هەوە دا هەیە یێ نەساخ بیت؟ بلا ریهسپیێن جڤاكا باوەرداران داخواز كەت و ئەو نڤێژێ ل سەر بكەن و ب ناڤێ خودانی وی زەیت كەن.</verse>
				<verse number="15">نڤێژا ب باوەری دێ نەساخی ساخ كەت و خودان دێ وی راكەتەڤە و ئەگەر وی گونەهەك كربیت، دێ لێ هێتە بورین.</verse>
				<verse number="16">لەوما بۆ ئێكودوو دانپێدانێ ب گونەهێن خۆ بكەن و بۆ ئێكودوو نڤێژان بكەن، دا هوین ساخ ببن. نڤێژا مرۆڤێ راستدار گەلەك یا ب هێز و كاریگەرە.</verse>
				<verse number="17">ئلیاس ژی مرۆڤەكێ وەكو مە بوو. وی ب گەرمی نڤێژ كر كو باران نەباریت، ئەڤجا سێ ساڵ و شەش هەیڤان باران ل سەر رویێ ئەردی نەباری.</verse>
				<verse number="18">پاشی وی دیسان نڤێژ كر، ئەڤجا ئەسمانی باران باراند و ئەردی بەرهەمێ خۆ دەرئێخست.</verse>
				<verse number="19">گەلی خویشك و برایێن من، ئەگەر ئێك ژ هەوە ژ راستیێ ڤاڕێ بوو و ئێكی ئەو ڤەگەڕاند،</verse>
				<verse number="20">بلا بزانیت كو ئەوێ گونەهكارەكی ژ رێكا وی یا ڤاڕێ ڤەگەڕینیت، ئەو دێ كەسەكی ژ مرنێ قورتال كەت و گەلەك گونەهان نخێڤیت.</verse>
			</chapter>
		</book>
		<book number="60">
			<chapter number="1">
				<verse number="1">ژ من، پەترۆس، هنارتیێ عیسایێ مەسیح، بۆ كۆچبەرێن بەڵاڤبووی ل هەرێمێن پۆنتۆس، گالاتیا، كەپەدۆكیا، ئاسیا و بیتینیایێ،</verse>
				<verse number="2">ئەوێن ل دویڤ زانینا پێشوەخت یا خودایێ باب هاتینە هەلبژارتن و ب گیانێ پیرۆز هاتینە تەرخانكرن، دا گوهداریا عیسایێ مەسیح بكەن و ب خوینا وی بهێنە رەشاندن: كەرەم و ئاشتی ل سەر هەوە زێدە ببن.</verse>
				<verse number="3">مەزناهی بۆ خودێ، بابێ خودانێ مە عیسایێ مەسیح، ئەوێ ل دویڤ دلۆڤانیا خۆ یا زێدە ب رێكا رابوونا عیسایێ مەسیح ژ ناڤ مریان، ژدایكبوونەكا نوی دایە مە و هۆسا مە هیڤیەكا زیندی</verse>
				<verse number="4">و میراتەكێ پویچ نابیت و ناهەڕمیت و ناچرمسیت هەیە. ئەو بۆ هەوە ل ئەسمانان هاتیە هەلگرتن.</verse>
				<verse number="5">هوین ئەون یێن ب رێكا باوەریێ ژ لایێ هێزا خودێ ڤە دهێنە پاراستن، بۆ وێ قورتالبوونێ كو یا ئامادەیە د دەمێ دویماهیێ دا بهێتە ئاشكراكرن.</verse>
				<verse number="6">هوین ب وێ چەندێ دلخۆش دبن، سەرەڕای كو نوكە دڤێت هوین بۆ دەمەكێ كورت ژ بەر تاقیكرنێن جۆراوجۆر تووشی خەمگینیێ ببن،</verse>
				<verse number="7">دا بەلگەیێ باوەریا هەوە، ئەوێ ب بهاتر ژ زێڕێ ژ ناڤ دچیت، یێ كو ب ئاگری دهێتە تاقیكرن، ببیتە جهێ پەسن و مەزناهی و سەربلندیێ ل دەمێ دیاربوونا عیسایێ مەسیح.</verse>
				<verse number="8">سەرەڕای كو هەوە ئەو نەدیتیە، لێ هوین حەز ژ وی دكەن و سەرەڕای كو نوكە هوین وی نابینن، لێ هوین باوەریێ پێ دئینن، ب دلخۆشیەكا پڕی مەزناهی و ناهێتە سالۆخدان دلخۆش دبن.</verse>
				<verse number="9">چنكو هوین ئەنجامێ باوەریا خۆ وەردگرن، ئەو ژی قورتالبوونا گیانێن هەوەیە.</verse>
				<verse number="10">دەربارەی ڤێ قورتالبوونێ، پێغەمبەرێن پەیاما خودێ راگەهاندی ل دۆر وێ كەرەما خودێ بۆ هەوە ئامادە كربوو، لێگەڕیان و ڤەكۆلین كرن.</verse>
				<verse number="11">گیانێ مەسیحی یێ د وان دا، پێشوەخت بۆ وان شاهدەیی ددا ل سەر ئازارێن مەسیحی و مەزناهیێن پشتی هنگی دێ هێن، وان ژی بزاڤ دكر كو بزانن كا كەنگی و د رەوشەكا چەوا دا دێ ئەڤ چەندە روی دەت.</verse>
				<verse number="12">بۆ وان هاتە دیاركرن، كو وان نە بۆ خۆ، لێ بۆ هەوە خزمەت دكر، دەمێ بەحسێ وان تشتان دكر یێن نوكە بۆ هەوە هاتینە راگەهاندن، ب رێكا وان یێن ب هێزا گیانێ پیرۆز، ئەوێ ژ ئەسمانی هاتیە هنارتن، مزگینی دایە هەوە. فریشتە ژی گەلەك حەز دكەن ل وان تشتان بنێڕن.</verse>
				<verse number="13">لەوما مێشكێ خۆ بۆ كاری ئامادە بكەن و ل سەر هشێن خۆ بن، ب تەمامی هیڤیا خۆ ب وێ كەرەمێ ڤە گرێ بدەن، ئەوا ل دەمێ دیاربوونا عیسایێ مەسیح دێ بۆ هەوە هێتە ئینان.</verse>
				<verse number="14">وەكو زاڕۆكێن گوهدار، خۆ ل گەل ئارەزوویێن بەرێ یێن دەمێ نەزانینا خۆ نەگونجینن،</verse>
				<verse number="15">لێ كا چەوا خودێ، ئەوێ گازی هەوە كری، یێ پیرۆزە، هوین ژی د هەمی رەفتارێن خۆ دا د پیرۆز بن.</verse>
				<verse number="16">چنكو یا هاتیە نڤیسین: «د پیرۆز بن، چنكو ئەز یێ پیرۆزم.»</verse>
				<verse number="17">ئەگەر هوین دبێژنە وی ‹باب›، یێ ل دویڤ كارێ هەر كەسەكی، بێی لایەنگری حوكمی ددەت، دەمێ خۆ یێ كۆچبەریێ د ترسا وی دا دەرباز بكەن.</verse>
				<verse number="18">چنكو هوین دزانن كو هوین نە ب تشتێن ژ ناڤ دچن، وەكو زێڕ یان زیڤ، ژ وێ ژیانا بێمفا یا هەوە ژ باب و باپیرێن خۆ وەرگرتی، هاتینە ئازاد كرن،</verse>
				<verse number="19">لێ ب خوینەكا بهاگران، هەروەكو یا بەرخەكێ بێكێماسی و بێپنی بیت، هاتینە ئازاد كرن، ئەو ژی خوینا مەسیحیە.</verse>
				<verse number="20">ئەو بەری دامەزراندنا جیهانێ هاتە دەستنیشانكرن، لێ ژ پێخەمەت هەوە د ڤان سەردەمێن دویماهیێ دا هاتە دیار كرن.</verse>
				<verse number="21">ب رێكا وی هەوە باوەری ب خودێ هەیە، ئەو خودایێ ئەو ژ ناڤ مریان راكری و مەزناهی دایێ، لەوما باوەری و هیڤیا هەوە ب خودێیە.</verse>
				<verse number="22">هەوە دەروونێ خۆ ب ملكەچبوونا راستیێ پاك كریە و هۆسا حەزژێكرنا هەوە یا برایانە یا بێ دووڕویاتیە، ئەڤجا ژ نیڤا دلی ب گەرمی حەز ژ ئێكودوو بكەن.</verse>
				<verse number="23">هوین ب رێكا پەیڤا خودێ یا زیندی یا دمینیت ژ دایك بووینەڤە، نە ژ تۆڤەكێ كو پویچ دبیت، لێ ژ یێ پویچ نابیت.</verse>
				<verse number="24">چنكو: «هەمی مرۆڤ وەكو گیاینە و هەمی مەزناهیا وی وەكو كولیلكا گیایە. گیا هشك دبیت و كولیلك دوەریێت.</verse>
				<verse number="25">لێ پەیڤا خودانی هەتا هەتایێ دمینیت.» ئەڤە ئەو پەیڤە یا بۆ هەوە وەكو مزگینی هاتیە راگەهاندن.</verse>
			</chapter>
			<chapter number="2">
				<verse number="1">ئەڤجا هەر كینێ، هەر فێلبازیێ، دووڕویاتیێ، زكڕەشیێ و هەر جۆرەكێ بوهتانێ ژ دلێ خۆ بهاڤێژن.</verse>
				<verse number="2">مادەم هەوە تام كریە كو خودان یێ باشە، ئێدی وەكو زاڕۆكێن ساڤا، دلێ خۆ ببەنە شیرێ روحانی یێ بێسەختە، دا بۆ قورتالبوونێ وەرارێ پێ بكەن.</verse>
				<verse number="3"></verse>
				<verse number="4">هوین خۆ نێزیكی وی دكەن، یێ كو بەرەكێ زیندی یێ رەتكریە ژ لایێ مرۆڤان ڤە، لێ یێ هەلبژارتی و بهاگرانە ژ لایێ خودێ ڤە،</verse>
				<verse number="5">ئەڤجا هوین ژی وەكو بەرێن زیندی بۆ خانیەكێ روحانی دهێنە بەستن، دا ببنە كاهنێن پیرۆز و ب رێكا عیسایێ مەسیح قوربانێن روحانی یێن جهێ رازیبوونا خودێ پێشكێش بكەن.</verse>
				<verse number="6">چنكو د نڤیسارێن پیرۆز دا دبێژیت: «ئەڤە ئەز یێ ل سییۆنێ بەرەكێ بنیاتی، یێ هەلبژارتی و بهاگران، ددانم. ئەوێ باوەریێ پێ بینیت، ئێكجار شەرمزار نابیت.»</verse>
				<verse number="7">ئەڤجا ژ بۆ هەوە باوەرداران، ئەو یێ بهاگرانە، لێ ژ بۆ یێن نەباوەردار، «ئەو بەرێ هۆستایان رەتكری، یێ بوویە بەرێ بنیاتی،»</verse>
				<verse number="8">و «بەرێ هەلنگفتنێ و كەڤرێ ئەگەرێ كەفتنا وان.» ئەو دهەلنگڤن، چنكو گوهداریا پەیڤێ ناكەن، بۆ ڤێ چەندێ ژی ئەو یێن هاتینە دەستنیشانكرن.</verse>
				<verse number="9">لێ هوین دویندەهەكا هەلبژارتینە، كاهنێن پاشایانەنە، مللەتەكێ پیرۆزن و گەلێ تایبەت یێ خودێنە، دا هوین چاكیێن وی یێ هوین ژ تاریاتیێ گازی كرینە رۆناهیا خۆ یا سەیر، رابگەهینن.</verse>
				<verse number="10">دەمەكی هوین نە گەل بوون، لێ نوكە هوین گەلێ خودێنە. دەمەكی دلۆڤانی ب هەوە نەدهاتە برن، لێ نوكە دلۆڤانی ب هەوە هاتیە برن.</verse>
				<verse number="11">گەلی خۆشتڤیان، ئەز هیڤی ژ هەوە دكەم، هوین وەكو بیانی و رێڤنگ ل ڤێ جیهانێ، خۆ ژ ئارەزوویێن لەشی یێن دژی دەروونی شەڕی دكەن، دویر بئێخن.</verse>
				<verse number="12">بلا د ناڤ مللەتان دا رەفتارێن هەوە د باش بن، دا سەرەڕای كو ئەو نەكامیا هەوە دكەن كو هوین خرابكارن، كریارێن هەوە یێن باش ببینن و پەسنا خودێ بكەن د رۆژا هاتنا وی دا.</verse>
				<verse number="13">ژ بەر خاترا خودانی، خۆ ملكەچی هەر دەستهەلاتەكا مرۆڤكانی بكەن: چ بۆ پاشای، وەكو سەروەرێ ژ هەمیان بلندتر،</verse>
				<verse number="14">یان بۆ والیان، وەكو هنارتیێن وی دا خرابكاران سزا بدەن و پەسنا بكەرێن كارێ باش بكەن.</verse>
				<verse number="15">چنكو حەزا خودێ ئەڤەیە: ب كرنا باشیێ دەنگێ نەزانینا كەسێن دەبەنگ مت كەن.</verse>
				<verse number="16">وەكو مرۆڤێن ئازاد بژین، لێ ئازادیێ نەكەنە پەردەیا ڤەشارتنا خرابكاریێ، بەلكو وەكو بەنیێن خودێ بژین.</verse>
				<verse number="17">رێزێ ل هەمی مرۆڤان بگرن، حەز ژ برایەتیا باوەرداران بكەن، ژ خودێ بترسن، رێزێ ل پاشای بگرن.</verse>
				<verse number="18">گەلی بەنیان، ب هەمی رێزگرتن ملكەچی خودانێن خۆ بن، نە ب تنێ بۆ یێن باش و دلنەرم، لێ بۆ یێن دلڕەق ژی.</verse>
				<verse number="19">چنكو جهێ رازیبوونێیە ئەگەر كەسەك ژ بەر وژدانا خۆ ل بەرامبەر خودێ، خۆ ل بەر ژانا ئازاردانەكا بێداد بگریت.</verse>
				<verse number="20">ما ئەگەر هوین خرابیەكێ بكەن و ژ بەر وێ قوتانێ بخۆن و خۆ راگرن، چ شانازی تێدا هەیە؟ لێ ئەگەر هوین ل سەر كرنا باشیێ بهێنە ئازاردان و خۆ راگرن، ئەو تشت جهێ رازیبوونا خودێیە.</verse>
				<verse number="21">بۆ وی تشتی هوین یێن هاتینە گازیكرن، چنكو مەسیحی ژی ژ پێخەمەت هەوە ئازار كێشان و هۆسا نموونەیەك بۆ هەوە ب ج‍‌ھ هێلا، دا ل دویڤ شووپا وی بچن،</verse>
				<verse number="22">«ئەوێ چ گونە‍‌ھ نەكرین و چ فێلبازی د دەڤی دا نەبوون.»</verse>
				<verse number="23">دەمێ ئاخفتنێن كرێت دهاتنێ، وی ئاخفتنێن كرێت ل وان ڤەنەدگەڕاندن. دەمێ دهاتە ئازاردان، وی گەف نەدكرن، لێ خۆ رادەستی وی دكر یێ دادوەرانە حوكمی ددەت.</verse>
				<verse number="24">وی ب خۆ ل سەر خاچێ گونەهێن مە د لەشێ خۆ دا هەلگرتن، دا ئەم دەربارەی گونەهان بمرین و بۆ راستیێ بژین. ب برینێن وی هوین ساخ بوون.</verse>
				<verse number="25">چنكو هوین وەكو پەزێ بەرزەبووی بوون، لێ نوكە هوین ل شڤان و چاڤدێرێ گیانێ خۆ زڤڕین.</verse>
			</chapter>
			<chapter number="3">
				<verse number="1">ب هەمان شێوە گەلی ژنان، ملكەچی مێرێن خۆ بن، دا خۆ ئەگەر هندەك ژ وان گوهداریا پەیڤێ ژی نەكەن، بێی گۆتنا پەیڤەكێ ژ رەوشتێ ژنان بهێنە قاییل كرن،</verse>
				<verse number="2">دەمێ ئەو خودێترسیێ و پاكیێ د رەوشتێ هەوە دا دبینن.</verse>
				<verse number="3">بلا خەملا هەوە یا ب سەرڤە نەبیت، ب ڤەهاندنا پرچێ و بخۆڤەكرنا زێڕی و لبەركرنا جلكێن جوان،</verse>
				<verse number="4">لێ بلا خەملا هەوە ناڤخۆیا دلێ هەوە بیت، بلا گیانەكێ نەرم و ئارام بیت، ئەڤەیە ئەو جوانیا پویچ نابیت و ل نك خودێ یا بهاگرانە.</verse>
				<verse number="5">چنكو ب ڤی شێوەی ژنكێن پیرۆز ژی، ئەوێن هیڤیا خۆ ب خودێ ڤە گرێ داین، د سەردەمێن كەڤن دا خۆ ب ملكەچی مێرێن خۆ دخەملاند،</verse>
				<verse number="6">هەروەكو سارایێ گوهداریا ئیبراهیمی دكر و دگۆتێ: «ئەزبەنی». ئەڤجا ئەگەر هوین باشیێ بكەن و ژ چ تشتی نەترسن، هوین كچێن وێنە.</verse>
				<verse number="7">ب هەمان شێوەی گەلی مێران، ل گەل ژنێن خۆ ب تێگەهشتن بژین، چنكو ئەو رەگەزێ نازكترن و رێزێ لێ بگرن وەكو هەڤمیراتێن كەرەما ژیانێ، دا ئاستەنگ بۆ نڤێژێن هەوە چێنەبن.</verse>
				<verse number="8">ب كورتی، هوین هەمی هەڤهزر بن، هەڤسۆز بن، وەكو برا حەز ژ ئێكودوو بكەن، دلۆڤان و دەروونبچویك بن.</verse>
				<verse number="9">خرابیێ ب خرابیێ و ئاخفتنێن كرێت ب ئاخفتنێن كرێت ڤەنەگێڕن، لێ بەروڤاژی هندێ بەرەكەتێ بۆ وان بخوازن، ژ بەر كو هوین بۆ وێ چەندێ یێن هاتینە گازیكرن، كو ببنە میراتگرێن بەرەكەتێ.</verse>
				<verse number="10">چنكو: «ئەوێ بڤێت خۆشیێ ژ ژیانا خۆ وەرگریت و رۆژێن خۆش ببینیت، بلا ئەزمانێ خۆ ژ خرابیێ بپارێزیت و دەڤێ خۆ ژ گۆتنا فێلبازیێ.</verse>
				<verse number="11">بلا خۆ ژ خرابیێ دویر بئێخیت و باشیێ بكەت، بلا ل ئاشتیێ بگەڕیێت و بزاڤێ بۆ بكەت.</verse>
				<verse number="12">چنكو خودان چاڤێ خۆ ددەتە راستداران و گوهێ خۆ ددەتە داخوازا وان. لێ خودان دژی وانە یێن خرابیێ دكەن.»</verse>
				<verse number="13">ئەڤجا، كی دێ زیانێ ل هەوە كەت، ئەگەر هوین بۆ كرنا باشیێ د دلگەرم بن؟</verse>
				<verse number="14">لێ ئەگەر هوین ژ پێخەمەت راستداریێ هاتنە ئازاردان ژی، ئەو خوزیكێن هەوە. ژ وان كەسان نەترسن و تێكنەچن،</verse>
				<verse number="15">لێ مەسیحی وەكو خودان د دلێ خۆ دا پیرۆز راگرن و هەمی دەمان د ئامادە بن، دا بەرسڤا هەر كەسەكی بدەن كو دەربارەی ئەگەرێ وێ هیڤیا د هەوە دا پرسیارێ ژ هەوە دكەت،</verse>
				<verse number="16">لێ وێ چەندێ ب نەرمی و رێزگرتن بكەن. وژدانا خۆ پاقژ بپارێزن، داكو ئەوێن ب خرابی بەحسێ رەوشتێ هەوە یێ باش د ئێكبوونا ل گەل مەسیحی دا دكەن، د بوهتانێن خۆ دا شەرمزار ببن.</verse>
				<verse number="17">بۆ مرۆڤی باشترە، ئازارێ ل سەر كرنا باشیێ بكێشیت، ئەگەر حەزا خودێ یا وەسا بیت، نەكو ل سەر كرنا خرابیێ.</verse>
				<verse number="18">چنكو مەسیح ژی جارەكێ و بۆ هەروهەر ژ پێخەمەت گونەهان هاتە ئازاردان، یێ راستدار ژ پێخەمەت نەڕاستداران، دا هەوە بگەهینیتە خودێ. ئەو د لەشی دا هاتە كوشتن، لێ ژ لایێ گیانی ڤە هاتە ڤەژاندن.</verse>
				<verse number="19">ئەو ب گیانی چوو و بۆ گیانێن زیندانكری پەیام راگەهاند.</verse>
				<verse number="20">ئەو گیان ژ كەڤن دا د نەگوهدار بوون، دەمێ ل سەردەمێ نوحی خودێ ب درێژی بێهنا خۆ فرە‍‌ھ كری، گاڤا گەمی دهاتە چێكرن، د وێ گەمیێ دا هندەك كەس، ئانكو هەشت، د ئاڤێ را قورتال بوون.</verse>
				<verse number="21">ئەڤە ژی هێمایێ وێ تافیركرنێیە یا نوكە هەوە قورتال دكەت. تافیركرن پاقژكرنا قڕێژا لەشی نینە، لێ داخوازكرنا وژدانەكا باشە ل نك خودێ، ب رێكا رابوونا عیسایێ مەسیح ژ ناڤ مریان،</verse>
				<verse number="22">ئەوێ چوویە ئەسمانی و ل دەستێ راستێ یێ خودێیە، فریشتە و دەستهەلاتدار و هێز ملكەچێن وینە.</verse>
			</chapter>
			<chapter number="4">
				<verse number="1">ئەڤجا مادەم مەسیحی د لەشی دا ئازار كێشا، هوین ژی ب وێ نیازێ خۆ چەكدار بكەن، چنكو یێ د لەشی دا ئازار كێشای، دەست ژ گونەهێ بەردایە،</verse>
				<verse number="2">داكو ئەو ژیێ وی ئەوێ د لەشی دا مای، نە ل دویڤ حەزێن مرۆڤكانی، لێ ل دویڤ حەزا خودێ بژیت.</verse>
				<verse number="3">ئێدی بەسە ئەو دەمێ هەوە بوراندی ل دویڤ حەزێن مللەتێن خودێنەنیاس، یێن كو رێكا بێدەلنگی، گوهنێلی ، سەرخۆشی، ئاهەنگێن بەرەڵایی، ئاهەنگێن مەی ڤەخوارنێ و پووتپەرێسیا حەرام دگرن.</verse>
				<verse number="4">ئەو مەندەهۆش دمینن، كو ئێدی هوین ل گەل وان ل دویڤ هەمان بەرەڵایی و سەربەردانێ نابەزن، ئەڤجا ئەو هەوە رسوا دكەن.</verse>
				<verse number="5">لێ ئەو دێ حسابێ دەنە وی یێ كو ئامادەیە دادكرنا مری و زیندیان بكەت.</verse>
				<verse number="6">لەوما مزگینی بۆ مریان ژی هاتیە دان، داكو هەر چەندە ئەو د لەشی دا وەكو مرۆڤان هاتینە دادكرن، لێ د گیانی دا ل دویڤ خودێ بژین.</verse>
				<verse number="7">دویماهیا هەر تشتی یا نێزیك بووی، لەوما ل سەر خۆ د زاڵ بن و د هشیار بن ژ بۆ نڤێژكرنێ.</verse>
				<verse number="8">بەری هەر تشتەكی، بلا حەزژێكرنا هەوە بۆ ئێكودوو یا گەرم بیت، چنكو حەزژێكرن گونەهێن گەلەك ژی دنخێڤیت.</verse>
				<verse number="9">بێی پتەپت مێڤانداریا ئێكودوو بكەن.</verse>
				<verse number="10">هەر ئێك ژ هەوە، ل دویڤ وێ بەهرەیا روحانی یا وی وەرگرتی، خزمەتا ئێكودوو پێ بكەن، وەكو بریكارێن چاك ل سەر كەرەمێن خودێ یێن جۆراوجۆر.</verse>
				<verse number="11">ئەگەر ئێك دئاخڤیت، بلا وەكو ئێكێ پەیڤێن خودێ دبێژیت بئاخڤیت. ئەگەر ئێك خزمەتێ دكەت، بلا ب وێ هێزێ بكەت یا خودێ دایێ، دا خودێ د هەر تشتی دا بهێتە مەزنكرن، ب رێیا عیسایێ مەسیح، ئەوێ مەزناهی و سەروەری هەروهەر یێن وینە. ئامین.</verse>
				<verse number="12">گەلی خۆشتڤیان، ژ بەر وان تەنگاڤیێن سوژەك یێن بۆ تاقیكرنێ هوین تووش دبنێ، حێبەتی نەبن، هەروەكو تشتەكێ سەیر هاتبیتە سەرێ هەوە،</verse>
				<verse number="13">لێ دلخۆش ببن كو هوین بووینە پشكدارێن ئازارێن مەسیحی، دا دەمێ مەزناهیا وی دیار دبیت ژی، هوین دلخۆش و دلشاد ببن.</verse>
				<verse number="14">ئەگەر ژ پێخەمەت ناڤێ مەسیحی هوین بهێنە فهێتكرن، هنگی خوزیكێن هەوە، چنكو گیانێ مەزناهیێ، كو گیانێ خودێیە، ل سەر هەوەیە.</verse>
				<verse number="15">بلا كەس ژ هەوە وەكو مێركوژەكی، یان دزەكی، یان خرابكارەكی، یان ژی وەكو مایتێكەرەكی ئازارێ نەكێشیت،</verse>
				<verse number="16">لێ ئەگەر ئێك ژ هەوە وەكو مەسیحیەك ئازارێ بكێشیت، بلا شەرم نەكەت، لێ بلا پەسنا خودێ بكەت، ژ بەر كو هەلگرێ ڤی ناڤیە.</verse>
				<verse number="17">دەم هاتیە كو دادكرن ژ مالا خودێ دەست پێ بكەت. ئەڤجا ئەگەر ژ مە دەست پێ بكەت، دویماهیا وان یێن گوهداریا مزگینیا خودێ ناكەن، دێ چ بیت؟</verse>
				<verse number="18">و: «ئەگەر یێ راستدار ب زەحمەت قورتال ببیت، پا دێ چ ب سەرێ كەسێ بەدكار و گونەهكار هێت؟»</verse>
				<verse number="19">لەوما ئەوێن ل دویڤ حەزا خودێ ئازارێ دكێشن، بلا ل سەر كرنا چاكیێ د بەردەوام بن و خۆ رادەستی ئافرێندەری بكەن، یێ كو هەر جار سۆزێن خۆ ب ج‍‌ھ دئینیت.</verse>
			</chapter>
			<chapter number="5">
				<verse number="1">ئەز هیڤی ژ ریهسپیێن د ناڤ هەوە دا دكەم، كو ئەز وەكو هەوە ریهسپیمە و شاهدم ل سەر ئازارێن مەسیحی و هەڤپشكێ وێ مەزناهیێمە یا كو ل نێزیك دێ دیار بیت:</verse>
				<verse number="2">شڤانیا پەزێ خودێ یێ د ناڤ هەوە دا بكەن ، نە ژ نەچاری، لێ ژ دل، وەسا چاڤدێریێ بكەن، هەروەكو خودێ دڤێت، نە ژ بەر دەستكەفتەكێ حەرام، لێ ب دلگەرمی.</verse>
				<verse number="3">خۆ ل سەر وان یێن ل ژێر چاڤدێریا هەوە نەسەپینن، لێ بۆ پەزی ببنە نموونە.</verse>
				<verse number="4">دەمێ سەرۆكشڤان دیار دبیت، هوین دێ تانجا مەزناهیێ وەرگرن، ئەوا برسقینا وێ ئێكجار ل كێمیێ نادەت.</verse>
				<verse number="5">ب هەمان شێوە گەلی گەنجان، ملكەچی ریهسپیان بن و هوین هەمی بۆ ئێكودوو كراسێ دەروونبچویكیێ ل خۆ بپێچن ، چنكو: «خودێ بەرهنگاریا دفنبلندان دكەت، لێ كەرەمێ ددەتە دەروونبچویكان.»</verse>
				<verse number="6">ئەڤجا خۆ ل بن دەستێ هێزدار یێ خودێ دەروونبچویك بكەن، دا د دەمێ دەستنیشانكری دا هەوە بلند بكەت.</verse>
				<verse number="7">هەمی خەمێن خۆ بهاڤێژنە سەر وی، چنكو ئەو پویتەی ب هەوە ددەت.</verse>
				<verse number="8">هەوە های ژ خۆ هەبیت و هشیار بمینن. نەیارێ هەوە ئبلیس، وەكو شێرەكێ نڕنڕی دگەڕیێت دا ئێكی بخۆت.</verse>
				<verse number="9">موكم د باوەریێ دا بەرهنگاریا وی بكەن، چنكو هوین دزانن كو خویشك و برایێن هەوە ل سەرانسەری جیهانێ هەمان ئەڤێ ئازارێ دكێشن.</verse>
				<verse number="10">خودایێ هەمی كەرەمێ ژی، ئەوێ هوین ب مەسیح عیسای گازی كرینە مەزناهیا خۆ یا هەتا هەتایی، پشتی كو هەوە بۆ دەمەكێ كورت ئازار كێشای، ئەو ب خۆ دێ هەوە كامل كەت و موكم كەت و بهێز ئێخیت و خۆج‍‌ھ كەت.</verse>
				<verse number="11">سەروەری هەروهەر بۆ وی بیت. ئامین.</verse>
				<verse number="12">من ب دەستێ سیلاسی ئەڤ نامەیا كورت بۆ هەوە نڤیسی، كو ئەز وی ب برایەكێ دلسۆز دهژمێرم، دا هەوە هان بدەم و شاهدەییێ بدەم، كو كەرەما خودێ یا راستەقینە ئەڤەیە. تێدا موكم بمینن.</verse>
				<verse number="13">یا ل بابلێ ، ئەوا وەكو هەوە هاتیە هەلبژارتن، سڵاڤان ل هەوە دكەت، هەروەسا كوڕێ من مەرقۆس ژی.</verse>
				<verse number="14">ب ماچا حەزژێكرنێ ژ لایێ من ڤە سڵاڤان ل ئێكودوو بكەن. ئاشتی ل سەر هەوە هەمیێن گرێدای مەسیحی بیت.</verse>
			</chapter>
		</book>
		<book number="61">
			<chapter number="1">
				<verse number="1">ژ من، شەمعون پەترۆس، بەنی و هنارتیێ عیسایێ مەسیح، بۆ وان یێن ب راستداریا خودێ، قورتالكەرێ مە عیسایێ مەسیح، باوەریەكا بهاگران یا وەكو یا مە وەرگرتی:</verse>
				<verse number="2">ب نیاسینا خودێ و عیسایێ خودانێ مە، كەرەم و ئاشتی ب زێدەیی ل سەر هەوە بن.</verse>
				<verse number="3">هێزا وی یا خودایی هەمی تشتێن پێدڤی بۆ ژیانێ و خودێترسیێ داینە مە، ب رێكا نیاسینا وی یێ ئەم ب مەزناهی و چاكیا خۆ گازی كرین.</verse>
				<verse number="4">وی ب ڤان تشتان سۆزێن گەلەك مەزن و بهاگران داینە مە، دا هوین ب وان ژ وێ پویچاتیێ، ئەوا ژ حەزێن جیهانێ دهێت، بڕەڤن و ببنە پشكدارێن سرۆشتێ خودایی.</verse>
				<verse number="5">ئها ژ بەر ڤێ چەندێ، هەمی رەنجێ بكێشن دا هوین ل سەر باوەریا خۆ، چاكیێ زێدە بكەن و ل سەر چاكیێ زانینێ</verse>
				<verse number="6">و ل سەر زانینێ لخۆزاڵبوونێ و ل سەر لخۆزاڵبوونێ خۆڕاگرتنێ و ل سەر خۆڕاگرتنێ خودێترسیێ</verse>
				<verse number="7">و ل سەر خودێترسیێ ڤیانەكا برایینی و ل سەر ڤیانا برایینیێ ژی حەزژێكرنێ،</verse>
				<verse number="8">چنكو ئەگەر ئەڤ تشتە ل نك هەوە هەبن و زێدە ببن، دێ هەوە كەتە مرۆڤێن بكێرهاتی و بەرهەمدار د نیاسینا خودانێ مە عیسایێ مەسیح دا.</verse>
				<verse number="9">لێ یێ ئەڤ تشتە ل نك نەبن، یێ كورتبین و كۆرەیە، وی یا ژ بیر كری كو ئەو یێ پاقژ بووی ژ گونەهێن خۆ یێن بەرێ.</verse>
				<verse number="10">ژ بەر ڤێ چەندێ گەلی خویشك و برایان، زێدەتر بزاڤێ بكەن دا دووپات بكەن كو خودێ هوین یێن گازی كرین و هەلبژارتین، چنكو ئەگەر هوین ڤان تشتان بكەن، هوین چ جاران ناهەلنگڤن.</verse>
				<verse number="11">ب ڤی شێوەی دەرگە‍‌ھ دێ ب فرەهی ل بەر هەوە ڤەبیت دا هوین ژۆر بكەڤنە پاشایەتیا هەروهەر یا خودان و قورتالكەرێ مە عیسایێ مەسیح.</verse>
				<verse number="12">ژ بەر ڤێ چەندێ ئەز دێ هەردەم بیرا هەوە ل ڤان تشتان ئینم، هەر چەندە هوین ڤان تشتان دزانن و د ڤێ راستیا ل نك هەوە دا د خۆجهن.</verse>
				<verse number="13">هندی ئەز د ڤێ خیڤەتێ دا بم، ئەز ڤێ چەندێ راست دبینم كو ئەز هەوە ب ڤێ بیرئینانێ بشارینم.</verse>
				<verse number="14">چنكو ئەز دزانم كو نێزیكە دێ ژ ڤێ خیڤەتا خۆ بار كەم، هەروەكو خودانێ مە عیسایێ مەسیح بۆ من دیار كری.</verse>
				<verse number="15">ئەڤجا ئەز دێ بزاڤێ كەم دا پشتی باركرنا من هوین هەردەم ڤان تشتان بیننە بیرا خۆ.</verse>
				<verse number="16">چنكو دەمێ مە هاتنا ب هێز یا خودانێ مە عیسایێ مەسیح ب هەوە دایە زانین، ئەم نەكەفتینە دویڤ ئەفسانەیێن ب ژیری هاتینە چێكرن، لێ مە ب چاڤێن خۆ مەزناهیا وی دیت.</verse>
				<verse number="17">وی ژ خودایێ باب رێز و مەزناهی وەرگرت، دەمێ دەنگەك ژ مەزناهیا سەنگین بۆ هاتی و گۆتی: «ئەڤەیە كوڕێ من یێ خۆشتڤی، ئەوێ دلێ من پێ خۆش بووی.»</verse>
				<verse number="18">مە ب خۆ ئەڤ دەنگە بهیست، دەمێ ژ ئەسمانی هاتی، چنكو ئەم ل گەل وی بووین ل سەرێ چیایێ پیرۆز.</verse>
				<verse number="19">پەیاما پێغەمبەران ژی ل نك مە پتر هاتە سەلماندن. هوین باش دكەن ئەگەر بەرێ خۆ بدەنێ، وەكو هوین بەرێ خۆ ددەنە چرایەكێ د جهەكێ تاری دا رۆناهیێ ددەت، تاكو ئەلند دیار دبیت و ستێرا سپێدێ د دلێ هەوە دا دهەلێت.</verse>
				<verse number="20">بەری هەر تشتەكی بزانن كو چ پەیامێن د نڤیسارێن پیرۆز دا ڤەڕێژا شڕۆڤەكرنا پێغەمبەران نەبوون،</verse>
				<verse number="21">چنكو پەیام چ جاران ب حەزا مرۆڤی نەهاتینە، لێ هندەك مرۆڤ ب رێڤەبەریا گیانێ پیرۆز ژ لایێ خودێ ڤە ئاخفتینە.</verse>
			</chapter>
			<chapter number="2">
				<verse number="1">لێ كا چەوا پێغەمبەرێن درەوین د ناڤ گەلی دا پەیدا بوون، هەروەسا د ناڤ هەوە ژی دا دێ مامۆستایێن درەوین پەیدا بن. ئەو دێ ب نهێنی فێركرنێن وێرانكەر ئیننە د ناڤ هەوە دا، خۆ ئەو دێ وی خودانی ماندەل كەن یێ ئەو كڕین ، هۆسا ئەو دێ ژناڤچوونەكا ب لەز ئیننە سەرێ خۆ.</verse>
				<verse number="2">دێ گەلەك مرۆڤ ب دویڤ بێنامویسیا وان كەڤن و ژ بەر وان دێ ب خرابی بەحسێ رێبازا راستیێ هێتە كرن.</verse>
				<verse number="3">ئەو دێ ژ بەر چاڤبرساتیا خۆ ب گۆتنا چیڕۆكێن چێكری بازرگانیێ ب هەوە كەن. ئەو حوكمێ ژ كەڤن وەرە ل سەر هاتیە دان، ژ كار نەكەفتیە و ژناڤبرنا وان نە یا نڤستیە.</verse>
				<verse number="4">چنكو ئەگەر خودێ دلۆڤانی ب وان فریشتەیان نەبربیت یێن گونە‍‌ھ كرین، لێ هاڤێتبنە د دۆزەخێ دا، كو ئەو د كویراتیا تاریاتیێ دا بۆ رۆژا دادكرنێ د زنجیركری بن</verse>
				<verse number="5">و ئەگەر دلۆڤانی ب جیهانا كەڤنار نەبربیت، لێ نوح كو راستداری بۆ خەلكی رادگەهاند ل گەل حەفتێن دی پاراستبن، دەمێ تووفان ب سەر جیهانا بەدكاران دا ئینای</verse>
				<verse number="6">و ئەگەر حوكمێ وێرانكرنێ ل سەر باژێڕێن سەدۆم و عەمۆرا دانابیت و كربنە خولی، كربنە نموونە بۆ بەدكارێن پشتی وان بهێن</verse>
				<verse number="7">و ڵۆتێ راستدار قورتال كربیت، ئەوێ ژ ژیانا بێنامویسیێ یا بەدكاران دلتەنگ بووی،</verse>
				<verse number="8">چنكو ئەو مرۆڤێ راستدار، ئەوێ د ناڤ وان دا دژیا، ژ بەر كریارێن وان یێن خراب یێن وی ددیتن و دبهیستن، رۆژ بۆ رۆژێ گیانێ وی یێ راستدار ئازار دكێشا،</verse>
				<verse number="9">ئەڤجا خودان دزانیت كا چەوا خودێترسان ژ تاقیكرنێ قورتال بكەت و خرابكاران بگریت و بهێلیتە ل بن دەستێ خۆ تاكو دەمێ سزادانا وان دهێت ل رۆژا دادكرنێ،</verse>
				<verse number="10">نەخاسمە ئەوێن ب دویڤ حەزێن هەڕمی یێن لەشی دكەڤن و سڤكاتیێ ب سەروەریێ دكەن. ئەو د رویقاییمن و خۆ دسەپینن، ناترسن كو ب خرابی بەحسێ خودانێن مەزناهیێ بكەن.</verse>
				<verse number="11">خۆ فریشتە، هەر چەندە ژ وان ب هێزتر و شیانترن، لێ ل نك خودانی ب ئاخفتنەكا كرێت وان گونەهبار ناكەن.</verse>
				<verse number="12">لێ ئەو كەس وەكو گیانەوەرێن بێ مەژینە، یێن ب خۆرسكێ دهێنە بڕێڤەبرن، ژ بۆ نێچیركرنێ و كوشتنێ چێبووینە، دەربارەی تشتێن وان پێزانین ل سەر نەی كوفریان دكەن، ئەڤجا ئەو دێ وەكو وان گیانەوەران ژ ناڤ چن</verse>
				<verse number="13">و ل شوینا زیانا وان كری، ئەو دێ زیانێ وەرگرن. دهژمێرن خۆشیە كو ل رۆژا نیڤرۆ ب دویڤ كەیفا دلێ خۆ بكەڤن. ئەو خالەكا رەشن و شەرمزارینە، تامێ ژ فێلبازیێن خۆ وەردگرن دەمێ د ئاهەنگان دا ل گەل هەوە پشكدار دبن.</verse>
				<verse number="14">چاڤێن وان د تژی دەهمەنپیسینە، ژ گونەهكرنێ تێر نابن، دەروونێن لاواز دخاپینن. دلێ وان ل سەر چاڤبرساتیێ یێ مەشقدایە. نفرین ل سەر وانە!</verse>
				<verse number="15">وان ژ رێكا راست لادا، ئەڤجا ئەو د سەر دا چوون و رێكا بەلعامێ كوڕێ بەعۆری گرت، ئەوێ حەز ژ كرێیا خرابیێ كری.</verse>
				<verse number="16">لێ ئەو ژ بەر سەرپێچیا وی كری هاتە پاشڤەبرن، دەمێ كەرێ بێ زمان ب زمان كەفتی و رێ ل دیناتیا پێغەمبەری گرتی.</verse>
				<verse number="17">ئەڤ كەسە كانیێن بێ ئاڤن، مژن ب باڕۆڤەیێ دهێنە هاژوتن. بۆ وان كویرترین تاریستان هاتیە تەرخان كرن.</verse>
				<verse number="18">چنكو گۆتنێن مەزن و ڤاڵا دبێژن، هۆسا ب ئارەزوویێن لەشی یێن بێدەلنگیێ وان كەسان د سەر دا دبەن یێن ژ نوی رزگار بووین ژ ناڤ وان كەسێن د شاشیێ دا دژین.</verse>
				<verse number="19">سۆزا ئازادیێ ددەنە وان، هەر چەندە ئەو ب خۆ بەنیێن پویچاتیێنە، چنكو ئەو تشتێ ل سەر مرۆڤی زاڵ دبیت، مرۆڤ دبیتە بەنیێ وی.</verse>
				<verse number="20">ئەگەر ئەو ب نیاسینا خودان و قورتالكەرێ مە عیسایێ مەسیح ژ هەڕماتیێن جیهانێ رزگار ببن و پشتی هنگی كەفتبنە د تەڤنێ وان دا و بندەست ببنەڤە، ئەڤە دویماهیا وان ژ دەستپێكا وان كمباخترە.</verse>
				<verse number="21">بۆ وان باشتر بوو كو رێكا راستداریێ نەنیاسیبا، نەكو ئەوان نیاسیبا و پشتی هنگی ژ فەرمانا پیرۆز یا بۆ وان هاتیە دان، پاشگەز ببان.</verse>
				<verse number="22">ئەڤ پەندە ب دروستی ل سەر وان دهێت: «سە ل دلڕابوونا خۆ ڤەدگەڕیێت» و: «بەرازا شویشتی، ڤەدگەڕیێت خۆ د ناڤ هەڕیێ دا دگەڤزینیت.»</verse>
			</chapter>
			<chapter number="3">
				<verse number="1">گەلی خۆشتڤیان، ئەڤە دووەمین نامەیە ئەز بۆ هەوە دنڤیسم، د وان دا ئەز ب رێكا بیرئینانێ، هزرێن هەوە یێن پاقژ هشیار دكەم،</verse>
				<verse number="2">دا بیرا هەوە بهێتە پەیڤێن پێغەمبەرێن پیرۆز و فەرمانێن خودان و قورتالكەری یێن هنارتیێن هەوە هوین پێ ئاگەهدار كرین.</verse>
				<verse number="3">بەری هەر تشتەكی ڤێ چەندێ بزانن: د رۆژێن دویماهی دا، دێ هندەك تڕانەكەرێن چڤێل دەركەڤن، یێن كو ل دویڤ ئارەزوویێن خۆ یێن خراب بڕێڤە دچن.</verse>
				<verse number="4">دێ بێژن: «كا سۆزا هاتنا وی؟ چنكو ژ دەمێ نڤستنا بابكالان، هەمی تشت ژ دەستپێكا ئافراندنێ وەرە وەكو خۆ ماینە.»</verse>
				<verse number="5">ئەو ب مەبەست ڤێ راستیێ ب پشت گو‍‌ھ ڤە دهاڤێژن كو ب پەیڤا خودێ هەر ژ كەڤن دا ئەسمان هەبوون و ئەرد ژی ژ ئاڤێ و د ئاڤێ را چێبوویە.</verse>
				<verse number="6">ب وان ژی، ئاڤ ل سەر جیهانا بەرێ رابوو و ئەو ژ ناڤ چوو.</verse>
				<verse number="7">لێ ئەرد و ئەسمانێن نوكە هەین، ب هەمان پەیڤێ بۆ ئاگری د هەلگرتینە، تا رۆژا دادكرن و ژناڤبرنا بەدكاران دهێنە هێلان.</verse>
				<verse number="8">لێ بلا ئەڤ تشتە ژ بیرا هەوە نەچیت، گەلی خۆشتڤیان: ل نك خودانی رۆژەك وەكو هزار ساڵانە و هزار ساڵ ژی وەكو رۆژەكێنە.</verse>
				<verse number="9">خودان بجهئینانا سۆزا خۆ گیرۆ ناكەت، هەروەكو هندەك كەس ب گیرۆبوون دزانن، لێ ئەو بێهنا خۆ ل هەوە فرە‍‌ھ دكەت، چنكو وی نەڤێت كەس ژ ناڤ بچیت، لێ بەرێ هەمیان بكەڤیتە لخۆزڤڕینێ.</verse>
				<verse number="10">لێ رۆژا خودانی دێ وەكو دزەكی هێت ، كو تێدا ئەسمان دێ ب گورمێنەكا مەزن ژ ناڤ چیت و توخم ب سۆتنێ دێ حەلیێن و ئەرد و هەمی كارێن تێدا هاتینە كرن، نامینن.</verse>
				<verse number="11">ئەڤجا، مادەم ئەڤ تشتە هەمی دێ ب ڤی شێوەی حەلیێن، ئێدی پێدڤیە هوین چ جۆرە مرۆڤ بن؟ ل ڤی دەمێ كو هوین ل چاڤەڕێیا رۆژا خودێنە و لەزێ ل هاتنا وێ دكەن، پێدڤیە هوین ب پیرۆزی و خودێترسی بژین. د وێ رۆژێ دا ئەسمان دێ ب ئاگری ژ ناڤ چن و توخم دێ ب سۆتنێ حەلیێن.</verse>
				<verse number="12"></verse>
				<verse number="13">لێ ئەم ل گۆر سۆزا وی، چاڤەڕێی ئەسمانێن نوی و ئەردەكێ نوی دكەین، كو راستداری تێدا یا خۆجهە.</verse>
				<verse number="14">لەوما گەلی خۆشتڤیان، مادەم كو هوین ل چاڤەڕێی ڤان تشتانە، بزاڤێ بكەن كو ئەو هەوە هۆسا ببینیت، هوین یێن د ئاشتیێ دا د بێكێماسینە و گازندە ل سەر هەوە نینن.</verse>
				<verse number="15">بهژمێرن كو بێهنفرەهیا خودانێ مە دەرفەتەكە بۆ قورتالبوونێ، كا چەوا برایێ مە یێ خۆشتڤی پاولۆسی ژی ل دویڤ وێ ئاقلمەندیا بۆ وی هاتیە دان بۆ هەوە نڤیسی،</verse>
				<verse number="16">هەروەكو د هەمی نامەیێن خۆ دا، بەحسێ ڤان تشتان دكەت. د وان دا هندەك تشتێن ب زەحمەت بۆ تێگەهشتنێ یێن هەین كو مرۆڤێن نەزان و لقلقۆك شاش شڕۆڤە دكەن، هەروەكو نڤیسارێن پیرۆز یێن دی شاش شڕۆڤە دكەن، ب ڤێ چەندێ ژی ئەو ژناڤچوونێ ب سەرێ خۆ دا دئینن.</verse>
				<verse number="17">لەوما گەلی خۆشتڤیان، مادەم هوین پێشوەخت هاتینە ئاگەهداركرن، د هشیار بن نەكو ب شاشیا بەدكاران بهێنە خڕاندن و خۆڕاگریا خۆ ژ دەست بدەن.</verse>
				<verse number="18">لێ د كەرەم و نیاسینا خودان و قورتالكەرێ مە عیسایێ مەسیح دا وەرارێ بكەن. مەزناهی بۆ وی بیت، نوكە و هەتا هەتایێ. ئامین.</verse>
			</chapter>
		</book>
		<book number="62">
			<chapter number="1">
				<verse number="1">ئەوێ كو ل دەستپێكێ هەبوو، ئەوێ مە بهیستی، ئەوێ مە ب چاڤێن خۆ دیتی، ئەوێ مە لێ نێڕی و مە دەستێ خۆ كریێ، ئەوە یا ئەم بۆ هەوە رادگەهینین كو پەیڤا ژیانێیە.</verse>
				<verse number="2">ژیان دیار بوو، مە ئەو دیتیە و شاهدەییێ بۆ ددەین و وێ ژیانا هەتا هەتایی بۆ هەوە رادگەهینین، ئەوا ل گەل بابی بوو و بۆ مە دیار بووی.</verse>
				<verse number="3">ئەوا مە دیتی و بهیستی بۆ هەوە رادگەهینین، دا هەوە ژی هەڤپشكی ل گەل مە هەبیت. هەڤپشكیا مە ژی ل گەل بابی و ل گەل كوڕێ وی عیسایێ مەسیحە.</verse>
				<verse number="4">ئەم بۆ هەوە ڤان تشتان دنڤیسین، دا دلخۆشیا مە یا تەمام بیت.</verse>
				<verse number="5">ئەڤەیە ئەو پەیاما مە ژ عیسایێ مەسیح بهیستی و بۆ هەوە رادگەهینین: خودێ رۆناهیە و چ تاریاتی تێدا نینە.</verse>
				<verse number="6">ئەگەر بێژین كو مە هەڤپشكی یا ل گەل خودێ هەی و ئەم د تاریاتیێ دا بڕێڤە بچین، ئەم درەوان دكەین و ل دویڤ راستیێ ناچین.</verse>
				<verse number="7">لێ ئەگەر ئەم د رۆناهیێ دا بڕێڤە بچین، هەروەكو ئەو د رۆناهیێ دا، مە هەڤپشكی یا ل گەل ئێكودوو هەی و خوینا كوڕێ وی، عیسای، مە ژ هەمی گونەهان پاقژ دكەت.</verse>
				<verse number="8">ئەگەر ئەم بێژین كو مە گونە‍‌ھ نینن، ئەم خۆ دخاپینین و راستی د دلێ مە دا نینە.</verse>
				<verse number="9">ئەگەر ئەم دانپێدانێ ب گونەهێن خۆ بكەین، ئەو یێ دلسۆز و راستدارە، لەوما دێ ل گونەهێن مە بوریت و مە ژ هەمی خرابیان پاقژ كەت.</verse>
				<verse number="10">ئەگەر ئەم بێژین كو مە گونە‍‌ھ نەكریە، ئەم وی درەوین دەردئێخین و پەیڤا وی د دلێ مە دا نینە.</verse>
			</chapter>
			<chapter number="2">
				<verse number="1">گەلی زاڕۆكێن من، ئەز بۆ هەوە ڤان تشتان دنڤیسم، دا هوین گونەهان نەكەن. لێ ئەگەر كەسەك گونەهێ بكەت، مە ل نك بابی هاریكارەكێ هەی، كو عیسایێ مەسیحێ راستدارە.</verse>
				<verse number="2">ئەوە كەفارەت بۆ گونەهێن مە، نە ب تنێ بۆ گونەهێن مە، لێ بۆ گونەهێن هەمی جیهانێ ژی.</verse>
				<verse number="3">ئەم ب وێ چەندێ دزانین كو ئەم وی دنیاسین، ئەگەر ئەم فەرمانێن وی ب ج‍‌ھ بینین.</verse>
				<verse number="4">ئەوێ دبێژیت: «ئەز وی دنیاسم» و فەرمانێن وی ب ج‍‌ھ نەئینیت، ئەو درەوینە و راستی د دلێ وی دا نینە.</verse>
				<verse number="5">لێ یێ پەیڤا وی ب ج‍‌ھ بینیت، ئەڤە ب راستی حەزژێكرنا خودێ د دلێ وی دا یا كامل بووی. ب ڤێ چەندێ ئەم دزانین ئەم د ئێكبوونا ل گەل وی داینە:</verse>
				<verse number="6">ئەوێ دبێژیت: «ئەز د ناڤ وی دا یێ بنەجهم،» پێدڤیە وەسا بژیت، هەروەكو عیسا ژیای.</verse>
				<verse number="7">گەلی خۆشتڤیان، ئەز فەرمانەكا نوی بۆ هەوە نانڤیسم، لێ فەرمانەكا كەڤن، كو هەوە ژ دەستپێكێ هەبوو. فەرمانا كەڤن ئەو پەیڤە یا هەوە بهیستی.</verse>
				<verse number="8">سەرەڕای هندێ ژی، ئەز فەرمانەكا نوی بۆ هەوە دنڤیسم، كو راستیا وێ د وی دا و د هەوە ژی دا هەیە، چنكو تاریاتی بەرەڤ نەمانێ دچیت و رۆناهیا راستەقینە نوكە شەوقێ ددەت.</verse>
				<verse number="9">ئەوێ دبێژیت: «ئەز یێ د رۆناهیێ دا» و كەربێن وی ژ خویشك یان برایێ وی ڤەدبن، ئەو هێشتا یێ د تاریاتیێ دا.</verse>
				<verse number="10">یێ حەز ژ خویشك و برایێن خۆ دكەت، ئەو د رۆناهیێ دا یێ بنەجهە و چ ئەگەرێن هەلنگفتنێ بۆ وی نینن.</verse>
				<verse number="11">لێ یێ كەربێن وی ژ خویشكا وی یان برایێ وی ڤەدبن، ئەو یێ د تاریاتیێ دا و د تاریاتیێ دا دژیت و نزانیت كیڤە دچیت، چنكو تاریاتیێ چاڤێن وی یێن كۆرە كرین.</verse>
				<verse number="12">ئەز بۆ هەوە دنڤیسم، گەلی زاڕۆكان، چنكو ل سەر خاترا ناڤێ وی ل گونەهێن هەوە هاتیە بورین.</verse>
				<verse number="13">ئەز بۆ هەوە دنڤیسم، گەلی بابان، چنكو هوین وی دنیاسن، ئەوێ ژ دەستپێكێ هەی. ئەز بۆ هەوە دنڤیسم، گەلی خۆرتان، چنكو هوین ل سەر یێ خرابكار ب سەر كەفتن. من بۆ هەوە نڤیسی، گەلی زاڕۆكان، چنكو هوین خودایێ باب دنیاسن.</verse>
				<verse number="14">من بۆ هەوە نڤیسی، گەلی بابان، چنكو هوین وی دنیاسن، ئەوێ ژ دەستپێكێ هەی. من بۆ هەوە نڤیسی گەلی گەنجان، چنكو هوین ب هێزن. پەیڤا خودێ د هەوە دا یا بنەجهە و هوین ل سەر یێ خرابكار ب سەر كەفتن.</verse>
				<verse number="15">نە حەز ژ جیهانێ بكەن، نە ژی تشتێن د جیهانێ دا. ئەگەر كەسەك حەز ژ جیهانێ بكەت، حەزژێكرنا بابی د دلێ وی دا نینە.</verse>
				<verse number="16">چنكو هەمی تشتێن د جیهانێ دا، ئارەزوویا لەشی و ئارەزوویا چاڤان و شانازیبرن ب ملك و مالێ ژیانێ، نە ژ بابینە، لێ ژ جیهانێنە.</verse>
				<verse number="17">جیهان دچیت و ئارەزوویێن وێ ژی، لێ یێ حەزا خودێ ب ج‍‌ھ دئینیت، ئەو دێ هەتا هەتایێ مینیت.</verse>
				<verse number="18">گەلی زاڕۆكان، ئەڤە دەمژمێرا دویماهیێیە. هەروەكو هەوە بهیستی كو دژەمەسیح دێ هێت، نوكە گەلەك دژەمەسیح یێن دەركەفتین. ژ ڤێ چەندێ ئەم دزانین دەمژمێرا دویماهیێیە.</verse>
				<verse number="19">ئەو ژ ناڤ مە دەركەفتن، لێ ئەو ژ مە نەبوون، چنكو ئەگەر ئەو ژ مە بان، دا ل گەل مە مینن. لێ ئەو دەركەفتن، دا دیار ببیت كو ئەو هەمی نە ژ مەنە.</verse>
				<verse number="20">لێ هوین ژ لایێ یێ پیرۆز ڤە هاتینە زەیتكرن و هوین هەمی ژی راستیێ دزانن.</verse>
				<verse number="21">من بۆ هەوە نڤیسی، نە چنكو هوین راستیێ نزانن، لێ چنكو هوین راستیێ دزانن و دزانن كو چ درەو ژ راستیێ نینن.</verse>
				<verse number="22">درەوین كیە؟ ما نە ئەوە یێ ماندەل دكەت كو عیسا ب خۆ مەسیحە. ئها ئەو دژەمەسیحە، ئەوێ بابی و كوڕی ماندەل دكەت.</verse>
				<verse number="23">هەر كەسێ كوڕی ماندەل بكەت، وی بەهر د بابی دا نینە، لێ یێ دانپێدانێ ب كوڕی بكەت، بەهر د بابی ژی دا هەیە.</verse>
				<verse number="24">بلا ئەو تشتێ هەوە ژ دەستپێكێ بهیستی، د ناڤ دلێ هەوە دا یێ بنەج‍‌ھ بیت. ئەگەر ئەو تشتێ هەوە ژ دەستپێكێ بهیستی د ناڤ دلێ هەوە دا بنەج‍‌ھ ببیت، هوین ژی دێ د ناڤ كوڕی و د ناڤ بابی دا بنەج‍‌ھ بن.</verse>
				<verse number="25">ئەڤەیە ئەو سۆزا وی ب خۆ دایە مە، ئەو ژی ژیانا هەتا هەتاییە.</verse>
				<verse number="26">من ئەڤ تشتە بۆ هەوە نڤیسین، دەربارەی وان كەسان یێن بزاڤێ دكەن هەوە د سەر دا ببەن.</verse>
				<verse number="27">لێ هندی هوینن، ئەو زەیتكرنا هەوە ژ وی وەرگرتی د دلێ هەوە دا یا بنەجهە و هوین د پێدڤی نینن كو كەسەك هەوە فێر بكەت. ئەڤجا د ناڤ مەسیحی دا بنەج‍‌ھ ببن، مادەم زەیتكرنا وی هەوە فێر دكەتە هەمی تشتان و ئەو راستە و نە درەوە، وەكو وێ زەیتكرنێ هوین فێر كرین ژی.</verse>
				<verse number="28">نوكە ژی، گەلی زاڕۆكان، د ناڤ وی دا بنەج‍‌ھ ببن، داكو دەمێ ئەو دیار ببیت، مە پشتڕاستی هەبیت و د هاتنا وی دا شەرم ژێ نەكەین.</verse>
				<verse number="29">ئەگەر هوین بزانن كو ئەو یێ راستدارە، هوین دزانن كو هەر كەسێ راستداریێ بكەت، یێ ژ وی بووی.</verse>
			</chapter>
			<chapter number="3">
				<verse number="1">بەرێ خۆ بدەنێ، چ حەزژێكرنە بابی دایە مە، داكو ب زاڕۆكێن خودێ بهێینە بناڤكرن! ب راستی ژی ئەم ئەوین. ژ بەر هندێ جیهان مە نانیاسیت، چنكو ئەو نەنیاسی.</verse>
				<verse number="2">گەلی خۆشتڤیان، نوكە ئەم زاڕۆكێن خودێینە و هێشتا دیار نەبوویە كا دێ بینە چ. لێ ئەم دزانین كو دەمێ ئەو دیار دبیت، ئەم ژی دێ وەكو وی بین، چنكو كا ئەو یێ چەوایە، دێ وی وەسا بینین.</verse>
				<verse number="3">هەر كەسێ ئەڤ هیڤیە ب وی هەبیت، خۆ پاك دكەت، كا چەوا مەسیح یێ پاكە.</verse>
				<verse number="4">هەر كەسێ گونەهێ بكەت، سەرپێچیێ ژی دكەت، چنكو گونە‍‌ھ سەرپێچیە.</verse>
				<verse number="5">هوین دزانن كو مەسیح یێ دیار بووی، دا گونەهان راكەت. گونە‍‌ھ د وی دا نینە.</verse>
				<verse number="6">هەر كەسێ د ناڤ وی دا یێ بنەج‍‌ھ بیت، گونەهێ ناكەت. هەر كەسێ گونەهێ بكەت، نە ئەو دیتیە و نە ژی ئەو نیاسیە.</verse>
				<verse number="7">گەلی زاڕۆكان، بلا كەس هەوە د سەر دا نەبەت. یێ راستداریێ دكەت، ئەو یێ راستدارە، كا چەوا مەسیح یێ راستدارە.</verse>
				<verse number="8">یێ گونەهان دكەت، ئەو ژ ئبلیسیە، چنكو ئبلیس هەر ژ دەستپێكێ وەرە گونەهێ دكەت. كوڕێ خودێ ژ بەر هندێ یێ دیار بووی، دا كارێن ئبلیسی ژ ناڤ ببەت.</verse>
				<verse number="9">هەر كەسێ ژ خودێ بووی، گونەهێ ناكەت، چنكو بنیاتێ خودێ د وی دا یێ بنەجهە. ئەو نەشێت گونەهێ بكەت، چنكو ئەو یێ ژ خودێ بووی.</verse>
				<verse number="10">ب ڤێ چەندێ زاڕۆكێن خودێ و زاڕۆكێن ئبلیسی ژ ئێك دیار دبن: هەر كەسێ راستداریێ نەكەت، ئەو نە ژ خودێیە، هەروەسا یێ حەز ژ خویشك یان برایێ خۆ نەكەت.</verse>
				<verse number="11">ئەو پەیاما هەوە ژ دەستپێكێ بهیستی ئەوە كو ئەم حەز ژ ئێكودوو بكەین.</verse>
				<verse number="12">ئەم وەكو قایینی نەبین، ئەوێ كو ژ خرابكاری بوو و برایێ خۆ كوشتی. بۆچی ئەو كوشت؟ چنكو كریارێن وی ب خۆ د خراب بوون و یێن برایێ وی د راستدار بوون.</verse>
				<verse number="13">مەندەهۆش نەبن، گەلی خویشك و برایان، ئەگەر جیهانێ كەرب ژ هەوە ڤەببن.</verse>
				<verse number="14">ئەم دزانین كو ئەم ژ مرنێ دەرباز بووینە ژیانێ، چنكو ئەم حەز ژ خویشك و برایان دكەین. ئەوێ حەزژێكرنێ نەكەت، ئەو د مرنێ دا بنەج‍‌ھ دبیت.</verse>
				<verse number="15">هەر كەسێ كەرب ژ خویشك یان برایێ خۆ ڤەببن، ئەو مێركوژە. هوین دزانن ژی كو چ مێركوژان ژیانا هەتا هەتایی، ئەوا بنەج‍‌ھ د ناڤ وی دا، نینە.</verse>
				<verse number="16">ئەم ب ڤێ چەندێ حەزژێكرنێ دزانین: عیسای ژیانا خۆ ژ پێخەمەت مە دانا. ئەڤجا پێدڤیە ئەم ژی ژیانا خۆ ژ پێخەمەت خویشك و برایان بدانین.</verse>
				<verse number="17">لێ ئەگەر كەسەكی مالێ جیهانێ هەبیت و دیت كو خویشك یان برایێ وی د هەوجەیێ دایە و دلێ خۆ پێ نەسوژیت، چەوا حەزژێكرنا خودێ د ناڤ وی دا بنەج‍‌ھ دبیت؟</verse>
				<verse number="18">گەلی زاڕۆكان، بلا ئەم حەزژێكرنێ بكەین، نە ب پەیڤێ و ئەزمانی، لێ ب كریار و راستیێ.</verse>
				<verse number="19">ب ڤێ چەندێ ئەم دێ زانین كو ئەم ژ راستیێینە و دێ دلێ خۆ ل بەرامبەری خودێ ئارام كەین</verse>
				<verse number="20">دەمێ دلێ مە، مە گونەهبار دكەت، چنكو خودێ مەزنترە ژ دلێ مە و ئەو هەمی تشتان دزانیت.</verse>
				<verse number="21">گەلی خۆشتڤیان، ئەگەر دلێ مە، مە گونەهبار نەكەت، مە ل نك خودێ پشتڕاستی یا هەی</verse>
				<verse number="22">و ئەم چ ژێ بخوازین، ئەم ژێ وەردگرین، چنكو ئەم فەرمانێن وی ب ج‍‌ھ دئینین و تشتێن ب دلێ وی دكەین.</verse>
				<verse number="23">فەرمانا وی ژی ئەڤەیە: ئەم باوەریێ ب ناڤێ كوڕێ وی، عیسایێ مەسیح، بینین و ئەم حەز ژ ئێكودوو بكەین، كا چەوا وی فەرمان ل مە كریە.</verse>
				<verse number="24">یێن فەرمانێن وی ب ج‍‌ھ دئینن، د ناڤ وی دا د بنەجهن و ئەو ژی د ناڤ وان دا یێ بنەجهە. ئەم ژ ڤێ چەندێ دزانین كو ئەو د ناڤ مە دا یێ بنەجهە: ب وی گیانی یێ وی دایە مە.</verse>
			</chapter>
			<chapter number="4">
				<verse number="1">گەلی خۆشتڤیان، باوەر ژ هەر گیانەكی نەكەن، لێ گیانان تاقی بكەن، كا ئەو ژ خودێنە یان نە، چنكو گەلەك پێغەمبەرێن درەوین یێن دەركەفتینە جیهانێ.</verse>
				<verse number="2">هوین ب ڤێ چەندێ دێ گیانێ خودێ نیاسن: هەر گیانەكێ دانپێدانێ بكەت كو عیسایێ مەسیح ب لەشی یێ هاتی، ئەو گیان ژ خودێیە،</verse>
				<verse number="3">لێ هەر گیانەكێ دانپێدانێ نەكەت كو عیسایێ مەسیح ب لەشی یێ هاتی، ئەو گیان نە ژ خودێیە. ئەو گیانێ دژەمەسیحیە، ئەو گیانێ هەوە بهیستی كو دێ هێت و نوكە ئەو د جیهانێ دایە.</verse>
				<verse number="4">هوین ژ خودێنە گەلی زاڕۆكان و هوین ل سەر پێغەمبەرێن درەوین ب سەركەفتن، چنكو گیانێ پیرۆز یێ د هەوە دا مەزنترە ژ گیانێ ئبلیسی یێ د جیهانێ دا.</verse>
				<verse number="5">ئەو ژ جیهانێنە، لەوما ل دویڤ دیتنا جیهانێ دئاخڤن و جیهان گوهێ خۆ ددەتێ.</verse>
				<verse number="6">ئەم ژ خودێینە. ئەوێ خودێ دنیاسیت گوهێ خۆ ددەتە مە و ئەوێ نە ژ خودێیە، گوهێ خۆ نادەتە مە. ژ بەر وێ چەندێ ئەم گیانێ راستیێ و گیانێ شاشیێ ژ ئێك جودا دكەین.</verse>
				<verse number="7">گەلی خۆشتڤیان، بلا ئەم حەز ژ ئێكودوو بكەین، چنكو حەزژێكرن ژ خودێیە. هەر كەسێ حەزژێكرنێ دكەت، ئەو یێ ژ خودێ بووی و خودێ دنیاسیت.</verse>
				<verse number="8">ئەوێ حەزژێكرنێ ناكەت، خودێ نانیاسیت، چنكو خودێ حەزژێكرنە.</verse>
				<verse number="9">هۆسا حەزژێكرنا خودێ د ناڤ مە دا دیار بوو: خودێ كوڕێ خۆ یێ ئێكانە هنارتە جیهانێ، داكو ئەم ب وی بژین.</verse>
				<verse number="10">حەزژێكرن ئەڤەیە: نە كو مە حەز ژ خودێ كریە، لێ وی حەز ژ مە كر و كوڕێ خۆ هنارت دا ببیتە كەفارەتا گونەهێن مە.</verse>
				<verse number="11">گەلی خۆشتڤیان، مادەم خودێ هۆسا حەز ژ مە كر، پێدڤیە ئەم ژی حەز ژ ئێكودوو بكەین.</verse>
				<verse number="12">چ جاران كەسێ خودێ نەدیتیە. ئەگەر ئەم حەز ژ ئێكودوو بكەین، خودێ د ناڤ مە دا بنەج‍‌ھ دبیت و حەزژێكرنا وی د مە دا كامل دبیت.</verse>
				<verse number="13">ئەم ب ڤێ چەندێ دزانین كو ئەم د ناڤ خودێ دا د بنەجهین و خودێ ژی د ناڤ مە دا یێ بنەجهە، چنكو وی ژ گیانێ خۆ دایە مە.</verse>
				<verse number="14">مە دیتیە و ئەم شاهدەییێ ددەین كو بابی كوڕێ خۆ هنارت دا ببیتە قورتالكەرێ جیهانێ.</verse>
				<verse number="15">ئەوێ دانپێدانێ دكەت كو عیسا كوڕێ خودێیە، خودێ د ناڤ وی دا یێ بنەجهە و ئەو ژی د ناڤ خودێ دا.</verse>
				<verse number="16">ئەڤجا ئەم وێ حەزژێكرنا خودێ بۆ مە هەی دزانین و باوەر ژێ دكەین. خودێ حەزژێكرنە. ئەوێ د ناڤ حەزژێكرنێ دا بنەج‍‌ھ دبیت، د ناڤ خودێ دا یێ بنەجهە و خودێ د ناڤ وی دا.</verse>
				<verse number="17">ب وێ چەندێ حەزژێكرن د ناڤ مە دا دهێتە كاملكرن، دا د رۆژا دادكرنێ دا دپشتڕاست بین، چنكو مەسیح یێ چەوایە، ئەم ژی ل ڤێ جیهانێ د وەساینە.</verse>
				<verse number="18">د حەزژێكرنێ دا ترس نینە، لێ حەزژێكرنا كامل ترسێ ژ دلی دەردئێخیت، چنكو ترس گرێدای سزایە. ئەوێ دترسیت، ئەو د حەزژێكرنێ دا كامل نەبوویە.</verse>
				<verse number="19">ئەم حەزژێكرنێ دكەین، چنكو ل بەراهیێ وی حەز ژ مە كر.</verse>
				<verse number="20">ئەگەر ئێك ببێژیت: «ئەز حەز ژ خودێ دكەم» و كەربێن وی ژ خویشك یان برایێ وی ڤەببن، ئەو یێ درەوینە. چنكو ئەو كەسێ حەز ژ خویشك یان برایێ خۆ نەكەت یێ كو دبینیت، ئەو نەشێت حەز ژ خودێ بكەت یێ كو نابینیت.</verse>
				<verse number="21">مە ئەڤ فەرمانە ژ وی وەرگرتیە: ئەوێ حەز ژ خودێ دكەت، پێدڤیە حەز ژ خویشك و برایێن خۆ ژی بكەت.</verse>
			</chapter>
			<chapter number="5">
				<verse number="1">هەر كەسێ باوەر دكەت كو عیسا مەسیحە ، ئەو كەس یێ ژ خودێ بووی. هەر كەسێ حەز ژ بابی دكەت ژی، حەز ژ وی ژی دكەت یێ ژ بابی بووی.</verse>
				<verse number="2">ئەم ب ڤێ چەندێ دزانین كو ئەم حەز ژ زاڕۆكێن خودێ دكەین، دەمێ ئەم حەز ژ خودێ دكەین و فەرمانێن وی ب ج‍‌ھ دئینین.</verse>
				<verse number="3">چنكو حەزژێكرنا مە بۆ خودێ ئەڤەیە، كو ئەم فەرمانێن وی ب ج‍‌ھ بینین. فەرمانێن وی ژی نە بارگرانینە.</verse>
				<verse number="4">ژ بەر كو هەر كەسێ ژ خودێ بووی، ل سەر جیهانێ ب سەر دكەڤیت. ئەڤ سەركەفتنا ل سەر جیهانێ ژی ئەڤەیە: باوەریا مەیە.</verse>
				<verse number="5">كی سەركەفتنێ ل سەر جیهانێ دئینیت؟ ب تنێ ئەوێ باوەر دكەت كو عیسا كوڕێ خودێیە.</verse>
				<verse number="6">ئەڤەیە ئەوێ ب ئاڤێ و خوینێ هاتی، عیسایێ مەسیح. نە ب ئاڤێ ب تنێ، لێ ب ئاڤێ و خوینێ یێ هاتی. گیانێ پیرۆزە یێ شاهدەییێ ددەت ژی، چنكو گیانێ پیرۆز راستیە.</verse>
				<verse number="7">یێن شاهدەییێ ددەن سێنە:</verse>
				<verse number="8">گیان و ئاڤ و خوین. ئەڤ هەر سێیە هەمان شاهدەیی ددەن.</verse>
				<verse number="9">ئەگەر ئەم شاهدەییا مرۆڤان قەبیل بكەین، شاهدەییا خودێ مەزنترە، چنكو ئەڤە شاهدەییا خودێیە، ئەوا وی دەربارەی كوڕێ خۆ دای.</verse>
				<verse number="10">ئەوێ باوەریێ ب كوڕێ خودێ دئینیت، ئەڤ شاهدەییە د ناخێ وی ب خۆ دا هەیە. ئەوێ باوەر ژ خودێ نەكەت، ئەو خودێ ب درەوین دەردئێخیت، چنكو وی باوەری ب وێ شاهدەییێ نەئینایە، ئەوا خودێ دەربارەی كوڕێ خۆ دای.</verse>
				<verse number="11">شاهدەیی ژی ئەڤەیە: خودێ ژیانا هەروهەر دایە مە و ئەڤ ژیانە د ناڤ كوڕێ وی دایە.</verse>
				<verse number="12">ئەوێ بەهر د كوڕێ خودێ دا هەی، ژیان ژی یا هەی، ئەوێ بەهر د كوڕێ خودێ دا نەی، ژیان ژی نینە.</verse>
				<verse number="13">من ئەڤە بۆ هەوە یێن باوەریێ ب ناڤێ كوڕێ خودێ هەی، نڤیسین، دا بزانن كو هەوە ژیانا هەروهەر یا هەی.</verse>
				<verse number="14">ئەو پشتڕاستیا مە ل نك خودێ هەی ژی ئەڤەیە: ئەگەر ئەم ل دویڤ حەزا وی تشتەكی بخوازین، ئەو دێ گوهێ خۆ دەتە مە.</verse>
				<verse number="15">ئەگەر ئەم بزانین ژی كو ئەم چ بخوازین ئەو گوهێ خۆ ددەتە مە، هنگی ئەم دزانین كو ئەو تشتێن مە ژێ خواستین، مە یێن وەرگرتین.</verse>
				<verse number="16">ئەگەر ئێك ببینیت كو خویشكا وی یان برایێ وی گونەهەكێ دكەت، لێ نە گونەهەك بیت كو بەرێ مرۆڤی ددەتە مرنێ، بلا ئەو ژ خودێ بخوازیت و خودێ دێ ژیانێ دەتە وی كەسی یێ گونەهەك كری كو بەرێ وی نەدەتە مرنێ. گونە‍‌ھ یا هەی مرنێ دئینیت. ئەز نابێژم بلا ئەو بۆ ڤێ گونەهێ داخوازێ بكەت.</verse>
				<verse number="17">هەر كارەكێ خراب گونەهە، لێ گونە‍‌ھ یا هەی مرنێ نائینیت.</verse>
				<verse number="18">ئەم دزانین كو هەر كەسێ ژ خودێ بووی گونەهێ ناكەت ، چنكو نەخریێ خودێ وی دپارێزیت و خرابكار دەستێ خۆ ناكەتێ.</verse>
				<verse number="19">ئەم دزانین كو ئەم ژ خودێینە و هەمی جیهان ل بن دەستهەلاتا خرابكاریە.</verse>
				<verse number="20">دزانین ژی كو كوڕێ خودێ هاتیە و تێگەهشتن دایە مە، دا یێ راستەقینە بنیاسین. ئەم د ناڤ یێ راستەقینە داینە، د ناڤ كوڕێ خودێ عیسایێ مەسیح دا. ئەوە خودایێ راستەقینە و ژیانا هەروهەر.</verse>
				<verse number="21">گەلی زاڕۆكان، خۆ ژ پووتان بپارێزن.</verse>
			</chapter>
		</book>
		<book number="63">
			<chapter number="1">
				<verse number="1">ژ من یێ ریهسپی، بۆ خانما هەلبژارتی و زاڕۆكێن وێ، ئەوێن ئەز د راستیێ دا حەز ژێ دكەم، نە ب تنێ ئەز، لێ ئەو هەمی ژی، یێن راستیێ دزانن،</verse>
				<verse number="2">ژ بەر وێ راستیا د ناڤ مە دا بنەج‍‌ھ و دێ هەتا هەتایێ ل گەل مە بیت:</verse>
				<verse number="3">كەرەم و دلۆڤانی و ئاشتی، ژ خودایێ باب و ژ عیسایێ مەسیح، كوڕێ بابی، ب رێكا راستیێ و حەزژێكرنێ دێ ل گەل مە بن.</verse>
				<verse number="4">ئەز گەلەك دلخۆش بووم دەمێ من دیتی كو هندەك زاڕۆكێن تە، ب وی شێوەیێ بابی فەرمان ل مە كری، ل سەر راستیێ دچن.</verse>
				<verse number="5">نوكە ژی هەی خانم، ئەز داخوازێ ژ تە دكەم كو ئەم حەز ژ ئێكودوو بكەین و ئەڤە نە فەرمانەكا نویە بۆ تە دنڤیسم، لێ ئەوە یا مە ژ دەستپێكێ هەبوو.</verse>
				<verse number="6">حەزژێكرن ژی ئەڤەیە: ئەم ل دویڤ فەرمانێن وی بچین. فەرمان ژی ئەڤەیە: كا چەوا هەوە ژ دەستپێكێ بهیستیە، وەسا ل سەر رێكا حەزژێكرنێ بچن.</verse>
				<verse number="7">گەلەك كەسێن خاپینۆك ل جیهانێ بەڵاڤ بووینە، دانپێدانێ ناكەن كو عیسایێ مەسیح ب لەشی یێ هاتی. ئەڤەنە خاپینۆك و دژەمەسیح.</verse>
				<verse number="8">د هشیاری خۆ بن، نەكو ئەو تشتێ هەوە بزاڤ بۆ كری، ژ دەست بدەن، لێ خەلاتەكێ تەمام وەربگرن.</verse>
				<verse number="9">هەر كەسێ پێنگاڤێن زێدە بهاڤێژیت و د فێركرنا مەسیحی دا بنەج‍‌ھ نەبیت، وی بەهر د خودێ دا نینە. ئەوێ د وێ فێركرنێ دا بنەج‍‌ھ ببیت، وی بەهر یا د بابی دا و د كوڕی ژی دا هەی.</verse>
				<verse number="10">ئەگەر ئێك بهێتە نك هەوە و وێ فێركرنێ نەئینیت، د مالێن خۆ دا نەحەوینن و سڵاڤ نەكەنێ،</verse>
				<verse number="11">چنكو ئەوێ سڵاڤ بكەتێ، پشكداریێ د كارێن وی یێن خراب دا دكەت.</verse>
				<verse number="12">هێشتا من گەلەك تشتێن هەین بۆ هەوە بنڤیسم، من نەڤێت ب كاغەزێ و حبری بیت. لێ ئەز هیڤیدارم بهێمە نك هەوە و روی ب روی بئاخڤم، دا دلخۆشیا مە یا تەمام بیت.</verse>
				<verse number="13">زاڕۆكێن خویشكا تە یا هەلبژارتی سڵاڤان ل تە دكەن.</verse>
			</chapter>
		</book>
		<book number="64">
			<chapter number="1">
				<verse number="1">ژ من یێ ریهسپی، بۆ گایۆسێ خۆشتڤی، ئەوێ ئەز د راستیێ دا حەز ژێ دكەم.</verse>
				<verse number="2">هەی خۆشتڤی، ئەز نڤێژێ دكەم كو تۆ د هەمی تشتان دا یێ سەركەفتی و ساخلەم بی، هەروەكو گیانێ تە یێ سەركەفتی.</verse>
				<verse number="3">ئەز گەلەك دلخۆش بووم دەمێ هندەك برا هاتین و دەربارەی پێگیریا تە ب راستیێ شاهدەیی دای، كا چەوا تۆ ل سەر راستیێ دچی.</verse>
				<verse number="4">من دلخۆشیەكا ژ ڤێ مەزنتر نینە كو ئەز ببهیسم زاڕۆكێن من ل سەر راستیێ دچن.</verse>
				<verse number="5">هەی خۆشتڤی، تۆ یێ دلسۆزی د كارێن خۆ دا، یێن تۆ بۆ برایان دكەی، هەر چەندە د بیانینە.</verse>
				<verse number="6">وان ل بەرامبەر جڤاكا باوەرداران شاهدەیی ل سەر حەزژێكرنا تە دا. تۆ دێ كارەكێ باش كەی، دەمێ تۆ ب شێوەیەكێ هەژی خودێ وان ب رێ بئێخی.</verse>
				<verse number="7">چنكو ئەو ژ پێخەمەت ناڤی دەركەفتینە و تشتەك ژ مللەتان وەرنەگرتیە.</verse>
				<verse number="8">لەوما پێدڤیە ئەم پشتەڤانیا كەسێن وەسا بكەین، دا هەڤكارێن وان بین بۆ راستیێ.</verse>
				<verse number="9">من تشتەك بۆ جڤاكا باوەرداران نڤیسی، لێ دیۆتریفس، ئەوێ دڤێت د ناڤ وان دا كەسێ ئێكێ بیت، مە قەبیل ناكەت.</verse>
				<verse number="10">لەوما ئەگەر ئەز هاتم، دێ سەرنجا هەوە راكێشمە سەر كارێن ئەو دكەت، كا چەوا ب گۆتنێن خراب نەكامیا مە دكەت. ئەو ب ڤێ چەندێ ژی بەس ناكەت، لێ برایان ژی قەبیل ناكەت و هەر ئێكێ دڤێت برایان قەبیل بكەت، ئەو رێكێ لێ دگریت و ژ جڤاكا باوەرداران دەردئێخیت.</verse>
				<verse number="11">هەی خۆشتڤی، چاڤ ل خرابیێ نەكە، لێ ل باشیێ بكە. هەر ئێكێ باشیێ دكەت، ئەو ژ خودێیە و یێ خرابیێ دكەت، ئەوی خودێ نەدیتیە.</verse>
				<verse number="12">سەبارەت دیمیتریۆسی، هەمی كەس بۆ باشیا وی شاهدەییێ ددەن، خۆ پەیاما راستیێ ب خۆ ژی شاهدەییێ بۆ ددەت. ئەم ژی شاهدەییێ بۆ ددەین و هوین دزانن كو شاهدەییا مە یا راستە.</verse>
				<verse number="13">من گەلەك تشت هەبوون بۆ تە بنڤیسم، لێ من نەڤێت ب حبری و پێنڤیسی بیت.</verse>
				<verse number="14">ئەز هیڤیدارم ل دەمەكێ نێزیك تە ببینم و دێ روی ب روی ئاخڤین.</verse>
				<verse number="15">ئاشتی ل سەر تە بیت. هەڤال سڵاڤان ل تە دكەن. ناڤ ب ناڤ سڵاڤان ل هەڤالان بكە.</verse>
			</chapter>
		</book>
		<book number="65">
			<chapter number="1">
				<verse number="1">ژ من، یەهودا، بەنیێ عیسایێ مەسیح و برایێ یەعقوبی، بۆ گازیكریێن خۆشتڤی ژ لایێ خودایێ باب ڤە و پاراستی ژ لایێ عیسایێ مەسیح ڤە:</verse>
				<verse number="2">دلۆڤانی، ئاشتی و حەزژێكرن ب زێدەیی ل سەر هەوە بن.</verse>
				<verse number="3">گەلی خۆشتڤیان، هەر چەندە من ب مەرەق دڤیا دەربارەی قورتالبوونا مە یا هەڤپشك بۆ هەوە بنڤیسم، لێ من ب فەر دیت كو ئەز بۆ هەوە نامەیەكێ بنڤیسم، تێدا هیڤی ژ هەوە بكەم كو هوین ژ پێخەمەت وێ باوەریێ خەباتێ بكەن، ئەوا ب جارەكێ و بۆ هەروهەر بۆ پیرۆزكریان هاتیە دان.</verse>
				<verse number="4">چنكو هندەك كەس ب دزی ڤە هاتینە د ناڤ هەوە دا، ئەوێن ژ كەڤن دا سزایێ وان ل سەر هاتیە نڤیسین، كەسێن بەدكارن، كەرەما خودایێ مە دكەنە بەهانە بۆ بێدەلنگیێ، هەروەسا عیسایێ مەسیح، كو سەروەر و خودانێ مە یێ ئێكانەیە، ماندەل دكەن.</verse>
				<verse number="5">ئەڤجا من دڤێت بیرا هەوە بینم، هەر چەندە هوین ڤان هەمی تشتان دزانن، كو پشتی خودانی گەلێ خۆ ژ ئەردێ مسرێ رزگار كری، ئەوێن باوەری نەئینای ژ ناڤ برن.</verse>
				<verse number="6">هەروەسا وی، ئەو فریشتەیێن پێگەهێ خۆ نەپاراستی و جهێ خۆ هێلای، ل بن تاریاتیێ ب قەیدێن هەروهەری بۆ دادكرنا رۆژا مەزن هێلان.</verse>
				<verse number="7">ب هەمان شێوەی سەدۆم و عەمۆرا و باژێڕێن ل دەوروبەرێن وان ژی وەكو وان دەهمەنپیسی كر و ب دویڤ گوهنێلیا نە سرۆشتی كەفتن. ئەو ب كێشانا سزایێ ئاگرینی یێ هەروهەر بوونە نموونە.</verse>
				<verse number="8">هەروەسا ئەڤە ژی، ئەوێن ب دویڤ خەونێن خۆ دكەڤن، لەشی دهەڕمینن و سڤكاتیێ ب سەروەریێ دكەن و ب خرابی بەحسێ خودانێن مەزناهیێ دكەن.</verse>
				<verse number="9">لێ خۆ میكائیلێ سەرۆكێ فریشتەیان ژی، دەمێ ل گەل ئبلیسی ب هەڤڕكی هاتی و دەربارەی تەرمێ مووسای گەنگەشە ل گەل كری، بستە‍‌ھ نەكر ب ئاخفتنەكا كرێت وی گونەهبار بكەت، لێ گۆتێ: «بلا خودان تە پاشڤە ببەت!»</verse>
				<verse number="10">لێ ئەڤ كەسە، دەربارەی تشتێن ئەو تێنەگەهن كوفریان دكەن، ئەو تشتێن ئەو تێدگەهن ژی وان ژ ناڤ دبەن، چنكو ئەو وەكو گیانەوەرێن بێئاقل ب تنێ ل دویڤ سرۆشتێ خۆ دچن.</verse>
				<verse number="11">نەخوزیكێن وان! چنكو ئەوان رێكا قایینی گرتیە و وەكو بەلعامی ژ پێخەمەت قازانجی د سەر دا چوون و یاخیبوونا وان وەكو یاخیبوونا قۆرەحیە و ئەو دێ وەكو وی ژ ناڤ چن.</verse>
				<verse number="12">ئەو د ئاهەنگێن هەوە یێن برایینیێ دا خالەكا رەشن، بێ ترس خوارنێ ل گەل هەوە دخۆن، ب تنێ خۆ دچەرینن. ئەو عەورێن بێ بارانن یێن با ل گەل خۆ دبەت. دارێن پاییزی یێن بێ بەرهەمن، دووجاركی د مرینە، ژ رەهان د هەلكێشاینە.</verse>
				<verse number="13">ئەو وەكو پێلێن هار یێن دەریایێنە، شەرمزاریا خۆ بەڵاڤ دكەن كا چەوا پێل كەفێ دهاڤێژن. ئەو ستێرن یێن رێكا خۆ بەرزە كری ئەوێن هەتا هەتایێ بۆ وان كویرترین تاریستان هاتیە تەرخان كرن.</verse>
				<verse number="14">حەنۆخی ژی، كو پشتی ئادەمی بابكێ حەفتێ بوو، پەیاما خودێ دەربارەی ڤان كەسان راگەهاندیە و گۆتیە: «ئەڤە خودان د ناڤ هزارەهان پیرۆزكریێن خۆ دا یێ دهێت،</verse>
				<verse number="15">دا حوكمی ل سەر هەمیان بدەت و هەمی بەدكاران ل سەر هەمی كریارێن بەدكاریێ یێن وان كرین و ل سەر هەمی پەیڤێن دژوار یێن گونەهكارێن بەدكار د دەرهەقا وی دا گۆتین، گونەهبار بكەت.»</verse>
				<verse number="16">ئەو كەس د پتپتی و دەڤ ب گازندەنە، ل گۆر ئارەزوویێن خۆ دژین و مەزن دئاخڤن، ژ پێخەمەت بەرژەوەندیێن خۆ سالویسیێ بۆ كەسان دكەن.</verse>
				<verse number="17">لێ هوین، گەلی خۆشتڤیان، بیرا خۆ بیننە وان ئاخفتنان یێن پێشوەخت هنارتیێن خودانێ مە عیسایێ مەسیح گۆتین.</verse>
				<verse number="18">ئەوان دگۆتە هەوە: «د دەمێ دویماهیێ دا، دێ هندەك تڕانەكەر پەیدا بن، ل دویڤ ئارەزوویێن خۆ یێن بەدكاریێ بڕێڤە دچن.»</verse>
				<verse number="19">ئەڤە ئەو كەسن یێن دووبەرەكیێ چێدكەن، ب تنێ ل دویڤ خۆرسكێن لەشكانی دچن، ژ گیانێ پیرۆز د بێ بەهرن.</verse>
				<verse number="20">لێ هوین، گەلی خۆشتڤیان، خۆ ل سەر باوەریا خۆ یا هەری پیرۆز ئاڤا بكەن، ب گیانێ پیرۆز نڤێژێ بكەن،</verse>
				<verse number="21">هۆسا خۆ د حەزژێكرنا خودێ دا راگرن، دەمێ هوین ژ بۆ ژیانا هەروهەری چاڤەڕێیا دلۆڤانیا خودانێ مە عیسایێ مەسیح دكەن.</verse>
				<verse number="22">دلۆڤانیێ ب یێن دوودل ببەن،</verse>
				<verse number="23">هندەكێن دی ژ ئاگری بڕەڤینن و قورتال بكەن، دلۆڤانیێ ب یێن ماین ببەن، لێ ب هشیاری و بلا كەربێن هەوە خۆ ژ وان جلكان ژی ڤەببن یێن ب لەشێ ڤان هەڕمین.</verse>
				<verse number="24">بۆ وی یێ شیان هەین هەوە ژ هەلنگفتنێ بپارێزیت و هەوە بێ كێماسی ل پێشیا مەزناهیا خۆ ب دلخۆشیەكا مەزن راوەستینیت،</verse>
				<verse number="25">بۆ خودایێ ئێكانە، قورتالكەرێ مە، ب رێكا عیسایێ مەسیحێ خودانێ مە، قەدرگرانی و مەزناهی و سەروەری و دەستهەلات بۆ وی بن، ژ بەری هەمی سەردەمان و نوكە و هەتا هەتایێ. ئامین.</verse>
			</chapter>
		</book>
		<book number="66">
			<chapter number="1">
				<verse number="1">ئەڤە ئاشكراكرنا عیسایێ مەسیحە، ئەوا خودێ دایە وی، دا تشتێن كو پێدڤیە د دەمێ نێزیك دا روی بدەن نیشا بەنیێن خۆ بدەت. عیسای ژی فریشتەیێ خۆ هنارت دا بۆ بەنیێ وی یوحەننای بدەتە زانین.</verse>
				<verse number="2">یوحەننای ژی ل دۆر هەمی تشتێن وی دیتین شاهدەیی دا، ئانكو بۆ پەیڤا خودێ و شاهدەییا عیسایێ مەسیح.</verse>
				<verse number="3">خوزیكێن وی یێ پەیڤێن ڤێ پەیامێ دخوینیت و خوزیكێن وان یێن دبهیسن و ئەوا تێدا هاتیە نڤیسین ب ج‍‌ھ دئینن، چنكو دەم یێ نێزیكە.</verse>
				<verse number="4">ژ یوحەننای، بۆ هەر حەفت جڤاكێن باوەرداران یێن ل هەرێما ئاسیایێ: كەرەم و ئاشتی ل سەر هەوە بن، ژ وی یێ هەی و یێ هەبوو و یێ دێ هێت و ژ حەفت گیانێن ل پێشیا تەختێ وی</verse>
				<verse number="5">و ژ عیسایێ مەسیح، شاهدێ دلسۆز، نەخریێ ژ ناڤ مریان و سەرۆكێ پاشایێن ئەردی. ئەوێ حەز ژ مە دكەت و ئەم ب خوینا خۆ ژ گونەهێن مە ئازاد كرین</verse>
				<verse number="6">و ئەم كرینە پاشایەتی و كاهنێن بابێ خۆ خودێ: مەزناهی و سەروەری هەروهەر بۆ وی بن. ئامین.</verse>
				<verse number="7">ئەڤە ئەو یێ ل گەل عەوران دهێت، هەمی چاڤ دێ وی بینن، خۆ ئەوێن رم ل وی دای ژی. هەمی هۆزێن جیهانێ ژ بەر وی دێ ب خەم كەڤن. بەلێ. ئامین.</verse>
				<verse number="8">خودان خودێ دبێژیت: «ئەز ئەلفا و ئۆمێگامە ، ئەوێ هەی و ئەوێ هەبوو و ئەوێ دێ هێت، هێزدارێ هەر تشتی.»</verse>
				<verse number="9">ئەز برایێ هەوە یوحەننا مە، كو د ئێكبوونا ل گەل عیسای دا هەڤپشكێ هەوەمە د تەنگاڤی و پاشایەتی و خۆڕاگرتنێ دا. ئەز ژ بەر پەیڤا خودێ و شاهدەییدانێ بۆ عیسای، ل وێ گزیرتەیێ بووم، ئەوا دبێژنێ پاتمۆس.</verse>
				<verse number="10">د رۆژا خودانی دا، ئەز د گیانێ پیرۆز دا بووم ، ل پشت خۆ من دەنگەكێ بلند یێ وەكو دەنگێ بۆڕیزانێ بهیست،</verse>
				<verse number="11">وی دگۆت: «تشتێ تۆ دبینی د پەرتووكەكێ دا بنڤیسە و بۆ هەر حەفت جڤاكان بهنێرە: بۆ ئەفەسۆسێ و بۆ سمیرنایێ و بۆ پەرگامایێ و بۆ تیاتیرایێ و بۆ ساردیسێ و بۆ فیلادەلفیایێ و بۆ لاودیكیایێ.»</verse>
				<verse number="12">ئەز ل پشت خۆ زڤڕیم، دا خودانێ وی دەنگی ببینم یێ ل گەل من دئاخفت. دەمێ ئەز زڤڕیم، من حەفت چرادانكێن زێڕین دیتن</verse>
				<verse number="13">و د ناڤەڕاستا چرادانكان دا، ئێكێ وەكو كوڕێ مرۆڤ بوو، جلكەكێ شۆڕ تا بەر پێیان ل بەر بوو و سینگێ وی ب قایشەكا زێڕین یێ پێچای بوو.</verse>
				<verse number="14">پرچا سەرێ وی یا سپی بوو وەكو هریێ، یا سپی بوو وەكو بەفرێ. چاڤێن وی ژی وەكو گوڕیا ئاگری بوون.</verse>
				<verse number="15">پێیێن وی وەكو برۆنزێ تەیساندی بوون، هەروەكو ئەو برۆنز د ئێتوینێ دا هاتیە سۆركرن. دەنگێ وی ژی وەكو دەنگێ گەلەك ئاڤان بوو.</verse>
				<verse number="16">د دەستێ وی یێ راستێ دا حەفت ستێر هەبوون و ژ دەڤێ وی شیرەكێ دوو دەڤ یێ تیژ دەردكەفت و دێمێ وی وەكو رۆژێ بوو، ئەوا ب هەمی هێزا خۆ شەوقێ ددەت.</verse>
				<verse number="17">دەمێ من ئەو دیتی، ئەز وەكو ئێكێ مری كەفتمە بەر پێیێن وی. ئینا وی دەستێ خۆ یێ راستێ دانا سەر من و گۆت: «نەترسە، ئەزم یێ ئێكێ و یێ دویماهیێ</verse>
				<verse number="18">و یێ زیندی. ئەز یێ مری بووم و ئەڤە ئەز بۆ هەتا هەتایێ یێ زیندیمە. كلیلێن مرنێ و یێن وارێ مریان ل دەڤ منن.</verse>
				<verse number="19">ئەڤجا ئەو تشتێن تە دیتین و ئەوێن نوكە هەین و ئەوێن ل بەرە پشتی ڤان چێببن، بنڤیسە.</verse>
				<verse number="20">نهێنیا حەفت ستێرێن تە د دەستێ من یێ راستێ دا دیتین و حەفت چرادانكێن زێڕین ئەڤەیە: حەفت ستێر، فریشتەیێن هەر حەفت جڤاكانە و حەفت چرادانك، هەر حەفت جڤاكن.»</verse>
			</chapter>
			<chapter number="2">
				<verse number="1">«بۆ فریشتەیێ جڤاكا باوەرداران ل ئەفەسۆسێ بنڤیسە: ‹ئەوێ حەفت ستێران د دەستێ خۆ یێ راستێ دا دگریت و د ناڤەڕاستا حەفت چرادانكێن زێڕین دا بڕێڤە دچیت، ڤان تشتان دبێژیت:</verse>
				<verse number="2">من های ژ كریار و رەنج و خۆڕاگرتنا تە هەیە و دزانم تۆ نەشێی بێهنا خۆ ل سەر كەسێن خراب فرە‍‌ھ كەی. تە ئەو تاقی كرن یێن دبێژن ئەم هنارتینە، لێ ئەو نە هنارتینە، تە دیت ئەو درەوین دەركەفتن.</verse>
				<verse number="3">ئەز دزانم ژی تۆ یێ خۆڕاگری و تە رەنج ژ پێخەمەت ناڤێ من كێشا و نەوەستیای.</verse>
				<verse number="4">لێ من ئەڤ تشتە یێ ل سەر تە هەی: تە دەست ژ حەزژێكرنا خۆ یا دەستپێكێ بەردا.</verse>
				<verse number="5">ئەڤجا بینە بیرا خۆ كا تۆ ژ كیرێ كەفتی! ل خۆ بزڤڕە و كریارێن دەستپێكێ بكە. ئەگەر نە، ئەز دێ هێمە تە و چرادانكا تە ژ جهێ وێ راكەم ، ژبلی ئەگەر تۆ ل خۆ بزڤڕی.</verse>
				<verse number="6">لێ تە ئەڤ تشتێ باش هەیە: كەربێن تە ژ كریارێن نیقولایتیان ڤەدبن، ئەو كریارێن كەربێن من ژی ژێ ڤەدبن.</verse>
				<verse number="7">ئەوێ گو‍‌ھ هەبن، بلا ببهیسیت كا گیانێ پیرۆز چ بۆ جڤاكێن باوەرداران دبێژیت. هەر ئێكێ سەركەفتنێ بینیت، دێ دەستویریێ دەمێ كو ژ دارا ژیانێ بخۆت، ئەوا د بەهەشتا خودێ دا.›»</verse>
				<verse number="8">«بۆ فریشتەیێ جڤاكا باوەرداران ل سمیرنایێ بنڤیسە: ‹ئەوێ ئێكێ و دویماهیێ، ئەوێ مری و زیندی بووی، ڤان تشتان دبێژیت:</verse>
				<verse number="9">من های ژ تەنگاڤی و هەژاریا تە هەیە، لێ تۆ یێ دەولەمەندی. هەروەسا من های ژ بوهتانێن وان كەسان هەیە یێن دبێژن ئەم جوهینە. ئەو نە جوهینە، لێ ئەو كنیشتەیا ئبلیسینە.</verse>
				<verse number="10">ژ وان ئازاران قەت نەترسە یێن ل بەرە بهێنە سەرێ تە. ئەڤە ئبلیسی ل بەرە هندەك ژ هەوە بهاڤێژیتە د زیندانێ دا، داكو هوین بهێنە تاقیكرن و دە‍‌ھ رۆژان دێ د تەنگاڤیێ دا بن. تا مرنێ یێ دلسۆز بە و ئەز دێ تانجا ژیانێ دەمە تە.</verse>
				<verse number="11">ئەوێ گو‍‌ھ هەبن، بلا ببهیسیت كا گیانێ پیرۆز چ بۆ جڤاكێن باوەرداران دبێژیت. هەر ئێكێ سەركەفتنێ بینیت، مرنا دوویێ قەت زیانێ لێ ناكەت.›»</verse>
				<verse number="12">«بۆ فریشتەیێ جڤاكا باوەرداران ل پەرگامایێ بنڤیسە: ‹ئەوێ شیرێ تیژ یێ دوودەڤ هەی، ڤان تشتان دبێژیت:</verse>
				<verse number="13">من های ژێ هەیە تۆ ل كیرێ یێ ئاكنجی، ل وی جهی یێ تەختێ ئبلیسی لێ. سەرەڕای هندێ تۆ ناڤێ من قاییم دگری و تە باوەریا خۆ ب من ماندەل نەكر، خۆ د وان رۆژان دا، یێن ئەنتیپاس، شاهدێ من یێ دلسۆز ل نك هەوە هاتیە كوشتن، ل وی جهی یێ ئبلیس لێ ئاكنجی.</verse>
				<verse number="14">لێ من چەند تشتەك ل سەر تە هەنە: ل وێرێ تە هندەك كەسێن هەین، ل دویڤ فێركرنا بەلعامی دچن، ئەوێ بالاق فێر دكر كو ئەگەرەكی بۆ هەلنگفتنێ ل بەر ئیسرائیلیان دانیت، دا ژ قوربانێن بۆ پووتان هاتینە پێشكێشكرن بخۆن و دەهمەنپیسیێ بكەن.</verse>
				<verse number="15">ب هەمان شێوە، تە هندەك ژی هەنە، ل دویڤ فێركرنا نیقولایتیان دچن.</verse>
				<verse number="16">ئەڤجا ل خۆ بزڤڕە. ئەگەر نە، ئەز دێ زوی هێمە نك تە و شەڕێ وان ب شیرێ دەڤێ خۆ كەم.</verse>
				<verse number="17">ئەوێ گو‍‌ھ هەبن، بلا ببهیسیت كا گیانێ پیرۆز چ بۆ جڤاكێن باوەرداران دبێژیت. هەر ئێكێ سەركەفتنێ بینیت، ئەز دێ ژ مەننایا ڤەشارتی دەمێ و ئەز دێ بەركەكێ سپی دەمێ، ناڤەكێ نوی یێ ل سەر نڤیسیە، كو كەس نەزانیت ژبلی وی یێ وەردگریت.›»</verse>
				<verse number="18">«بۆ فریشتەیێ جڤاكا باوەرداران ل تیاتیرایێ بنڤیسە: ‹كوڕێ خودێ، ئەوێ چاڤێن وی وەكو گوڕیا ئاگری و پێیێن وی وەكو برۆنزێ تەیساندی، ڤان تشتان دبێژیت:</verse>
				<verse number="19">من های ژ كریارێن تە، ئانكو حەزژێكرن و باوەری و خزمەت و خۆڕاگرتنا تە، هەیە. هەروەسا دزانم كو كریارێن تە یێن ڤێ دویماهیێ ژ یێن دەستپێكێ پترن.</verse>
				<verse number="20">لێ من ئەڤ تشتە یێ ل سەر تە هەی: تۆ بێهنا خۆ ل وێ ژنكێ، ئیزابێلێ ، فرە‍‌ھ دكەی، ئەوا دبێژیت ئەز پێغەمبەرم و بەنیێن من د سەر دا دبەت و فێر دكەت كو دەهمەنپیسیێ بكەن و قوربانێن بۆ پووتان هاتینە پێشكێشكرن بخۆن.</verse>
				<verse number="21">من دەم دایێ داكو ئەو ل خۆ بزڤڕیت، لێ وێ نەڤێت ژ دەهمەنپیسیا خۆ ل خۆ بزڤڕیت.</verse>
				<verse number="22">ئەڤە ئەز دێ نەخۆشیەكا گران دەمێ و هاڤێژمە د ناڤ نڤینان را و ئەوێن ل گەل وێ بێنامویسیێ دكەن ئێخمە د تەنگاڤیەكا گران دا، ژبلی ئەگەر ژ كریارێن وێ ل خۆ بزڤڕن.</verse>
				<verse number="23">ئەز دێ ل زاڕۆكێن وێ ژی دەم و كوژم. ئەڤجا هەمی جڤاكێن باوەرداران دێ زانن كو ئەزم یێ زێهن و دلان دپشكنیت و ئەز دێ ل دویڤ كریارێن هەوە دەمە هەر ئێكی ژ هەوە.</verse>
				<verse number="24">لێ ئەز بۆ هەوە یێن دی ل تیاتیرایێ، ئەوێن ب دویڤ ڤێ فێركرنێ نەكەفتین، ئەوێن ئەو تشت نەزانین یێن هندەك دبێژنێ ‹تشتێن كویر یێن ئبلیسی›، دبێژم: ئەز بارەكێ دی نادانمە سەر ملێ هەوە،</verse>
				<verse number="25">هەما ئەو تشتێ هەوە هەی قاییم بگرن، هەتا ئەز بهێم.</verse>
				<verse number="26">هەر ئێكێ سەركەفتنێ بینیت و تا دویماهیێ كارێن من ب ج‍‌ھ بینیت، ئەز دێ دەستهەلاتێ ل سەر مللەتان دەمێ، هەروەكو من ژی ژ بابێ خۆ وەرگرتی. ‹ب گۆپالەكێ ئاسنی دێ حوكمداریێ ل سەر وان كەت، دێ وان وەكو جەڕكان پەلخینیت.› دێ ستێرا سپێدێ ژی دەمێ.</verse>
				<verse number="27"></verse>
				<verse number="28"></verse>
				<verse number="29">ئەوێ گو‍‌ھ هەبن، بلا ببهیسیت كا گیانێ پیرۆز چ بۆ جڤاكێن باوەرداران دبێژیت.›»</verse>
			</chapter>
			<chapter number="3">
				<verse number="1">«بۆ فریشتەیێ جڤاكا باوەرداران ل ساردیسێ بنڤیسە: ‹ئەوێ حەفت گیانێن خودێ و حەفت ستێر هەین، ڤان تشتان دبێژیت: من های ژ كریارێن تە هەیە، تۆ ب ناڤی یێ زیندی، لێ تۆ یێ مری.</verse>
				<verse number="2">هشیار بە و تشتێن ماین كو ل بەر مرنێنە قاییم بكە، چنكو من كریارێن تە ل بەرامبەر خودایێ خۆ كاملبووی نەدیتن.</verse>
				<verse number="3">دێ بینە بیرا خۆ كا تە چ وەرگرتیە و بهیستیە، وی تشتی ب ج‍‌ھ بینە و ل خۆ بزڤڕە. ئەگەر تۆ هشیار نەبی، دێ وەكو دزەكی هێم و تۆ قەت نزانی كیژان دەمژمێرێ دێ هێمە تە.</verse>
				<verse number="4">لێ تە چەند كەسەك ل ساردیسێ یێن هەین، جلكێن خۆ پیس نەكرینە، ئەو دێ ب جلكێن سپی ل گەل من گەڕیێن، چنكو د هەژینە.</verse>
				<verse number="5">هەر ئێكێ سەركەفتنێ بینیت، وەسا دێ جلكێن سپی ل بەر بن و ئەز قەت ناڤێ وی ژ پەرتووكا ژیانێ نابەم و دێ ل پێشیا بابێ خۆ و ل پێشیا فریشتەیێن وی دانپێدانێ ب ناڤێ وی كەم.</verse>
				<verse number="6">ئەوێ گو‍‌ھ هەبن، بلا ببهیسیت كا گیانێ پیرۆز چ بۆ جڤاكێن باوەرداران دبێژیت.›»</verse>
				<verse number="7">«بۆ فریشتەیێ جڤاكا باوەرداران ل فیلادەلفیایێ بنڤیسە: ‹یێ پیرۆز، یێ راست، ئەوێ كلیلا داوودی هەی، ئەوێ ڤەدكەت و كەس ناگریت، ئەوێ دگریت و كەس ڤەناكەت ، ڤان تشتان دبێژیت:</verse>
				<verse number="8">من های ژ كریارێن تە هەیە. ئەڤە من دەرگەهەكێ ڤەكری دانا بەر تە، كو كەس نەشێت بگریت. ئەز دزانم تە هێزەكا كێم هەیە، لێ سەرەڕای هندێ تە پەیڤا من ب ج‍‌ھ ئینا و ناڤێ من ماندەل نەكر.</verse>
				<verse number="9">ئەڤە ئەز دێ وە ل وان كەم یێن ژ كنیشتەیا ئبلیسی، ئەوێن دبێژن ئەم جوهینە، لێ نە وەسایە، ئەو درەوان دكەن، ئەڤە ئەز دێ وە لێ كەم كو بهێن و ل بەر پێیێن تە سوجدێ ببەن و بزانن كو من یێ حەز ژ تە كری.</verse>
				<verse number="10">مادەم تە پەیڤا من ل دۆر خۆڕاگریێ ب ج‍‌ھ ئینا، ئەز ژی دێ تە ژ دەمژمێرا تاقیكرنێ پارێزم، ئەوا كو نێزیكە بهێتە سەر هەمی جیهانێ، دا ئاكنجیێن ل سەر ئەردی تاقی بكەت.</verse>
				<verse number="11">ئەز دێ زوی هێم. ئەڤجا ئەو تشتێ تە هەی قاییم بگرە، دا كەس تانجا تە نەبەت.</verse>
				<verse number="12">هەر ئێكێ سەركەفتنێ بینیت، دێ وی كەمە ستوینەك د پەرستگەها خودایێ خۆ دا و ئێدی ئەو چ جاران ژێ دەرناكەڤیت. دێ ناڤێ خودایێ خۆ و ناڤێ باژێڕێ خودایێ خۆ، ئورشەلیما نوی، ئەوا ژ ئەسمانی ژ نك خودایێ من دهێتە خوارێ، ل سەر وی كەسی نڤیسم. دێ ناڤێ خۆ یێ نوی ژی ل سەر وی نڤیسم.</verse>
				<verse number="13">ئەوێ گو‍‌ھ هەبن، بلا ببهیسیت كا گیانێ پیرۆز چ بۆ جڤاكێن باوەرداران دبێژیت.›»</verse>
				<verse number="14">«بۆ فریشتەیێ جڤاكا باوەرداران ل لاودیكیایێ بنڤیسە: ‹ئەوێ ب "ئامین" هاتیە بناڤكرن، شاهدێ دلسۆز و راست، سەرەكانیا ئافراندیێن خودێ، ڤان تشتان دبێژیت:</verse>
				<verse number="15">من های ژ كریارێن تە هەیە، تۆ نە یێ ساری و نە ژی یێ گەرمی. خوزی یێ سار یان یێ گەرم بای!</verse>
				<verse number="16">لێ چنكو تۆ یێ تێنشیری، نە یێ ساری و نە ژی یێ گەرمی، من ل بەرە تە ژ دەڤێ خۆ ڤەڕشینم.</verse>
				<verse number="17">تۆ دبێژی: ‹ئەز یێ دەولەمەندم، ئەز گەلەك یێ دەولەمەند بوویم و من پێدڤی ب چ نینە،› لێ تۆ نزانی كو تۆ یێ پەریشانی و رەبەنی و بەلەنگازی و كۆرەیی و رویسی.</verse>
				<verse number="18">ئەز شیرەتێ ل تە دكەم كو تۆ زێڕێ ب ئاگری هاتیە پارزناندن ژ من بكڕی، دا دەولەمەند ببی، جلكێن سپی ژی، دا بكەیە بەر خۆ و شەرما رویسبوونا تە دیار نەبیت، هەروەسا ملحەمەكا چاڤان بۆ چاڤێن خۆ، دا بیناهیێ بكەی.</verse>
				<verse number="19">هەر ئێكێ ئەز حەز ژێ دكەم ئەز وی پاشڤە دبەم و تەمبی دكەم، لەوما یێ دلگەرم بە و ل خۆ بزڤڕە.</verse>
				<verse number="20">ئەڤە ئەز یێ ل بەر دەرگەهی راوەستیایمە و دەرگەهی دقوتم. ئەگەر ئێك دەنگێ من ببهیسیت و دەرگەهی ڤەكەت، ئەز دێ ب ژۆر كەڤمە نك وی و خوارنێ ل گەل خۆم و ئەو ل گەل من.</verse>
				<verse number="21">هەر ئێكێ سەركەفتنێ بینیت، دێ دەستویریێ دەمێ كو ل گەل من ل سەر تەختێ من روینیت، هەروەكو من ژی سەركەفتن ئینای و ل گەل بابێ خۆ ل سەر تەختێ وی روینشتیم.</verse>
				<verse number="22">ئەوێ گو‍‌ھ هەبن، بلا ببهیسیت كا گیانێ پیرۆز چ بۆ جڤاكێن باوەرداران دبێژیت.›»</verse>
			</chapter>
			<chapter number="4">
				<verse number="1">پشتی ڤان تشتان، من بەرێ خۆ دایێ، ئەڤە دەرگەهەك ل ئەسمانی یێ ڤەكری بوو! ئەو دەنگێ من ل بەراهیێ بهیستی یێ وەكو دەنگێ بۆڕیزانێ ل گەل من ئاخفتی، گۆت: «سەر بكەڤە ڤێرێ و ئەز دێ وان تشتان نیشا تە دەم یێن كو دڤێت پشتی ڤان تشتان روی بدەن.»</verse>
				<verse number="2">ئێكسەر ئەز كەفتمە د گیانێ پیرۆز دا و ئەڤە تەختەك ل ئەسمانی یێ دانای بوو و ئێك ل سەر تەختی یێ روینشتی بوو!</verse>
				<verse number="3">ئەوێ روینشتی خولكێ وی وەكو بەرێ یەشپ و یاقوتێ سۆر بوو، كەسكوسۆرەك ل دۆرێن تەختی هەبوو وەكو زەمروودی دبرسقی.</verse>
				<verse number="4">ل دۆرێن تەختی بیست و چوار تەخت هەبوون، ل سەر وان تەختان بیست و چوار ریهسپی د روینشتی بوون، جلكێن سپی ل بەر بوون و تانجێن زێڕی ل سەر سەرێ وان بوون.</verse>
				<verse number="5">ژ تەختی برویسی و دەنگەدەنگ و گڕگڕا عەوران دەردكەفتن. ل پێشیا تەختی حەفت خەتیرەیێن هەل هەبوون، كو هەر حەفت گیانێن خودێنە.</verse>
				<verse number="6">هەروەسا ل پێشیا تەختی تشتەكێ وەكو دەریایەكا شویشەی هەبوو، وەكو كریستالی. ل دۆرێن تەختی و ژ هەمی لایان ڤە، چوار ئافراندیێن زیندی هەبوون، ل پێش و ل پاش د پڕی چاڤ بوون.</verse>
				<verse number="7">ئافراندیێ زیندی یێ ئێكێ وەكو شێری بوو، یێ دوویێ وەكو جانەگای بوو، یێ سێیێ دێمەكێ وەكو یێ مرۆڤی هەبوو و یێ چوارێ وەكو ئەلهۆیەكی بوو، كو د فڕینێ دایە.</verse>
				<verse number="8">هەر چوار ئافراندیێن زیندی، هەر ئێكی شەش چەنگ هەبوون، سەرڤەیا وان و بن چەنگێن وان ب چاڤان د پڕ بوون، ب شەڤ و رۆژ، بێی راوەستیان دگۆتن: «یێ پیرۆزە، یێ پیرۆزە، یێ پیرۆزە، خودان خودێ، هێزدارێ هەر تشتی، ئەوێ هەبوو و ئەوێ هەی و ئەوێ دێ هێت.»</verse>
				<verse number="9">هەر دەمێ ئافراندیێن زیندی مەزناهی و رێز و سوپاسیا وی دكر، یێ روینشتی ل سەر تەختی، ئەوێ هەروهەر دژیت،</verse>
				<verse number="10">وی دەمی هەر بیست و چوار ریهسپی ل پێشیا ئەوێ روینشتی ل سەر تەختی خۆ دهاڤێتە ئەردی و سوجدە بۆ وی دبر، یێ هەروهەر دژیت. تانجێن خۆ ژی دهاڤێتنە پێشیا تەختی و دگۆت:</verse>
				<verse number="11">«تۆ یێ هەژی، هەی خودان و خودایێ مە، كو مەزناهی و رێز و هێزێ وەرگری، چنكو تە هەمی تشت ئافراندن و ئەو ب حەزا تە هاتنە ئافراندن و هەنە.»</verse>
			</chapter>
			<chapter number="5">
				<verse number="1">پشتی هنگی، من پەرتووكەكا پێچای دیت د دەستێ راستێ یێ وی دا بوو، ئەوێ ل سەر تەختی روینشتی، ئەو پەرتووك ژ هەردوو لایان ڤە یا نڤیسای بوو، ب حەفت موهران یا موهركری بوو.</verse>
				<verse number="2">من فریشتەیەكێ ب هێز ژی دیت، ب دەنگەكێ بلند گازی دكر: «كی یێ هەژییە پەرتووكا پێچای ڤەكەت و موهرێن وێ راكەت؟»</verse>
				<verse number="3">لێ كەسەك نەشیا، نە ل ئەسمانی، نە ل ئەردی و نە ژی ل بن ئەردی، وێ پەرتووكێ ڤەكەت و ل ناڤەرۆكا وێ بنێڕیت.</verse>
				<verse number="4">ئەز گەلەك دگریام، چنكو كەسەك نەهاتە دیتن كو یێ هەژی هندێ بیت، وێ پەرتووكێ ڤەكەت و ل ناڤەرۆكا وێ بنێڕیت.</verse>
				<verse number="5">ئینا ئێك ژ ریهسپیان گۆتە من: «نەكە گری. ئەڤە شێرێ ژ هۆزا یەهودای، رەها داوودی، سەركەفتن یا ب دەستڤە ئینای، دا پەرتووكێ و حەفت موهرێن وێ ڤەكەت.»</verse>
				<verse number="6">پشتی هنگی د ناڤبەرا تەختی و هەر چوار ئافراندیێن زیندی دا، د ناڤەڕاستا ریهسپیان دا، من بەرخەكێ راوەستیای دیت هەروەكو یێ ڤەكوشتی بیت. وی حەفت شاخ هەبوون و حەفت چاڤ ژی كو حەفت گیانێن خودێنە یێن بۆ هەمی ئەردی هاتینە هنارتن.</verse>
				<verse number="7">ئەو هات و پەرتووك ژ دەستێ راستێ یێ ئەوێ ل سەر تەختی روینشتی، وەرگرت.</verse>
				<verse number="8">دەمێ پەرتووك وەرگرتی، هەر چوار ئافراندیێن زیندی و هەر بیست و چوار ریهسپیان ل بەرامبەر بەرخی دەڤ و دەڤ خۆ هاڤێتە ئەردی. هەر ئێك ژ وان قیسارەیەك و ترارێن زێڕی یێن تژی بخویر ڤێ بوون. ئەو بخویر نڤێژێن پیرۆزكریانە.</verse>
				<verse number="9">ئەوان سروودەكا نوی دستراند و دگۆت: «تۆ یێ هەژی كو پەرتووكێ وەرگری و موهرێن وێ ڤەكەی، چنكو تۆ هاتیە ڤەكوشتن و تە ب خوینا خۆ مرۆڤ بۆ خودێ كڕین، ژ هەمی هۆز و زمان و گەل و مللەتان.</verse>
				<verse number="10">تە ئەو بۆ خودایێ مە كرنە پاشایەتی و كاهن، ئەو دێ پاشایەتیێ ل سەر ئەردی كەن.»</verse>
				<verse number="11">پشتی هنگی من بەرێ خۆ دایێ و من دەنگێ گەلەك فریشتەیان بهیست. ئەو ل دۆرێن تەختی و دۆرێن هەر چوار ئافراندیێن زیندی و ریهسپیان بوون، ژمارەیا وان ب دەهان هزار دە‍‌ھ هزار و هزارەهان هزار بوون.</verse>
				<verse number="12">ب دەنگەكێ بلند دگۆت: «یێ هەژییە ئەو بەرخێ هاتبوو ڤەكوشتن، كو هێزێ و دەولەمەندیێ و ئاقلمەندیێ و شیانێ و رێزێ و مەزناهیێ و پەسنێ وەرگریت.»</verse>
				<verse number="13">هنگی من بهیست، هەمی ئافراندیان، ل ئەسمانی و ل سەر ئەردی و ل بن ئەردی و د دەریایێ دا و هەمیێن د وان دا، دگۆت: «پەسن و رێز و مەزناهی و سەروەری هەروهەر بۆ ئەوێ ل سەر تەختی روینشتی و بۆ بەرخی بن.»</verse>
				<verse number="14">هەر چوار ئافراندیێن زیندی ژی دگۆت: «ئامین» و ریهسپیان خۆ هاڤێتە ئەردی و سوجدە بر.</verse>
			</chapter>
			<chapter number="6">
				<verse number="1">پشتی هنگی من دیت بەرخی ئێك ژ هەر حەفت موهران ڤەكر و من بهیست ئێك ژ هەر چوار ئافراندیێن زیندی ب دەنگەكێ وەكو گڕگڕا عەوران دگۆت: «وەرە!»</verse>
				<verse number="2">من بەرێ خۆ دایێ، ئەڤە هەسپەكێ سپی یێ ل وێرێ! سیارێ وی كڤانەك ڤێ بوو، تانجەك بۆ وی هاتە دان، ئەو وەكو قەهرەمانەكی دەركەفت، دا سەركەفتنێ بینیت.</verse>
				<verse number="3">دەمێ بەرخی موهرا دوویێ ڤەكری، من بهیست ئافراندیێ زیندی یێ دوویێ گۆت: «وەرە!»</verse>
				<verse number="4">ئینا هەسپەكێ دی دەركەفت، یێ سۆر بوو. دەستهەلات بۆ سیارێ وی هاتە دان دا كو ئاشتیێ ژ جیهانێ راكەت، دا مرۆڤ ئێكودوو بكوژن. شیرەكێ مەزن ژی بۆ وی هاتە دان.</verse>
				<verse number="5">دەمێ بەرخی موهرا سێیێ ڤەكری، من بهیست ئافراندیێ زیندی یێ سێیێ گۆت: «وەرە!» ئینا من بەرێ خۆ دایێ، ئەڤە هەسپەكێ رەش یێ ل وێرێ! تەرازیەك د دەستێ سیارێ وی دا بوو.</verse>
				<verse number="6">من تشتەكێ وەكو دەنگی ژ ناڤەندا هەر چوار ئافراندیێن زیندی بهیست، دگۆت: «كوودەكێ گەنمی ب دینارەكێ و سێ كوودێن جەهی ب دینارەكێ. لێ زیانێ نەگەهینە زەیتێ و شەرابێ!»</verse>
				<verse number="7">دەمێ بەرخی موهرا چوارێ ڤەكری، من دەنگێ ئافراندیێ زیندی یێ چوارێ بهیست دگۆت: «وەرە!»</verse>
				<verse number="8">من بەرێ خۆ دایێ، ئەڤە هەسپەكێ رەنگ پێتی یێ ل وێرێ! ناڤێ سیارێ وی ‹مرن› بوو و وارێ مریان ب دویڤ وی ڤە بوو. دەستهەلات ل سەر چوارێكا جیهانێ بۆ وان هاتە دان، كو ب شیری و ب برسێ و ب دەردی و ب دڕندەیێن ئەردی كوشتنێ بكەن.</verse>
				<verse number="9">دەمێ بەرخی موهرا پێنجێ ڤەكری، من د بن قوربانگەهێ ڤە گیانێن وان دیتن یێن ژ پێخەمەت پەیڤا خودێ و ژ پێخەمەت شاهدەییا وان دای، هاتبوونە ڤەكوشتن.</verse>
				<verse number="10">ئەوان ب دەنگەكێ بلند گازی كر و گۆت: «هەی خودانێ باڵادەست یێ پیرۆز و راست! تا كەنگی تۆ ئاكنجیێن جیهانێ داد ناكەی و تۆلا خوینا مە ژ وان ڤەناكەی؟»</verse>
				<verse number="11">هنگی بۆ هەر ئێك ژ وان كراسەكێ سپی هاتە دان و بۆ وان هاتە گۆتن كو دەمەكێ كورت بێهنا خۆ ڤەدەن تاكو ژمارەیا هەڤبەنیێن وان و خویشك و برایێن وان، ئەوێن دێ وەكو وان هێنە كوشتن، تەمام ببیت.</verse>
				<verse number="12">پشتی هنگی من دیت، دەمێ بەرخی موهرا شەشێ ڤەكری، بیڤەلەرزەكا مەزن روی دا و رۆژ وەكو خراری رەش بوو و هەیڤ هەمی وەكو خوینێ لێ هات.</verse>
				<verse number="13">ستێرێن ئەسمانی كەفتنە ئەردی، كا چەوا دارهژیر، دەمێ بایەكێ بهێز دهێت، بەرهەمێ خۆ یێ نەگەهشتی دوەرینیت.</verse>
				<verse number="14">ئەسمان وەكو پەرتووكەكا دهێتە پێچاندن دیار نەما، هەمی چیا و گزیرتە ژ جهێ خۆ چوون.</verse>
				<verse number="15">هنگی پاشایێن ئەردی و مەزنێن وێ و فەرماندەیێن وێ و دەولەمەندێن وێ و هێزدارێن وێ و هەمی بەنی و ئازادان خۆ د شكەفتان ڤە و د ناڤ كەڤرێن چیایان دا ڤەشارت</verse>
				<verse number="16">و دگۆتە چیا و كەڤران: «ب سەر مە دا بكەڤن و مە ژ رویێ وی یێ ل سەر تەختی روینشتی و ژ تۆڕەبوونا بەرخی ڤەشێرن،</verse>
				<verse number="17">چنكو رۆژا مەزن یا تۆڕەبوونا وان هات و كی دشێت خۆ رابگریت؟»</verse>
			</chapter>
			<chapter number="7">
				<verse number="1">پشتی وێ چەندێ من چوار فریشتەیێن راوەستیای ل سەر هەر چوار كوژیێن ئەردی دیتن، وان هەر چوار بایێن ئەردی دگرتن، دا چ با ل سەر ئەردی، نە ل سەر دەریایێ، نە ژی ل سەر چ داران نەهێن.</verse>
				<verse number="2">من فریشتەیەكێ دی ژی دیت، ژ رۆژهەلاتێ دەردكەفت، موهرا خودایێ زیندی ڤێ بوو. ب دەنگەكێ بلند گازی وان هەر چوار فریشتەیان كر، ئەوێن دەستهەلاتی بۆ هاتیە دان كو زیانێ ل ئەردی و دەریایێ بكەن.</verse>
				<verse number="3">وی فریشتەی گۆت: «زیانێ ل ئەردی و دەریایێ و داران نەكەن، تاكو ئەم ئەنیا بەنیێن خودایێ خۆ موهر نەكەین.»</verse>
				<verse number="4">وی دەمی من بهیست ژمارەیا ئەوێن هاتبوونە موهركرن، سەد و چل و چوار هزار بوون، ژ هەمی هۆزێن كوڕێن ئیسرائیلی هاتبوونە موهركرن:</verse>
				<verse number="5">ژ هۆزا یەهودای دوازدە هزار هاتبوونە موهركرن، ژ هۆزا رووبێنی دوازدە هزار، ژ هۆزا گادی دوازدە هزار،</verse>
				<verse number="6">ژ هۆزا ئاشێری دوازدە هزار، ژ هۆزا نەفتالی دوازدە هزار، ژ هۆزا مناشەی دوازدە هزار،</verse>
				<verse number="7">ژ هۆزا شەمعونی دوازدە هزار، ژ هۆزا لێڤی دوازدە هزار، ژ هۆزا ئیساخاری دوازدە هزار،</verse>
				<verse number="8">ژ هۆزا زەبولونی دوازدە هزار، ژ هۆزا یوسڤی دوازدە هزار، ژ هۆزا بنیامینی دوازدە هزار هاتبوونە موهركرن.</verse>
				<verse number="9">پشتی ڤان تشتان من بەرێ خۆ دایێ، ئەڤە جەماوەرەكێ مەزن، كەس نەدشیا بهژمێریت، ژ هەمی مللەت و هۆز و گەل و زمانان، ل بەرامبەر تەختی و ل بەرامبەر بەرخی د راوەستیای بوون، جلكێن سپی ل بەر وان بوون و تایێن دارقەسپێ د دەستی وان دا بوون.</verse>
				<verse number="10">وان ب دەنگەكێ بلند گازی دكر و دگۆت: «قورتالبوون ب دەستێ خودایێ مەیە، ئەوێ ل سەر تەختی روینشتی و ب دەستێ بەرخیە.»</verse>
				<verse number="11">هەمی فریشتە ل دۆرێن تەختی و ریهسپی و هەر چوار ئافراندیێن زیندی د راوەستیای بوون، ئەوان ل بەرامبەر تەختی دەڤ و دەڤ خۆ هاڤێتە ئەردی و سوجدە بۆ خودێ بر</verse>
				<verse number="12">و دگۆت: «ئامین! پەسن و مەزناهی و ئاقلمەندی و سوپاسی و رێز و شیان و هێز، هەروهەر بۆ خودایێ مە بن! ئامین.»</verse>
				<verse number="13">ئێك ژ وان ریهسپیان ئاخفت و گۆتە من: «ئەڤێن جلكێن سپی ل بەر، كینە و ژ كیرێ هاتینە؟»</verse>
				<verse number="14">من گۆتێ: «ئەزبەنی، تۆ دزانی.» هنگی وی گۆتە من: «ئەڤە ئەون یێن ژ تەنگاڤیا مەزن هاتین و جلكێن خۆ ب خوینا بەرخی شویشتین و سپی كرین.</verse>
				<verse number="15">لەوما ئەو ل بەرامبەر تەختێ خودێنە، د پەرستگەها وی ڤە، ب شەڤ و رۆژ وی دپەرێسن. ئەوێ ل سەر تەختی روینشتی ب خیڤەتا خۆ دێ وان پارێزیت.</verse>
				<verse number="16">ئێدی ئەو نە برسی دبن و نە تێهنی دبن، نە تاڤ ل وان ددەت، نە ژی گەرما سوژەك.</verse>
				<verse number="17">چنكو ئەو بەرخێ ل ناڤەڕاستا تەختی، دێ شڤانیێ ل وان كەت و دێ وان بەتە سەر كانیێن ئاڤا ژیانێ و خودێ دێ هەمی رۆندكان ژ چاڤێن وان ڤەمالیت.»</verse>
			</chapter>
			<chapter number="8">
				<verse number="1">دەمێ بەرخی موهرا حەفتێ ڤەكری، نێزیكی نیڤ دەمژمێرێ بێدەنگێەكێ ئەسمان گرت.</verse>
				<verse number="2">من هەر حەفت فریشتەیێن راوەستیای ل پێشیا خودێ دیتن و حەفت بۆڕیزان بۆ وان هاتنە دان.</verse>
				<verse number="3">فریشتەیەكێ دی هات و ل نك قوربانگەهێ راوەستیا، بخویردانكەكا زێڕین ڤێ بوو. گەلەك بخویر بۆ وی هاتە دان، دا ل گەل نڤێژێن هەمی پیرۆزكریان، ل سەر قوربانگەها زێڕین، ئەوا ل پێشیا تەختی، پێشكێش بكەت.</verse>
				<verse number="4">ئەڤجا دویكێلا بخویرێ ل گەل نڤێژێن پیرۆزكریان ژ دەستێ فریشتەی بلند بوو پێشیا خودێ.</verse>
				<verse number="5">پشتی هنگی فریشتەی بخویردانك بر و ژ ئاگرێ قوربانگەهێ پڕ كر و هاڤێتە سەر ئەردی، ئینا گڕگڕا عەوران، دەنگەدەنگ، برویسی و بیڤەلەرز چێبوون.</verse>
				<verse number="6">هنگی هەر حەفت فریشتەیان، ئەوێن حەفت بۆڕیزان ڤێ، خۆ ئامادە كر دا وان لێ بدەن.</verse>
				<verse number="7">یێ ئێكێ لێ دا، ئینا تەرگ و ئاگرێن تێكهەلی خوینێ چێبوون و بۆ سەر ئەردی هاتنە هاڤێتن. ئەڤجا سێئێكا ئەردی سۆت و سێئێكا داران سۆت و هەمی گیایێ كەسك سۆت.</verse>
				<verse number="8">فریشتەیێ دوویێ لێ دا، ئینا تشتەكێ وەكو چیایەكێ مەزن یێ ب ئاگری هەل، بۆ ناڤ دەریایێ هاتە هاڤێتن. ئەڤجا سێئێكا دەریایێ بوو خوین</verse>
				<verse number="9">و سێئێكا ئافراندیێن د دەریایێ دا دژین مرن و سێئێكا گەمیان ژ ناڤ چوون.</verse>
				<verse number="10">فریشتەیێ سێیێ لێ دا، ئینا ستێرەكا مەزن یا وەكو خەتیرەیا هەل ژ ئەسمانی كەفتە سەر سێئێكا رویباران و سەر كانیێن ئاڤێ.</verse>
				<verse number="11">(ناڤێ ستێرێ تەحلیشكە.) ئینا سێئێكا ئاڤان تەحل بوو و ژ بەر وان ئاڤان گەلەك مرۆڤ مرن، چنكو تەحل ببوو.</verse>
				<verse number="12">فریشتەیێ چوارێ لێ دا، ئینا ل سێئێكا رۆژێ، سێئێكا هەیڤێ و سێئێكا ستێران هاتە دان، ئەڤجا سێئێكا وان تاری بوو و سێئێكا رۆژێ رۆناهی نەدا، هەروەسا شەڤێ ژی.</verse>
				<verse number="13">هنگی من بەرێ خۆ دایێ و دەنگێ ئەلهۆیەكی ل ناڤەڕاستا ئەسمانی دفڕی بهیست، ب دەنگەكێ بلند دگۆت: «نەخوزیكێن، نەخوزیكێن، نەخوزیكێن ئاكنجیبوویێن ل سەر ئەردی، ژ بەر دەنگێ بۆڕیزانێن ماین یێن سێ فریشتەیێن دی كو ل بەرە لێ بدەن.»</verse>
			</chapter>
			<chapter number="9">
				<verse number="1">فریشتەیێ پێنجێ ل بۆڕیزانێ دا و من ستێرەك دیت ژ ئەسمانی كەفتبوو سەر ئەردی و كلیلا دەرگەهێ چاڵا بێ بن بۆ ستێرێ هاتە دان.</verse>
				<verse number="2">دەمێ وێ دەرگەهێ چاڵا بێ بن ڤەكری، دویكێلەكا وەكو دویكێلا ئێتوینەكا مەزن ژێ دەركەفت، ئینا رۆژ و با ژ بەر دویكێلا چاڵێ تاری بوون.</verse>
				<verse number="3">ژ وێ دویكێلێ كولی دەركەفتنە سەر ئەردی و شیانەكا وەكو شیانا دویپشكێن ئەردی بۆ وان هاتە دان</verse>
				<verse number="4">و بۆ هاتە گۆتن كو زیانێ ل گیایێ ئەردی نەدەن، نە ژی كەسكاتی و نە ژی داران، ب تنێ وان مرۆڤان یێن موهرا خودێ ل سەر ئەنیا وان نینە.</verse>
				<verse number="5">دەستویری بۆ كولیان نەهاتە دان، كو وان بكوژن، لێ پێنج هەیڤان وان ئازار بدەن. ئەو ئازارا وەكو ئازارا دویپشكیە دەمێ ب مرۆڤی ڤەددەت.</verse>
				<verse number="6">د وان رۆژان دا، مرۆڤ دێ ل مرنێ گەڕیێن، لێ قەت نابینن، ئەو دێ حەز كەن بمرن، لێ مرن دێ ژ وان رەڤیت.</verse>
				<verse number="7">شێوەیێ كولیان وەكو یێ وان هەسپان بوو یێن ئامادەكری بۆ جەنگێ. ل سەر سەرێ وان تشتەكێ وەكو تانجێن زێڕی بوو و دێمێ وان وەكو دێمێ مرۆڤان بوو،</verse>
				<verse number="8">پرچەكا وەكو پرچا ژنان هەبوو و ددانێن وان وەكو ددانێن شێران بوون،</verse>
				<verse number="9">زریێن وان وەكو زریێن ئاسنی بوون و دەنگێ چەنگێن وان وەكو دەنگێ گەلەك گالیسكەیان بوو یێن هەسپ دكێشن و بۆ جەنگێ دكەنە غار.</verse>
				<verse number="10">كوری و دمدریشك هەبوون وەكو یێن دویپشكان و شیانا وان یا كو پێنج هەیڤان زیانێ ل مرۆڤان بدەن د كوریێن وان دا بوو.</verse>
				<verse number="11">فریشتەیێ چاڵا بێ بن پاشا بوو ل سەر وان، ناڤێ وی ب عیبرانی ‹ئابادۆن›ە و ب یونانی ‹ئاپۆلیۆن›ە.</verse>
				<verse number="12">خولیسەریا ئێكێ دەرباز بوو، ئەڤە دوو خولیسەریێن دی ژی پشتی وان تشتان دێ هێن.</verse>
				<verse number="13">فریشتەیێ شەشێ ل بۆڕیزانێ دا و من دەنگەك ژ چوار شاخێن قوربانگەها زێڕین یا ل پێشیا خودێ بهیست،</verse>
				<verse number="14">دەنگی گۆتە فریشتەیێ شەشێ، ئەوێ بۆڕیزان ڤێ: «وان هەر چوار فریشتەیێن ل نك رویبارێ مەزن فوراتی گرێدای، بەردە.»</verse>
				<verse number="15">ئینا هەر چوار فریشتەیێن هاتبوونە ئامادەكرن بۆ ڤێ دەمژمێرێ و رۆژێ و هەیڤێ و ساڵێ هاتنە بەردان، دا سێئێكا مرۆڤان بكوژن.</verse>
				<verse number="16">من ژمارەیا وان بهیست، ژمارەیا لەشكەرێن سیار دوو سەد هزار هزار بوون.</verse>
				<verse number="17">من هۆسا هەسپ و سیارێن وان د بینینێ دا دیتن: زریێن سیاران وەكو رەنگێ ئاگری و یاقوتێ شین و كپریتێ بوون. سەرێ هەسپان وەكو سەرێ شێران بوو، ژ دەڤێ وان ئاگر و دویكێل و كپریت دەردكەفتن.</verse>
				<verse number="18">ب ڤان سێ دربان، سێئێكا مرۆڤان ب ئاگری و دویكێلێ و كپریتا ژ دەڤێ وان دەردكەفت، هاتنە كوشتن،</verse>
				<verse number="19">چنكو شیانا هەسپان د دەڤ و كوریا وان دایە، كوریێن وان وەك مارانە، ب سەرن و زیانێ پێ دكەن.</verse>
				<verse number="20">ئەو مرۆڤێن دی یێن ب ڤان دربان نەهاتینە كوشتن، ژ كریارێن دەستێ خۆ ل خۆ نەزڤڕین، دەست ژ پەرستنا ئەجنە و پووتێن زێڕی و زیڤی و برۆنزی و بەری و داری بەرنەدا، ئەو پووتێن نەشێن ببینن، نە ژی ببهیسن و نە ژی بڕێڤە بچن.</verse>
				<verse number="21">هەروەسا ژ كوشتن و جادووگەری و دەهمەنپیسی و دزیكرنا خۆ ژی ل خۆ نەزڤڕین.</verse>
			</chapter>
			<chapter number="10">
				<verse number="1">هنگی من فریشتەیەكێ دی یێ بهێز دیت، ژ ئەسمانی دهاتە خوارێ، عەورەك د وی یێ پێچای بوو و كەسكوسۆرەك ل هنداڤی سەرێ وی بوو و دێمێ وی وەكو رۆژێ بوو و پێیێن وی وەكو ستوینێن ئاگری بوون.</verse>
				<verse number="2">پەرتووكەكا بچویك یا ڤەكری د دەستێ وی دا بوو. پێیێ خۆ یێ راستێ دانا سەر دەریایێ و یێ چەپێ دانا سەر ئەردی</verse>
				<verse number="3">و ب دەنگەكێ بلند كرە گازی، هەروەكو شێر دنڕیت. دەمێ وی كریە گازی، هەر حەفت گڕگڕێن عەوران ب دەنگێ خۆ ئاخفتن.</verse>
				<verse number="4">دەمێ هەر حەفت گڕگڕێن عەوران ب دەنگێ خۆ ئاخفتین، من ل بەر بوو دەست ب نڤیسینێ بكەم، لێ من دەنگەك ژ ئەسمانی بهیست دگۆت: «ئەوا حەفت گڕگڕێن عەوران گۆتی، موهر بكە و نە نڤیسە.»</verse>
				<verse number="5">ئەو فریشتەیێ من دیتی ل سەر دەریایێ و ئەردی یێ راوەستیای، دەستێ خۆ یێ راستێ بەرەڤ ئەسمانی ڤە بلند كر</verse>
				<verse number="6">و سویند ب وی خوار یێ هەروهەر زیندی، ئەوێ ئەسمان و یێن تێدا، ئەرد و یێن تێدا، دەریا و یێن تێدا ئافراندین: «ئێدی گیرۆبوون نابیت!</verse>
				<verse number="7">لێ د وان رۆژان دا یێن كو فریشتەیێ حەفتێ ل بەرە ل بۆڕیزانێ بدەت، دێ نهێنیا خودێ ب ج‍‌ھ هێت، هەروەكو وی بۆ بەنیێن خۆ یێن پێغەمبەر راگەهاندی.»</verse>
				<verse number="8">ئەو دەنگێ من ژ ئەسمانی بهیستی، جارەكا دی ل گەل من ئاخفت و گۆت: «هەڕە پەرتووكا ڤەكری، ئەوا د دەستێ فریشتەیێ راوەستیای دا ل سەر دەریایێ و ئەردی، ببە.»</verse>
				<verse number="9">ئینا ئەز چوومە نك فریشتەی و من گۆتێ: «كا وێ پەرتووكا بچویك بدە من.» ئەوی گۆتە من: «ببە و بخۆ، ئەو دێ زكێ تە تەحل كەت، لێ د دەڤێ تە دا، دێ وەكو هنگڤینی یا شرین بیت.»</verse>
				<verse number="10">من پەرتووكا بچویك ژ دەستێ فریشتەی وەرگرت و خوار، ئەو د دەڤێ من دا وەكو هنگڤینی یا شرین بوو، لێ پشتی من خواری، زكێ من تەحل بوو.</verse>
				<verse number="11">ئینا بۆ من هاتە گۆتن: «دڤێت تۆ دیسان دەربارەی گەلەك گەل و مللەت و زمان و پاشایان پەیامێ رابگەهینی.»</verse>
			</chapter>
			<chapter number="11">
				<verse number="1">پشتی هنگی لەڤەنەكێ وەكو دارێ پیڤانێ بۆ من هاتە دان و هاتە گۆتن: «رابە، پەرستگەها خودێ و قوربانگەهێ بپیڤە و ئەوێن تێدا پەرستنێ دكەن بهژمێرە.</verse>
				<verse number="2">لێ حەوشا پەرستگەهێ یا دەرڤە بهێلە و نەپیڤە، چنكو ئەو بۆ مللەتێن نەجوهی هاتیە دان و ئەو دێ چل و دوو هەیڤان باژێڕێ پیرۆز بنپێ كەن.</verse>
				<verse number="3">ئەز ژی دێ دەستهەلاتێ دەمە هەردوو شاهدێن خۆ و ئەو دێ ب جلكێن ژ خراری هزار و دوو سەد و شێست رۆژان پەیامێ راگەهینن.»</verse>
				<verse number="4">ئەو هەردوو شاهد هەردوو دارزەیتوون و هەردوو چرادانكن یێن ل بەرامبەر خودانێ ئەردی راوەستیای.</verse>
				<verse number="5">ئەگەر ئێكی بڤێت زیانێ بگەهینیتە وان، ئاگر ژ دەڤێ وان دەردكەڤیت و دوژمنێن وان دخۆت. ئەگەر ئێكی بڤێت زیانێ بگەهینیتە وان، دڤێت ئەو ب ڤی شێوەی بهێتە كوشتن.</verse>
				<verse number="6">ئەڤان دەستهەلاتا هەی دەرگەهێن ئەسمانی بگرن، داكو د رۆژێن پەیام راگەهاندنا وان دا باران نەباریت، هەروەسا وان دەستهەلاتا ل سەر ئاڤێ هەی كو وێ بكەنە خوین و ب هەر دربەكی ل ئەردی بدەن، هەر گاڤا وان بڤێت.</verse>
				<verse number="7">دەمێ ئەو شاهدەییا خۆ تەمام بكەن، دڕندەیێ ژ چاڵا بێ بن دەردكەڤیت دێ جەنگێ ل سەر وان كەت و ب سەر وان كەڤیت و وان كوژیت.</verse>
				<verse number="8">تەرمێن وان دێ ل سەر گۆڕەپانا باژێڕێ مەزن بن، ئەوا وەكو هێما دبێژنێ سەدۆم و مسر، وی جهی یێ خودانێ وان لێ هاتیە خاچدان.</verse>
				<verse number="9">مرۆڤ ژ هەمی گەل و هۆز و زمان و مللەتان بۆ سێ رۆژ و نیڤان دێ ل تەرمێن وان نێڕن و ناهێلن د گۆڕان دا بهێنە ڤەشارتن.</verse>
				<verse number="10">ئاكنجیێن ل سەر ئەردی دێ ل سەر وان دلهوین بن و دلخۆش بن و دیاریان بۆ ئێكودوو هنێرن، چنكو ڤان هەردوو پێغەمبەران، ئاكنجیێن ل سەر ئەردی ئازار دابوون.</verse>
				<verse number="11">لێ پشتی سێ رۆژ و نیڤان، هەناسەیا ژیانێ ژ لایێ خودێ ڤە چوو د وان دا و ئەو رابوونە سەر پێیێن خۆ. ئینا ترسەكا مەزن كەفتە سەر ئەوێن ل وان دنێڕی.</verse>
				<verse number="12">هنگی وان هەردوویان دەنگەكێ مەزن ژ ئەسمانی بهیست، دگۆتە وان: «سەركەڤنە ڤێرێ!» ئینا ئەو د عەوری دا سەركەفتنە ئەسمانی و دوژمنێن وان بەرێ خۆ ددایێ.</verse>
				<verse number="13">د وێ دەمژمێرێ دا، بیڤەلەرزەكا مەزن چێبوو، ئینا دەهێكا باژێڕی هەڕفت و حەفت هزار مرۆڤ ب وێ بیڤەلەرزێ مرن، یێن ماین ترسیان و مەزناهی دا خودایێ ئەسمانی.</verse>
				<verse number="14">خولیسەریا دوویێ دەرباز بوو، ئەڤە خولیسەریا سێیێ زوی یا دهێت.</verse>
				<verse number="15">فریشتەیێ حەفتێ ل بۆڕیزانێ دا و دەنگێن مەزن ژ ئەسمانی هاتن، دگۆتن: «پاشایەتیا جیهانێ یا بوویە یا خودانێ مە و مەسیحێ وی، ئەو دێ هەتا هەتایێ پاشایەتیێ كەت.»</verse>
				<verse number="16">ئینا هەر بیست و چوار ریهسپیێن ل سەر تەختێن خۆ ل بەرامبەر خودێ دروینشتی، دەڤ و دەڤ خۆ هاڤێتە ئەردی و سوجدە بۆ خودێ بر</verse>
				<verse number="17">و گۆتن: «ئەم سوپاسیا تە دكەین، هەی خودان خودێ، هێزدارێ هەر تشتی، ئەوێ هەی و ئەوێ هەبوو، چنكو تە هێزا خۆ یا مەزن دیار كر و دەست ب پاشایەتیێ كر.</verse>
				<verse number="18">مللەت تۆڕە بوون، لێ تۆڕەبوونا تە هات و دەمێ دادكرنا مریان هات و دەمێ خەلاتكرنا بەنیێن تە یێن پێغەمبەر و پیرۆزكریان و یێن ژ ناڤێ تە دترسن، چ یێن بچویك و چ یێن مەزن، هات و دەمێ ژناڤبرنا وان یێن جیهانێ ژ ناڤ دبەن هات.»</verse>
				<verse number="19">هنگی پەرستگەها خودێ یا ل ئەسمانی ڤەبوو و سندوقا پەیمانا وی د پەرستگەهێڤە دیار بوو. ئینا بوونە برویسی و دەنگەدەنگ و گڕگڕا عەوران و بیڤەلەرز و تەرگا مەزن.</verse>
			</chapter>
			<chapter number="12">
				<verse number="1">پشتی هنگی نیشانەكا مەزن ل ئەسمانی دیار بوو: ئەو ژی ژنكەك بوو، رۆژ وەكو كراسەكی ل بەر بوو و هەیڤ ل بن پێیێن وێ بوو و تانجەكا ژ دوازدە ستێران ل سەر سەرێ وێ بوو،</verse>
				<verse number="2">ئەو یا دووگیان بوو و دكرە قێژی ژ بەر ژان و ئازارێن زاڕۆكبوونێ.</verse>
				<verse number="3">نیشانەكا دی ژی ل ئەسمانی دیار بوو: ئەڤە ئەژدەهایەكێ سۆر یێ مەزن، یێ ب حەفت سەر و دە‍‌ھ شاخان و حەفت تانج ل سەر سەرێن وی.</verse>
				<verse number="4">كوریا وی سێئێكا ستێرێن ئەسمانی رامالین و هاڤێتنە سەر ئەردی. پاشی ئەژدەها ل پێشیا ژنكا ل بەر زاڕۆكبوونێ بوو راوەستیا، داكو زاڕۆكێ وێ داعویریت، دەمێ دبیت.</verse>
				<verse number="5">ژنكێ زاڕۆكەكێ نێر بوو، ئەوێ كو دێ ب گۆپالەكێ ئاسنی حوكمداریێ ل هەمی مللەتان كەت، لێ كوڕێ وێ بۆ نك خودێ و بۆ نك تەختێ وی هاتە رەڤاندن.</verse>
				<verse number="6">ئەو ژنك رەڤی چۆلی، بۆ جهەكی كو خودێ بۆ وێ ئامادە كربوو، داكو هزار و دوو سەد و شێست رۆژان بهێتە حەواندن.</verse>
				<verse number="7">هنگی جەنگەك ل ئەسمانی چێبوو، میكائیلی و فریشتەیێن وی شەڕ ل دژی ئەژدەهای كر، ئەژدەهای و فریشتەیێن وی ژی شەڕ كر،</verse>
				<verse number="8">لێ ئەژدەها ب سەر نەكەفت، ئێدی وان چ ج‍‌ھ ل ئەسمانی نەما.</verse>
				<verse number="9">ئەژدەهایێ مەزن، ئەو مارێ كەڤنە یێ كو دبێژنێ ئبلیس و ساتان ، ئەوێ هەمی جیهانێ دخاپینیت ، ئەو بۆ ئەردی هاتە هاڤێتن و فریشتەیێن وی ژی ل گەل وی هاتنە هاڤێتن.</verse>
				<verse number="10">هنگی من دەنگەكێ بلند بهیست ژ ئەسمانی دگۆت: «نوكە قورتالبوون و هێز و پاشایەتیا خودایێ مە و دەستهەلاتا مەسیحێ وی یێن هاتین، چنكو سكالاكەرێ دژی خویشك و برایێن مە، ئەوێ ب شەڤ و رۆژ ل پێشیا خودایێ مە سكالایێ ل وان دكەت، بۆ ئەردی هاتە هاڤێتن.</verse>
				<verse number="11">ئەو ب خوینا بەرخی و ب پەیڤا شاهدەییا خۆ ل سەر وی ب سەركەفتن و وان حەز ژ ژیانا خۆ نەكر، خۆ ل بەرامبەر مرنێ ژی.</verse>
				<verse number="12">ژ بەر ڤێ چەندێ دلخۆش ببن، هەی ئەسمانان و یێن تێدا ئاكنجی. لێ نەخوزیكێن ئەردی و دەریایێ، چنكو ئبلیس بۆ هەوە ب تۆڕەبوونەكا مەزن هاتیە خوارێ، ژ بەر كو ئەو دزانیت دەمێ وی یێ كێمە.»</verse>
				<verse number="13">گاڤا ئەژدەهای دیتی، كو ئەو بۆ ئەردی یێ هاتیە هاڤێتن، كەفتە دویڤ وێ ژنكا زاڕۆكێ نێر بووی.</verse>
				<verse number="14">لێ دوو چەنگێن ئەلهۆیێ مەزن بۆ ژنكێ هاتنە دان، داكو ژ ماری بڕەڤیت و بفڕیتە چۆلی، جهێ وێ یێ كو دێ دەم و دوو دەم و نیڤان لێ هێتە حەواندن.</verse>
				<verse number="15">ئینا ماری ئاڤەكا وەكو رویباری ژ دەڤێ خۆ ب دویڤ ژنكێ را هاڤێت، دا ئاڤ وێ ببەت.</verse>
				<verse number="16">لێ ئەردی هاریكاریا ژنكێ كر، ئەوی دەڤێ خۆ ڤەكر و ئەو رویبار داعویرا، یێ ئەژدەهای ژ دەڤێ خۆ هاڤێتی.</verse>
				<verse number="17">ئینا ئەژدەها ژ ژنكێ تۆڕە بوو و چوو دا جەنگێ ل دژی دویندەها وێ یا مای بكەت، ئەوێن فەرمانێن خودێ ب ج‍‌ھ دئینن و شاهدەییێ بۆ عیسایێ مەسیح ددەن.</verse>
				<verse number="18">ئەژدەها ل سەر خیزێ كنارێ دەریایێ راوەستیا.</verse>
			</chapter>
			<chapter number="13">
				<verse number="1">ئینا من دڕندەیەك دیت ژ دەریایێ دەردكەفت، حەفت سەر و دە‍‌ھ شاخ هەبوون، ل سەر شاخێن وی دە‍‌ھ تانج هەبوون و ل سەر سەرێن وی ناڤێ كوفریان هەبوو.</verse>
				<verse number="2">ئەو دڕندەیێ من دیتی، وەكو پلنگی بوو، پێیێن وی وەكو پێیێن هرچێ بوون و دەڤێ وی وەكو دەڤێ شێری بوو. ئەژدەهای هێزا خۆ و تەختێ خۆ و دەستهەلاتەكا مەزن دانێ.</verse>
				<verse number="3">ئێك ژ سەرێن دڕندەی یێ وەسا بوو هەروەكو بۆ مرنێ هاتبیتە برینداركرن، لێ برینا وی یا كوژەك هاتبوو ساخكرن. هەمی جیهان حێبەتی مان و ب دویڤ دڕندەی كەفتن</verse>
				<verse number="4">و سوجدە بۆ ئەژدەهای بر، چنكو وی دەستهەلاتا خۆ دا دڕندەی. وان سوجدە بۆ دڕندەی بر و گۆتن: «ما كی وەكو ڤی دڕندەیە؟ و كی دشێت ل دژی وی بجەنگیت؟»</verse>
				<verse number="5">ئەزمانەك بۆ وی دڕندەی هاتە دان، كو تشتێن مەزن و گۆتنێن كوفری بێژیت و دەستهەلات بۆ وی هاتە دان كو چل و دوو هەیڤان چ دڤێت بكەت.</verse>
				<verse number="6">ئەوی دەڤێ خۆ ڤەكر و كوفری ل دژی خودێ كرن، كوفری ل دژی ناڤێ وی و ل دژی خیڤەتا وی و ل دژی ئاكنجیێن ل ئەسمانی كرن.</verse>
				<verse number="7">دەستویری بۆ وی هاتە دان، كو ل دژی پیرۆزكریان بجەنگیت و ل سەر وان سەر بكەڤیت. هەروەسا دەستهەلات ل سەر هەمی هۆز و گەل و زمان و مللەتان بۆ وی هاتە دان.</verse>
				<verse number="8">هەمی ئاكنجیێن ل سەر ئەردی، ئەوێن ناڤێن وان هەر ژ دامەزراندنا جیهانێ د پەرتووكا ژیانێ یا بەرخێ ڤەكوشتی دا نەهاتینە نڤیسین، دێ سوجدێ بۆ دڕندەی بەن.</verse>
				<verse number="9">ئەوێ گو‍‌ھ هەبن، بلا ببهیسیت:</verse>
				<verse number="10">ئەگەر بۆ ئێكی هاتیە نڤیسین ببیتە دیل، دێ بەرەڤ دیلاتیێ ڤە چیت. ئەگەر بۆ ئێكی هاتیە نڤیسین ب شیری بهێتە كوشتن، دێ ب شیری هێتە كوشتن. ل ڤێرێ خۆڕاگرتن و دلسۆزیا پیرۆزكریان یا فەرە.</verse>
				<verse number="11">ئینا من دڕندەیەكێ دی دیت ژ ئەردی دەردكەفت، وی دوو شاخێن وەكو شاخێن بەرخی هەبوون و وەكو ئەژدەهای دئاخفت.</verse>
				<verse number="12">ئەو ژ پێش دڕندەیێ ئێكێ ڤە، هەمی دەستهەلاتا وی دگێڕیت و وە ل ئەردی و ئاكنجیێن وێ دكەت كو سوجدێ بۆ دڕندەیێ ئێكێ ببەن یێ برینا وی یا كوژەك هاتبوو ساخكرن.</verse>
				<verse number="13">ئەو نیشانێن مەزن دكەت، خۆ ئەو وە دكەت كو ل بەر چاڤێن مرۆڤان ئاگر ژ ئەسمانی بهێتە سەر ئەردی</verse>
				<verse number="14">و ب وان نیشانێن بۆ وی هاتینە دان كو ژ پێش دڕندەیێ ئێكێ ڤە بكەت، ئەو خەلكی دخاپینیت و دبێژیتە ئاكنجیێن ل سەر ئەردی وێنەیەكی بۆ وی دڕندەی چێكەن یێ ب شیری هاتیە برینداركرن و ژیای.</verse>
				<verse number="15">دەستهەلات ژی بۆ وی هاتە دان كو هەناسەیێ بدەتە وێنەیێ دڕندەیێ ئێكێ، داكو وێنەیێ دڕندەی بئاخڤیت و بشێت وان بدەتە كوشتن یێن سوجدێ بۆ وێنەیێ دڕندەی نەبەن.</verse>
				<verse number="16">ئەوی وە كر كو نیشانەك ل سەر دەستێ راستێ یان ئەنیا هەمی بچویك و مەزنان، دەولەمەند و هەژاران، ئازاد و بەنیان بهێتە كرن،</verse>
				<verse number="17">دا كەس نەشێت كڕینێ یان فرۆتنێ بكەت، ئەگەر نیشان ل سەر نەبیت، چ ناڤێ دڕندەی یان ژمارەیا ناڤێ وی بیت.</verse>
				<verse number="18">ل ڤێرێ ئاقلمەندی یا فەرە، ئەوێ زێهن هەبیت، بلا ژمارەیا دڕندەی بهژمێریت، چنكو ئەو ژمارەیا مرۆڤیە و ژمارەیا وی شەش سەد و شێست و شەشە.</verse>
			</chapter>
			<chapter number="14">
				<verse number="1">پشتی هنگی من بەرێ خۆ دایێ، ئەڤە بەرخ ل سەر چیایێ سییۆنێ یێ راوەستیای بوو و سەد و چل و چوار هزار مرۆڤ ل گەل وی بوون، ئەوێن ناڤێ بەرخی و ناڤێ بابێ وی ل سەر ئەنیا وان نڤیسای بوو.</verse>
				<verse number="2">من دەنگەك ژ ئەسمانی بهیست، وەكو دەنگێ گەلەك ئاڤان و وەكو دەنگێ گڕگڕەكا مەزن یا عەوران بوو. ئەو دەنگێ من بهیستی، وەكو دەنگێ لێدەرێن قیسارەیێ بوو دەمێ ل قیسارەیێن خۆ ددەن.</verse>
				<verse number="3">ئەوان ل پێشیا تەختی و ل پێشیا هەر چوار ئافراندیێن زیندی و ریهسپیان سروودەكا نوی دستراند. كەس نەدشیا فێری وێ سروودێ ببیت ژبلی وان سەد و چل و چوار هزار مرۆڤێن ژ ئەردی هاتینە كڕین.</verse>
				<verse number="4">ئەڤە ئەون یێن ل گەل ژنكان نەهەڕمین، وان كوڕینیا خۆ پاك پاراستیە. ئەڤە ئەون یێن بەرخ كیڤە بچیت ئەو ب دویڤ دكەڤن. ئەو ژ ناڤ مرۆڤان هاتینە كڕین ، وەكو خێڤە بۆ خودێ و بەرخی.</verse>
				<verse number="5">چ درەو ژ دەڤێ وان دەرنەكەفتینە، ئەو د بێكێماسینە.</verse>
				<verse number="6">پشتی هنگی من فریشتەیەكێ دی دیت، ل ناڤەندا ئەسمانی دفڕی، مزگینیا هەروهەری هەبوو، دا وێ بۆ ئاكنجیێن ئەردی ژ هەمی مللەت و هۆز و زمان و گەلان رابگەهینیت،</verse>
				<verse number="7">ب دەنگەكێ بلند دگۆت: «ژ خودێ بترسن و پەسنا وی بكەن، چنكو دەمژمێرا دادكرنا وی یا هاتی. سوجدێ بۆ وی ببەن یێ ئەرد و ئەسمان و دەریا و كانیێن ئاڤێ چێكرین.»</verse>
				<verse number="8">فریشتەیەكێ دی، یێ دوویێ، ب دویڤ وی را هات و دگۆت: «كەفت! بابلا مەزن كەفت، ئەوا شەرابا هار یا دەهمەنپیسیا خۆ ب هەمی مللەتان دایە ڤەخوارن.»</verse>
				<verse number="9">فریشتەیەكێ دی، یێ سێیێ، ب دویڤ وان را هات و ب دەنگەكێ بلند دگۆت: «ئەگەر ئێك سوجدێ بۆ دڕندەی و وێنەیێ وی ببەت و نیشانا وی ل سەر ئەنیا خۆ یان ل سەر دەستێ خۆ قەبیل كەت،</verse>
				<verse number="10">ئەو ژی دێ ژ شەرابا تۆڕەبوونا خودێ یا دژوار ڤەخۆت، ئەوا چ تشت ل گەل نەهاتینە تێكهەلكرن و پەرداغا تۆڕەبوونا خودێ ژێ هاتیە داگرتن، هەروەسا دێ ب ئاگری و كپریتێ ل پێشیا فریشتەیێن پیرۆز و ل پێشیا بەرخی هێتە ئەشكەنجەدان</verse>
				<verse number="11">و دویكێلا ئەشكەنجەدانا وان دێ بۆ هەتا هەتایێ بلند بیت. بۆ ئەوێن سوجدێ بۆ دڕندەی و وێنەیێ وی دبەن، یان ئەوێن نیشانا ناڤێ وی قەبیل دكەن، ب شەڤ و رۆژ بێهنڤەدان نینە.»</verse>
				<verse number="12">ل ڤێرێ خۆڕاگرتنا پیرۆزكریان یا فەرە، ئەوێن فەرمانێن خودێ ب ج‍‌ھ دئینن و دلسۆزیا خۆ ب عیسای دپارێزن.</verse>
				<verse number="13">پشتی هنگی من دەنگەك ژ ئەسمانی بهیست دگۆت: «بنڤیسە: خوزیكێن وان مریان، ئەوێن ژ نوكە و پێڤە ل سەر باوەریێ ب خودانی دمرن.» گیانێ پیرۆز دبێژیت: «بەلێ! دا ژ وەستیانا خۆ بێهنا خۆ ڤەدەن، چنكو كریارێن وان دێ ل گەل وان چن.»</verse>
				<verse number="14">پاشی من بەرێ خۆ دایێ، ئەڤە عەورەكێ سپی و ل سەر عەوری ئێكێ وەكو كوڕێ مرۆڤ یێ روینشتی بوو! تانجەكا زێڕین ل سەر سەرێ وی بوو و شالۆكەكا تیژ د دەستی دا بوو.</verse>
				<verse number="15">فریشتەیەكێ دی ژ پەرستگەهێ دەركەفت، ب دەنگەكێ بلند گازی ئەوێ ل سەر عەوری روینشتی دكر و دگۆت: «شالۆكا خۆ هەلگرە و دروینێ بكە، چنكو دەمژمێرا دروینێ هات و بەرهەمێ ئەردی یێ گەهشتی.»</verse>
				<verse number="16">ئینا ئەوێ ل سەر عەوری روینشتی شالۆكا خۆ دا رویێ ئەردی و ئەرد هاتە دروین.</verse>
				<verse number="17">پاشی فریشتەیەكێ دی ژ پەرستگەها ل ئەسمانی دەركەفت، وی ژی شالۆكەكا تیژ ڤێ بوو.</verse>
				<verse number="18">پشتی هنگی فریشتەیەكێ دی، ئەوێ دەستهەلات ل سەر ئاگری هەی، ژ قوربانگەهێ دەركەفت و ب دەنگەكێ بلند گازی كرە فریشتەیێ شالۆكا تیژ ڤێ و گۆتێ: «شالۆكا خۆ هەلگرە و ئیشیێن مێوێن ئەردی كۆم بكە، چنكو تریێ وێ یێ گەهشتی.»</verse>
				<verse number="19">فریشتەی شالۆكا خۆ دا رویێ ئەردی و تریێ ئەردی كۆم كر و هاڤێتە د ئویسلەیا مەزن یا تۆڕەبوونا خودێ دا.</verse>
				<verse number="20">ئینا ئویسلە ژ دەرڤەی باژێڕی ب پێیان هاتە گڤاشتن و خوین ژێ دەركەفت، تاكو گەهشتیە هەفسارێ هەسپان، فرەهیا هزار و شەش سەد ستادیان.</verse>
			</chapter>
			<chapter number="15">
				<verse number="1">پشتی هنگی من نیشانەكا دی یا مەزن و سەیر ل ئەسمانی دیت: حەفت فریشتەیان حەفت درب ڤێ بوون، ئەو درب یێن دویماهیێنە، چنكو ب وان تۆڕەبوونا خودێ تەمام دبیت.</verse>
				<verse number="2">پاشی من تشتەكێ وەكو دەریایا شویشەی یا تێكهەل ل گەل ئاگری دیت و ئەوێن سەركەفتن ل سەر دڕندەی و وێنەیێ وی و ژمارەیا ناڤێ وی ئینای، ل سەر دەریایا شویشەی د راوەستیای بوون و قیسارەیێن خودێ ڤێ بوون</verse>
				<verse number="3">و سروودا مووسای بەنیێ خودێ و سروودا بەرخی دستراند: «كارێن تە د مەزن و سەیرن، هەی خودان خودێ، هێزدارێ هەر تشتی. رێكێن تە د دادپەروەر و راستن، هەی پاشایێ مللەتان.</verse>
				<verse number="4">كی ژ تە ناترسیت و ناڤێ تە مەزن ناكەت، هەی خودان؟ چنكو تۆ ب تنێ یێ پیرۆزی. هەمی مللەت دێ هێن و ل بەرامبەری تە سوجدێ بەن، چنكو كارێن تە یێن دادپەروەرانە ئاشكرا بوون.»</verse>
				<verse number="5">پشتی ڤان تشتان من بەرێ خۆ دایێ، ل ئەسمانی پەرستگە‍‌ھ، كو خیڤەتا شاهدەیێیە، ڤەبوو،</verse>
				<verse number="6">حەفت فریشتەیێن حەفت درب ڤێ، ژ پەرستگەهێ دەركەفتن. كتانێ پاقژ و تەیسی ل بەر وان بوو و سینگێ وان ب قایشێن زێڕین د پێچای بوون.</verse>
				<verse number="7">ئێك ژ چوار ئافراندیێن زیندی حەفت ترارێن زێڕین، یێن تژی ژ تۆڕەبوونا خودایێ هەروهەر زیندی، دانە هەر حەفت فریشتەیان.</verse>
				<verse number="8">پەرستگە‍‌ھ ژ دویكێلا مەزناهیا خودێ و هێزا وی تژی بوو و چ كەس نەشیا بچیتە د پەرستگەهێ ڤە، تاكو هەر حەفت دربێن حەفت فریشتەیان تەمام بووین.</verse>
			</chapter>
			<chapter number="16">
				<verse number="1">پشتی هنگی من دەنگەكێ بلند ژ پەرستگەهێ بهیست دگۆتە هەر حەفت فریشتەیان: «هەڕن هەر حەفت ترارێن تۆڕەبوونا خودێ ب سەر ئەردی دا بڕێژن.»</verse>
				<verse number="2">ئەڤجا یێ ئێكێ چوو و ترارێ خۆ ب سەر ئەردی دا رشت و كولكێن پیس و ژاندار ل وی خەلكی هاتن یێن نیشانا دڕندەی ل سەر وان و سوجدێ بۆ وێنەیێ وی دبەن.</verse>
				<verse number="3">پاشی فریشتەیێ دوویێ ترارێ خۆ ب سەر دەریایێ دا رشت و دەریا بوونە خوین، وەكو خوینا مریان. ئینا هەمی گیانەوەرێن د دەریایێ دا مرن.</verse>
				<verse number="4">فریشتەیێ سێیێ ترارێ خۆ ب سەر رویباران و سەرەكانیێن ئاڤێ دا رشت و ئەو بوونە خوین.</verse>
				<verse number="5">هنگی من بهیست فریشتەیێ ئاڤان دگۆت: «تۆ یێ دادپەروەری، ئەی ئەوێ هەی و ئەوێ هەبوو، ئەوێ پیرۆز، چنكو تە وەسا حوكم دایە.</verse>
				<verse number="6">ژ بەر كو وان خوینا پیرۆزكریان و پێغەمبەران یا رشتی، تە ژی خوین بۆ ڤەخوارنێ دایە وان. ئەو د هەژینە.»</verse>
				<verse number="7">ئینا من دەنگێ قوربانگەهێ بهیست دگۆت: «بەلێ، هەی خودان خودێ، هێزدارێ هەر تشتی، حوكمێن تە د راست و دادپەروەرن.»</verse>
				<verse number="8">پاشی فریشتەیێ چوارێ ترارێ خۆ ب سەر رۆژێ دا رشت و دەستهەلات بۆ وێ هاتە دان كو مرۆڤان ب ئاگری بسوژیت.</verse>
				<verse number="9">ئینا مرۆڤ ب گەرمەكا مەزن سۆتن و جڤین دانە ناڤێ خودێ ئەوێ دەستهەلات ل سەر ڤان دربان هەی. لێ ئەو ل خۆ نەزڤڕین كو پەسنا خودێ بكەن.</verse>
				<verse number="10">فریشتەیێ پێنجێ ترارێ خۆ ب سەر تەختێ دڕندەی دا رشت و پاشایەتیا وی تاری بوو و ژ بەر ئێشانێ مرۆڤان لەق ل ئەزمانێ خۆ ددان</verse>
				<verse number="11">و ژ بەر ئێشان و كولكێن خۆ، جڤین دانە خودایێ ئەسمانی. لێ ژ كارێن خۆ ل خۆ نەزڤڕین.</verse>
				<verse number="12">پاشی فریشتەیێ شەشێ ترارێ خۆ ب سەر رویبارێ مەزن فوراتی دا رشت و ئاڤا وی هشك بوو، دا رێك بۆ پاشایێن ژ رۆژهەلاتێ ئامادە ببیت.</verse>
				<verse number="13">هنگی من سێ گیانێن پیس یێن وەكو بەقان دیتن، ژ دەڤێ ئەژدەهای و ژ دەڤێ دڕندەی و ژ دەڤێ پێغەمبەرێ درەوین دەردكەفتن.</verse>
				<verse number="14">ئەو گیانێن ئەجنەیان بوون یێن نیشانێن حنێرانە دكەن و دچنە نك پاشایێن هەمی جیهانێ، دا وان بۆ جەنگا ل رۆژا خودێ، هێزدارێ هەر تشتی، كۆم بكەن.</verse>
				<verse number="15">«ئەڤە ئەز وەكو دزەكی دهێم! خوزیكێن وی یێ هشیار دمینیت و جلكێن خۆ دپارێزیت، دا رویس نەگەڕیێت و شەرمەجهێن وی نەهێنە دیتن.»</verse>
				<verse number="16">ئینا وان ئەو ل وی جهی كۆم كرن یێ ب عیبرانی دبێژنێ هارمەگەدۆن.</verse>
				<verse number="17">فریشتەیێ حەفتێ ترارێ خۆ ب سەر بای دا رشت و دەنگەكێ بلند ژ پەرستگەها ئەسمانی ژ تەختی هات دگۆت: «ب ج‍‌ھ هات!»</verse>
				<verse number="18">هنگی برویسی و دەنگەدەنگ و گڕگڕا عەوران چێبوون و بیڤەلەرزەكا مەزن روی دا. چ بیڤەلەرزێن وەكو وێ روی نەدابوون هەر ژ دەمێ مرۆڤ كەفتیە سەر رویێ ئەردی، بیڤەلەرزەكا هند یا مەزن بوو!</verse>
				<verse number="19">باژێڕێ مەزن، بابل، بوو سێ پارچە و باژێڕێن مللەتان كەفتن. ئەڤجا خودێ بابلا مەزن ئینا بیرا خۆ، دا پەرداغا شەرابا تۆڕەبوونا خۆ یا دژوار بدەتێ.</verse>
				<verse number="20">هەمی گزیرتە رەڤین و چیا نەهاتنە دیتن</verse>
				<verse number="21">و تەرگەكا مەزن، گرانیا هەر دندكەكێ تالانتەك بوو، ژ ئەسمانی ب سەر مرۆڤان دا باری. ئینا مرۆڤان ژ بەر دربێ تەرگێ جڤین دانە خودێ، چنكو دربێ وێ گەلەك یێ مەزن بوو.</verse>
			</chapter>
			<chapter number="17">
				<verse number="1">پاشی ئێك ژ وان حەفت فریشتەیێن حەفت ترار ڤێ بوون هات و ل گەل من ئاخفت و گۆت: «وەرە، ئەز دێ سزایێ لەشفرۆشا مەزن، ئەوا ل سەر گەلەك ئاڤان روینشتی، نیشا تە دەم،</verse>
				<verse number="2">ئەوا پاشایێن ئەردی دەهمەنپیسی ل گەل كری و ئاكنجیێن ئەردی ب شەرابا دەهمەنپیسیا وێ هاتینە سەرخۆشكرن.»</verse>
				<verse number="3">ئینا فریشتەی ب رێكا گیانێ پیرۆز ئەز برمە چۆلی و من ژنكەك دیت ل سەر دڕندەیەكێ سۆر یا روینشتی بوو، ژ هەمی لایان ڤە ناڤێن كوفریان ل سەر وی دڕندەی بوون و وی حەفت سەر و دە‍‌ھ شاخ هەبوون.</verse>
				<verse number="4">ژنكێ جلكێن بنەفشی و سۆر ل بەر بوون و ب زێڕی و ب بەرێن بهاگران و مراریان یا خەملاندی بوو و پەرداغەكا زێڕین یا پڕی تشتێن جهێ دلڕەشیێ و پیساتیا دەهمەنپیسیا وێ د دەستی دا بوو.</verse>
				<verse number="5">ل سەر ئەنیا وێ ناڤەكێ نهێنی یێ نڤیسی بوو: «بابلا مەزن، دایكا لەشفرۆش و تشتێن جهێ دلڕەشیێ ل سەر ئەردی.»</verse>
				<verse number="6">من دیت ئەو ژنك ب خوینا پیرۆزكریان و خوینا شاهدێن عیسای یا سەرخۆش بوو. دەمێ من ئەو دیتی، ئەز گەلەك مەندەهۆش بووم.</verse>
				<verse number="7">هنگی فریشتەی گۆتە من: «بۆچی تۆ یێ مەندەهۆشی؟ ئەز دێ نهێنیا ژنكێ و دڕندەیێ ئەو هەلگرتی، ئەوێ حەفت سەر و دە‍‌ھ شاخ هەین، بۆ تە بێژم.</verse>
				<verse number="8">ئەو دڕندەیێ تە دیتی، ئەو هەبوو لێ نوكە نینە و نێزیكە ئەو دەركەڤیتە چاڵا بێ بن و بچیتە وێرانبوونێ. ئاكنجیێن ئەردی، ئەوێن هەر ژ دامەزراندنا جیهانێ، ناڤێن وان د پەرتووكا ژیانێ دا نەهاتینە نڤیسین، دەمێ دڕندەی دبینن دێ مەندەهۆش بن، چنكو ئەو هەبوو لێ نوكە نینە و دێ هێت.</verse>
				<verse number="9">ل ڤێرێ زێهنێ ئاقلمەندی هەی یێ فەرە، ئەو حەفت سەر، حەفت چیانە كو ژنك ل سەر روینشتیە. حەفت پاشانە ژی،</verse>
				<verse number="10">پێنج ژ وان كەفتینە، ئێك یێ هەی، یێ دی هێشتا نەهاتیە و هەر دەمێ هات، پێدڤیە بۆ دەمەكێ كورت بمینیت.</verse>
				<verse number="11">ئەو دڕندەیێ هەبوو لێ نوكە نینە، یێ هەشتێیە، لێ ئەو ژ حەفتانە و یێ دچیتە وێرانبوونێ.</verse>
				<verse number="12">ئەو دە‍‌ھ شاخێن تە دیتین، دە‍‌ھ پاشانە هێشتا پاشایەتی وەرنەگرتیە، لێ دێ دەستهەلاتێ وەكو پاشا بۆ دەمەكێ گەلەك كورت ل گەل دڕندەی وەرگرن.</verse>
				<verse number="13">ئەوان ئێك مەبەستا هەی، كو ئەو دێ هێز و دەستهەلاتا خۆ دەنە دڕندەی.</verse>
				<verse number="14">ئەو دێ ل دژی بەرخی كەڤنە جەنگێ و بەرخ دێ ل سەر وان ب سەر كەڤیت، چنكو ئەو خودانێ خودانانە و پاشایێ پاشایانە. گازیكری و هەلبژارتی و دلسۆزێن وی دێ ل گەل وی بن.»</verse>
				<verse number="15">پاشی فریشتەی گۆتە من: «ئەو ئاڤێن تە دیتین، كو لەشفرۆش ل سەر یا روینشتیە، گەل و جەماوەر و مللەت و زمانن.</verse>
				<verse number="16">ئەو دە‍‌ھ شاخێن تە دیتین و دڕندە، دێ كەربێن خۆ ژ لەشفرۆشێ ڤەكەن. دێ وێ وێران و رویس كەن و دێ گۆشتێ وێ خۆن و وێ ب ئاگری سوژن،</verse>
				<verse number="17">چنكو خودێ یا كریە د دلێ وان دا، كو مەبەستا وی ب ج‍‌ھ بینن و ئێك مەبەست هەبیت و پاشایەتیا خۆ بدەنە دڕندەی، تاكو پەیڤێن خودێ ب ج‍‌ھ بهێن.</verse>
				<verse number="18">ئەو ژنكا تە دیتی، ئەو باژێڕێ مەزنە یێ پاشایەتیێ ل سەر پاشایێن ئەردی دكەت.»</verse>
			</chapter>
			<chapter number="18">
				<verse number="1">پشتی ڤان تشتان، من فریشتەیەكێ دی دیت، ژ ئەسمانی هاتە خوارێ. وی دەستهەلاتەكا مەزن هەبوو و ئەرد ژ بەر مەزناهیا وی روهن بوو.</verse>
				<verse number="2">وی ب دەنگەكێ بلند كرە گازی و گۆت: «كەفت! بابلا مەزن كەفت! یا بوویە جهێ ئاكنجیبوونا ئەجنەیان و جهێ خۆجهبوونا هەمی گیانێن پیس، جهێ خۆجهبوونا هەمی باڵندەیێن پیس و مرار.</verse>
				<verse number="3">چنكو هەمی مللەتان ژ شەرابا هار یا دەهمەنپیسیا وێ ڤەخوار و پاشایێن ئەردی دەهمەنپیسی ل گەل وێ كریە و بازرگانێن ئەردی ژ زێدەییا حالخۆشیا وێ دەولەمەند بوون.»</verse>
				<verse number="4">پشتی هنگی من دەنگەكێ دی ژ ئەسمانی بهیست، دگۆت: «ژ وێ دەركەڤن، هەی گەلێ من، دا نەبنە پشكدارێن گونەهێن وێ و دربێن دهێنە وێ، ژ هەوە نەگرن.</verse>
				<verse number="5">چنكو گونەهێن وێ كەفتنە سەر ئێك تا ئەسمانی و خودێ خرابیێن وێ ئینانە بیرا خۆ.</verse>
				<verse number="6">كا وێ چ ل كەسێن دی كریە، هوین ژی وەسا ل وێ بكەن و دووجاركی ل دویڤ كریارێن وێ بدەنێ؛ د وێ پەرداغێ دا یا وێ تێكهەل كری، دووجاركی بۆ وێ تێكهەل بكەن.</verse>
				<verse number="7">كا چەند خۆ مەزن كریە و ب حالخۆشی ژیایە، هند ئەشكەنجە و كۆڤانان بدەنێ، چنكو د دلێ خۆ دا دبێژیت: ‹ئەز وەكو شاژنێ روینشتیمە، ئەز نە بیژنم ژی، ئەز ئێكجار كۆڤانداریێ نابینم.›</verse>
				<verse number="8">لەوما دربێن وێ دێ د رۆژەكێ دا هێن، دەرد و كۆڤانداری و كولب، ئەو دێ ب ئاگری هێتە سۆتن ژی، چنكو خودان خودایێ دادكرنا وێ دكەت یێ هێزدارە.»</verse>
				<verse number="9">دەمێ پاشایێن ئەردی یێن دەهمەنپیسی ل گەل وێ كرین و ب حالخۆشی ل گەل وێ ژیاین، دویكێلا سۆتنا وێ دبینن، دێ بۆ وێ كەنە گری و شینیێ دانن.</verse>
				<verse number="10">ژ ترسا ئەشكەنجەیا ب وێ دكەڤیت، دێ ل دویر راوەستن و بێژن: «ئاخ، ئاخ، هەی باژێڕێ مەزن! بابل، باژێڕێ هێزدار! سزادانا تە د دەمەكێ گەلەك كورت دا هات.»</verse>
				<verse number="11">بازرگانێن ئەردی ل سەر وێ دكەنە گری و شینیێ ددانن، چنكو ئێدی كەس متایێن وان ناكڕیت:</verse>
				<verse number="12">متایێن زێڕ، زیڤ، بەرێن بهاگران، مراری، كتانێ نازك، پەڕوكێ بنەفشی، ئارمیش و پەڕوكێ سۆر، هەمی دارێن بێهنخۆش، هەمی تشتێن ژ عاجی هاتینە چێكرن، هەمی تشتێن ژ دارێن بهاگران هاتینە چێكرن، برۆنز، ئاسن، مەرمەر،</verse>
				<verse number="13">دارچین، بوهارات، بخویر، موڕ ، لبان ، شەراب، زەیتا زەیتوونان، ئارێ سفر، گەنم، دەوار، پەز، هەسپ، گالیسكە و مرۆڤێن وەكو بەنی دهێنە فرۆتن.</verse>
				<verse number="14">ئەو بازرگان دبێژن: «ئەو بەرهەمێ دلێ تە چوویێ ژ تە دەركەفت و هەمی حالخۆشی و رەونەقیێن تە ل نك تە نەمان و ئێدی چ جاران ناهێنە دیتن.»</verse>
				<verse number="15">بازرگانێن ڤان تشتان، ئەوێن ژ بابلێ دەولەمەند بووین، ژ ترسا ئەشكەنجەیا ب وێ دكەڤیت، دێ ل دویر راوەستن و كەنە گری و شینیێ دانن</verse>
				<verse number="16">و بێژن: «ئاخ، ئاخ، هەی باژێڕێ مەزن! یێ كتانێ نازك و پەڕوكێ بنەفشی و سۆر كریە بەر خۆ و ب زێڕی و بەرێن بهاگران و مراریان خۆ خەملاندی!</verse>
				<verse number="17">د دەمەكێ گەلەك كورت دا ئەڤ دەولەمەندیا مەزن وێران بوو!» هەمی سەرۆكێن گەمیڤانان و هەمی رێڤنگ و گەمیڤان و هەر ئێكێ ژیارا خۆ ژ دەریایێ پەیدا دكەت ژ دویر ڤە راوەستیان</verse>
				<verse number="18">و دەمێ دویكێلا سۆتنا وێ ددیت دكرنە گازی و دگۆت: «كیژان باژێڕ وەكو ڤی باژێڕێ مەزن بوو!»</verse>
				<verse number="19">وان خولی ب سەرێ خۆ وەركر و ب دەنگەكێ بلند كرە گری و شینی دانا، دگۆت: «ئاخ، ئاخ، هەی باژێڕێ مەزن! ئەوا ژ دەولەمەندیا وێ، هەمی ئەوێن گەمی د دەریایێ دا هەین، دەولەمەند بووین! د دەمەكێ گەلەك كورت دا ئەو وێران بوو.»</verse>
				<verse number="20">هەی ئەسمان ژ بەر وی باژێڕی دلخۆش ببە! هەروەسا هوین ژی گەلی پیرۆزكریان و هنارتیان و پێغەمبەران! چنكو خودێ تۆلا هەوە ژ وێ ڤەكر.</verse>
				<verse number="21">هنگی فریشتەیەكێ هێزدار بەرەكێ وەكو بەرئاشەكێ مەزن راكر و هاڤێتە د دەریایێ دا و گۆت: «هۆسا بابل، باژێڕێ مەزن، دێ ب توندی هێتە هاڤێتن و ئێدی چ جاران ناهێتە دیتن.</verse>
				<verse number="22">ئێدی دەنگێ قیسارەژەنان و موزیكژەنان و بلوورڤانان و لێدەرێن بۆڕیزانان، چ جاران د ناڤ تە دا ناهێتە بهیستن. ئێدی پیشەسازێ هەر پیشەسازیەكێ ژی، چ جاران د ناڤ تە دا ناهێتە دیتن. ئێدی دەنگێ ئاشی ژی، چ جاران د ناڤ تە دا ناهێتە بهیستن.</verse>
				<verse number="23">ئێدی رۆناهیا چرایەكێ ژی، چ جاران د ناڤ تە دا شەوقێ نادەت. ئێدی دەنگێ زاڤا و بویكەكێ ژی، چ جاران د ناڤ تە دا ناهێتە بهیستن. بازرگانێن تە مەزنێن ئەردی بوون و ب جادووگەریا تە هەمی مللەت هاتنە خاپاندن.</verse>
				<verse number="24">د ناڤ وێ دا، خوینا پێغەمبەر و پیرۆزكری و هەمیێن ل سەر ئەردی هاتینە كوشتن، هاتیە دیتن.»</verse>
			</chapter>
			<chapter number="19">
				<verse number="1">پشتی ڤان تشتان، من دەنگەك بهیست وەكو دەنگەكێ بلند یێ جەماوەرەكێ مەزن ل ئەسمانی بوو، دگۆت: «هەلێلوویا! قورتالبوون و مەزناهی و هێز یێن خودایێ مەنە،</verse>
				<verse number="2">چنكو حوكمێن وی د راست و دادپەروەرن. ژ بەر كو وی لەشفرۆشا مەزن سزا دا، ئەوا ب دەهمەنپیسیا خۆ ئەرد گەنی كری، هەروەسا وی تۆلا خوینا بەنیێن خۆ ژێ ڤەكر.»</verse>
				<verse number="3">جارەكا دی وان گۆت: «هەلێلوویا! دویكێلا وێ هەروهەر بلند دبیت.»</verse>
				<verse number="4">هەر بیست و چوار ریهسپی و هەر چوار ئافراندیێن زیندی خۆ هاڤێتە ئەردی و بۆ خودایێ روینشتی ل سەر تەختی سوجدە بر و گۆت: «ئامین! هەلێلوویا!»</verse>
				<verse number="5">هنگی دەنگەك ژ تەختی هات و گۆت: «پەسنا خودایێ مە بكەن، هەی هەمی بەنیێن وی، ئەوێن ژ وی دترسن، ژ مەزن و بچویكان.»</verse>
				<verse number="6">پاشی من دەنگەك بهیست، وەكو دەنگێ جەماوەرەكێ مەزن و وەكو دەنگێ گەلەك ئاڤان و وەكو دەنگێ گڕگڕێن بهێز یێن عەوران بوو، دگۆت: «هەلێلوویا! چنكو خودان خودایێ مە، هێزدارێ هەر تشتی، پاشایەتیێ دكەت.</verse>
				<verse number="7">بلا ئەم دلخۆش و دلشاد ببین و مەزناهیێ بدەینێ! چنكو داوەتا بەرخی هات و بویكا وی خۆ ئامادە كریە.</verse>
				<verse number="8">دەستهەلات بۆ وێ هاتە دان كو كتانەكێ نازك یێ شەوقدار و پاقژ بكەتە بەر خۆ.» ئەو كتانێ نازك كارێن راستدار یێن پیرۆزكریانە.</verse>
				<verse number="9">پاشی فریشتەی گۆتە من: «بنڤیسە: ‹خوزیكێن وان یێن بۆ مێڤانداریا داوەتا بەرخی هاتینە داخواز كرن!›» و گۆتە من: «ئەو پەیڤێن خودێ یێن راستن.»</verse>
				<verse number="10">ئینا من خۆ هاڤێتە بەر پێیێن وی، دا سوجدێ بۆ ببەم، لێ وی گۆتە من: «وە نەكە! ئەز بەنیمە ل گەل تە و برایێن تە یێن شاهدەییێ بۆ عیسایێ مەسیح ددەن. سوجدێ بۆ خودێ ببە! چنكو شاهدەیی بۆ عیسای كاكلكا پەیاما خودێیە.»</verse>
				<verse number="11">پشتی هنگی من بەرێ خۆ دایێ ئەسمان ڤەبوو و ئەڤە هەسپەكێ سپی یێ ل وێرێ! سیارێ وی ب ‹دلسۆز› و ‹یێ راست› دهێتە بناڤكرن و ئەو ب دادپەروەری حوكمی دكەت و دجەنگیت.</verse>
				<verse number="12">چاڤێن وی وەكو گوڕیا ئاگرینە و گەلەك تانج ل سەر سەرێ وینە. وی ناڤەكێ نڤیسای یێ هەی، كەس وی ناڤی نزانیت ژبلی وی.</verse>
				<verse number="13">ب كوركەكێ د خوینێ هەلاندی یێ راپێچای بوو و ب ‹پەیڤا خودێ› هاتیە بناڤكرن.</verse>
				<verse number="14">لەشكەرێن ل ئەسمانی یێن راپێچای ب كتانێ نازك یێ سپی و پاقژ ل سەر هەسپێن سپی ب دویڤ وی دكەفتن.</verse>
				<verse number="15">ژ دەڤێ وی شیرەكێ تیژ دەردكەڤیت، دا ب وی ل مللەتان بدەت و ‹ئەو دێ ب گۆپالەكێ ئاسنی حوكمداریێ ل سەر وان كەت.› ئەو ب خۆ دێ ئویسلەیا شەرابا تۆڕەبوونا خودێ یا دژوار، هێزدارێ هەر تشتی، ب پێیان گڤێشیت.</verse>
				<verse number="16">ل سەر كوركێ وی و ل سەر رانێ وی ناڤەك یێ نڤیسای بوو: ‹پاشایێ پاشایان و خودانێ خودانان.›</verse>
				<verse number="17">پشتی هنگی من فریشتەیەك دیت د چاڤێ رۆژێ دا یێ راوەستیای بوو، ب دەنگەكێ بلند كرە گازی و گۆتە هەمی باڵندەیێن د ناڤەڕاستا ئەسمانی دا دفڕن: «وەرن، ل سەر سفرا مەزن یا خودێ كۆم ببن،</verse>
				<verse number="18">دا گۆشتێ پاشایان، گۆشتێ فەرماندەیان، گۆشتێ هێزداران، گۆشتێ هەسپان و سیارێن وان و گۆشتێ هەمیان، یێن ئازاد و یێن بەنی، یێن بچویك و یێن مەزن، بخۆن!»</verse>
				<verse number="19">پاشی من دیت، دڕندە و پاشایێن ئەردی و لەشكەرێن وان كۆم ببوون، دا ل دژی سیارێ هەسپی و لەشكەرێ وی بجەنگن.</verse>
				<verse number="20">ئینا دڕندە و پێغەمبەرێ درەوین ل گەل وی هاتنە گرتن، ئەو پێغەمبەرێ درەوین یێ ژ پێش دڕندەی ڤە نیشانێن حنێرانە دكرن و ب رێكا وان نیشانان ئەو خاپاندن یێن نیشانا دڕندەی قەبیل كری و یێن سوجدە بۆ وێنەیێ وی بری. دڕندە و پێغەمبەرێ درەوین هەردوو ب ساخی بۆ دەریاكا ئاگری یا ب كپریتێ هەل هاتنە هاڤێتن.</verse>
				<verse number="21">یێن ماین ب شیرێ ژ دەڤێ سیارێ هەسپی دەردكەفت هاتنە كوشتن و هەمی باڵندە ژ گۆشتێ وان تێر بوون.</verse>
			</chapter>
			<chapter number="20">
				<verse number="1">پشتی هنگی من فریشتەیەك دیت، ژ ئەسمانی دهاتە خوارێ و كلیلا چاڵا بێ بن و زنجیرەكا مەزن د دەستێ وی دا بوون.</verse>
				<verse number="2">ئەوی ئەژدەها، ئانكو مارێ كەڤنار، كو ئبلیسە و ساتانە ، گرت و بۆ هزار ساڵان گرێ دا</verse>
				<verse number="3">و هاڤێتە د چاڵا بێ بن دا و دەرگەهێ وێ ل سەر وی گرت و موهر كر، دا ئەو ئێدی مللەتان نە خاپینیت، تاكو هزار ساڵ تەمام ببن. پشتی ڤان تشتان، پێدڤیە ئەو بۆ دەمەكێ كورت بهێتە بەردان.</verse>
				<verse number="4">پاشی من تەخت و یێن ل سەر روینشتی دیتن، ئەوێن دەستهەلاتا دادكرنێ بۆ وان هاتبوو دان. هەروەسا من گیانێن وان دیتن یێن ژ پێخەمەت شاهدەییێ بۆ عیسای و بۆ پەیڤا خودێ هاتینە ڤەكوشتن، ئەوێن سوجدە بۆ دڕندەی و وێنەیێ وی نەبری و نیشانا وی ل سەر ئەنیا خۆ و دەستێ خۆ قەبیل نەكری. ئەو زیندی بوونەڤە و بۆ هزار ساڵان ل گەل مەسیحی پاشایەتی كر.</verse>
				<verse number="5">(ئەو مریێن ماین، زیندی نەبوونەڤە تاكو ئەو هزار ساڵ تەمام بووین.) ئەڤە رابوونا مریان یا ئێكێیە.</verse>
				<verse number="6">چەند یێ بەختەوەر و پیرۆزە ئەوێ بەهر د رابوونا مریان یا ئێكێ دا هەی. مرنا دوویێ دەستهەلات ل سەر وان نینە، لێ ئەو دێ بنە كاهنێن خودێ و مەسیحی و دێ ل گەل وی بۆ هزار ساڵان پاشایەتیێ كەن.</verse>
				<verse number="7">دەمێ هزار ساڵ تەمام دبن، ئبلیس دێ ژ زیندانا وی هێتە بەردان.</verse>
				<verse number="8">ئەو دێ دەركەڤیت دا مللەتێن ل هەر چوار كوژیێن ئەردی، ئانكو گۆگ و ماگۆگ، بخاپینیت، دا وان بۆ جەنگێ كۆم بكەت. ژمارەیا وان وەكو خیزێ دەریایە.</verse>
				<verse number="9">ئەو ل سەر هەمی ئەردی بەڵاڤ بوون و سەربازگەها پیرۆزكریان و باژێڕێ خۆشتڤی دۆرپێچ كر. لێ ئاگر ژ ئەسمانی هاتە خوارێ و ئەو خوارن</verse>
				<verse number="10">و ئەو ئبلیسێ ئەو خاپاندین، بۆ ناڤ دەریاكا ئاگری و كپریتێ هاتە هاڤێتن، بۆ وی جهێ دڕندە و پێغەمبەرێ درەوین تێدا. ئەو دێ ب شەڤ و رۆژ، بۆ هەتا هەتایێ هێنە ئەشكەنجە دان.</verse>
				<verse number="11">پشتی هنگی من تەختەكێ مەزن یێ سپی دیت و ئەوێ ل سەر روینشتی ژی، یێ كو ئەرد و ئەسمان ژ بەر رویێ وی رەڤین و جهەك بۆ وان نەبوو.</verse>
				<verse number="12">پاشی من مری دیتن، یێن مەزن و یێن بچویك، ل بەرامبەری تەختی د راوەستیای بوون و پەرتووك ڤەبوون. پەرتووكەكا دی ژی ڤەبوو، كو پەرتووكا ژیانێ بوو. مری ب تشتێن نڤیسی د پەرتووكان دا، ل دویڤ كریارێن وان، هاتنە دادكرن.</verse>
				<verse number="13">دەریایێ مریێن د ناڤ خۆ دا رادەست كرن و مرنێ و وارێ مریان ژی مریێن د ناڤ خۆ دا رادەست كرن. هەر ئێك ل دویڤ كریارێن خۆ هاتە دادكرن.</verse>
				<verse number="14">پشتی هنگی مرن و وارێ مریان بۆ دەریاكا ئاگری هاتنە هاڤێتن. ئەڤ دەریاكا ئاگری مرنا دوویێیە.</verse>
				<verse number="15">هەر كەسێ ناڤێ وی تۆماركری د پەرتووكا ژیانێ دا نەهاتە دیتن، ئەو بۆ دەریاكا ئاگری هاتە هاڤێتن.</verse>
			</chapter>
			<chapter number="21">
				<verse number="1">پشتی هنگی من ئەردەكێ نوی و ئەسمانەكێ نوی دیتن، چنكو ئەسمانێ ئێكێ و ئەردێ ئێكێ دەرباز بوون و ئێدی دەریا ژی نەما.</verse>
				<verse number="2">من دیت باژێڕێ پیرۆز، ئورشەلیما نوی، یا ئامادەبووی وەكو بویكەكا خەملاندی بۆ زاڤایێ خۆ، ژ ئەسمانی، ژ نك خودێ دهاتە خوارێ.</verse>
				<verse number="3">من ژ تەختی دەنگەكێ بلند بهیست، دگۆت: «ئها ئەڤەیە، خیڤەتا خودێ د ناڤ مرۆڤان دا! ئەو دێ ل گەل وان ئاكنجی بیت و ئەو دێ بنە گەلێ وی و خودێ ب خۆ دێ ل گەل وان بیت و بیتە خودایێ وان.</verse>
				<verse number="4">ئەو دێ هەمی رۆندكان ژ چاڤێن وان پاقژ كەت و ئێدی مرن نابیت، نە شینی و نە گری و نە ئێشان ژی، چنكو تشتێن بەرێ دەرباز بوون.»</verse>
				<verse number="5">پاشی یێ روینشتی ل سەر تەختی گۆت: «ئها ئەڤە ئەز هەر تشتەكی نوی دكەم!» پشتی هنگی گۆت: «بنڤیسە، چنكو ئەڤ پەیڤە جهێ باوەریێنە و د راستن.»</verse>
				<verse number="6">هەروەسا گۆتە من: «ب ج‍‌ھ هات! ئەز ئەلفا و ئۆمێگامە ، دەستپێك و دویماهیك. ئەز دێ بێ بەرامبەر ژ كانیا ئاڤا ژیانێ دەمە یێ تێهنی.</verse>
				<verse number="7">هەر ئێكێ سەركەفتنێ بینیت، دێ بیتە میراتگرێ ڤان تشتان و ئەز دێ بمە خودایێ وی و ئەو دێ بیتە كوڕێ من.</verse>
				<verse number="8">لێ یێن ترسنۆك و یێن بێبەخت و یێن جهێ دلڕەشیێ و یێن مێركوژ و یێن دەهمەنپیس و یێن جادووگەر و یێن پووتپەرێس و هەمیێن درەوین، دێ بەهرا وان دەریاكا هەل ب ئاگری و كپریتێ بیت. ئەڤە مرنا دوویێیە.»</verse>
				<verse number="9">پشتی هنگی ئێك ژ وان حەفت فریشتەیێن حەفت ترارێن تژی ژ حەفت دربێن دویماهیێ ڤێ بوون هات و ل گەل من ئاخفت و گۆت: «وەرە، ئەز دێ بویكێ، ئانكو ژنا بەرخی، نیشا تە دەم.»</verse>
				<verse number="10">ئینا ب رێكا گیانێ پیرۆز ئەز برمە سەر چیایەكێ مەزن و بلند. وی ئورشەلیم، باژێڕێ پیرۆز، نیشا من دا، ژ ئەسمانی، ژ نك خودێ، دهاتە خوارێ.</verse>
				<verse number="11">مەزناهیا خودێ د ناڤ وی دا بوو و شەوقا وی وەكو بهاگرانترین بەر، وەكو بەرێ یەشپ، زەڵال وەكو كریستالی بوو.</verse>
				<verse number="12">شویرهەكا مەزن و بلند هەبوو، دوازدە دەرگە‍‌ھ هەبوون و ل بەر وان دەرگەهان دوازدە فریشتە هەبوون. ناڤێ هەر دوازدە هۆزێن كوڕێن ئیسرائیلی ل سەر وان دەرگەهان یێ نڤیسای بوو.</verse>
				<verse number="13">ل رۆژهەلاتی سێ دەرگە‍‌ھ و ل باكووری سێ دەرگە‍‌ھ و ل باشووری سێ دەرگە‍‌ھ و ل رۆژئاڤایی سێ دەرگە‍‌ھ هەبوون.</verse>
				<verse number="14">شویرها باژێڕی دوازدە بنیات هەبوون و دوازدە ناڤێن دوازدە هنارتیێن بەرخی ل سەر بوون.</verse>
				<verse number="15">ئەوێ ل گەل من دئاخفت، لەڤەنەكێ پیڤانێ یێ زێڕین ڤێ بوو، دا باژێڕی و دەرگەهێن وی و شویرها وی بپیڤیت.</verse>
				<verse number="16">باژێڕ ب چوارگۆشەیی هاتبوو دانان، درێژاهیا وی هندی فرەهیێ بوو. ئینا باژێڕ ب لەڤەنی پیڤا، دوازدە هزار ستادی بوون. درێژی و فرەهی و بلندی تەمەت ئێك بوون.</verse>
				<verse number="17">شویرها وی ژی پیڤا، سەد و چل و چوار نیڤگەز بوون ، ل دویڤ پیڤانا مرۆڤان، كو فریشتەی ژی ب كار دئینا.</verse>
				<verse number="18">شویرهە ژ بەرێ یەشپ هاتبوو ئاڤاكرن و باژێڕ زێڕێ پاقژ بوو وەكو شویشەیێ پاقژ.</verse>
				<verse number="19">بنیاتێن شویرها باژێڕی ب هەمی بەرێن بهاگران د خەملاندی بوون. بنیاتێ ئێكێ بەرێ یەشپ بوو، یێ دوویێ یاقوتێ شین بوو، یێ سێیێ بەرێ ئاشقبەند یێ سپی بوو، یێ چوارێ زەمروود بوو،</verse>
				<verse number="20">یێ پێنجێ بەرێ ئاشقبەندێ سۆر یێ تاری بوو، یێ شەشێ بەرێ ئاشقبەندێ سۆر بوو، یێ حەفتێ یاقوتێ زەیتوونی بوو، یێ هەشتێ زەمروودێ كەسك بوو، یێ نەهێ یاقوتێ زەر بوو، یێ دەهێ بەرێ ئاشقبەندێ كەسك بوو، یێ یازدێ یاقوتێ مۆر بوو و یێ دوازدێ یاقوتێ بنەفشی بوو.</verse>
				<verse number="21">هەر دوازدە دەرگە‍‌ھ، دوازدە مراری بوون، هەر دەرگەهەك ژ مراریەكێ بوو. جادەیا باژێڕی زێڕێ پاقژ بوو وەكو شویشەیێ زەڵال.</verse>
				<verse number="22">من چ پەرستگە‍‌ھ د باژێڕی دا نەدیتن، چنكو خودان خودێ، هێزدارێ هەر تشتی، ئەو و بەرخ پەرستگەها وینە.</verse>
				<verse number="23">باژێڕ نە یێ پێدڤی رۆژێ و هەیڤێ بوو كو رۆناهیێ بدەنێ، چنكو مەزناهیا خودێ رۆناهی دابوویێ و چرایێ وی بەرخ بوو.</verse>
				<verse number="24">مللەت دێ ب رۆناهیا باژێڕی بڕێڤە چن و پاشایێن ئەردی دێ مەزناهیا خۆ ئیننە ناڤ وی باژێڕی.</verse>
				<verse number="25">دەرگەهێن وی چ جاران ناهێنە گرتن، چنكو ل وێرێ هەمی دەمان دێ رۆژ بیت، شەڤ نینە.</verse>
				<verse number="26">دێ مەزناهی و رێزا مللەتان ئیننە ناڤ وی.</verse>
				<verse number="27">قەت تشتەكێ هەڕمی ناچیتە ناڤ وی، نە ژی كەسەك ژ ئەوێن تشتێن جهێ دلڕەشیێ و درەوێ دكەن، لێ ب تنێ ئەو دێ چن یێن ناڤێن وان د پەرتووكا ژیانێ یا بەرخی دا هاتینە نڤیسین.</verse>
			</chapter>
			<chapter number="22">
				<verse number="1">پشتی هنگی فریشتەی رویبارێ ئاڤا ژیانێ یێ شەوقدار وەكو كریستالی نیشا من دا، ژ تەختێ خودێ و بەرخی دەردكەفت</verse>
				<verse number="2">و د ناڤ ناڤەندا جادەیا باژێڕی دا دبوری. ل هەردوو رەخێن رویباری، دارا ژیانێ هەبوو، دوازدە جۆرێن بەرهەمی ددا، هەر هەیڤێ بەرهەمەك. بەلگێن دارێ بۆ ساخبوونا مللەتان ژ نەساخیان بوو.</verse>
				<verse number="3">ئێدی تشتێ نفرین لێ كری ل وێرێ نابیت. تەختێ خودێ و بەرخی دێ د ناڤ باژێڕی دا بیت و بەنیێن وی دێ وی پەرێسن</verse>
				<verse number="4">و دێ دێمێ وی بینن و ناڤێ وی دێ ل سەر ئەنیا وان بیت.</verse>
				<verse number="5">ئێدی نابیتە شەڤ. ئەوان پێدڤی ب رۆناهیا چرای و رۆناهیا رۆژێ نابیت، چنكو خودان خودێ دێ رۆناهیێ ل وان كەت و ئەو دێ هەتا هەتایێ پاشایەتیێ كەن.</verse>
				<verse number="6">پاشی فریشتەی گۆتە من: «ئەڤ پەیڤە جهێ باوەریێنە و راستن. خودانی، خودایێ سرۆشێ ددەتە پێغەمبەران، فریشتەیێ خۆ هنارت داكو وان تشتان نیشا بەنیێن خۆ بدەت، یێن كو پێدڤیە زوی روی بدەن.»</verse>
				<verse number="7">«ئەڤە ئەز دێ زوی هێم! خوزیكێن وی یێ پەیڤێن پەیاما ڤێ پەرتووكێ ب ج‍‌ھ دئینیت.»</verse>
				<verse number="8">ئەز یوحەننامە، ئەوێ ئەڤ تشتە بهیستین و دیتین. دەمێ من بهیستی و دیتی، من خۆ هاڤێتە ئەردی، دا ل بەر پێیێن فریشتەیێ ئەڤ تشتە نیشا من داین، سوجدێ ببەم،</verse>
				<verse number="9">لێ وی گۆتە من: «وە نەكە! ئەز بەنیمە ل گەل تە و برایێن تە یێن پێغەمبەر و ئەوێن پەیڤێن ڤێ پەرتووكێ ب ج‍‌ھ دئینن. سوجدێ بۆ خودێ ببە.»</verse>
				<verse number="10">هەروەسا گۆتە من: «پەیڤێن پەیاما ڤێ پەرتووكێ ب موهرێ نەگرە، چنكو دەم یێ نێزیكە.</verse>
				<verse number="11">ئەوێ خرابیێ دكەت، بلا هەر خرابیێ بكەت. یێ پیس ژی، بلا هەر یێ پیس بیت. یێ راستدار ژی، بلا هەر راستداریێ بكەت. یێ پیرۆز ژی، بلا هەر پیرۆز بمینیت.»</verse>
				<verse number="12">«ئەڤە ئەز دێ زوی هێم. خەلاتێ من ل گەل منە، دا ل دویڤ كریارێن هەر ئێكی بدەمێ.</verse>
				<verse number="13">ئەز ئەلفا و ئۆمێگامە، یێ ئێكێ و یێ داویێ، دەستپێك و دویماهیك.»</verse>
				<verse number="14">خوزیكێن وان یێن جلكێن خۆ دشوون، دا وان ماف هەبیت ژ دارا ژیانێ بخۆن و د دەرگەهان را بچنە د باژێڕی ڤە.</verse>
				<verse number="15">سە و جادووگەر و دەهمەنپیس و مێركوژ و پووتپەرێس و هەر ئێكێ حەز ژ درەوان دكەت و درەوان دكەت دێ ژ دەرڤە بن.</verse>
				<verse number="16">«ئەز عیسامە، ئەوێ فریشتەیێ خۆ هنارتی، دا ئەز بۆ هەوە شاهدەییێ دەربارەی ڤان تشتان بۆ جڤاكێن باوەرداران بدەم. ئەز رە‍‌ھ و دویندەها داوودیمە، ستێرا سپێدێ یا گەشم.»</verse>
				<verse number="17">گیانێ پیرۆز و بویك دبێژن: «وەرە!» و یێ دبهیسیت بلا بێژیت: «وەرە!» و یێ تێهنی بلا بهێت و یێ دڤێت بلا بێ بەرامبەر ئاڤا ژیانێ وەرگریت.</verse>
				<verse number="18">ئەز شاهدەییێ بۆ هەر كەسەكێ كو پەیڤێن پەیاما ڤێ پەرتووكێ دبهیسیت ددەم: ئەگەر كەسەك تشتەكی ل سەر ڤان تشتان زێدە بكەت، خودێ دێ دربێن د ڤێ پەرتووكێ دا نڤیسای ل سەر وی زێدە كەت.</verse>
				<verse number="19">هەروەسا ئەگەر كەسەك تشتەكی ژ پەیڤێن پەرتووكا ڤێ پەیامێ ژێ ببەت، خودێ دێ بەهرا وی ژ دارا ژیانێ و ژ باژێڕێ پیرۆز یێن نڤیسای د ڤێ پەرتووكێ دا ژێ بەت.</verse>
				<verse number="20">ئەوێ شاهدەییێ بۆ ڤان تشتان ددەت، دبێژیت: «بەلێ، ئەز دێ زوی هێم.» ئامین. وەرە، هەی خودان عیسا!</verse>
				<verse number="21">كەرەما خودان عیسای ل سەر هەمیان بیت.</verse>
			</chapter>
		</book>
	</testament>
</bible>