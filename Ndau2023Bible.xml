<?xml version="1.0" encoding="utf-8"?>
<bible language="Ndau 2023 (NOVO TESTAMENTO EM NDAU)" status="Novo Testamento Cindau © Bible Society of Mozambique, 2023" link="https://www.bible.com/bible/3767/REV.17.CINDAU%2520NT">
	<testament name="New">
		<book number="40">
			<chapter number="1">
				<verse number="1">Tshamba yo kubahwa kwa Jesu Kristu, mwana wa Dhavhidha, mwana wa Abrahama.</verse>
				<verse number="2">Abrahama wakabara Isaka, na Isaka wakabara Jakobe, na Jakobe wakabara Judha, no vanukuna vake.</verse>
				<verse number="3">Na Judha wakabara Faresi na Zara ndi Tamari; na Faresi wakabara Esiromi; na Esiromi wakabara Aramu;</verse>
				<verse number="4">na Aramu wakabara Aminadhabhi, na Aminadhabhi wakabara Nasoni; na Nasoni wakabara Saremona,</verse>
				<verse number="5">na Saremona wakabara Bhowazi ndi Rahabhi; na Bhowazi wakabara Obhedhi ndi Rute; na Obhedhi wakabara Jesi;</verse>
				<verse number="6">na Jesi wakabara Dhavhidha wayiva mambo; na Dhavhidha mambo wakabara Soromona ngo mukaji uwo wayiva wa Uriya;</verse>
				<verse number="7">na Soromona wakabara Robhowami; na Robhowami wakabara Abhiya; na Abhiya wakabara Asafi;</verse>
				<verse number="8">na Asafi wakabara Josafati; na Josafati wakabara Jorami; na Jorami wakabara Oziya;</verse>
				<verse number="9">na Oziya wakabara Jotami; na Jotami wakabara Ahazi; na Ahazi wakabara Hezekiya;</verse>
				<verse number="10">na Hezekiya wakabara Manasa; na Manasa wakabara Amoni; na Amoni wakabara Josiya;</verse>
				<verse number="11">na Josiya wakabara Jekoniya no vanukuna vake, ngo mukuvo wokutohwa kuenda Bhabhurona.</verse>
				<verse number="12">Ngosure kwokutohwa kuenda, Jekoniya wakabara Saratieri; na Saratieri wakabara Zorobhabheri;</verse>
				<verse number="13">na Zorobhabheri wakabara Abhiyudhi; na Abhiyudhi wakabara Eriyakimi; na Eriyakimi wakabara Azori;</verse>
				<verse number="14">na Azori wakabara Zadhoki; na Zadhoki wakabara Akimi; na Akimi wakabara Eriyudhi;</verse>
				<verse number="15">na Eriyudhi wakabara Eriyazari; na Eriyazari wakabara Matani; na Matani wakabara Jakobe;</verse>
				<verse number="16">na Jakobe wakabara Josefa mwamuna wa Mariya, uwo wakazobereka Jesu unozwi.</verse>
				<verse number="17">Ndizvo rusinga hwese kubvira kuna kuguma kuna Dhavhidha uri mibarihwana iri gumi na murongomuna; kubvira kuna Dhavhidha kuguma kwokutohwa kuenda Bhabhurona iri mibarihwana iri gumi na murongomuna; no kubvira kwokutohwa kuenda Bhabhurona mbhera kuguma kuna Kristu iri mibarihwana iri gumi na murongomuna.</verse>
				<verse number="18">Zvino kubahwa kwa Jesu Kristu kwayinga kwakadari: Apo Mariya mayi wake wayinga aemesehwa kuchadha na Josefa, vasati vasongana, iye wakavoneka uno mimba yo Mweya Wakachena.</verse>
				<verse number="19">Na Josefa mwamuna wake ngokuti wayiva mundhu wakarurama, asikadi kuti amupsheruje, wayida kuti amurambe ngo kufishika.</verse>
				<verse number="20">Kwakati acharangarija ndizvo, vonayi, ngirosi ya Mambo yakavoneka kwaari ngo kurota, yechiti: Josefa, iwewe mwana wa Dhavhidha, usatya kutora Mariya mukaji wako; ngokuti mimba iyo yaanayo iri yo Mweya Wakachena.</verse>
				<verse number="21">Unozobereka mwana worume; newe unozodura zina rake 18 kuti Jesu; ngokuti ndiye unozoponesa vandhu vake kubva kuzvishaishi zvavo.</verse>
				<verse number="22">Zvino izvi zvakaitika kuti zvizarisike izvo zvakavereketwa ndi Mambo kubudikija ngo muprofeti, echiti:</verse>
				<verse number="23">Vonanyi, mbhandwe inozoyita mimba, ibereke mwana, navo vanozodura zina rake kuti Emanueri; izvo zvinoti kuti, Mwari unesu.</verse>
				<verse number="24">Na Josefa amuka muhope wakayita kudari ngo kuvereketa kwo ngirosi ya Mambo, wakatora mukaji wake;</verse>
				<verse number="25">naye aazivi kusongana naye mbhera wakazobereka mwana: Naye wakadura zina rake kuti Jesu.</verse>
			</chapter>
			<chapter number="2">
				<verse number="1">Kwakati apo Jesu abahwa mu Bheterehema ro Judhiya ngo mazuva a Herodhi mambo, vonanyi, kwakaviya vazivi vechibva kumabvazuva vakaguma Jerusarema, vechiti: Arikwapi uwo wakaberekwa uri Mambo wo vaJudha?</verse>
				<verse number="2">Ngokuti takavona ndhondo yake tiri kumabvazuva, nesu taviya kuti timudire.</verse>
				<verse number="3">Kwakati Herodhi mambo azwa, wakasvipa mwoyo no vo Jerusarema vese naye.</verse>
				<verse number="4">Naapo aunganija pamwepo vapristi vakuru vese, no vatari vo vandhu wakavabvunjisa kuti: “Unozobahwa kwapi Kristu.”</verse>
				<verse number="5">Navo vakati kwaari: Mu Bheterehema ro Judhiya; ngokuti kwakatahwa ngo muprofeti kudari:</verse>
				<verse number="6">Iwewe Bheterehema, nyika ya Judha, auripi mudoko akadi mukati mwo vatongi vaJudha; ngokuti kwouri kunozobuda mutungamiriri, uwo ndiye unozoyita muhavisi wo vandhu vangu vaIsraeri.</verse>
				<verse number="7">Naapo Herodhi adanija vazivi ngo kufishika, wakanasa kukwarisisa kwavari mukuvo wo yakavoneka ndhondo.</verse>
				<verse number="8">Naye wakavatuma Bheterehema, akati: Endanyi munase kupshakisisa uwo mwana mudoko; kuti mwamuwana mundiviyire no izwi, kuti nenivo ndiende ndimudire.</verse>
				<verse number="9">Navo, apo vazwa mambo, vakaenda, ngokudaro, ndhondo iyo yo vakavona vari kumabvazuva yakavatungamirira mbhera yakaguma pandau apo payiva no mwana mudoko.</verse>
				<verse number="10">Naapo vavona ndhondo vakadakara ngo kudakara kukuru.</verse>
				<verse number="11">Naapo vanghwina mu nyumba, vakavona mwana mudoko na Mariya mayi wake; navo vakawa pasi, vakamudira; kwakati vabewura pfuma yavo vakamupa zvipo mukore no no mure.</verse>
				<verse number="12">Navo vechipangwa mu kurota kuti vasachahwirira ngo kuna Herodhi, vakaenda ngo njira imweni ku nyika yavo.</verse>
				<verse number="13">Naapo vaenda, vonanyi, ngirosi ya Mambo yakavoneka kuna Josefa ngo kurota, yechiti: “Mukayi, utore mwana mudoko na mayi wake, utizire Egipite, ugare apo mbhera ndikubvunje, ngokuti Herodhi unozomupshaka mwana mudoko kumuuraya.”</verse>
				<verse number="14">Naye wakamiruka, akatora mwana mudoko na mayi wake usiku, vakaenda Egipite.</verse>
				<verse number="15">Naye wakagareyo mbhera kufa kwa Herodhi, kuti zvizarisike izvo zvakavereketwa ndi Mambo, kubudikija ngo muprofeti, echiti: “Ndakadanija mwana wangu kuti abude Egipite.”</verse>
				<verse number="16">Naapo Herodhi wavona kuti wakaitihwa jee ngo vazivi, wakatseneka kakurutu, wakatuma akauraya vana vadoko vese vo rume vayinga vari mu Bheterehema no ndharaunda yaro yese, avo vayinga vaano makore maviri na vayiva pasi paao, kudari ngo mukuvo uwo waayinga wakanasa kubvunjisisa vazivi.</verse>
				<verse number="17">Zvakazarisika izvo zvakavereketwa ndi Jeremiya muprofeti, echiti:</verse>
				<verse number="18">Izwi rakazwika mu Rama kuchema no kutsumba kukuru, Rakeri echichemera vana vake, asikatendi kuembezehwa, ngokuti inga avachipo.</verse>
				<verse number="19">Asi apo Herodhi afa, ngirosi ya Mambo yakavoneka mu kurota kuna Josefa ari mu Egipite, yechiti:</verse>
				<verse number="20">Mukayi, utore mwana mudoko na mayi wake uende mu nyika yo Israeri; ngokuti avo vayipshaka kuuraya mwana mudoko vakafa.</verse>
				<verse number="21">Naye wakamiruka, wakatora mwana mudoko na mayi wake, wakaviya mu nyika ya Israeri.</verse>
				<verse number="22">Asi wazwa kuti Arkirausi wayiva mambo wo Judhiya pandau ya baba wake Herodhi, wakatya kuendeyo; echiziviswa mu kurota, wakaenda ku nyika yo Garire,</verse>
				<verse number="23">wakaviya akagara mu guta rinozwi; kuti rizarisike izwi rakavereketwa ngo vaprofeti kuti: Unozozwi muNazaretha.</verse>
			</chapter>
			<chapter number="3">
				<verse number="1">Ngaao mazuva wakaviya Johani Mubhapatisi echichumaira mu bani mwo Judhiya,</verse>
				<verse number="2">echiti: Tenderukanyi imwimwi; ngokuti Umambo hwo mu gore huri phedo.</verse>
				<verse number="3">Ngokuti uwo ndiye waakavereketa ndiye Isaya muprofeti, echiti: Izwi rounodanijira mu bani, nasiriranyi njira ya Mambo, rungamisanyi makwanja ake.</verse>
				<verse number="4">Uwu Johani wayiva no nguvo yo mamviri wo kamera, no njobo muchiunu chake; no kuha kwake kwayiva ndongwe no uchi hwo mushango.</verse>
				<verse number="5">Kwakaviya kwaari vo Jerusarema, no vese vo Judhiya, no vo ndharaunda yese yo Jordhani,</verse>
				<verse number="6">navo vakabhapatiswa ndiye mu murambo wo Jordhani vechipupura zvishaishi zvavo.</verse>
				<verse number="7">Asi echivona vazhinji vo vafarisi, no vasadhusi, vechiviya kwoobhapatiswa, wakati kwavari: “Imwimwi mibarihwana wo mavhumbi, ndiyani wakamuzivisa kuti mutize ushungu hunoviya?”</verse>
				<verse number="8">Ndizvo pangijiranyi michero inovonisa kutenderuka.</verse>
				<verse number="9">Musarangarija mwechiti mukati mwenyu, tina Abrahama baba wedu; ngokuti ndinoti kwomuri, kuti Mwari uno simba ngaaya mapuwe kumusira vana kuna Abrahama.</verse>
				<verse number="10">Nazvinopano bheura radihwa pa miji jo miti, ndizvo muti wese usikabereki michero yakanaka unotemehwa pasi, ukandihwe mu muriro.</verse>
				<verse number="11">Inini ngozvirokwazvo ndinomubhapatisa ngo kumwa kuti mutenderuke, asi uwo unoviya sure kwangu uno simba kupinda inini, anditosisiri no kutwara magwada ake; uwu ndiye unozomubhapatisa ngo Mweya Wakachena no muriro.</verse>
				<verse number="12">Uwo mbhade yake iri mu nyara yake, naye unozonasa kupshayira chimbuwa chake, no kuunganija koroni yake mu nyumbu, asi unozopisa makoto ngo muriro usikajimi.</verse>
				<verse number="13">Naapo Jesu wakaviya Jordhani echibva Garire, kuna Johani, kwoobhapatiswa ndiye.</verse>
				<verse number="14">Asi Johani wakada kumurambira, echiti: “Inini ndinosisira kuti ndibhapatiswe ndiwe, newe woviya kwendiri here?”</verse>
				<verse number="15">Asi Jesu wakapingura, akati kwaari: “Wechitenda zvino; ngokuti ngokudaro kunodikana kuti tizarise kururama kwese.” Naapo wakamutendera.</verse>
				<verse number="16">Naapo Jesu abhapatiswa, paripo wakabuda mu kumwa, ngokudaro gore rakabewuka, naye wakavona Mweya wa Mwari wechibzuka wakadari ngo njiva yechiviya panyezuru pake.</verse>
				<verse number="17">Vonayi, izwi rechibva mu gore, rakati: “Uwu ndiye Mwana wangu unodikana, wo ndinonasa kudakara ndiye.”</verse>
			</chapter>
			<chapter number="4">
				<verse number="1">Naapo Jesu wakakweviwa ndi Mweya kuenda mu bani kuti aejwe ndi dhiyabhorosi.</verse>
				<verse number="2">Naapo ayinga waera kuha mazuva makumi marongomuna, no usiku makumi marongomuna, ngosure kwo uku wakazwa njara.</verse>
				<verse number="3">Mueji wakaviya kwaari, akati: Kuti iwewe uri Mwana wa Mwari bvunjayi aya mapuwe kuti ayite chimanda.</verse>
				<verse number="4">Asi iye wakamupingura, akati: “Kwakatahwa kuti mundhu aazorarami ngo chimanda chega, asi ngo mazwi ese anobuda mu muromo wa Mwari.”</verse>
				<verse number="5">Naapo dhiyabhorosi wakamutora kuenda naye ku dhoropa rakachena, wakamudira panyezuru po chachungu cho themperi,</verse>
				<verse number="6">akati kwaari: “Kuti iwewe uri Mwana wa Mwari, jikandire pasi, ngokuti kwakatahwa, kuti, unozotumira ngirosi jake ngo ndava yako; najo jinozokubata ngo nyara jajo kuti nokuti ngouri mukuvo usazokhugunwa tshoka yako pa buwe.”</verse>
				<verse number="7">Jesu wakati kwaari: “Kwakatahwazve, kuti Usazoeja Mambo Mwari wako.”</verse>
				<verse number="8">Zve dhiyabhorosi wakamutora kuenda pa dundhu rakanyanya kureba, wakamupangijira umambo hwese hwo nyika, no uthende hwawo.</verse>
				<verse number="9">Naye wakati kwaari: “Izvi zvese ndinozokupa, kudari wechizogwadama pasi no kundidira.”</verse>
				<verse number="10">Naapo Jesu wakati kwaari: Ibva Sathani! Ngokuti kwakatahwa kuti: Unozodira Mambo Mwari wako, no kumushandira iye ega.</verse>
				<verse number="11">Naapo dhiyabhorosi wakamusiya, vonayi, ngirosi jakaviya kwaari jikamushandira.</verse>
				<verse number="12">Naapo azwa kuti Johani wakafungihwa mu guniya wakahwirirazve Garire.</verse>
				<verse number="13">Naabva Nazaretha wakaenda koogara mu Kaperanaume, riri pa jombe, mu ndharaunda jo Zabhurona no Nafitari.</verse>
				<verse number="14">Kuti rizarisike izwi iro rakavereketwa ndi Isaya muprofeti, echiti:</verse>
				<verse number="15">“Nyika yo Zabhurona, no nyika yo Nafitari pa njira inoenda ku jombe; mwombera kwo Jordhani Garire ro vo majinja.</verse>
				<verse number="16">Vandhu avo vayinga vakagara mu chidima vakavona kujeka kukuru; naavo vayinga vakagara mu nyika no mubvute ro kufa, kujeka kwakavabudira.”</verse>
				<verse number="17">Kubvira ngo uwo mukuvo Jesu wakatanga kuchumayira, echiti: “Tenderukanyi imwimwi; ngokuti Umambo hwo mu gore huri phedo.”</verse>
				<verse number="18">Echifamba phedo po jombe ro Garire, wakavona hama mbiri, ndi Simoni unozwi Pedru, na Andreu munukuna wake vechikandira juya ravo mu jombe; ngokuti vayiva vatandi.</verse>
				<verse number="19">Wakati kwavari: “Viyanyi sure kwangu, inini ndinozomuita vatandi vo vandhu.”</verse>
				<verse number="20">Paripo vakasiya majuya avo vakamutevera.</verse>
				<verse number="21">Echibva apo wakavona hama jimweni mbiri, ndi Jakobe mwana wa Zebhedhi no munukuna wake Johani, vari mu ngarava pamwepo na baba wavo Zebhedhi, vechinasirira majuya avo; naye wakavadanija.</verse>
				<verse number="22">Paripo vakasiya ngarava, na baba wavo, vakamutevera.</verse>
				<verse number="23">Na Jesu wakafambafamba mu Garire mwese, echijijisa mu nyumba javo jo kudira, no kuchumayira ro Umambo no kurapa mbewu jese jokuhwara, no mbewu jese jo ndhenda mukati mwo vandhu.</verse>
				<verse number="24">No mbirikira yake yakateketeswa mu nyika yese yo Siriya. Navo vakazisa kwaari vese vaihwara, avo vayinga no ndhenda jakaparajana, no vayinga no zvinovatsereketesa, naavo vayinga vano mabzoka, naavo vano mbhengera muzi, naavo vano nungura; naye wakavarapa.</verse>
				<verse number="25">Yakamutevera mbungano huru yo vandhu yechibva Garire, no Dhekaporisi, no Jerusarema, no Judhiya no mwombera kwo Jordhani.</verse>
			</chapter>
			<chapter number="5">
				<verse number="1">Naye echivona mbungano zhinji, wakakwira pa dundhu, naapo agara pasi, vajiji vake vakaviya kwaari;</verse>
				<verse number="2">wakashama muromo wake wakavajijisa, akati:</verse>
				<verse number="3">“Vanomuchena varombo vo mweya, ngokuti ngo hwavo Umambo hwo mu gore.</verse>
				<verse number="4">Vanomuchena avo vanotsumba ngokuti vanozoembezehwa.</verse>
				<verse number="5">Vanomuchena vakapfava; ngokuti vanozogara ndhaka yo mu nyika.</verse>
				<verse number="6">Vanomuchena avo vanozwa nyota no njara ngo kuda kururama, ngokuti vanozogutiswa.</verse>
				<verse number="7">Vanomuchena avo vano nyasha ngokuti vanozoitihwa nyasha.</verse>
				<verse number="8">Vanomuchena avo vano mwoyo wakachena ngokuti vanozovona Mwari.</verse>
				<verse number="9">Vanomuchena vaiyanisi, ngokuti vanozodanwa vana va Mwari.</verse>
				<verse number="10">Vanomuchena avo vanotambujwa ngo ndava yo kururama; ngokuti Umambo hwo mu gore ngo hwavo.</verse>
				<verse number="11">Munomuchena apo mwootukwa, mwootambujwa, mwoorevehwa mazwi ese akashata okunyepa ngo ndava yangu.</verse>
				<verse number="12">Dakaranyi, mwechidakara kukuru; ngokuti musharo wenyu mukuru mu gore; ngokuti ngokudaro vakatambuja vaprofeti avo vayiva pamberi penyu.”</verse>
				<verse number="13">“Imwimwi muri munyu wo nyika, asi kuti munyu warasha kunaka kwawo, ungachazorungwa ngenyi? Sure kwo uku auchanakiri chiro, kwega kurashwa kunja, no kutsikwatsikwa ngo vandhu.</verse>
				<verse number="14">Imwimwi muri kujeka kwo nyika, guta rakavakwa panyezuru po dundhu aringafishiki.</verse>
				<verse number="15">No chibani avabasi vochidira pasi po chitundhu, asi paukwiriri pacho, nacho chinojekisa vese vari mu nyumba.</verse>
				<verse number="16">Ngokudaro ngakujeke kujeka kwenyu pamberi po vandhu, kuti vavone mishando yenyu yakanaka, vayirikije Baba wenyu ari mu gore.”</verse>
				<verse number="17">“Musarangarija kuti ndakaviya kwoparaja mupango nokuti zvo vaprofeti. Andizivi kuviya kuparaja, asi kuzvizajisa.</verse>
				<verse number="18">Zvirokwazvo, ndinoti kwomuri, mbhera gore no nyika zvipinde chiro chidoko nokuti chidonhwe, chimwe achitongozopindi kubva mu mipango mbhera zvese zviyitike.</verse>
				<verse number="19">Ndizvo pikija ndiyani unozogura chimwe chidoko choiyi mipango, echijijisa vandhu ngokudaro iye unozodanwa mudoko mu Umambo hwo mu gore. Asi iye unozozviyita no kuzvijijisa, iye unozodanwa mukuru mu Umambo hwo mu gore.</verse>
				<verse number="20">Ngokuti ndinoti kwomuri, kuti, kudari kururama kwenyu kusikapindi kururama kwo vatari no kwo vafarisi, amutongozonghwini mu Umambo hwo mu gore.”</verse>
				<verse number="21">“Mwakazwa zvakanangwa kwavari vokare, kuti, ‘Usazouraya’; no uwo unozouraya unozova no ndava yo kutongwa.</verse>
				<verse number="22">Asi inini ndinoti kwomuri, Mundhu wese uwo anotsenekera munukuna wake unozova no ndava yo kutongwa; no uwo unozotuka munukuna wake, kuti; Mundhu usina shwiro; unozova no ndava yo kutongwa ngo vatongi, no uwo unozoti, iwewe benji, unozova no ndava yo kurashwa mu Gehena ro muriro.</verse>
				<verse number="23">Ndizvo kudari woopa chipo chako paaltari, naapo wechicherecheja kuti munukuna wako uno khururu newe,</verse>
				<verse number="24">siyai apo chipo chako pamberi po altari uende; utange kuiyana no munukuna wako, naapo unozoviya kwoopa chipo chako.</verse>
				<verse number="25">Tenderana no mukorore wako ngokukasira, uchiri mu njira naye, kuti pikija ngouri mukuvo mukorore wako asazokupira kumutongi, no mutongi akupire kuno joni, newe ufungihwe mu guniya.</verse>
				<verse number="26">Zvirokwazvo ndinoti kwomuri, autongozobudimwo mbhera waripa mare yo kupejisira.”</verse>
				<verse number="27">Mwakazwa, kuti zvakanangwa, kuti: “Uchazoomba.”</verse>
				<verse number="28">Asi inini ndinoti kwomuri pikija ndiyani unomuringira mwanakaji ngo kuemura, watoomba naye ngo mu mwoyo mwake.</verse>
				<verse number="29">Asi kudari jiso rako ro kumuho rechikushaishisa, ribvite, urirashe kubva kwouri; ngokuti kwapinda kunaka kwouri kuti kufe chimwe cho ndhengo yo muviri wako, kuno kuti muviri wako wese ukandihwe mu Gehena.</verse>
				<verse number="30">Kuti nyara yako yo kumuho yechikushaishisa, iteme uirashe kubva kwouri, ngokuti kwakapinda kunaka kwouri kuti chimwe cho ndhengo yo muviri wako chife kuno kuti muviri wako wese urashwe mu Gehena.</verse>
				<verse number="31">“Kwakanangwa kuti: Uwo unoramba mukaji wake, ngaamupe tshamba yo kurambana.</verse>
				<verse number="32">Asi inini ndinoti kwomuri, kuti iye unoramba mukaji wake usina ndava yo kuomba, unomuyitisa muombi, no uwo unomurovora uwo wakarambwa unoomba.”</verse>
				<verse number="33">Zve, mwakazwa kuti kwakanangwa kwaavo vokare, kuti: Usazopika wechinyepa, asi unozoyita kuna Mambo mbhiko jako.</verse>
				<verse number="34">Asi inini ndinoti kwomuri, musazopika nakamwe; pikija ngo mugore, ngokuti riri dendemaro ra Mwari;</verse>
				<verse number="35">pikija ngo nyika, ngokuti iri chitambarariro cho tshoka jake; pikija ngo Jerusarema, ngokuti riri dhoropa ra Mambo mukuru.</verse>
				<verse number="36">Usazopikazve ngo musoro wako, ngokuti aungakoni kuyita bvuji rimwe riyite imvi nokuti risvipe.</verse>
				<verse number="37">Asi kuvereketa kwenyu ngakuite: Eya, eya, nokuti haiwa, haiwa; ngokuti zvese izvo zvinopinda izvi zvinobva kuno uwo wakashata.</verse>
				<verse number="38">Mwakazwa kuti kwakanangwa, Jiso ngo jiso, no zino ngo zino.</verse>
				<verse number="39">Asi inini ndinoti kwomuri, kuti usarwisana no ukwo kushata, asi iye unozokurova padama rako ro kumuho, wechipindurira kwaari rimwenizve.</verse>
				<verse number="40">Kuti aripo unozokuitira ndava, no kutora nghanju yako, mupe kwaarizve no bhachi rako.</verse>
				<verse number="41">No uwo unozokuvangirija kuenda naye kiromitha imwe, enda naye kiromitha mbiri</verse>
				<verse number="42">Ipayi kwaari uwo unokumbira kwouri, no uwo unoda kukwereta kwouri, usamurambira.</verse>
				<verse number="43">“ Mwakazwa kuti kwakanangwa, unozomuda muvakihwana wako unyenye mukorore wako.</verse>
				<verse number="44">Asi inini ndinoti kwomuri: Idayi vakorore venyu, muvakumbirire avo vanomutambuja no kumuteverera;</verse>
				<verse number="45">kuti muyite vana va baba wenyu ari mu gore; ngokuti iye unoyita kuti zuva rake ribude panyezuru po vakashata, no vakanaka, unonisa mvura panyezuru po vakarurama, no vasikazivi kururama.</verse>
				<verse number="46">Ngokuti kudari mwechida avo vanomuda imwimwi, munozoashira musharo wenyi? Andizvopi here zvovanoita vashabisi?</verse>
				<verse number="47">No kudari mwechichingamija hama jenyu jega munozopinda vamweni ngo kuitawani? Avayiti kudaro no vo majinja here?</verse>
				<verse number="48">Ndizvo imwimwi itanyi vakaperera kudari ndi Baba wenyu vari mu gore vari vakaperera.”</verse>
			</chapter>
			<chapter number="6">
				<verse number="1">“Vonanyi kuti musayita kururama kwenyu pamberi po vandhu, kuti vamuvone; kuti mwechizodaro, amuzowani musharo kuna Baba wenyu vari mu gore.</verse>
				<verse number="2">Ndizvo apo woopa zvipo zvako, usarija mbhayapaya pamberi pako, kudari ngo zvovanoita vajiitisi mu nyumba jo kudira, no mu makwanja, kuti vayirikijwe ngo vandhu. Zvirokwazvo, ndinoti kwomuri, vatoashira musharo wavo.</verse>
				<verse number="3">Asi apo iwewe woopa zvipo zvako, usatendera kuti nyara yako yo kuboshwe izive chinoitwa ngo nyara yako yo kumuho,</verse>
				<verse number="4">kuti zvipo zvako zvipuwe ngo kufishika, na Baba wako vanovona mukufishika vanozokupavo.”</verse>
				<verse number="5">Naapo mwookumbira, musazodari ngo vajiitisi; ngokuti vanoda kukumbira vakayima mu nyumba jo kudira, no pambhararano po makwanja kuti vavoneke, ngo vandhu. Zvirokwazvo, zvirokwazvo ndinoti kwomuri, vatoashira musharo wavo.</verse>
				<verse number="6">Asi iwewe, apo wookumbira, nghwina mu nyumba yako yo pakati, naapo wakonya musuvo, kumbirayi kuna Baba wako vari mukufishika, na Baba wako vanovona mukufishika vanozokupavo.</verse>
				<verse number="7">Asi mukukumbira kwenyu musazohwirijira mazwi asina shwiro, kudari ngo zvovanoita vo majinja; ngokuti avo vanorangarija kuti vanozozwika ngo kuwanda kwo mazwi avo.</verse>
				<verse number="8">Ndizvo musazodari ndivo; ngokuti Baba wenyu vanoziva izvo zvomunotama musati mwakumbira kwavari.</verse>
				<verse number="9">Ndizvo kumbiranyi ngo njira iyi: “Baba wedu vari mu gore, ngarireremejwe zina renyu.”</verse>
				<verse number="10">Umambo hwenyu ngahuviye. Kuda kwenyu ngakuitwe mu nyika kudari ngo mugore.</verse>
				<verse number="11">Tipenyi ngeiri zuva kuha kwedu kunotamika nyamasi.</verse>
				<verse number="12">Tiregererenyi ndava jedu, kudari itisu takaregerera avo vane ndava kwetiri.</verse>
				<verse number="13">Musatinghwinisa mukuejwa, asi mutinunure kuno uwo wakashata.</verse>
				<verse number="14">Ngokuti kudari imwimwi mwechiregerera vandhu zvishaishi zvavo, Baba wenyu vari mu gore vanozomuregereravo imwimwi.</verse>
				<verse number="15">Asi kudari musikaregereri vandhu zvishaishi zvavo, na Baba wenyu avazomuregererivo imwimwi zvishaishi zvenyu.</verse>
				<verse number="16">Zve mwoera kuha, musayita chisununu muhope jenyu kudari ngo vajiitisi; ngokuti vanoyita chisununu hope javo kuti vavoneke ngo vandhu kuti vanoera kuha. Zvirokwazvo, ndinoti kwomuri, vakatoashira musharo wavo.</verse>
				<verse number="17">Asi iwewe, apo woera kuha, zoja musoro wako, ushambe muhope mwako;</verse>
				<verse number="18">kuti usazovoneka ngo vandhu kuti uri kuera kuha, asi ndi Baba wako vari pakafishika; na Baba wako avo vanovona mukufishika, vanozokupavo.</verse>
				<verse number="19">Musajiunganijira upfumi mu nyika, apo honye nokuti chipfundo zvinoshaishira, naapo mbavha jinopwanya jibe.</verse>
				<verse number="20">Asi jiunganijirenyi upfumi mu gore, apo honye nokuti furuju zvisikashaishiri, naapo mbavha jisikapwanyi jibe.</verse>
				<verse number="21">Ngokuti apo pano upfumi hwenyu, ndipozve panozova no mwoyo yenyu.</verse>
				<verse number="22">Kujeka kwo muviri imajiso, ndizvo kudari majiso ako ari majiso kwawo, muviri wako wese unozogara mukujeka.</verse>
				<verse number="23">Asi kuti majiso ako akashata, muviri wako wese unozozara ngo chidima. Ndizvo kudari kujeka kuri mukati mwako kuri chidima, kukuranyi kwechidima icho.</verse>
				<verse number="24">Akuna mundhu ungakona kushandira majimambo maviri; ngokuti unozonyenya umwe, ade umweni, ngokuti unozoshoora umwe abatirire kwo umweni. Amungashandiri Mwari no upfumi.</verse>
				<verse number="25">Ngo ndava yoichi ndinoti kwomuri, musadembatemba ngo maponero enyu kuti munozohenyi, nokuti munozomwenyi; nokuti ngo ndava yo muviri wenyu kuti munozosimirenyi. Kurarama akupindi kuha here? No muviri aupindi kusimira here?</verse>
				<verse number="26">Ringiranyi shiri jo mu gore, ajikushi, ajikotori, nokuti kuunganija muzvitumba; kani Baba wenyu vari mu gore vanojipa zvokuha. Imwimwi amupindi kukura kuna ijo here?</verse>
				<verse number="27">Ndiyani kwomuri ngo kudembatemba ungakwanisa kuengejera urebu hwake mbhimo imwe?</verse>
				<verse number="28">Nemwi munodembatemba ngenyi ngo zvokufuka? Rangariranyi ngo maruva omushango kumera kwawo; aashandi, aarukizve.</verse>
				<verse number="29">Asi inini ndinoti kwomuri, na Soromona mu uthende hwake hwese aazivi kusimijwa kudari ngo rimwe rawo.</verse>
				<verse number="30">Ndizvo, kudari Mwari echisimija kudaro maushwa omushango, awo aripo nyamasi, mangwana anokandihwa muchoto, aazopindi here kukuru kumusimija, imwimwi muno kutenda kudodoko.</verse>
				<verse number="31">Ndizvo musadembatemba, mwechiti, tinozohenyi? Nokuti, tinozomwenyi? Nokuti, tinozosimirenyi?</verse>
				<verse number="32">Ngokuti vo majinja vanopshaka izvi zvese, ngokuti Baba wenyu vari mu gore vanoziva kuti munozvitama izvi zvese.</verse>
				<verse number="33">Asi pshakanyi kutanga Umambo hwake no kururama kwake, no izvi zvese zvinozoengejehwa kwomuri.</verse>
				<verse number="34">Ndizvo, musazodembera zuva ramangwana, ngokuti, zuva ramangwana unozojidembera. Kutambujika kwezuva kunokwana zuvero.</verse>
			</chapter>
			<chapter number="7">
				<verse number="1">“Musatonga, kuti musazotongwavo.</verse>
				<verse number="2">Ngokuti ngo kutonga kwomunotonga ndikwo, munozotongwavo; ngo uwo mupimo wo munopima ndiwo, unozoezanisihwavo kwomuri.</verse>
				<verse number="3">Unoringisirenyi chitsepejo chiri mujiso ro hama yako, asi auvonesesi danda riri mujiso mwako?</verse>
				<verse number="4">Nokuti ungaita mavereketerenyi kuna hama yako, kuti: Regerayi, ndibvise chitsepejo chiri mujiso rako, usikavoni danda riri mujiso rako?</verse>
				<verse number="5">Iwewe mujiitisi, tanga kubvisa danda riri mujiso rako; naapo unozonasa kukwanisa kubvisa chitsepejo chiri mujiso ro hama yako.</verse>
				<verse number="6">Musapekeja izvo zvakachena kuno imbhwa, zve musakhandira usanga wenyu pamberi po nguruve, kuti jisazoutsikatsika pasi po tshoka jajo, jikunukuke jimurume.”</verse>
				<verse number="7">“Kumbiranyi, munozopuwa, pshakanyi, munozowana; gugujiranyi munozobewurihwa.</verse>
				<verse number="8">Ngokuti uwo unokumbira, unoashira; naye unopshaka unozowana; no kwaari unoguguja kunozobewurihwa.</verse>
				<verse number="9">Ngokuti ndiyani mundhu, kwomuri, unoti mwana wake echimukumbira chimanda, amupe buwe?</verse>
				<verse number="10">Nokuti echikumbira hove, amupe nyoka?</verse>
				<verse number="11">Ndizvo kudari imwimwi mutori vakashata munoziva kupa zvipo zvakanaka kuvana venyu, kunozopinda kwakaitawani Baba wenyu vari mu gore kuvapa zvakanaka avo vanokumbira kwaari?</verse>
				<verse number="12">Ndizvo izvo zvese zvomunoda kuti vandhu vayite kwomuri itanyivo kudaro kwavari; ngokuti ichi chiri kuzarisika kwomupango no zvo vaprofeti.”</verse>
				<verse number="13">“Nghwinanyi ngo pa musuvo wakamanikana; ngokuti musuvo wakapambhama, no njira yakapfara inoenda mu kurashwa, navo vari vazhinji vanopinda ndiyo.</verse>
				<verse number="14">Ngokuti musuvo wakamanikana, no njira yakadodoka inoenda mu kururama, navo vari vashomani vanoiwana.”</verse>
				<verse number="15">Ngwariranyi vaprofeti vokunyepa, avo vanoviya kwomuri vakasimira vanonga mabvuta, asi ngomukati vari mathika anokara.</verse>
				<verse number="16">Mwovaziva ngo michero yavo. Vandhu vangakhava here michero yo muvhini pa munanga, nokuti makuyu pa rukato?</verse>
				<verse number="17">Ngokudaro miti yese yakanaka inobereka michero yakanaka; asi miti wakashata unobereka michero yakashata.</verse>
				<verse number="18">Muti wese wakanaka aungakoni kubereka michero yakashata, no muti wakashata aungabereki michero yakanaka.</verse>
				<verse number="19">Muti wese usikabereki michero yakanaka unotemehwa pasi ukandihwe pa muriro.</verse>
				<verse number="20">Ndizvo munozovaziva ngo michero yavo.</verse>
				<verse number="21">“Andivopi vese vanoti kwendiri; Mambo, Mambo vanozonghwina mu Umambo hwo mu gore, asi uwo unoyita kuda kwa Baba wangu vari mu gore.</verse>
				<verse number="22">Vazhinji vanozoti kwendiri ngoiro zuva, Mambo, Mambo, Atizivi kuprofeta here ngo zina rako, na ngo zina rako atizivi kumbirimbija mabzoka, na ngo zina rako atizivi kuyita mishando yakawanda inosimba here?</verse>
				<verse number="23">Naapo ndinozovabvunja, kuti, Andizivi no kumuziva; ibvanyi kwendiri imwimwi munoshanda zvakashata.”</verse>
				<verse number="24">“Ndizvo pikija ndiyani unozwa mazwi angu, no kuayita, unoezaniswa no mundhu wakangwara, uwo wakavaka nyumba yake panyezuru po buwe.</verse>
				<verse number="25">No mvura yakana no ndambi yakaviya, no bepo rakavhunguza, rakarova panyezuru poiyo nyumba, nayo aizivi kuwa, ngokuti yayinga yakavakwa pa buwe.</verse>
				<verse number="26">Pikija ndiyani uwo unozwa aya mazwi angu, usikaayiti, unoezaniswa no mundhu uri benji, wakavaka nyumba yake pa musanga.</verse>
				<verse number="27">No mvura yakana, no ndambi yakaviya, no bepo rakavhunguza, rakarova panyezuru poiyo nyumba; nayo yakawa, no kuwa kwaiyo kwakava kukurutu.”</verse>
				<verse number="28">Kwakaitika apo Jesu apeja mazwi aya, mbungano yakashamiswa ngo kujijisa kwake.</verse>
				<verse number="29">Ngokuti wakavajijisa kudari ngo uno simba, kusikazivi kudari ngo vatari vavo.</verse>
			</chapter>
			<chapter number="8">
				<verse number="1">Kwakati apo obzuka kubva pa dundhu, mbungano huru yakamutevera,</verse>
				<verse number="2">vonayi mundhu, wayiva no mapere wakaviya kwaari wakamudira, echiti: “Mambo, kudari wechida ungandishambija.”</verse>
				<verse number="3">Naye wakatambanuja nyara yake, akamupshasa, akati: “Ndinoda, chishambijwa.” Mukuvo wondhowo, mapere ake akashambijwa.</verse>
				<verse number="4">Na Jesu wakati kwaari: “Ngwarayi kuti usazobvunja mundhu; asi enda, ujipangijire ku mupristi, no kupa chipo icho chaakavereketa Mosi, kuti chiite chapupu kwavari.”</verse>
				<verse number="5">Kwakati anghwina mu Kaperanaume, kwakaviya kwaari nduna yo zana yechimukumbira,</verse>
				<verse number="6">yechiti: “Mambo, muranda wangu wakavata mu nyumba echihwara ngo kuoma muviri, echihwajihwa kukuru.”</verse>
				<verse number="7">Wakati kwoiri: “Ndinozoviya, ndimurape.”</verse>
				<verse number="8">Asi nduna yo zana yakapingura ikati: “Mambo, andisisiri kuti iwewe unghwine pasi podenga rangu; asi nangayi ngo izwi rega, no muranda wangu unozorapika.</verse>
				<verse number="9">Ngokuti ininivo ndiri mundhu unotongwa, ndina masocha ari pasi pangu; neni ndinoti ku uwu, enda, naye unoenda; no kuna umweni, viya, naye unoviya; no ku muranda wangu, itayi ichi; naye unochiita.”</verse>
				<verse number="10">Naapo Jesu azwa ichi, wakashama, wakati kwavari vayimutevera: “Zvirokwazvo andizivi kumbovona kugonda kukuru kwakadari, haiwa pikija no ku vaIsraeri.</verse>
				<verse number="11">Neni ndinoti kwomuri kuti vazhinji vanozoviya kubva kumabvazuva, no kumavirira, vanozogara pasi na Abrahama, na Isaka, na Jakobe mu Umambo hwo mu gore.</verse>
				<verse number="12">Asi vana vo Umambo vanozokhandihwa mu chidima chiri kunja; kunozovapo kuchema, no kukwetsana kwo mazino.”</verse>
				<verse number="13">Na Jesu wakati ku nduna yo zana: “Enda, ngakuitwe kwouri kudari ngo kutenda kwako.” No muranda wakaponeswa ngo iyo nguva.</verse>
				<verse number="14">Naapo Jesu anghwina mu nyumba ya Pedru, wakavona vambiya vake vakavata vechihwara ngo kujiya muviri.</verse>
				<verse number="15">Naye wakavapshasa ngo nyara yake, no muviri wakatondhora; navo vakamiruka vakamushandira.</verse>
				<verse number="16">Kwoyita madekoni, vakaviisa kwaari vazhinji vayiva no mabzoka, naye wakambirimbija mweya iyo ngo izwi rake, wakarapa vese vaihwara;</verse>
				<verse number="17">kuti kuzarisike ukwo kwakavereketwa ndi Isaya muprofeti, echiti: “Iye ambhwine wakatora ndhenda jedu, wakatwara kuhwara kwedu.”</verse>
				<verse number="18">Zvino Jesu echivona mbungano huru yechimutendeneja, wakavapanga kuti vaambuke mwombera.</verse>
				<verse number="19">Kwakaviya kwaari mutari, wakati kwaari: “Mujijisi, ndinozokutevera apo pounoenda.”</verse>
				<verse number="20">Na Jesu wakati kwaari: “Muhwe jina maguru, no shiri jo mu gore jino zvisaki; asi Mwana wo Mundhu aana no po kutsamira musoro wake.”</verse>
				<verse number="21">No umwe wo vajiji wakati kwaari: “Mambo kutanga nditendere kuti ndiende ndichire baba wangu.”</verse>
				<verse number="22">Asi Jesu wakati kwaari: “Nditevere, uregere vakafa kuti vachire vakafa vavo.”</verse>
				<verse number="23">Naanghwina mu ngarava, vajiji vake vakamutevera,</verse>
				<verse number="24">vonayi, kwakabuda bepo guru mu jombe, ngokudaro ngarava yakadumaijwa ngo mavimbi; asi iye wayinga wakavata.</verse>
				<verse number="25">Vakaviya kwaari, vakamumusa, vechiti: “Mambo, tiponese; tofa.”</verse>
				<verse number="26">Naye wakati kwavari: “Munombotya ngenyi, imwimwi munokutenda kudodoko?” Naapo wakamiruka, akanyaraja bepo no jombe; kwakavepo kutura kukurutu.</verse>
				<verse number="27">No vandhu vakashama, vechiti: “Mundhu uwu uri wakadini, kuti bepo no jombe zvinomupurukira?”</verse>
				<verse number="28">Naapo waguma mwombera mu nyika yo vaGadhareni, kwakasongana naye vandhu vaviri vayiva no mabzoka vechibva mu makuva, vano ushungu hunotyisa, ngokudaro kwayinga kusina no mundhu waikhirira ngo iyo njira.</verse>
				<verse number="29">Navo vakadanijira vakati: “Tinenyi newe, iwewe, Mwana wa Mwari? Waviya pano kutitambuja usati waguma mukuvo here?”</verse>
				<verse number="30">Zvino kwayivapo mushambi wo nguruve zhinji jechihava pandharauko kubva kwavari.</verse>
				<verse number="31">No mabzoka akamukumbira, akati: “Kudari wechitibudisa, titumeyi tinghwine mu mushambi wo nguruve.”</verse>
				<verse number="32">Naye wakati kwaari: “Endayi!” Nao akabuda, akanghwina mu nguruve. Vonayi mushambi wese wakabzuka ngo pa gomokomo kuenda mu jombe, jakafa, mu kumwa.</verse>
				<verse number="33">Avo vaihavisa vakatiza, vakaenda mu dhoropa vakaverenga zvese, izvi zvayinga zvakaitwa kuna avo vayiva no mabzoka.</verse>
				<verse number="34">Vonayi, vo dhoropa rese vakabuda kwooshongana na Jesu. Kwakati vamuvona vakamuengerera kuti abve mu migano yavo.</verse>
			</chapter>
			<chapter number="9">
				<verse number="1">Echinghwina mu ngarava, wakaambuka mwombera, wakaguma ku guta rake.</verse>
				<verse number="2">Vonanyi, vakazisa kwaari mundhu waihwara ngo ndhenda yo kuoma muviri, wakavata pa mubhedhi. Jesu avona kutenda kwavo, wakati kuna uwo wayiva no ndhenda yo kuoma muviri: “Mwana, shinga; zvishaishi zvako zvaregerehwa.”</verse>
				<verse number="3">Vonayi, vamweni vakatikuti vo vatari vakati pakati pavo: “Mundhu uwu unotuka.”</verse>
				<verse number="4">Na Jesu echiziva murangariro yavo, wakati: Munorangarijirenyi zvakashata mu mwoyo yenyu?</verse>
				<verse number="5">Ngokuti ngochapi chinopinda kureruka, kunanga kuti: Zvishaishi zvako zvaregerehwa, nokuti kunanga kuti; “Miruka ufambe?”</verse>
				<verse number="6">Asi kuti muzive kuti Mwana wo Mundhu uno simba mu nyika ro kuregerera zvishaishi, naapo wakati kuna uwo wayiva no ndhenda yo kuoma muviri, “Miruka, tora mubhedhi wako uende ku nyumba yako.”</verse>
				<verse number="7">Naye wakamiruka, akaenda ku nyumba yake.</verse>
				<verse number="8">Asi mbungano yazvivona, yakatya, yakakuja Mwari, uwo wayinga wakapa simba rakadari ku vandhu.</verse>
				<verse number="9">Na Jesu echipinda mberi, wakavona mundhu unozwi Mateu, akagara pandau yo kushabisa shangu; naye wakati kwaari: “Nditevere.” Naye wakamiruka, akamutevera.</verse>
				<verse number="10">Kwakaitika achatseama pano kuha mu nyumba ya Mateu, vashabisi no vashaishi vazhinji vakaviya vakagara pasi na Jesu no vajiji vake.</verse>
				<verse number="11">Vafarisi vechivona, vakati kuno vajiji vake: “Ngenyi Mujijisi wenyu unoha no vashabisi no vashaishi?”</verse>
				<verse number="12">Asi iye echizwa wakati: “Avo vakavanga avadi murapi asi avo vanohwara.”</verse>
				<verse number="13">Asi endanyi mwoojija kuti zvinorevenyi izvi, “Ndinoda nyasha, haiwa kupuwa mubairo; ngokuti andizivi kuviya koodanija vakarurama, asi vashaishi.”</verse>
				<verse number="14">Naapo kwakaguma kwaari vajiji va Johani, vechiti: “Isisu no vafarisi tinogara techiera kuha ngenyi, asi vajiji vako avaeri kuha?”</verse>
				<verse number="15">Na Jesu wakati kwavari: Vo nyumba ya nyamurovohwa vangachumba here apo mukwambo achinavo? Asi mazuva anozoviya apo mukwambo unozobviswa kwavari, naapo vanozoera kuha.</verse>
				<verse number="16">Apana mundhu unosonera chiremo chipsha pa nguvo yakasakara, ngokuti icho chinodihwa kuisonera, chinoparurisa kubva kweiri, no bovo rinozopinda kukura.</verse>
				<verse number="17">Zve avadiri vhini ibza mu mbudu jakasakara; ngokuti mbudu jinozoputiswa, no vhini rinozodururika, no mbudu jinopera. Asi vanodira vhini ibza mu mbudu ipsha, nazvo zvese zvinozongwaririka.</verse>
				<verse number="18">Achavereketa izvi kwavari, vonanyi, wakaviya mutongi wakatikuti, wakamudira, akati kwaari: “Mwana wangu wokaji watofa, asi chiviya udire nyara yako panyezuru pake, naye unozorarama.”</verse>
				<verse number="19">Na Jesu wakamiruka, akaenda naye, no vajiji vake.</verse>
				<verse number="20">Vonanyi, mwanakaji wayiva no ndhenda yo kubuda ngazi makore ari gumi na maviri, wakaviya ngosure kwake akapshasa mupendero wo nguvo yake.</verse>
				<verse number="21">Ngokuti iye wakati mukati mwake: “Kudari ndingapshasa kwega nguvo yake, ndinozoponeswa.”</verse>
				<verse number="22">Asi Jesu echikunukuka, wamuvona, wakati: “Mwana, shinga, kutenda kwako kwakuponesa.” No mwanakaji uwo wakaponeswa kubvira nguva iyo.</verse>
				<verse number="23">Naapo Jesu aguma mu nyumba yo mutongi, wakavona variji vo munyere, no mbungano yechiita hohoho.</verse>
				<verse number="24">Wakati: “Taraukanyi; ngokuti musikana uwu aazivi kufa akadi, asi wakavata.” Navo vakamuseka kwokumupsheruja.</verse>
				<verse number="25">Naapo abudisa mbungano kunja, wakanghwina mukati, wakamubata ngo nyara; no musikana wakamiruka.</verse>
				<verse number="26">No mbiri yacho yakateketeswa mu nyikemwo mwese.</verse>
				<verse number="27">Na Jesu achapinda mberi kubva apo, mapofu maviri akamutevera, echidanijira, echiti: “Iwewe Mwana wa Dhavhidha, tiyitire nyasha.”</verse>
				<verse number="28">Naanghwina mu nyumba, mapofu akaviya kwaari, na Jesu wakati kwaari: “Munotenda here kuti ndino simba rokuita ichi?” Akati: “Eya, Mambo.”</verse>
				<verse number="29">Naapo wakapshasa majiso ao, akati: “Ngakuitike kwomuri kudari ngo kutenda kwenyu.”</verse>
				<verse number="30">No majiso ao akapembenujwa; na Jesu wakaapanga, echiti: “Ngwaranyi kuti kusazozivikanwa ngo vandhu.”</verse>
				<verse number="31">Asi vabvapo, vakateketesa mbiri yake mu nyikemwo mwese.</verse>
				<verse number="32">Vachabuda kubvapo, vonanyi, kwakaziswa kwaari mbeveve yayiva no bzoka.</verse>
				<verse number="33">Naapo bzoka rakambirimbijwa kubva kweiri, mbeveve yakavereketa. No mbungano yakashamiswa, yechiti: “Akuzivi kutongovoneka zvakadari mu Israeri.</verse>
				<verse number="34">Asi vafarisi vakati: Iye unombirimbija mabzoka ndi mambo wo mabzoka.”</verse>
				<verse number="35">Na Jesu wakafambafamba mu madhoropa ese, no mu maguta ese, echijijisa mu nyumba javo jo kudira, echichumaira vhangeri ro Umambo, echitambisa mbewu jese jo ndhenda no kuhwara kwese.</verse>
				<verse number="36">Asi avona mbungano, wakavazwira urombo ngokuti vayidezwaira no kupepesheka kudari ngo mabvuta asina muhavisi.</verse>
				<verse number="37">Naapo wakati ku vajiji vake: “Ngo gwinyiso kukotora kwakawanda asi vashandi vari vashomani.</verse>
				<verse number="38">Ndizvo kumbiranyi kuna Mambo wo kukotora kuti atume vashandi mukukotora kwake.”</verse>
			</chapter>
			<chapter number="10">
				<verse number="1">Naapo wadanija kwaari vajiji vake vari gumi na vaviri, wakavapa simba panyezuru po mweya inosvina kuti vaimbirimbije, no kurapa ndhenda jese no kuhwara kwese.</verse>
				<verse number="2">Aya ndiwo mazina o vapostori vari gumi na vaviri; uwo wokutanga ndi Simoni waizwi Pedru, na Andreu munukuna wake; na Jakobe mwana wa Zebhedhi, na Johani munukuna wake,</verse>
				<verse number="3">na Firipi, na Bhartoromeu; Tomasi, na Mateu mushabisi; Jakobe mwana wa Arifeu, na Tadheu;</verse>
				<verse number="4">na Simoni mukenani, na Judhasi Isikariyoti uwo wakamupira.</verse>
				<verse number="5">Ava vari gumi na vaviri Jesu wakavatuma, akavapanga echiti: Musaenda mu njira yo vo majinja, musanghwina muguta pikija riri ro vaSamariya;</verse>
				<verse number="6">asi motoenda ku mabvuta akarashika o nyumba yo Israeri.</verse>
				<verse number="7">Endanyi mwechichumaira, mwechiti: Umambo hwo mu gore hwa phedo.</verse>
				<verse number="8">Rapanyi vanohwara, musanyi vakafa, chenesanyi vanomapere, mbirimbijanyi mabzoka; mwakaashira ngo nyasha, mweshipavo ngo nyasha.</verse>
				<verse number="9">Musatora mukore, nokuti sirivha, nokuti thusi muzvikwama zvenyu.</verse>
				<verse number="10">Zve, nokuti muzava wo hwendo hwenyu, musina mabhachi maviri, nokuti magwada, nokuti ndonga; ngokuti mushandi unosisira kupuwa kuha kwake.</verse>
				<verse number="11">Pikija ngomwapi mu dhoropa nokuti mu guta mwo munozonghwina, bvunjisanyi kuti ndiyani uri mukati mwaro unosisira; apo ndipo po munozogara mbhera mubvemwo.</verse>
				<verse number="12">Mwoonghwina mu nyumba, ichingamijenyi.</verse>
				<verse number="13">No kudari nyumba iyo yechisisira kunyarara kwenyu ngakuve panyezuru payo; asi kudari isikasisiri, kunyarara kwenyu ngakuhwirire kwomuri.</verse>
				<verse number="14">Pikija ndiyani avo vasikazomuashiri, nokuti kupurutana mazwi enyu, pakubuda munyumbamwo, nokuti dhoropa iro, pumbhujanyi bukuta kubva pa tshoka jenyu.</verse>
				<verse number="15">“Zvirokwazvo ndinoti kwomuri, kunozopinda kureruka kuno nyika yo Sodhoma no yo Gomora ngo zuva ro kutongwa, kuna dhoropa iro.”</verse>
				<verse number="16">“Vonanyi, ndinomutuma kudari ngo mabvuta mukati mwo mathika. Ndizvo mwechingwara kudari ngo nyoka, mwakapfava kudari ngo njiva.”</verse>
				<verse number="17">Asi ngwaranyi vandhu, ngokuti vanozomupira kubangano, navo vanozomurova mu nyumba javo jo kudira.</verse>
				<verse number="18">Nemwi munozoziswa pamberi po vatongi, no po majimambo, ngo ndava yangu, kuyita chapupu kwavari no ku majinja.</verse>
				<verse number="19">Asi apo voomupira musazodembatemba kuti munozovereketenyi nokuti kureva kudini; ngokuti kunozopuwa kwomuri ngo nguva iyo, chomunozovereketa.</verse>
				<verse number="20">Ngokuti andimwipi munozovereketa, asi mweya wa Baba wenyu unozovereketa uri mukati mwenyu.</verse>
				<verse number="21">No mukoma unozopira munukuna kuti afe, na ngokudaro baba mwana wavo, no vana vanozomukira vabari, nokuita kuti vaurawe.</verse>
				<verse number="22">Nemwi munozonyenywa ndivo vese ngo ndava yo zina rangu. Asi uwo unozoshingirira mbhera kupera, unozoponeswa.</verse>
				<verse number="23">Asi apo vanozomuteverera mu guta rimwe, mwechitizira kuno rimweni; ngokuti ngozvirokwazvo ndinoti kwomuri, amuzopeji kufamba madhoropa ese a Israeri, asati aviya Mwana wo Mundhu.</verse>
				<verse number="24">aaripi panyezuru po mujijisi wake akadi, no muranda aaripi panyezuru pamambo wake.</verse>
				<verse number="25">Kubvira kuno mujiji kuti adari ngo mujijisi wake, no muranda kuti kudari ndi mambo wake. Kuti kudari vakaduja mune wo nyumba kuti Bherizebhuri, vanozopinda kwakaitawani kuvaduja kudaro avo vari vo nyumba yake?</verse>
				<verse number="26">“Ndizvo musavatya! Ngokuti apana chiro chakafishika chisikazopangijihwi; nokuti chakavigika chisikazoziviki.</verse>
				<verse number="27">Icho chondinomubvunja mu chidima, chiteketesenyi mukujeka, no icho cho munozwa munjeve chichumairenyi muri panyezuru po chachungu cho nyumba.</verse>
				<verse number="28">Musatya avo vanouraya muviri, asi vasina simba ro kuuraya mweya, asi ityanyi uwo uno simba ro kuparaja zvese mweya no muviri mu Gehena.</verse>
				<verse number="29">Zvishiri zviviri azvitengeswi ngo kobiro here? No chimwe chazvo achizowi pasi pa mavhu chisikazivi kutendehwa ndi Baba wenyu.</verse>
				<verse number="30">Asi no bvuji ro musoro yenyu rakaverengwa rese.</verse>
				<verse number="31">Ndizvo musatya, muri vanopinda kudikana kuno zvishiri zvakawanda.”</verse>
				<verse number="32">“Ndizvo wese uwo unozonditenda pamberi po vandhu, nayevo ndinozomutenda pamberi pa Baba wangu vari mu gore.</verse>
				<verse number="33">Pikija ndiyani unozondiramba pamberi po vandhu, nayevo ndinozomuramba pamberi pa Baba wangu vari mu gore.”</verse>
				<verse number="34">“Musarangarira kuti ndakaviya kuzisa kunyarara mu nyika; andizivi kuviya kuzisa kunyarara, asi shoti.</verse>
				<verse number="35">Ngokuti ndakaviya kuparajanisa mundhu na baba wake, mwana wokaji na mayi wake, nyamwana na nyezvara wayo.</verse>
				<verse number="36">No vakorore vo mundhu vanozoyita avo vari vo mbhuri yake.</verse>
				<verse number="37">Iye unopinda kuda baba dangani mayi kuno inini, aazivi kundisisira. Naye unopinda kuda mwana o rume dangani mwana wokaji kuno inini, aazivi kundisisira.</verse>
				<verse number="38">No uwo usikatori muchinjiko wake, atevere sure kwangu aazivi kundisisira.</verse>
				<verse number="39">Iye unowana kurarama kwake unozokurasha; no uwo unozorasha kurarama kwake ngo ndava yangu unozokuwana.”</verse>
				<verse number="40">“Iye unomuashira imwimwi unondiashira inini, no uwo unondiashira, unoashira uwo wakandituma.</verse>
				<verse number="41">Iye unoashira muprofeti ngo zina ro muprofeti unozoashira musharo wo muprofeti; no uwo unoashira mundhu wakarurama ngo zina ro mundhu wakarurama unozoashira musharo wo mundhu wakarurama.</verse>
				<verse number="42">No uwo unozopa kwo umwe wo vadoko ava tsani yo kumwa inotondhora yega, ngo zina ro mujiji zvirokwazvo ndinoti kwomuri, aatongozorashikihwi ngo musharo wake.”</verse>
			</chapter>
			<chapter number="11">
				<verse number="1">Kwakaitika apo Jesu apeja kupanga vajiji vake vari gumi na vaviri, wakamiruka kubvapo, wakaenda kwoojijisa no kuchumayira mu madhoropa avo.</verse>
				<verse number="2">Zvino apo Johani azwa uri mu guniya mishando ya Kristu, wakatuma ngo vajiji vake.</verse>
				<verse number="3">Navo vakati kwaari: “Ndiwe here uwo unoviya, nokuti tichagarira umweni?”</verse>
				<verse number="4">Na Jesu wakapingura, akati kwavari: “Endanyi, mwobvunja Johani izvo zvomunozwa, no zvomwavona.</verse>
				<verse number="5">Mapofu anovona, no zvirema zvinofamba, no vano mapere vanoshambijwa, no vano mandondo vanozwa, no vakafa vanomuswa, no varombo vano vhangeri rinochumaihwa kwavari.</verse>
				<verse number="6">Unomuchena uwo asikapsheruki ndini.”</verse>
				<verse number="7">Naapo vachienda, Jesu wakatanga kuvereketa ku mbungano ndiye Johani, wakati: Mwakaenda mu bani kwoovonenyi? Njanga yakazungunyiswa ngo bepo here?</verse>
				<verse number="8">Asi mwakaenda kwoovonenyi? Mundhu wakasimijwa ngo machira akapfava here? Vonanyi, avo vanopfeka machira akapfara vari mu nyumba jo majimambo.</verse>
				<verse number="9">Asi mwakaendeyo ngenyi? Kwovona muprofeti here? Eya, ndinoti kwomuri, no uwo unonyanya kupinda muprofeti.</verse>
				<verse number="10">Uwu ndiye kwakatahwa ndiye, kuti: Vonanyi, ndinotuma mutumwa wangu pamberi po hope yako, uwo unozonasira njira yako pamberi pako.</verse>
				<verse number="11">Zvirokwazvo, ndinoti kwomuri, pakati po avo vakaberekwa ngo vanakaji, akuzivi kutongobva mukuru kuna Johani Mubhapatisi. Asi iye uri mudoko mu Umambo hwo mu gore uri mukuru kwaari.</verse>
				<verse number="12">Kubvira kumazuva a Johani Mubhapatisi mbhera nazvino Umambo hwo mu gore hunopambwa no vanoupamba vanohutora ngo kugebenga.</verse>
				<verse number="13">Ngokuti vaprofeti vese, no mupango zvakaprofeta mbhera kuguma ka Johani.</verse>
				<verse number="14">No kudari mwechitenda kuchiashira, Uwu ndiye Erija, uwo wakaemeswa kuviya.</verse>
				<verse number="15">Uwo uno njeve jokuzwa ngaazwe.</verse>
				<verse number="16">Asi ndouezanisa nenyi uwu mubarihwana? Wakadari ngo vana vanogara pandau yo musika, vechidanijira kuno shamwari javo,</verse>
				<verse number="17">vechiti: “Takarija munyere kwomuri, nemwi amuzivi kutamba; takaita chiriro, nemwi amuzivi kuchema.”</verse>
				<verse number="18">Ngokuti Johani wakaviya asikahi nokuti kumwa, navo vakati: Uno bzoka.</verse>
				<verse number="19">Mwana wo Mundhu wakaviya echiha no kumwa, navo vakati: Vonanyi muhisi no mumwisi wo vhini, shamwari yo vashabisi no vashaishi! Asi kungwara kwakapembejwa ngo mishando yakwo.</verse>
				<verse number="20">Naapo wakatanga kushora madhoropa umwo mwakatanga mwaitwa mishando mizhinji yake inosimba, ngokuti avazivi kutenderuka.</verse>
				<verse number="21">“Ikhombo kwouri, Korazini! Ikhombo kwouri Bhetisaidha! Ngokuti kudari mishando inosimba yayinga yakayitwa mu Tire no Sidhoni, iyo yakayitwa mukati mwenyu, vayinga vakatotenderuka kare, vakasimira masaka, no mu marota.</verse>
				<verse number="22">Ngokudaro, ndinoti kwouri, kunozopinda kureruka kuna Tire no Sidhoni ngo zuva ro kutongwa kuno kwomuri.</verse>
				<verse number="23">Newe Kaperanaume unozokuriswa mu gore here? Unozoterejwa pasi ku; ngokuti kudari mishando inosimba yayinga yakayitwa mu Sodhoma, iyo yakayitwa mukati mwako, raidari riripo na nyamasi.</verse>
				<verse number="24">Ngokudaro, ndinoti kwomuri kuti kunozopinda kureruka ku nyika yo Sodhoma ngo zuva ro kutongwa kuna iwewe.”</verse>
				<verse number="25">Ngo uwo mukuvo Jesu wakapingura, akati: “Ndinokutenda, Baba, Mambo wo mu gore no wo nyika, ngokuti iwewe wakazvifisha izvi kuno vakangwara no vanokuziva, wakazvipangijira kuchiya.</verse>
				<verse number="26">Eya Baba ngokuti chayiva chinodakajisa mukuvona kwako.</verse>
				<verse number="27">Zviro zvese zvakapuwa kwendiri ndi Baba wangu. Akuna unoziva Mwana, ndi Baba ega; akunazve unoziva Baba, mwana ega, no uwo waanoda kumupangijira Mwana.</verse>
				<verse number="28">Viyanyi kwendiri imwimwi mwese mwakaremba, no munoremehwa ngo mutwaro, neni ndinozomuzoroja.</verse>
				<verse number="29">Toranyi kanga yangu panyezuru penyu, mujije kwendiri, ngokuti ndiri ndakapfava mu mwoyo, nemwi munozowana kuzorora kumweya yenyu.</verse>
				<verse number="30">Ngokuti kanga yangu yakanaka, no mutwaro wangu unoreruka.”</verse>
			</chapter>
			<chapter number="12">
				<verse number="1">Ngo uwo mukuvo Jesu wakakhirira ngo mu minda yo koroni ngo zuva ro sabatha. No vajiji vake inga vano njara, vakatanga kupurura musoso wo koroni, no kuuha.</verse>
				<verse number="2">Asi apo vafarisi vavona izvi, vakati kwaari: “Ringirayi, vajiji vako vanoyita icho chisikatendehwi ngo mipango kuti chiitwe ngo sabatha.”</verse>
				<verse number="3">Asi wakati kwavari: “Amuzivi kujija here icho chaakaita Dhavhidha, apo wayinga no njara, naavo vayiva naye:</verse>
				<verse number="4">Kuti wakanghwina mu nyumba ya Mwari, akaha zvimanda izvo zvaipangijirwa, zvayinga zvisikatendehwi kuti iye azvihe, nokuti avo vayiva naye, asi kwega vapristi?</verse>
				<verse number="5">Zve amuzivi kujija here mu mipango kuti ngo zuva ro sabatha vapristi vari mu themperi vanogura sabatha vasina ndava?</verse>
				<verse number="6">Asi ndinoti kwomuri kuti uri pano uwo unopinda themperi kukura.</verse>
				<verse number="7">Asi kudari mwaiziva kuti zvinorevenyi kuti, ndinoda nyasha, haiwa kupuwa mudiro, ingamusikazivi kuvayitira ndava avo vasina.</verse>
				<verse number="8">Ngokuti Mwana wo Mundhu uri Mambo no wo sabatha.”</verse>
				<verse number="9">Naye echibvapo wakanghwina mu nyumba yavo yo kudira.</verse>
				<verse number="10">Ringira, kwayivapo mundhu unonyara yake yakaonyana. Navo vakamubvunjisa, kuti: “Kunotendehwa here kurapa ngo zuva ro sabatha?” Kuti vamuparise ndava.</verse>
				<verse number="11">Naye wakati kwavari: “Ndiyani mundhu kwomuri unobvuta rimwe, kuti iro rechizowira murindi ngo zuva ro sabatha, aazoribati here kuribudisa?</verse>
				<verse number="12">Ndizvo mundhu unopinda bvuta kudikana kwakaitawani? Ndizvo kunotendehwa ngo mipango kuyita zvakanaka ngo zuva ro sabatha.”</verse>
				<verse number="13">Naapo wakati kuno mundhu uwo: “Tambanuja nyara yako.” Naye wakayitambanuja, nayo yakarapwa kudari ngo imweni.</verse>
				<verse number="14">No vafarisi vakabuda, vakayita bangano ndiye kuti vangamuita maurairenyi.</verse>
				<verse number="15">Asi Jesu echiziva wakabvapo no mbungano huru yakamutevera, naye wakarapa vese.</verse>
				<verse number="16">Wakavapanga kuti vasazoyita kuti azivikanwe;</verse>
				<verse number="17">kuti rizarisike izwi rakavereketwa ndi Isaya muprofeti, echiti:</verse>
				<verse number="18">“Ringiranyi muranda wo ndakatsanangura; mudikani wangu uwo mweya wangu unodakara ndiye; ndinozodira mweya wangu panyezuru pake, naye unozoteketesa kutonga ku majinja.</verse>
				<verse number="19">Aazorwi, nokuti kudanijira, zve akuna unozozwa izwi rake mu makwanja.</verse>
				<verse number="20">Aazovhuni njanga yakakopfama, no thonje rinopwititika aazorijimi, mbhera atume kutonga kwake kuti kunyise.</verse>
				<verse number="21">Vomajinja vanozogonda kuno zina rake.”</verse>
				<verse number="22">Naapo kwakaziswa kwaari umwe wayiva no mabzoka, uri bofu no umbeveve. Naye wakamurapa, ngokudaro mbeveve yakavereketa no kuvona.</verse>
				<verse number="23">No vandhu vazhinji vese vakashamiswa, vakati, “Uwu andiyepi here Mwana wa Dhavhidha?”</verse>
				<verse number="24">Asi vafarisi vazwa, vakati: “Uwu mundhu unombirimbija mabzoka, kwega unoambirimbija ndi Bherizebhuri, mambo wo mabzoka.”</verse>
				<verse number="25">Na Jesu echiziva murangariro yavo, wakati kwavari: “Umambo hwese hunojiparaja hunozopera; no madhoropa ese nokuti ukama hunojiparaja auzoimi akadi.”</verse>
				<verse number="26">No kudari Sathani echimbirimbija Sathani, iye wajiparaja; ndizvo umambo hwake hungazoita maimiroenyi?</verse>
				<verse number="27">No kudari inini ndechimbirimbija mabzoka ndi Bherizebhuri, ndizvo vana venyu vanoambirimbija ndiyani? Ngo ndava yoichi vanozoyita vatongi venyu.</verse>
				<verse number="28">Asi kuti inini ngo Mweya wa Mwari ndechimbirimbija mabzoka ndizvo Umambo hwa Mwari hwaviya kwomuri.</verse>
				<verse number="29">Mundhu ungaita manghwinirenyi mu nyumba yo uwo uno simba, abe ndhumbi jake, asati asunga uwo uno simba? Naapo unozoba mu nyumba yake.</verse>
				<verse number="30">Iye usipo neni unorwa neni; no uwo usikaunganiji neni unoparajanisa.</verse>
				<verse number="31">Ndizvo ndinoti kwomuri: Kushaisha kwese, no zvituko zvese zvinoregerehwa ku vandhu, asi kutuka Mweya, akuzoregerehwi.</verse>
				<verse number="32">No uwo unovereketa izwi ro kurwa no Mwana wo Mundhu, unozoregerehwa, asi iye unovereketa kurwa no Mweya Wakachena, aazoregerehwi, mu nyika muno, nokuti mu nyika inoviya.</verse>
				<verse number="33">“Mwechiita kuti muti unake no michero yawo inake; nokuti muyite kuti muti ushate no michero yawo ishate. Ngokuti muti unozivikana ngo michero yawo.”</verse>
				<verse number="34">Imwimwi mubarihwana wo mavhumbi, mungayita mavereketerenyi zvakanaka, muri vakashata? Ngokuti muromo unovereketa kubva kwezvakawanda zviri mu mwoyo.</verse>
				<verse number="35">Mundhu wakanaka kubva kwo upfumi hwakanaka hwo mwoyo wake wakanaka unobudisa zvakanaka. No mundhu wakashata kubva kwo upfumi hwakashata unobudisa zvakashata.</verse>
				<verse number="36">Asi inini ndinoti kwomuri, kuti, Mazwi ese asina shwiro anozovereketwa ngo vandhu, vanozobvunjisiswa ndiwo ngo zuva ro kutongwa.</verse>
				<verse number="37">Ngokuti ngo mazwi ako unozopembejwa, na ngo mazwi ako unozopariswa ndava.</verse>
				<verse number="38">Naapo vatari vakatikuti no vafarisi vakamupingura, vechiti: “Mujijisi, tinoda kuvona chivoniso chinoitwa ndiwe.”</verse>
				<verse number="39">Asi iye wakapingura akati kwavari. “Mubarihwana uri wakashata no unoomba unopshaka chivoniso; asi akuna chivoniso chinozopuwa kwomuri, kwega chivoniso cha Jona muprofeti.</verse>
				<verse number="40">Ngokuti kudari ndi Jona wayiva mazuva matatu no usiku hutatu mu ndani mwo hove huru, ngokudaro Mwana wo Mundhu unozogara mazuva matatu no usiku hutatu ari mu mwoyo mwo nyika.</verse>
				<verse number="41">Vandhu vo Ninivha vanozomuka ngo zuva ro kutongwa pamwepo no uwu mubarihwana, no kuuparisa ndava, ngokuti ivo vakatenderuka ngo kuchumayira kwa Jona. Vonanyi, mukuru kuna Jona uri pano.</verse>
				<verse number="42">Mambokaji wo Kubani unozomiruka ngo zuva ro kutongwa pamwepo no mubarihwana uwu, no kuuparisa ndava. Ngokuti iye wakabva ari ku magumo onyika kuviya kwoozwa ngo kungwara kwa Soromona. Vonanyi, mukuru kuna Soromona uri pano.”</verse>
				<verse number="43">“Asi apo mweya wakashata wobuda ku mundhu, unofambafamba mundau jisina kumwa, wechipshaka kuzorora, usikakuwani.</verse>
				<verse number="44">Naapo unoti, ndinozohwirireyo ku nyumba yangu iyo kwondakabva naapo waviya unoiwana isina chiro, yakapshaihwa, no kunemeswa.</verse>
				<verse number="45">Naapo unoenda kootora mweya imweni minomwe, inoupinda ngo kushata, nayo inonghwina yechigaremo. No kupejisira kwouwo mundhu kunozopinda kushata kuno kugara kwo kutanga. Kunozodarovo no kuno uwu mubarihwana wakashata.”</verse>
				<verse number="46">Apo achavereketa ku mbungano, ringira, mayi wake no vanukuna vake vaiyima ngokunja vechipshaka kuti vaverekete naye.</verse>
				<verse number="47">No umweni wakatikuti wakati kwaari: “Ringirayi, mayi wako no vanukuna vako vanoyima kunja vechipshaka kuvereketa newe.”</verse>
				<verse number="48">Asi iye wakapingura akati kuno uwo wakamubvunja: “Ndiyani mayi wangu? Ndiyanizve vanukuna vangu?”</verse>
				<verse number="49">Naye wakatambanujira nyara yake kuno vajiji vake, akati: “Vonanyi, mayi wangu no vanukuna vangu!</verse>
				<verse number="50">Ngokuti uwo unozoyita kuda kwa Baba wangu vari mu gore, ndiye uri munukuna wangu, no hanzvaji na mayi.”</verse>
			</chapter>
			<chapter number="13">
				<verse number="1">Ngo zuva iro Jesu wakabuda mu nyumba, akagara phedo no jombe.</verse>
				<verse number="2">Kwakaungana kwaari mbungano huru, ndizvo wakanghwina mu ngarava wakagara; no mbungano yese yakayima ngo pambhiri.</verse>
				<verse number="3">Naye wakavereketa kwavari zviro zvakawanda ngo miezaniso, wakati: “Ringiranyi kwakabuda mukushi kookusha.</verse>
				<verse number="4">Kwakati mukukusha kwake mbewu jimweni jakawa mu njira, no shiri jakaviya jikajiha.</verse>
				<verse number="5">No jimweni jakawira pa mapuwe apo pojayinga jisina mavhu mazhinji, najo jakamera ngo kukasira, ngokuti inga jisina mavhu mazhinji.</verse>
				<verse number="6">Naapo zuva rakwira jakapiswa; na ngokuti inga jisina miji, jakazeketera.</verse>
				<verse number="7">Jimweni jakawira pano minzwa; no minzwa yakamera yakajipshinya.</verse>
				<verse number="8">No jimweni jakawira mu mavhu akanaka najo jakabereka tsangu, jimweni zana jimweni makumi matandhatu, no jimweni makumi matatu.</verse>
				<verse number="9">Uwo uno njeve jokuzwa, ngaazwe.”</verse>
				<verse number="10">No vajiji vakaviya kwaari vakati: “Unovereketa kwavari ngenyi ngo muezaniso?”</verse>
				<verse number="11">Naye wakapingura, akati kwavari: “Ngokuti kunopuwa kwomuri kuziva zvakafishika zvo Umambo hwo mu gore, asi kwavari avo, akuzivi kupuwa.</verse>
				<verse number="12">Ngokuti kwaari unacho unozopuwazve, naye unozova no zvakawanda. Asi uwo usina, naicho chaanacho chinozobviswa kwaari.</verse>
				<verse number="13">Ngo iyi ndava ndinovereketa kwavari ngo miezaniso, ngokuti vechivona asi avavonesesi, vechizwa avazwi, zve avazwisisi.</verse>
				<verse number="14">Kwavari kwakazarisika kuprofeta kwa Isaya, ukwo kunoti: ‘Ngokuzwa munozwa, nemwi musikazwisisi, mwechivona munovona, musikavonesesi.</verse>
				<verse number="15">Ngokuti mwoyo yaava vandhu yakapata, no njeve javo jino majiviranjeve, no majiso avo akabvubvumara; kuti pamweni vangazovona ngo majiso avo, vazwe ngo njeve javo, no kuzwisisa ngo mwoyo yavo, vatenderuke, neni ndivaponese.’</verse>
				<verse number="16">Asi anomuchena majiso enyu, ngokuti anovona; no njeve jenyu, ngokuti jinozwa.</verse>
				<verse number="17">Ngokuti zvirokwazvo ndinoti kwomuri, kuti, vaprofeti vazhinji no vandhu vakarurama vakadisisa kuvona zvomunovona imwimwi, navo avazivi kuzvivona, no kuzwa zvomunozwa navo avazivi kuzvizwa.”</verse>
				<verse number="18">“Ndizvo zvino izwanyi muezaniso wo mukushi.</verse>
				<verse number="19">Apo mundhu nokuti ngouri arizwa izwi ro Umambo, asikarikoni, naapo unoviya uwo wakashata unovhomora izvo zvakakushwa mu mwoyo mwake; uwu ndiye wakakushwa pa njira.</verse>
				<verse number="20">No uwo wakakushwa pa mapuwe, uwu ndiye unorizwa izwi, na ngokukasira unoriashira ngokudakara.</verse>
				<verse number="21">Asi aana miji mukati mwake, asi unogara mukuvo mudoko; asi apo kunoviya kutambujwa ngo ndava yo izwi, ngokukasira unopumbhuniswa.</verse>
				<verse number="22">Iye wakakushwa mu minzwa uwu ndiye unorizwa izwi, asi kudembatemba ngo zvo nyika, no kuchengejehwa kwo upfumi kunojipa izwi, naro aribereki.</verse>
				<verse number="23">Asi iye wakakushwa pa mavhu akanaka, uwu ndiye unorizwa izwi, naye unorikona, zve unobereka michero ngozvirokwazvo, vamweni zana, vamweni makumi matandhatu, vamweni makumi matatu.”</verse>
				<verse number="24">Muezaniso umweni waakavereketa kwavari echiti: “Umambo hwo mu gore hunoezaniswa no mundhu wakakusha mbewu jakanaka mu munda wake.</verse>
				<verse number="25">Asi apo vandhu vachavata, mukorore wake wakaviya wakakushavo senga mukati mwo mbewu yakanaka, wakaenda.</verse>
				<verse number="26">Asi mbewu yoomera yechitumbuka, naapo senga rakavonekavo naro.</verse>
				<verse number="27">Naapo varanda vo mune wo nyumba vakaviya, vakati kwaari: ‘Mambo, auzivi kukusha mbewu jakanaka mu munda wako here? Ndizvo senga rinobva kwapi?’</verse>
				<verse number="28">Asi iye wakati kwavari: ‘Mundhu uri mukorore wakayita ichi.’ Ndizvo varanda vakati kwaari: ‘Unoda here kuti tiende tiribvite?’</verse>
				<verse number="29">Asi wakati: Haiwa, ngokuti apo mwechibvita senga mungazobvita no koroni nayo.</verse>
				<verse number="30">Zviregerenyi zvese zvikure pamwepo mbhera mukuvo wo kukotora; ngo mukuvo wo kukotora ndinozoti kuvacheki, kuti mwechiunganija senga kutanga, murisunge kuyita mutoro kuripisa; asi mwechiunganija koroni mu nyumbu yangu.”</verse>
				<verse number="31">Muezaniso umweni waakavereketa kwavari, echiti: “Umambo hwo mu gore hunoezaniswa no mbhumba yo mustadhi, iyo yaakatora mundhu, akaisima mu munda wake.</verse>
				<verse number="32">Iyo ngo gwinyiso iri doko kuno mbewu jese, asi apo yakura inopinda mapfiba ese kukura, inoyita muti, kuti shiri jo mu gore jinoviya, jimate mu matavi yawo.”</verse>
				<verse number="33">Muezaniso umweni waakavereketa kwavari, echiti: “Umambo hwo mugore hunoezaniswa no mumera uwo waakatora mujimayi, akaudira mukati mwo mitani mitatu yo upfu mbhera hwese hwakakukumuka.”</verse>
				<verse number="34">Izvi zvese Jesu wakazvivereketa kuna mbungano ngo miezaniso, naye aazivi kuzvivereketa kwavari na chimwe kusiri ngo muezaniso.</verse>
				<verse number="35">Kuti kuzarisike izwi iro rakavereketwa ngo muprofeti, echiti: “Ndinozobewura muromo wangu kuvereketa miezaniso, ndinozovonisa zvakafishika kubvira pakusikwa kwo nyika.”</verse>
				<verse number="36">Naapo wakaendesa mbungano, wakanghwina mu nyumba. No vajiji vake vakaviya kwaari, vakati: “Tidurujireyi muezaniso wo senga ro mu munda.”</verse>
				<verse number="37">Naye wakapingura, akati kwavari: “Iye unokusha mbewu jakanaka uri Mwana wo Mundhu.”</verse>
				<verse number="38">Munda inyika; mbewu jakanaka jiri vana vo umambo, senga riri vana vo uwo wakashata.</verse>
				<verse number="39">Mukorore uwo wakarikusha ndi dhiyabhorosi. No kukotora kuri kupera kwo nyika, no vacheki jiri ngirosi.</verse>
				<verse number="40">Ndizvo kudari ngo senga rinounganijwa pamwepo rechipiswa ngo muriro; kunozodarovo mukupera kwo nyika.</verse>
				<verse number="41">Mwana wo Mundhu unozotuma ngirosi jake, najo jinozounganija kubva mu Umambo hwake zvese zvinopsheruja, naavo vese vanoyita zvinonyangaja;</verse>
				<verse number="42">najo jinozovakhandira muchoto cho muriro, kunozovepo kurija mbhere no kukwetsana kwo mazino.</verse>
				<verse number="43">Naapo vakarurama vanozojeka kudari ngo zuva mu Umambo hwa Baba avo. Uwo uno njeve ngaazwe.</verse>
				<verse number="44">Zve Umambo hwo mu gore hunoezaniswa no upfumi hwakafishwa mu munda; uhwo hwaakawana mundhu akahufishazve, ngo kudakara kwake unoenda, unokutengesa zvese zvaanazvo, wotenga uwo munda.</verse>
				<verse number="45">Zve Umambo hwo mu gore hunoezaniswa no mundhu uri mutengesi unopshaka mapuwe akanaka.</verse>
				<verse number="46">Uwo apo avona buwe rimwe rinomutengo mukuru, wakaenda, wotengesa zvese zvayiva nazvo, wakaritenga.</verse>
				<verse number="47">Zve Umambo hwo mu gore hunoezaniswa no juya rakakandihwa mu jombe, naro rakabata mufumbo wese wo hove.</verse>
				<verse number="48">Naro apo razara vakarikwevera kunja, vakagara pasi, vakaunganija jakanaka mu njangaya, asi jakashata vakajirasha.</verse>
				<verse number="49">Kunozodaro mukupera kwo nyika; ngirosi jinozobuda jiparajanise vakashata kubva mukati mwo vakarurama.</verse>
				<verse number="50">Jivakandire muchoto cho muriro; kwoyiteyo kurija mbhere no kukwetsana kwo mazino.</verse>
				<verse number="51">“Mwanasa kuzwa izvi zvese here?” Navo vakati kwaari, “Eya.”</verse>
				<verse number="52">Wakati kwavari: “Ndizvo, mutari wese uwo wakajijiswa ngo zvo umambo hwo mu gore, wakadari ngo mundhu uri mune wo nyumba, uwo unobudisa kubva kwo upfumi hwake zviro zvipsha no zvokare.”</verse>
				<verse number="53">Kwakaitika apo Jesu apeja iyi miezaniso, wakabvapo.</verse>
				<verse number="54">Naapo wayinga waviya ku nyika yake, wakavajijisa mu nyumba yavo yo kudira, zvakayita kuti vashamiswe, vakati: “Kunobva kwapi kungwara uku kwo uwu mundhu, no iyi mishando yo simba?</verse>
				<verse number="55">Uwu andiyepi here mwana wo muvezi? Mayi wake avadanijwi kuti ndi Mariya here? No vanukuna vake ndi Jakobe, na Josefa, na Simoni, na Judhasi here?</verse>
				<verse number="56">No hanzvaji jake ajinesu jese here? Ndizvo zvinobva kwapi izvi zvese?”</verse>
				<verse number="57">Navo vakakhugurika ndiye. Asi Jesu wakati kwavari: “Muprofeti aaregi kureremejwa kwega mu nyika mwake, no mu nyumba yake.”</verse>
				<verse number="58">Naye aazivi kuyita apo mishando ino simba yakawanda ngo ndava yo kutama kutenda kwavo.</verse>
			</chapter>
			<chapter number="14">
				<verse number="1">Ngo uwo mukuvo Herodhi mutongi wakazwa mbiri ya Jesu.</verse>
				<verse number="2">Naye wakati ku varanda vake: “Uwu ndi Johani Mubhapatisi; wamuka kwo vakafa. Ndizvo mishando iyi ino simba inoitwa ndiye.”</verse>
				<verse number="3">Ngokuti Herodhi wayinga wakamubata Johani, akumusunga, akamunghwinisa mu guniya ngo ndava ya Herodhiasi mukaji wo munukuna wake Firipi.</verse>
				<verse number="4">Ngokuti Johani wayinga akati kwaari: “Akutendehwi ngo mupango kwouri kuti umurovore.”</verse>
				<verse number="5">Naapo wayida kumuuraya, wakatya mbungano, ngokuti vayiti kuti uri muprofeti.</verse>
				<verse number="6">Asi apo zuva ro kuberekwa kwa Herodhi raguma, mwana wokaji wa Herodhiasi wakatamba pakati pavo, naye wakamudakajisa Herodhi.</verse>
				<verse number="7">Ndizvo iye wakagondisa ngo kupika mbhiko kuti unozomupa pikija ichinyi chaaizokumbira.</verse>
				<verse number="8">Naye achivangijihwa ndi mayi wake, wakati: “Ndipe pano mundiro musoro wa Johani Mubhapatisi.”</verse>
				<verse number="9">Na mambo wakasvipa mwoyo; asi ngo ndava yo kupika kwake, na ngo ndava yaavo vayigara naye pakuha, wakapanga kuti upuwe kwaari.</verse>
				<verse number="10">Naye wakatuma kuti Johani aguhwe musoro mu guniya.</verse>
				<verse number="11">No musoro wakaziswa uri mundiro ukapuwa ku musikana, naye wakauviyisa kuna mayi wake.</verse>
				<verse number="12">No vajiji vake vakaviya vakatora muviri wake, vakauviga, navo vakaenda vakamuzivisa Jesu.</verse>
				<verse number="13">Zvino Jesu azwa izvi wakabvapo ngo ngarava kuenda ku ndau iri bani ari ega. Naapo mbungano yazwa ndizvo, yakamutevera ngo tshoka, yechibva ku madhoropa.</verse>
				<verse number="14">Naye wakabuda wakavona mbungano huru, wakavazwira urombo, naye wakaponesa vaihwara vavo.</verse>
				<verse number="15">Kwakati aamadekoni vajiji vake vakaviya kwaari, vechiti: “Pano pa bani, no mukuvo watopera zvino; ndizvo chienekesa mbungano kuti vaende mu maguta vajitengere zvokuha.”</verse>
				<verse number="16">Asi Jesu wakati kwavari: “Avasisiri kuenda; vapenyi imwimwi zvokuha.”</verse>
				<verse number="17">Navo vakati kwaari: “Pano tino zvimanda zvishanu zvega, no hove mbiri.”</verse>
				<verse number="18">Naye wakati: “Zvizisenyi pano kwendiri.”</verse>
				<verse number="19">Naye wakapanga mbungano kuti igare pasi pa mwenje, wakatora zvimanda izvo zvishanu, no hove mbiri, wakaringira mu gore, wakazvibonga, akazvigura, akapa kuno vajiji, no vajiji vakapa kuno mbungano.</verse>
				<verse number="20">Navo vese vakaha vakaguta, navo vakabojera matshekeneswa ezvaihwarakatika, zvitengu zviri gumi na zviviri zvakazara.</verse>
				<verse number="21">Navo vakaha vayiva vanoda kuyita zviuru zvishanu (5.000) zvo vanarume, kunja kwo vanakaji no vana.</verse>
				<verse number="22">Paripo iye wakapanga vajiji vake kuti vanghwine mu ngarava, vatungamire kuambuka mwombera, achaenekesa mbungano.</verse>
				<verse number="23">Naapo aendesa mbungano, wakakwira pa dundhu ari ega kookumbira. Kwoyita madekoni wayinga ari apo ega.</verse>
				<verse number="24">Asi zvino ngarava inga yaandhambo no mutundhu, yechikandihwa apo naapo ngo mavimbi, ngokuti bepo rayita maringwa navo.</verse>
				<verse number="25">Na ngo nguva yo kurinda yochirongomuna yo usiku iye wakaviya kwavari, echifamba panyezuru po jombe.</verse>
				<verse number="26">Asi vajiji vechimuvona echifamba panyezuru po jombe vakatya, vechiti: Ijimujangara. Navo vakadanijira ngokutya.</verse>
				<verse number="27">Asi paripo Jesu wakavereketa kwavari, echiti: “Shinganyi, ndini hangu, musatya.”</verse>
				<verse number="28">Na Pedru wakamupingura, echiti: “Mambo, kuti uriwe nangayi kuti ndiviye kwouri panyezuru po kumwa.”</verse>
				<verse number="29">Naye wakati: “Izayi!” Naapo Pedru abzuka kubva mu ngarava, wakafamba panyezuru po kumwa kuviya kuna Jesu.</verse>
				<verse number="30">Asi echivona bepo rechiyita maringwa naye, wakatya; naye wakatanga kundondomera, wakadanijira, echiti: “Mambo ndiponese.”</verse>
				<verse number="31">Asi paripo Jesu wakatambanuja nyara yake, wakamubata, wakati kwaari: “Iwewe uno kutenda kudodoko, wagononda ngenyi?”</verse>
				<verse number="32">Kwakati apo vakwira mu ngarava, bepo rakatura.</verse>
				<verse number="33">Naavo vayiva mu ngarava vakamudira, vakati: “Ngo zvirokwazvo iwewe uri Mwana wa Mwari.”</verse>
				<verse number="34">Naapo vakaambuka mwombera vakaguma mu nyika yo Genesareta.</verse>
				<verse number="35">Naapo vandhu vo munyikemwo vamuziva, vakatuma mu nyika mwese, vakazisa kwaari vese vayiva no ndhenda.</verse>
				<verse number="36">Navo vakamupota kuti ava vatendehwe kwega kupshasa mupendero wo nguvo yake; naapo vese vakaupshasa vakaponeswa aembho.</verse>
			</chapter>
			<chapter number="15">
				<verse number="1">Zvino kwakaviya kuna Jesu vafarisi no vatari vechibva Jerusarema, vechiti:</verse>
				<verse number="2">“Ngenyi vajiji vako vanogura chirovejeso cho vokare, ngokuti avashambi nyara javo apo vachiha chimanda.”</verse>
				<verse number="3">Asi iye wakavapingura, akati kwavari: “Imwimwi nemwi munogura ngenyi mupango wa Mosi ngo chirovejeso chenyu?”</verse>
				<verse number="4">Ngokuti Mwari wakati: Reremeja baba wako na mayi wako, no uwo unotuka baba nokuti mayi ngaafe ngo kufa.</verse>
				<verse number="5">Asi imwimwi munoti, Iye unozoti kuna baba wake nokuti mayi wake, chiro chiri chakadini icho chemwaida kubesehwa ndicho ndini, chaachipo kuna Mwari,</verse>
				<verse number="6">aadikanizve kureremeja baba wake nokuti mayi wake. Ndizvo ngokudaro munoita kuti izwi ra Mwari riyite risina shwiro ngo chirovejeso chenyu.</verse>
				<verse number="7">Imwimwi vajiitisi, Isaya wakanasa kuprofeta ndimwi, echiti:</verse>
				<verse number="8">“Vandhu ava vanondireremeja ngo miromo yavo, asi mwoyo yavo iri ndhambo kwendiri.</verse>
				<verse number="9">Asi vanopera nguva kundidira, vechijijisa kuyita zvijijiso, mipango yo vandhu.”</verse>
				<verse number="10">Naye echidanija pamwepo mbungano, wakati kwavari: “Izwanyi muzwisise;</verse>
				<verse number="11">andichopi akadi chinonghwina mu muromo chinomusvipisa mundhu, asi icho chinobuda mu muromo, ndicho chinosvipisa mundhu.”</verse>
				<verse number="12">Naapo vakaviya vajiji vake, vakati kwaari: “Auzivi here kuti vafarisi vasvipa mwoyo ngokuzwa izwi iri?”</verse>
				<verse number="13">Asi iye wakapingura, akati: “Chisimwa chese chisikazivi kusimwa ndi Baba wangu vari mu gore, chinozobvitwa.</verse>
				<verse number="14">Varegerenyi, vari mapofu, anokweva mapofu. No kudari bofu rechikweva bofu, ese anozowa mukati mwo rindi.”</verse>
				<verse number="15">Na Pedru wakapingura wakati, kwaari: “Tidurujireyi muezaniso uwu.”</verse>
				<verse number="16">Asi wakati: “Imwimwi nemwi amusati mwanasa kuziva kani?</verse>
				<verse number="17">Amuzwisisi here icho chinonghwina ngo pa muromo chinoenda mu ndani chinorashwa mushango?</verse>
				<verse number="18">Asi izvo zvinobuda ku muromo zvinobva mu mwoyo; izvi zvinomusvipisa mundhu.</verse>
				<verse number="19">Ngokuti mu mwoyo munobva mirangariro yakashata, kuuraya, kuomba, kunyenya, umbavha, uchapupu hwo kunyepa, kutuka.</verse>
				<verse number="20">Izvi ndizvo zviro zvinosvipisa mundhu; asi kuha ngo nyara jisikazivi kushambwa, akusvipisi mundhu akadi.”</verse>
				<verse number="21">Naapo Jesu wakabvapo, wakaenda mu nyika yo Tire no yo Sidhoni.</verse>
				<verse number="22">Vonanyi, jimayi ro Kenani rakabva ku ndau iyo, rakadanijira, rechiti: “Ndiyitire nyasha, Mambo, Mwana wa Dhavhidha; mwana wangu wokaji unotambujwa kukurutu ngo bzoka.”</verse>
				<verse number="23">Asi iye aazivi kuripingura no izwi. No vajiji vake vakaviya kwaari, vakamupota, vechiti: “Muendesenyi, ngokuti unodanijira sure kwedu.”</verse>
				<verse number="24">Asi wakapingura, wakati: “Ndakatumihwa kwega ku mabvuta akarashika o nyumba yo Israeri.”</verse>
				<verse number="25">Asi uwo wakaviya, wakamudira, akati: “Mambo, ndidetsere.”</verse>
				<verse number="26">Asi wakapingura, wakati: “Akuzivi kunaka kutora chimanda cho vana, no kuchikandira kuzvimbwa.”</verse>
				<verse number="27">Asi uwo wakati: “Eya Mambo, ngokutizve zviimbhwa zvinoha kwezvinohwarakatika pa thafura ra mambo wazvo.”</verse>
				<verse number="28">Naapo Jesu wakapingura, akati kweriri: “A! Jimayi, kutenda kwako kuri kukuru. Ngakuitike kwouri kudari ngo zvounoda. No mwana waro wokaji wakaponeswa kubvira ngo nguva iyo.”</verse>
				<verse number="29">Na Jesu wakabvapo, wakaviya phedo po jombe ro Garire; wakakwira pa dundhu, wakagara apo.</verse>
				<verse number="30">No mbungano huru yakaviya kwaari, inazvo zvirema, no mapofu, no mbeveve, no vakakhuvazika, no vamweni vazhinji, vakavadira pasi kutshoka jake, naye wakavarapa.</verse>
				<verse number="31">Ngokudaro mbungano yakashamiswa apo yavona mbeveve jechivereketa, no vakakhuvazwa vechirapika, no zvirema zvechifamba, no mapofu echivona. Navo vakakuja Mwari wa Israeri.</verse>
				<verse number="32">Naapo Jesu wakadanija vajiji vake kwaari, wakati: “Ndinozwa urombo ngo ndava yo mbungano, ngokuti yayinga ineni mazuva matatu vasina zvokuha; neni andidi kuvaendesa vasikazivi kuha, ngokuti vangazowa ngo njara mu njira.”</verse>
				<verse number="33">No vajiji vake vakati kwaari: “Ngokwapi kwetingawana zvimanda zvakawanda mu bani muno zvinokwanisa kugutisa vandhu vazhinji vakadari?”</verse>
				<verse number="34">Na Jesu wakati kwavari: “Muno zvimanda zvingana?” Navo vakati: “Zvinomwe, no zvihove zvishomani.”</verse>
				<verse number="35">Naye wakapanga mbungano kuti igare pasi.</verse>
				<verse number="36">Naye wakatora zvimandezvo zvinomwe no hove, wakazvibonga, wakazvigura, wakapa kuno vajiji, no vajiji vakazvipa kuno mbungano.</verse>
				<verse number="37">Navo vakaha vese, vakaguta; navo vakabojera matshekeneswa akasara, zvitengu zvinomwe zvakazara.</verse>
				<verse number="38">Naavo vakaha vayiva zviuru zvirongomuna (4.000) zvo vanarume, kunja kwovanakaji no vana.</verse>
				<verse number="39">Naye wakaendesa mbungano, wakanghwina mu ngarava wakaviya ku migano yo Magadhana.</verse>
			</chapter>
			<chapter number="16">
				<verse number="1">Vafarisi no vasadhusi vakaviya vechimueja, vakakumbira kuti avapangijire chivoniso chinobva mu gore.</verse>
				<verse number="2">Asi iye wakapingura, wakati kwavari: “Kwooyita madekoni munoti, kunja kunozoeja ushoni; ngokuti mu gore mwakapshuka.</verse>
				<verse number="3">No mumangwanani munoti, kunozona nyamasi ngokuti mu gore mwakapshuka muno ruseto. Munoziva kujija hope yo mu gore, asi amukoni here kujija zvivoniso zvo mikuvo?</verse>
				<verse number="4">Mubarihwana wakashata no unoomba unopshaka chivoniso, akuna chivoniso chinozopuwa kwouri, asi kwega chivoniso cha Jona.” Naye wakavasiya, akaenda.</verse>
				<verse number="5">Naapo vajiji vake vaguma mwombera vayinga vakanganwa kutora zvimanda.</verse>
				<verse number="6">Na Jesu wakati kwavari: “Vonanyi, mungware mumera wo vafarisi no wo vasadhusi.”</verse>
				<verse number="7">Navo vakapangana pakati pavo, vakati: “Unodaro ngokuti atizivi kutora zvimanda.”</verse>
				<verse number="8">Na Jesu echiziva izvo, wakati: “Munopangana ngenyi pakati penyu imwimwi munokutenda kudodoko, ngokuti amuna chimanda?</verse>
				<verse number="9">Amuzivi nazvino here, nokuti kucherecheja ngo zvimanda zvishanu zvakapuwa vandhu vari zviuru zvishanu (5.000), no zvitengu zvingana zvo mwakabojera matshekeneswa?</verse>
				<verse number="10">Zve, nokuti zvimanda zvinomwe zvakapuwa vandhu vayiva zviuru zvirongomuna (4.000), no zvitengu zvingana zvo mwakabojera matshekeneswa?</verse>
				<verse number="11">Amuzivi kuzwisisa ngenyi kuti andizivi kuvereketa kwomuri ngo zvimanda, kuti mungware mumera wo vafarisi no wo vasadhusi?”</verse>
				<verse number="12">Naapo vakanasa kuzwisisa kuti aasaivapanga kuti vangware ngo mumera wo zvimanda, asi kuti vangware kujijisa kwo vafarisi no kwo vasadhusi.</verse>
				<verse number="13">Zvino Jesu naaguma mu nyika yo Khesariya yo Firipi, wakabvunjisa vajiji vake echiti: “Vandhu vanoti kuti inini Mwana wo Mundhu ndiyani?”</verse>
				<verse number="14">Navo vakati: “Vamweni vanoti kuti uri Johani Mubhapatisi, no vamweni kuti uri Erija, no vamweni kuti uri Jeremiya, nokuti umwe wo vaprofeti.”</verse>
				<verse number="15">Iye wakati kwavari: “Asi imwimwi munoti ndiri yani?”</verse>
				<verse number="16">Simoni Pedru wakapingura, akati kwaari: “Iwewe uri Kristu, Mwana wa Mwari unopona.”</verse>
				<verse number="17">Na Jesu wakapingura, akati kwaari, “Unomuchena iwewe Simoni, mwana wa Jona, ngokuti nyama no ngazi azvizivi kuvonisa ichi kwouri, asi Baba wangu vari mu gore.</verse>
				<verse number="18">Neni ndinoti kwouri, kuti iwewe Pedru, na ngopanyezeru poiri buwe ndinozovaka chiara changu; no musuvo wo haidhesi auzochinyisi.</verse>
				<verse number="19">Neni ndinokupa mugogo wo Umambo hwo mu gore; no icho cho unozosunga mu nyika chinozosungwa mu gore; no icho cho unozosunungura mu nyika chinozosununguhwa mu gore.”</verse>
				<verse number="20">Naapo wakapanga vajiji vake kuti vasazobvunja mundhu naumwe kuti iye ndiye Kristu.</verse>
				<verse number="21">Kubvira ngo uwo mukuvo Jesu wakatanga kupangijira ku vajiji vake kuti kunosisira kuti aende Jerusarema, atambujike ngo zvakawanda, ngo vakuru no vapristi vakuru, no vatari, aurawe, ngo zuva rochitatu amuswe.</verse>
				<verse number="22">Naapo Pedru wakamutora kuenda pamutivi, wakatanga kumuvereketera, echiti: “Mwari ngaayite kuti chisaitika icho kwouri, Mambo: Ichi achizoitiki kwouri narini.”</verse>
				<verse number="23">Asi iye wakakunukuka, wakati kuna Pedru: “Ibva kwendiri, Sathani! Uri chikhugunyiso kwendiri; ngokuti auzivi ngoizvo zva Mwari, asi ngoizvo zvo vandhu.”</verse>
				<verse number="24">Naapo Jesu wakati ku vajiji vake: “Pikija ndiyani unoda kuviya sure kwangu, ngaajirambe atore muchinjiko wake anditevere.”</verse>
				<verse number="25">Ngokuti iye unoda kuhwira kurarama kwake, unozokurasha; no uwo unozorasha kurarama kwake ngo ndava yangu, unozokuwana.</verse>
				<verse number="26">Mundhu unozoviihwa ngenyi kudari achiwana nyika yese, no kurasha ndaramo yake? Nokuti mundhu unozopenyi kuti awane ndaramo yake?</verse>
				<verse number="27">Ngokuti Mwana wo Mundhu anozoviya mu uthende hwa Baba wake pamwepo no ngirosi jake; naapo unozopa mundhu wese kudari ngo mishando yake.</verse>
				<verse number="28">“Zvirokwazvo, ndinoti, kuti varipo vamweni venyu vanoyima pano, avo vasikazozwi kufa mbhera vavone Mwana wo Mundhu echiviya mu Umambo hwake.”</verse>
			</chapter>
			<chapter number="17">
				<verse number="1">Ngosure kwo mazuva matandhatu Jesu wakatora Pedru, na Jakobe, na Johani munukuna wake, akakwira navo panyezuru po dundhu rakareba, vari vega.</verse>
				<verse number="2">Naye wakatsandujwa pamberi pavo, no hope yake yakajeka kudari ngo zuva, no zvokufuka zvake zvakachena kudari ngo kujeka.</verse>
				<verse number="3">Ndipo kwakavoneka kwaari Mosi na Erija, vechivereketa naye.</verse>
				<verse number="4">Na Pedru wakati kuna Jesu: “Mambo, kwakanaka kwetiri kuti tive pano. Kudari wechida, ndinozovaka pano zvitumba zvitatu, chimwe chako, chimweni cha Mosi, no chimweni cha Erija.”</verse>
				<verse number="5">Apo achavereketa, vonanyi gore rinon'anikira rakavafukijira, ndizvo izwi rakabva mu gore, rechiti: “Uwu uri Mwana wangu, wo ndinoda, wo ndinonasa kudakara ndiye; Muzwenyi.”</verse>
				<verse number="6">Naapo vajiji vazwa vakawa ngo hope javo, vakatya kukuru.</verse>
				<verse number="7">Na Jesu wakaviya, akavapshasa, akati: “Mukanyi, musatya.”</verse>
				<verse number="8">Naapo vamusa majiso avo, avazivi kuvona mundhu, kwega Jesu.</verse>
				<verse number="9">Vachabzuka kubva panyezuru po dundhu, Jesu wakavapanga, echiti: “Musazobvunja mundhu naumwe ngo ndava yo chivoniso mbhera Mwana wo Mundhu amuke kwo vakafa.”</verse>
				<verse number="10">No vajiji vake vakamubvunjisa, vechiti: “Ndizvo, ngenyi vatari vanoti kuti, kunosisira kuti Erija atange kuviya?”</verse>
				<verse number="11">Naye wakapingura, echiti: “Ngo gwinyiso Erija unoviya amusijire zvese.</verse>
				<verse number="12">Asi ndinoti kwomuri, Erija wakatoviya hake, navo avazivi kumuziva, asi vakayita kwaari zvese izvo zvovakada. Ngokudaro Mwana wo Mundhu naye unozotambujwa ndivo.”</verse>
				<verse number="13">Naapo vajiji vakazwisisa kuti wakavereketa kwavari ndi Johani Mubhapatisi.</verse>
				<verse number="14">Vaguma kuno mbungano kwakaviya kwaari mundhu, akamugwadamira pasi, echiti:</verse>
				<verse number="15">“Mambo, muitirenyi nyasha mwana wangu. Ngokuti unonjwiti, unotambujika kukurutu; ngokuti kazhinji unowa pa muriro no kazhinjizve mu kumwa.</verse>
				<verse number="16">Neni ndakamuzisa kuno vajiji vako, navo vakonehwa kumurapa.”</verse>
				<verse number="17">Jesu wakapingura, akati: “A! Mubarihwana usikatendi no unopauka, ndinozogara nemwi mukuvo wakadini? Muziseyi pano kwendiri.”</verse>
				<verse number="18">Na Jesu wakambirimbija iro bzoka; naro rakabuda kubva kwaari; no murumbwana wakarapwa kubvira nguva iyo.</verse>
				<verse number="19">Naapo vajiji vakaviya kuna Jesu, ari ega, navo vakati: “Ngenyi isisu takonehwa kurimbirimbija?”</verse>
				<verse number="20">Naye wakati kwavari: “Ngo ndava yo kugononda kwenyu, ngokuti ngozvirokwazvo ndinoti kwomuri, kuti, kudari munokutenda kudari ngo mbhumba yo mustadhi, mungazoti kuno iri dundhu, Ibva pano, uende apo; naro rinozobva apo; akuchina, chiro chisikazoitwi ndimwi.</verse>
				<verse number="21">Iyi mbewu ayibudi kwega asi ngo kukumbira na ngokuera kuha.”</verse>
				<verse number="22">Navo vaungana pamwepo mu Garire, Jesu wakati kwavari: “Mwana wo Mundhu unozopihwa mu nyara jo vandhu.</verse>
				<verse number="23">Navo vanozomuuraya, na ngo zuva rechitatu unozomukazve.” Navo vakatambujika kukuru.</verse>
				<verse number="24">Naapo vaguma mu Kaperanaume avo vayiashira shangu vakaviya kuna Pedru, vakati: “Mujijisi wenyu aashabi shangu here yo mare inozwi didrakama?”</verse>
				<verse number="25">Wakati, “Eya.” Kwakati wanghwina mu nyumba Jesu wakatanga kuvereketa kwaari, echiti: “Unorangarijenyi Simoni? Majimambo onyika vanoashira kunani murimwa, nokuti shangu? Kuno vana vavo, nokuti kuvonyikanja?”</verse>
				<verse number="26">Pedru wakati kwaari, “Kuvonyikanja.” Naapo Jesu wakati kwaari: “Ngokudaro vana vavo vari vakasununguhwa.</verse>
				<verse number="27">Asi kuti tisazovapsheruja, endayi iwewe ku jombe, ukandire chivejo, utore hove iyo inotanga kubatwa; naapo wazaura muromo wayo, unozowana chigurwa cho mare chinozwi statera; icho unozochitora uchipe kwavari ngo ndava yangu no yako.”</verse>
			</chapter>
			<chapter number="18">
				<verse number="1">Panguva iyo vajiji vakaviya kuna Jesu, vakati: “Ndiyani uri mukuru mu Umambo hwo mu gore?”</verse>
				<verse number="2">Na Jesu wakadanija kwaari mwana mudoko, wakamudira pakati pavo,</verse>
				<verse number="3">akati: “Ngo zvirokwazvo ndinoti kwomuri, musikatenderuki, muyite kudari ngo mwana mudoko, amutongozonghwini mu Umambo hwo mu gore.</verse>
				<verse number="4">Ndizvo iye unozojipfavisa kudari ngo uwu mwana mudoko, iye ndiye uri mukuru mu Umambo hwo mu gore.</verse>
				<verse number="5">No uwo unozoashira umwe mwana mudoko wakadari ngo uwu ngo zina rangu, unondiashira inini.”</verse>
				<verse number="6">“Asi pikija ndiyani unozoshaishisa umwe wo vadoko vakadari vanonditenda, kunopinda kumunakira iye kuti gwiyo risungihwe muhuro mwake, kuti akandihwe pakajikira jombe.</verse>
				<verse number="7">Ikhombo ku nyika ngo ndava yo zvishaishi! Ngokuti kunosisira kuti zvishaishi zviviye; asi ikhombo kwaari mundhuwo wo zvinoviya ndiye!</verse>
				<verse number="8">Kuti nyara yako, dangani tshoka yako inokushaishisa, itemeyi, uirashe kubva kwouri. Kunopinda kunaka kwouri unghwine mu kururama uri chirema, nokuti wechithobinya, kuno kuti unonyara mbiri dangani tshoka mbiri ukandihwe mu muriro usikaperi.</verse>
				<verse number="9">No kudari jiso rako rinokushaishisa ribvite urirashe kubva kwouri. Kunopinda kukunakira kuti unghwine mu kururama uno jiso rimwe kuno kuti uno majiso maviri ukandihwe mu muriro wo Gehena.”</verse>
				<verse number="10">“Ngwarayi kuti musazoshora umwe we ava vadoko. Ngokuti ndinoti kwomuri, mu denga ngirosi javo jinogara jichivona hope ya Baba wangu vari mu gore.</verse>
				<verse number="11">Ngokuti Mwana wo Mundhu wakaviya kuponesa avo vakarashika.</verse>
				<verse number="12">Munorangarijenyi? Kuti mundhu unozana ro mabvuta no rimwe rawo rarashika, aasiyi here ari makumi mapfumbamwe na mapfumbamwe, aende ku matundhu no kupshaka iro rakarashika?</verse>
				<verse number="13">No kudari kwechiitika kuti akariwana, ngozvirokwazvo ndinoti kwomuri kuti unopinda kudakara ndiro kuno ari makumi mapfumbamwe na mapfumbamwe asikazivi kurashika.</verse>
				<verse number="14">Ngokudaro andikwopi kuda kwa Baba wenyu vari mu gore kuti umwe weava vadoko arove.”</verse>
				<verse number="15">“Zve kuti munukuna wako echizokushaishira, enda, umupangijire ndava yake pakati penyu muri mwega; kudari iye echizopurukira, wawana munukuna wako.</verse>
				<verse number="16">Asi kuti esikazokupurukiri, tora umwe dangani vaviri, kuenda newe, kuti ngo miromo yo vaviri dangani yo vatatu vanoyita chapupu, mazwi ese angagwinyiswa.</verse>
				<verse number="17">Asi kuti iye akazoramba kuvapurukira, bvunjayi vo chiara: Asi kudari akazoramba kupurutana vo chiara, ngaayite kwouri kudari ngo wo vo majinja, nokuti ngo mushabisi.</verse>
				<verse number="18">Zvirokwazvo, ndinoti kwomuri, pikija ichinyi chomunozosunga mu nyika, chinozosungwavo mu gore; no icho chomunozosunungura mu nyika chinozosununguhwavo mu gore.</verse>
				<verse number="19">Zve ndinoti kwomuri, kudari vaviri kwomuri vanozotenderana mu nyika ngo chiro chovanozokumbirira, chinozoitihwa kwavari ndi Baba wangu vari mu gore.</verse>
				<verse number="20">Ngokuti apo vaviri nokuti vatatu vechiungana pamwepo ngo zina rangu, ndiripo pakati pavo.”</verse>
				<verse number="21">Naapo Pedru wakaviya, echiti kwaari: “Mambo, munukuna wangu unozondishaishira kangana ndechimuregerera? Mbhera mikuvo minomwe here?”</verse>
				<verse number="22">Jesu wakati kwaari: “Andinangi kwouri kuti, mbhera runomwe akadi; asi mbhera makumi manomwe akapetwa kanomwe.”</verse>
				<verse number="23">Ndizvo Umambo hwo mu gore hunoezaniswa no mundhu uri mambo, uwo wayida kuverengeserana no varanda vake.</verse>
				<verse number="24">Naapo atanga kuverenga, umwe wakaziswa kwaari unomagava wo matarenta ari gumi ro zviuru (10.000).</verse>
				<verse number="25">Asi ngokuti iye wayinga asina chokuripira ndicho, mambo wake wakapanga kuti atengeswe no mukaji wake, no vana vake, nazvo zvese zvayiva nazvo, kuti gava riripwe.</verse>
				<verse number="26">Ndizvo muranda uwo wakawa pasi, wakamunamata, echiti, “Ndisengerereyi, neni ndinozokuripira zvese.”</verse>
				<verse number="27">Naapo mambo wo uwo muranda wakamuzwira, wakamusunungura, akamuregerera gava.</verse>
				<verse number="28">Asi uwo muranda wakabuda, wakavona umwe wo varanda ari mudoni wake, uwo wayinga no gava naye ro zana (100) ro machereni, naye wakamubata ngo nyara, wakamujipa pahuro, echiti: “Ripa kwendiri gava rako.”</verse>
				<verse number="29">Ndizvo muranda uwo uri mudoni wake wakawa pasi, wakamupota, echiti, “Ndisengerereyi, neni ndinozokuripira.”</verse>
				<verse number="30">Asi aazivi kutenda. Kani wakaenda wakamunghwinisa mu guniya, mbhera aripe gava iro.</verse>
				<verse number="31">Ndizvo varandadoni vake, no vavona icho chakaitika, vakasvipa mwoyo kakurutu, vakaviya, vakaverengera mambo wavo izvo zvakaitika.</verse>
				<verse number="32">Naapo mambo wake wamudanija, wakati kwaari: “Iwewe muranda, wakashata, ndakakuregerera gava rese, apo wandipota:</verse>
				<verse number="33">Auchaisisira iwewevo here kuti umuregerere muranda uwo uri mudoni wako, kudari ndini ndakakuregerera iwewe?</verse>
				<verse number="34">Na mambo wake wakatseneka, wakamupira ku vashwinyisi mbhera aripe magava ese aayiva nawo kwaari.</verse>
				<verse number="35">Ngokudaro Baba wangu vari mu gore vanozoyita kwomuri, kuti imwimwi musikaregereri munukuna wenyu ngo mumwoyo mwenyu.”</verse>
			</chapter>
			<chapter number="19">
				<verse number="1">Kwakaitika apo Jesu apeja kuvereketa aya mazwi, wakabuda mu Garire, wakaviya mu migano yo Judhiya, mwombera mwo Jordhani.</verse>
				<verse number="2">Mbungano huru yakamutevera; naye wakavarapa apo.</verse>
				<verse number="3">No vafarisi vakaviya kwaari, vechimueja, vechiti: “Kunotendehwa here ngo mipango kuti mundhu arambe mukaji wake ngo ndava iriyese?”</verse>
				<verse number="4">Naye wakapingura akati: “Amuzivi kujija here kuti uwo wakavasika pakutanga, wakavasika mwanarume no mwanakaji.</verse>
				<verse number="5">Akati; ‘Ngo ndava iyi mundhu unozosiya baba na mayi, unozobatana kumukaji wake;</verse>
				<verse number="6">ndizvo avachayiti vaviri, asi nyama imwe.’ Ndizvo icho chaakasunganisa Mwari, mundhu asazosunungura.”</verse>
				<verse number="7">Vakati kwaari: “Ndizvo ngenyi, Mosi wakapanga kupa tshamba yo kuparajana, no kumuramba?”</verse>
				<verse number="8">Wakati kwavari: “Mosi ngo ndava yo kupata kwo mwoyo yenyu wakatendera kuti murambe vakaji venyu; asi kubvira mukutanga kwayinga kusikazivi kudaro.</verse>
				<verse number="9">Asi inini ndinoti kwomuri, kuti, pikija ndiyani uwo unoramba mukaji wake isiri ndava yo kuomba, arovore umweni, unoomba.”</verse>
				<verse number="10">Vajiji vakati kwaari: “Kuti yakadaro ndava yo mundhu no mukaji wake, akuzivi kunaka kurovora.”</verse>
				<verse number="11">Asi wakati kwavari: “Vese avangaashiri izwi iri, asi kwega kwavari avo vakaripuwa.</verse>
				<verse number="12">Ngokuti varipo vari ngomwa kubva mu ndani jo majimayi avo; varipozve mithenwa avo vakathenwa ngo vandhu, varipozve vakajiitisa ngomwa ngo ndava yo Umambo hwo mu gore. Iye uno simba ro kuriashira, ngaariashire.”</verse>
				<verse number="13">Naapo vakazisa kwaari vana vadoko, kuti adire nyara jake panyezuru pavo, avakumbirire: Asi vajiji vakavarambisa.</verse>
				<verse number="14">Asi Jesu wakati: “Tenderanyi vana vadoko kuti vaviye kwendiri, musavarambisa, ngokuti Umambo hwo mu gore ngo hwavakadaro.”</verse>
				<verse number="15">Naye vakadira nyara jake panyezuru pavo, akabva apo.</verse>
				<verse number="16">Vonanyi, umwe wakaviya kwaari, wakati: “Mujijisi, ichinyi icho chakanaka chondingaita kuti ndizowane kurarama kusikaperi?”</verse>
				<verse number="17">Naye wakati kwaari: “Unondibvunjisa ngenyi ngo ndava yo chakanaka? Aripo umwe wakakana; asi kudari wechida kunghwina mu kurarama ngwarirayi mipango.”</verse>
				<verse number="18">Wakati kwaari: “Mipango yenyi?” Na Jesu wakati: “Uchazouraya, Uchazoomba, Uchazoba, Uchazoita chapupu cho kunyepa,</verse>
				<verse number="19">Reremeja baba wako na mayi, Unozoda muvakihwana wako kudari ngokujida iwewe.”</verse>
				<verse number="20">Jaha iro rakati kwaari: “Ndakazvingwarira izvi zvese; chinyi chasara kuti ndiite?”</verse>
				<verse number="21">Jesu wakati kweriri: “Kuti wechida kuyita wakaperera, endayi utengese izvo zvounazvo, upe kuvarombo, newe unozowana upfumi mu gore: Uviye unditevere.”</verse>
				<verse number="22">Asi apo jaha razwa izwi iro rakaenda rechitambujika, ngokuti rayiva no upfumi hwakawanda.</verse>
				<verse number="23">Naapo Jesu wakati ku vajiji vake: “Ngo zvirokwazvo ndinoti kwomuri, kuti zvinonesa kuno mukhupuki kuti anghwine mu Umambo hwo mu gore.</verse>
				<verse number="24">Zve ndinoti kwomuri, kwakapinda kureruka kuti kamera ringhwine ngo pachibovo cho njingano, kuno kuti mukhupuki anghwine mu Umambo hwa Mwari.”</verse>
				<verse number="25">Apo vajiji vakashamiswa kakurutu, vakati: “Kuti zvakadaro, ndiyani ungaponeswa?”</verse>
				<verse number="26">Asi Jesu wakavaringira, akati kwavari: “Kuna vandhu ichi achitongoitiki; asi kuna Mwari zvese zvinoitika.”</verse>
				<verse number="27">Naapo Pedru wakapingura, akati kwaari: “Ringira, isisu takasiya zvese, tikakutevera; ndizvo tinozowanenyi?”</verse>
				<verse number="28">Na Jesu wakati kwavari: “Ngo zvirokwazvo ndinoti kwomuri, kuti imwimwi mwanditevera, ngo mukuvo wokusikwa kupsha, apo Mwana wo Mundhu oozogara panyezuru po dendemaro ro uthende hwake, imwimwivo munozogara panyezuru po madendemaro ari gumi na maviri, mwechitonga majinja ari gumi na maviri a Israeri.”</verse>
				<verse number="29">No mundhu wese wakasiya nyumba, nokuti vanukuna, nokuti hanzvaji, nokuti baba, nokuti mayi, nokuti mukaji, nokuti vana, nokuti nyika, ngo ndava yo zina rangu, unozoashira zvakapetwa kuyita zana (100), naye unozogara ndhaka yo kurarama kusikaperi.</verse>
				<verse number="30">Asi vazhinji avo vari vopamberi vanozoyita vo sure; naavo vari vo sure vanozoyita vopamberi.</verse>
			</chapter>
			<chapter number="20">
				<verse number="1">Ngokuti Umambo hwo mu gore hunoezaniswa no mundhu uri mune wo nyumba, uwo wakafumira mangwanani mavishi kootora vashandi vo munda wake wo mivhini.</verse>
				<verse number="2">Naapo watenderana no vashandi mare imwe ngo zuva, wakavatuma ku munda wo mivhini.</verse>
				<verse number="3">Naye wakabudazve kooda kuyita nguva yochitatu, wakavona vamweni vakayima pandau yo musika, vasikashandi.</verse>
				<verse number="4">Wakati kwavari: Endanyivo mu munda wo mivhini, no icho chinomusisira ndinozomupa. Navo vakaenda.</verse>
				<verse number="5">Zve wakabuda kooda kuyita nguva yochitandhatu, no yo chipfumbamwe, wakayitazve kudaro.</verse>
				<verse number="6">Kooda kuyita nguva yo chigumi na imwe wakabuda, wakavona vamweni vakayima, wakati kwavari: Munoima pano ngenyi zuva rese musina chomunoshanda?</verse>
				<verse number="7">Vakati kwaari: Ngokuti apana mundhu watitora. Wakati kwavari, endanyivo mu munda wo mivhini no icho chinomusisira munozoashira.</verse>
				<verse number="8">Kwoyita madekoni mambo wo munda wo mivhini wakati kuno mungwariri wake: Danijayi vashandi, uvape musharo, utange ngo uwo wokugumisira mbhera kuguma kuno uwo wokutanga.</verse>
				<verse number="9">Kwakati no vaviya avo vakatohwa ngo nguva yo chigumi na imwe vakaashira mare imwe.</verse>
				<verse number="10">Kwakati avo vokutanga voviya vakarangarija kuti vangaengejehwa; navo ngokudaro vakaashira mundhu wese mare imwe.</verse>
				<verse number="11">Naapo vaashira vakan'un'utira mune wo nyumba,</verse>
				<verse number="12">vechiti: “Ava vokupejisira vashanda nguva imwe yega, newe wakayita kuti vaezane nesu, isisu takatwara mutwaro no kupisa kwezuva.”</verse>
				<verse number="13">Asi iye wakapingura, akati kwo umwe wavo, shamwari andizivi kukuitira chakashata. Auzivi kutenderana neni here ngo mare imwe?</verse>
				<verse number="14">Tora icho chiri chako uende. Ndinoda kumupavo uwu wokupejisira kudari ndiwe.</verse>
				<verse number="15">Akutendehwi here kwendiri kuti ndiite icho chondinoda ngozviri zvangu? Nokuti jiso rako, rinothima ngokuti inini ndakanaka here?</verse>
				<verse number="16">Ndizvo avo vo sure vanozoyita vo pamberi, no vo pamberi vanozoyita vo sure.</verse>
				<verse number="17">Apo Jesu echikwira Jerusarema, wakatora vajiji vari gumi na vaviri, vari vega mu njira, naye wakati kwavari:</verse>
				<verse number="18">“Vonanyi, tinokwira Jerusarema; no Mwana wo Mundhu unozopihwa ku vapristi vakuru no vatari, navo vanozogura kuti aurawe.</verse>
				<verse number="19">Navo vanozomupira kuno vo majinja kuti aitihwe jee, no kumupshaputa, no kukohomehwa, na ngo zuva rochitatu unozomuka.”</verse>
				<verse number="20">Naapo kwakaviya kwaari mayi wo vana va Zebhedhi, pamwepo no vana vake, akamudira, echikumbira kwaari chiro chakatikuti.</verse>
				<verse number="21">Naye wakati kwaari: “Chinyi cho munoda?” Wakati kwaari: “Nangayi kuti ava vana vangu vaviri vagare umwe ngo kumuho kwako, no umweni ngo kuboshwe kwako mu Umambo hwako.”</verse>
				<verse number="22">Asi Jesu wakapingura, akati: “Amuzivi icho chomunokumbira. Munokona here kumwa mukheyo wo ndinozomwa inini?” Vakati, kwaari: “Tinokona.”</verse>
				<verse number="23">Iye wakati kwavari: “Ngo gwinyiso munozomwa mukheyo wangu; asi kugara ngo kumuho kwangu na ngo kuboshwe kwangu andikwopi kwangu akadi kupa, asi ngokwaavo vakanasirihwa ndi Baba wangu.”</verse>
				<verse number="24">Naapo vari gumi vazwa, vakatsenekera hama mbiri ijo.</verse>
				<verse number="25">Asi Jesu wakavadanija kwaari, akati: “Munoziva kuti vatongi vo majinja vanotonga panyezuru pavo, no vakuru vavo vanosimba panyezuru pavo.</verse>
				<verse number="26">Asi akuzoiti kudaro pakati penyu; asi uwo unoda kuti ayite mukuru pakati penyu ngaayite mushandiri wenyu;</verse>
				<verse number="27">no uwo unoda kuyita wokutanga pakati penyu ngaayite muranda wenyu.</verse>
				<verse number="28">Kudari ngo Mwana wo Mundhu aazivi kuviya koshandihwa, asi kushandira no kupa kupona kwake kuyita muripo wo vazhinji.”</verse>
				<verse number="29">Naapo vachibuda kubva mu Jeriko mbungano huru yakamutevera.</verse>
				<verse number="30">Vonanyi, mapofu maviri akagara pa njira, apo akazwa kuti Jesu waikhirira, akadanijira, echiti: “Mambo, Mwana wa Dhavhidha, tiyitire nyasha.”</verse>
				<verse number="31">No mbungano yaiakamisa kuti anyarare. Asi akapinda kudanijisa, echiti: “Mambo, Mwana wa Dhavhidha, tiyitire nyasha.”</verse>
				<verse number="32">Na Jesu wakayima, wakaadanija, akati: “Munoda kuti ndimuitirenyi?”</verse>
				<verse number="33">Akati kwaari: “Mambo, kuti majiso edu apembenujwe.”</verse>
				<verse number="34">Ndizvo Jesu wakaazwira urombo, wakapshasa majiso ao; paripo majiso ao akapembenujwa, nao akamutevera.</verse>
			</chapter>
			<chapter number="21">
				<verse number="1">Naapo vakwedera phedo po Jerusarema, vaguma ku Bhetifaje, ku dundhu ro Maorivhe, Jesu wakatuma vaviri vo vajiji vake.</verse>
				<verse number="2">Wakati kwavari: “Endanyi ku guta iro romwakaringirana naro, paripo munozovona mbongoro yakasungwa no tshiru pamwepo nayo. Jisunungurenyi, mujiviise kwendiri.</verse>
				<verse number="3">Kuti aripo unozovereketa chiro kwomuri, munozoti, Mambo unojida, ngokukasira unozojitumira.”</verse>
				<verse number="4">Ichi chakaitika kuti kuzarisike ukwo kwakavereketwa ngo muprofeti, echiti:</verse>
				<verse number="5">“ Bvunjanyi mwana wokaji wo Zioni. Vonayi, Mambo wako unoviya kwouri, uri wakapfava, echigada panyezuru po mbongoro, no panyezuru po tshiru ro chipfuyo cho mitwaro.”</verse>
				<verse number="6">No vajiji vakaenda, vakayita kudari ngozvaakavapanga Jesu.</verse>
				<verse number="7">Navo vakazisa mbongoro no tshiru rayo, vakadira nguvo javo panyezuru pajo, vakamugajika panyezuru pajo.</verse>
				<verse number="8">No mbungano zhinji yakaaja nguvo jayo mu njira; no vamweni vakatema matavi omiti, vakaaja mu njira.</verse>
				<verse number="9">No mbungano yaifamba pamberi pake, no iyo yaitevera ngosure, yaidanijira, yechiti: “Hosana ku Mwana wa Dhavhidha! Unomuchena uwo unoviya ngo zina ra Mambo; Hosana mudenga-denga.”</verse>
				<verse number="10">Naapo wanghwina mu Jerusarema, vo dhoropa rese vakashamiswa, vechiti: “Ndiyani uwu?”</verse>
				<verse number="11">No mbungano yakati: “Uwu ndi Jesu, muprofeti unobva Nazaretha ro Garire.”</verse>
				<verse number="12">Na Jesu wanghwina mu themperi, wakambirimbija avo vese vayitengesa, naavo vayitenga mu themperi, naye wakawisa mathafura eavo vayitenganisana mare, no zvigaro zvo avo vayitengesa njiva.</verse>
				<verse number="13">Wakati kwavari: “Kwakatahwa kuti, nyumba yangu inozozwi inyumba yo kudira; asi imwimwi mwayita bakho ro mbavha.”</verse>
				<verse number="14">No mapofu no zvirema zvakaviya kwaari mu themperi, naye wakavarapa.</verse>
				<verse number="15">Asi apo vapristi vakuru no vatari vavona izvo zvinoshamisa zvaakayita, no vana vayidanijira mu themperi, vechiti: “Hosana ku Mwana wa Dhavhidha, vakatseneka.”</verse>
				<verse number="16">Navo vakati kwaari: “Unozwa here icho cho vanovereketa ava? Na Jesu wakati kwavari: Eya amuzivi kutongojija here, kuti, kubva kumiromo yo ndumure no yo vanomwa unoashira kukujwa kwakaperera?”</verse>
				<verse number="17">Naye wakavasiya, wakabuda mu dhoropa, wakaenda Bhetani; naye wakavata apo.</verse>
				<verse number="18">Chomangwanani apo echihwirira ku dhoropa, wakazwa njara.</verse>
				<verse number="19">Naapo avona mukuyu uri phedo po njira, wakaguma kwouri, wakauwana usina chiro, asi masakani ega, naye wakati kwouri: “Akuchazobahwi michero kwouri kunoti mbhera narini.” Paripo mukuyu wakazeketera.</verse>
				<verse number="20">Kwakati vajiji vavona vakashamiswa, vechiti: “Mukuyu wazeketera ngokukasira ngenyi?”</verse>
				<verse number="21">Jesu wakapingura, akati kwavari: “Ngo zvirokwazvo ndinoti kwomuri, kuti kudari munokutenda musikagonondi, amungazoiti icho chega chakaitwa kuno mukuyu, asi pikija mwechizoti kuno iri dundhu, ‘Ibva pano, ukandihwe mu jombe, chinozoitika.’</verse>
				<verse number="22">Nazvo zvese zvomunozokumbirira mu mikumbiro ngo kutenda, munozoashira.”</verse>
				<verse number="23">Naapo wanghwina mu themperi, vapristi vakuru no vakuru vo vandhu vakaviya kwaari echijijisa, vakati: “Ngo simba rani rounoita izvi ndiro? Ndiyani wakakupa simbero?”</verse>
				<verse number="24">Jesu wakapingura, wakati kwavari: “Inini ndinozomubvunjisavo chiro chimwe, kuti mukandipingura, ndinozomubvunjavo kuti ngo simba rani randinoita izvi ndiro.</verse>
				<verse number="25">Rubhapatiso rwa Johani hwakabva kwapi? Hwakabva mu gore here, nokuti hwakabva ku vandhu?” Navo vakapangana pakati pavo, vechiti: “Kuti tikareva kuti hwakabva mu gore, unozoti kwetiri, ndizvo amuzivi kutenda ngenyi?</verse>
				<verse number="26">Asi kuti tikareva kuti, hwakabva ku vandhu tinotya vandhu; ngokuti vese vanovona Johani inga muprofeti.”</verse>
				<verse number="27">Navo vakapingura kuna Jesu, vakati: “Atizivi.” Naye wakati kwavari: “Ininivo andimubvunji kuti ndinoita izvi ngo simba rani.”</verse>
				<verse number="28">“Asi munorangarijenyi? Mundhu wayiva no vana vaviri; naye wakaguma kuno wokutanga, akati, ‘Mwana endayi nyamasi ushande mu munda wo mivhini.’</verse>
				<verse number="29">Naye wakapingura, akati, ‘Andidi’, asi ngosure wakatenderuka, akaenda.</verse>
				<verse number="30">Naye wakaviya kuno wochipiri, wakavereketa ndizvo-ndizvo. Iye wakapingura, akati, ‘Ndinoenda baba’, asi ngosure, aazivi kuenda.</verse>
				<verse number="31">Ndiyani kwaavo vaviri wakayita kuda kwa baba wake?” Vakati: “Uwo wokutanga.” Jesu wakati kwavari: “Ngo zvirokwazvo ndinoti kwomuri kuti vashabisi no mambhombho vanomutangira kunghwina mu Umambo hwa Mwari.</verse>
				<verse number="32">Ngokuti Johani wakaviya kwomuri mu njira yo kururama, nemwi amuzivi kumutenda; asi vashabisi no mambhombho vakamutenda. Nemwi apo mwavona izvo amuzivi kutenderuka ngosureni, kuti mugonde kwaari.”</verse>
				<verse number="33">“Izwanyi muezaniso umweni: Kwayivapo mune wo nyumba wakatikuti, wakasima munda wo mivhini, wakaushoshera ngorusosa, wakacha po kukamurira vhini mukati mwawo, naye wakavaka shitumba akaupa kuti ungwarihwe ngo varimi, akaenda ku nyika imweni.</verse>
				<verse number="34">Naapo nguva yo kuibva kwo michero yokwedera, wakatuma varanda vake ku varimi avo, kuti vaashire michero yake.</verse>
				<verse number="35">No varimi avo vakatora varanda vake, vakarova umwe, vakauraya umweni, vakafura umweni ngo mapuwe.</verse>
				<verse number="36">Wakatumazve varanda vamweni vakapinda kuwanda kuno avo vokutanga, navo vakayita kwavari ndizvo-ndizvo.</verse>
				<verse number="37">Asi pakupejisira wakatuma kwavari mwana wake, echiti: Vanozomureremeja mwana wangu.</verse>
				<verse number="38">Asi apo varimi vavona mwana uwo, vakati pachavo: Uwu ndiye unogara ndhaka; viyanyi ngatimuuraye, titore ndhaka yake.</verse>
				<verse number="39">Navo vakamubata, vakamubudisa kunja kwo munda wo mivhini, vakamuuraya.</verse>
				<verse number="40">Ndizvo apo mambo wo munda wo mivhini oviya, unozoitenyi kuna avo varimi?</verse>
				<verse number="41">Wakati kwavari: Unozouraya ngo kuuraya kwakashata, naye unozopa munda uwo wo mivhini kuvarimi vamweni, avo vanozopa kwaari michero ngo mikuvo yayo.”</verse>
				<verse number="42">Jesu wakati kwavari: “Amuzivi kutongojija here? Mumatahwa, kuti Buwe iro rakarambwa ngo vavaki, ndiro rakayita soro ro pakhona; ichi chakabva kuna Mambo, nacho chinoshamisa mukuvona kwedu?</verse>
				<verse number="43">Ndizvo ndinoti kwomuri, kuti, Umambo hwa Mwari unozovhiswa kwomuri nahwo hunozopuwa kujinja iro rinobereka michero yahwo.”</verse>
				<verse number="44">[Naye uwo unozowa panyezuru po buwe iri, unozoputika; asi uwo unozowihwa ndiro, rinozomukwiya kuyita bukuta.]</verse>
				<verse number="45">Naapo vapristi vakuru no vafarisi vazwa miezaniso yake, vakaziva kuti unovereketa ndivo.</verse>
				<verse number="46">Naapo vakapshaka kuti vamubate, vakatya mbungano ngokuti iyi yaimuvona inga muprofeti.</verse>
			</chapter>
			<chapter number="22">
				<verse number="1">Na Jesu wakavereketazve kwavari ngo miezaniso echiti:</verse>
				<verse number="2">“Umambo hwo mu gore hunoezaniswa no mundhu uri mambo, wakaitira mwana wake dhiri ro muchadho.</verse>
				<verse number="3">Naye wakatuma varanda vake kudanija avo vakakokwa ku dhiri ro muchadho, navo avazivi kuda kuviya.</verse>
				<verse number="4">Wakatumazve varanda vamweni, echiti: ‘Bvunjanyi avo vakakokwa kuti, vonanyi, ndanasirira kuha kwangu; n'ombe jangu no jakanuna jangu jaurawa, nazvo zvese zvanasirihwa; viyanyi ku dhiri ro muchadho.’</verse>
				<verse number="5">Asi avo vakazvirerusa, vakaenda, umweni ku munda wake, no umweni kootengesa kwake.</verse>
				<verse number="6">Naavo vakasara vakabata varanda vake, vakavarova, vakavauraya.</verse>
				<verse number="7">Naapo mambo azwa izvi, wakatseneka, naye wakatuma hondo jake, akavauraya avo vaurayi, akapisa dhoropa ravo.</verse>
				<verse number="8">Naapo wakati ku varanda vake: ‘Dhiri ro muchadho ranasirihwa, asi avo vakakokwa inga vasikasisiri.</verse>
				<verse number="9">Ndizvo endanyi pambhararano jo njira, navo vese vomunozovona, mwechivakoka kuti vaviye ku dhiri ro muchadho.’</verse>
				<verse number="10">Naavo varanda vakabuda, vakaenda mu njira, vakaunganija vese avo vo vakandowana, vese vakashata no vakanaka; no dhiri ro muchadho rakazara ngo vaeni.</verse>
				<verse number="11">Asi apo mambo naanghwina kuringira vaeni, wakavona mundhu wayinga asikazivi kusimira nguvo yo muchadho.</verse>
				<verse number="12">Naye wakati kwaari: ‘Hama, wanghwina muno ngenyi, usina nguvo yo muchadho?’ Asi iye wakanyarara.</verse>
				<verse number="13">Naapo mambo wakati ku varanda vake, musungenyi tshoka no nyara, mumukhandire mu chidima chiri kunja, kwoyiteyo kurija mbhere no kukwetsana kwo mazino.</verse>
				<verse number="14">Ngokuti vazhinji vanodanijwa, asi vashomani vanotsananguhwa.”</verse>
				<verse number="15">Ndizvo vafarisi vakaenda, vakayita bangano rokuti vamuteye mukuvereketa kwake.</verse>
				<verse number="16">Navo vakatumira kwaari vajiji vavo pamwepo no vaHerodhiya, vechiti: “Mujijisi, tinoziva kuti iwewe uri wo gwinyiso, unojijisa njira ya Mwari ngo gwinyiso, autundhumaji mundhu; ngokuti auringisi hope yo mundhu.</verse>
				<verse number="17">Ndizvo, tibvunjeyi, kuti iwewe unorangarijenyi? Kunotendehwa here kuti tiripe shangu kuna Khesari, nokuti tisaripa?”</verse>
				<verse number="18">Asi Jesu echiziva kushata kwavo, wakati: “Munondieja ngenyi, imwimwi vajiitisi?”</verse>
				<verse number="19">Nditatijenyi mare yo shangu. Navo vakazisa kwaari chiguhwa cho mare chinozwi dhenariyo.</verse>
				<verse number="20">Naye wakati kwavari: “Ngowani uwu mutojaniso no aya matahwa?”</verse>
				<verse number="21">Vakati: “Ngo zva Khesari.” Naapo wakati kwavari: “Ndizvo ipanyi kuna Khesari zva Khesari; no kuna Mwari izvo zviri zva Mwari.”</verse>
				<verse number="22">Naapo vazwa, vakashamiswa, vakamusiya, vakaenda.</verse>
				<verse number="23">Ngo zuva rondhoro, vasadhusi avo vanoti, kuti akuna kumuka kwo vakafa, vakaviya kwaari, vakamubvunjisa,</verse>
				<verse number="24">vechiti: “Mujijisi, Mosi wakati, ‘kuti mundhu akafa asina vana, munukuna wake unozorovora mukaji wake kuti amusijire jinja ra nyavanji wake.’</verse>
				<verse number="25">Zvino kwayivapo nesu hama nomwe: No uwo wokutanga, apo warovora, wakafa asina vana, wakasiya mukaji wake kuno munukuna wake.</verse>
				<verse number="26">Ngokudarozve no wochipiri, no wochitatu, mbhera kupejisira ngo wochinomwe.</verse>
				<verse number="27">No pakugumisira kwavo vese mukaji wakazofavo.</verse>
				<verse number="28">Ndizvo mukumuka kwo vakafa, unozoyita mukaji wani, kwavari vanomwe? Ngokuti vese vakamurovora.”</verse>
				<verse number="29">Jesu wakapingura, akati kwavari: “Munokangaijwa ngo kutama kuziva matahwa, nokuti simba ra Mwari.”</verse>
				<verse number="30">Ngokuti mukumuka kwo vakafa, avarovori, zve avarovohwi, asi vari vakadari ngo ngirosi jiri mu gore.</verse>
				<verse number="31">Asi ngo ndava yo kumuka kwo vakafa, amuzivi kutongojija here, icho chakavereketwa kwomuri ndi Mwari, echiti:</verse>
				<verse number="32">“ Inini ndiri Mwari wa Abrahama, na Mwari wa Isaka, na Mwari wa Jakobe? Mwari aari Mwari wo vakafa akadi, asi wo vanorarama.”</verse>
				<verse number="33">Naapo mbungano yazwa izvi, yakashamiswa ngo kujijisa kwake.</verse>
				<verse number="34">Asi apo vafarisi vazwa kuti wayinga anyararisa vasadhusi vakaungana pamwepo.</verse>
				<verse number="35">Umwe wavo wayiva mujijisi wo mupango, wakamubvunjisa echimueja, echiti:</verse>
				<verse number="36">“Mujijisi, ngowapi mupango mukuru mu Mipango?”</verse>
				<verse number="37">Naye wakati kwaari: “Unozomuda Mambo Mwari wako ngo mwoyo wako wese, na ngo mweya wako wese, na ngo mirangariro yako yese.</verse>
				<verse number="38">Ichi chiri mupango mukuru no wokutanga.</verse>
				<verse number="39">No wochipiri wakadari ngo uwu, Unozomuda muvakihwana wako kudari ngokujida kwako iwewe.</verse>
				<verse number="40">Kuno iyi mipango miviri ndipo pano chine ro mipango yese no zvo vaprofeti.”</verse>
				<verse number="41">Vafarisi no vakaungana, Jesu wakavabvunjisa,</verse>
				<verse number="42">echiti: “Munorangarijenyi ndi Kristu? I mwana wani?” Vakati kwaari: “Mwana wa Dhavhidha.”</verse>
				<verse number="43">Wakati kwavari: “Ndizvo ngenyi Dhavhidha, uri mu mweya, unomudanija kuti Mambo, echiti,</verse>
				<verse number="44">‘Mambo wakati kuna Mambo wangu, Gara ngo kumuho kwangu, mbhera ndiite vakorore vako chitambarariro cho tshoka jako?’</verse>
				<verse number="45">Ndizvo, kuti Dhavhidha wakamudanija kuti Mambo, zvino uri mwana wake ngokudini?”</verse>
				<verse number="46">Inga kusina mundhu waikona kumupingura no izwi, zve inga kusina mundhu kubvira ngo zuva iro waishinga kumubvunjisa mubvunjo.</verse>
			</chapter>
			<chapter number="23">
				<verse number="1">Naapo Jesu wakavereketa ku mbungano no ku vajiji vake,</verse>
				<verse number="2">echiti: “Vatari no vafarisi vanogara pachigaro cha Mosi.</verse>
				<verse number="3">Ndizvo zviro zvese zvo vanomupanga, zviitenyi muzvingwarire; asi musayita kudari ngo mishando yavo; ngokuti vanorovejesa kuvereketa vasikazviiti.</verse>
				<verse number="4">Ngokuti vanosunga mitwaro inorema no kuidira pa mapfuji ovandhu, asi ivona vambhwine avatendi kuisukumija ngo chikunwe chavo.</verse>
				<verse number="5">Asi mishando yavo vese vanoyita kuti vavoneke ngo vandhu; vanopambhamisa mafurakera avo, vechikurisa mipendero yo nguvo javo.</verse>
				<verse number="6">Vanoda zvigaro zvo pamberi mu mishongano yo kuha, no zvigaro zvo pamberi mu nyumba jo kudira.</verse>
				<verse number="7">No kuchungamijwa pandau jo musika, no kudanijwa ngo vandhu kuti, Rabhi.</verse>
				<verse number="8">Asi imwimwi musatenda kudanijwa kuti Rabhi; ngokuti Mujijisi wenyu ndiumwe, neimwimwi mwese muri hama.</verse>
				<verse number="9">Musadanija mundhu pikija wakadini mu nyika kuti, baba, ngokuti Baba wenyu ndiumwe, vari mu gore.</verse>
				<verse number="10">Zve musadanijwa kuti vajijisi, ngokuti mujijisi wenyu ndiumwe; Kristu.</verse>
				<verse number="11">Asi iye uri mukuru pakati penyu unozoyita muranda wenyu.</verse>
				<verse number="12">Pikija ndiyani, unozojikurisa iye unozopfaviswa; no uwo unozojipfavisa unozokuriswa.”</verse>
				<verse number="13">“Asi ikhombo kwomuri vatari no vafarisi, vajiitisi! Ngokuti munokonyera Umambo hwo mu gore ku vandhu; ngokuti imwimwi amunghwini, zve amutenderi avo vanoda kunghwina kuti vanghwine.</verse>
				<verse number="14">Ikhombo kwomuri vatari no vafarisi, vajiitisi, ngokuti munopeja nyumba jo shirikaji, na ngo kujiitisa munoita mikumbiro yakareba, ndizvo munozoashira kutongwa kwakapinda kukura.</verse>
				<verse number="15">Ikhombo kwomuri vatari no vafarisi, vajiitisi! Ngokuti munotenderera jombe no nyika kupshaka mujiji umwe, naapo watenderuka, munomuita kakapetwa kaviri kuyita mwana wo Gehena kupinda imwimwi.</verse>
				<verse number="16">Ikhombo kwomuri imwimwi vatungamiriri vari mapofu, imwimwi munoti, pikija ndiyani unopika ngo themperi aana ndava; asi uwo unopika ngo mukore wo themperi, unondava!</verse>
				<verse number="17">Imwimwi mapenji no mapofu, ngokuti ngochapi chakapinda kukura, mukore, nokuti themperi, iro rinochenesa mukore?</verse>
				<verse number="18">Zve munoti, pikija ndiyani unopika ngo altari, aana ndava; asi pikija ndiyani unopika ngo chipo chiri panyezuru payo, uno ndava.</verse>
				<verse number="19">Imwimwi mapofu; ngokuti ngochapi chakapinda kukura, chipo nokuti altari iyo inochenesa chipo?</verse>
				<verse number="20">Ndizvo uwo unopika ngo altari, unopika ndiyo, na ngo zvese zviri panyezuru payo.</verse>
				<verse number="21">No uwo unopika ngo themperi, unopika ndiro, no uwo unogara mukati mwaro.</verse>
				<verse number="22">No uwo unopika ngo denga, unopika ngo dendemaro ra Mwari, no uwo unogara panyezuru paro.</verse>
				<verse number="23">Ikhombo kwomuri vatari no vafarisi vajiitisi! Munopa chimwe chogumi cheminte no anise, no kumini, nemwi mwaregera kuyita zvakakura zvo mipango, kutonga kwakwo, no nyasha, no kugonda: Kwaisisira kuti muzviite izvi, musikazivi zvimweni zvisikazivi kuitwa.</verse>
				<verse number="24">Imwimwi vatungamiriri mapofu, munoshuza mutunga mwomija kamera.</verse>
				<verse number="25">Ikhombo kwomuri vatari no vafarisi vajiitisi, ngokuti munosuka kunja kwo mukheyo no kwo ndiro, asi mukati jakazara ngo kuba no ugebenga.</verse>
				<verse number="26">Iwewe mufarisi uri bofu, sukayi kutanga mukati mwo mukheyo no mwo ndiro kuti kunja kwajo kusukikevo.</verse>
				<verse number="27">Ikhombo kwomuri vatari no vafarisi, vajiitisi! Ngokuti mwakadari ngo makuva akacheneswa, ao ngo gwinyiso anovoneka akanaka ngokunja, asi ngomukati akazara ngo magodo ovakafa, no zvese zvino svina.</verse>
				<verse number="28">Ngokudaro nemwi ngokunja munovoneka muri vakarurama kuno vandhu, asi ngomukati mwakazara ngo kujiitisa, no kushata.</verse>
				<verse number="29">Ikhombo kwomuri vatari no vafarisi, vajiitisi! Ngokuti imwimwi munovaka makuva o vaprofeti, no kunemesa makuva o vakarurama.</verse>
				<verse number="30">Nemwi munoti, kudari taivapo ngo mazuva o majibaba edu, tainga tisikazivi kutenderana navo mukuparaja ngazi yo vaprofeti.</verse>
				<verse number="31">Ndizvo munojipupurira kuti imwimwi muri vana veavo vakauraya vaprofeti.</verse>
				<verse number="32">Zarisanyi imwimwivo mupimo o majibaba enyu.</verse>
				<verse number="33">Imwimwi nyoka, imwimwi mibarihwana wo mavhumbi, mungayita mapokonyokerenyi kubva kwo kutongwa kwo Gehena?</verse>
				<verse number="34">Ndizvo, ringiranyi ndinotuma, kwomuri vaprofeti, no vakangwara, no vatari, no vamweni vavo munozovauraya, no kuvakohomera; no vamweni vavo munozovarova mu nyumba jenyu jo kudira, no kuvatambuja kubva ku dhoropa rimwe kuenda kuno rimweni,</verse>
				<verse number="35">kuti panyezuru penyu iviye ngazi yese yo vakarurama yakaparajwa mu nyika, kubvira ku ngazi ya Abhera wakarurama, mbhera kuguma kungazi ya Zakariya mwana wa Bharakiya, uwo wo mwakauraya pakati po ruvanje no altari.</verse>
				<verse number="36">Ngo zvirokwazvo ndinoti kwomuri kuti izvi zvese zvinozoitika kuno uwu mubarihwana.”</verse>
				<verse number="37">“Jerusarema, Jerusarema, iwewe unouraya vaprofeti, wechivafura ngo mapuwe avo vanotumwa kwouri, kuwanda kwakadini kwemikuvo wo ndakada kuunganija vana vako pamwepo, kudari ngo mbhambo inounganija zvitiyo zvayo pasi po mapapiro ayo, nemwi amuzivi kutenda!</verse>
				<verse number="38">Vonanyi, nyumba yenyu yasiyiwa kwomuri iri dongo.</verse>
				<verse number="39">Ngokuti ndinoti kwomuri, amuchatongozondivoni mbhera munozoti: Unomuchena uwo unoviya ngo zina ra Mambo.”</verse>
			</chapter>
			<chapter number="24">
				<verse number="1">Jesu wakabuda mu themperi oenda; vajiji vake vakaviya kwaari kuti vamupangijire mavakihwo o themperi.</verse>
				<verse number="2">Naye wakapingura, akati kwavari: “Amuvoni izvi zvese here? Ngo zvirokwazvo ndinoti kwomuri, arizosiiwi pano buwe panyezuru po buwe rimweni risikazowiswi pasi.”</verse>
				<verse number="3">Achagara pa dundhu ro Maorivhe, vajiji vake vakaviya kwaari ari ega, vechiti: “Tibvunjeyi, izvi zvinozoitika rini? Zve ichinyi chinozoyita chivoniso cho kuviya kwako, no cho kugumisira kwo nyika?”</verse>
				<verse number="4">Jesu wakapingura, wakati kwavari: “Ngwaranyi kuti musazopaukiswa ngo mundhu.</verse>
				<verse number="5">Ngokuti vazhinji vanozoviya ngo zina rangu, vechiti: Inini ndiri Kristu, vanozorashikisa vazhinji.</verse>
				<verse number="6">Nemwi munozozwa ngo imbi, no marehwa rehwa oimbi; ngwaranyi kuti musazotya; ngokuti kunosisira kuti izvi zvese zviyitike, asi magumo aasati aguma.</verse>
				<verse number="7">Ngokuti jinja rinozomukirana no jinja, no umambo hunozomukirana no umambo; kunozovapo njara, ndhenda no kuzungunyika kwo nyika, kundau jakaparajana.</verse>
				<verse number="8">Izvi zvese zviri zvo kuamba kwo matambujiko.</verse>
				<verse number="9">Naapo vanozomupira mukutambujwa, navo vanozomuuraya; nemwi munozonyenywa ngo majinja ese ngo ndava yo zina rangu.</verse>
				<verse number="10">Naapo vazhinji vanozopsherujwa, vanozopirana umwe no umweni, no kunyenyana.</verse>
				<verse number="11">No vaprofeti vazhinji vokunyepa vanozovapo, navo vanozorashikisa vazhinji.</verse>
				<verse number="12">Ngokuti kushaisha kunozowanda, rudo hwo vazhinji runozopora.</verse>
				<verse number="13">Asi uwo unozoshingirira mbhera ku magumo unozoponeswa.</verse>
				<verse number="14">No iri vhangeri ro Umambo rinozochumaihwa mu nyika jese kuyita chapupu ku majinja ese, naapo kupera kunozoguma.”</verse>
				<verse number="15">“ Ndizvo apo mwozovona chinyangajo chokuparaja chaakavereketa ndicho Dhanyeri muprofeti, chechiema mundau yakachena, (uwo unojija ngaazwisise).</verse>
				<verse number="16">Naapo avo vari mu Judhiya ngavatizire ku matundhu.</verse>
				<verse number="17">Naye uri panyezuru po chachungu cho nyumba, asabzuka kutora zviro zviri mu nyumba yake;</verse>
				<verse number="18">naye uri mu munda asahwirira sure kootora bhachi rake.</verse>
				<verse number="19">Asi ikhombo kwavari avo vano mimba, naavo vano mwisa ngaao mazuva!</verse>
				<verse number="20">Asi kumbiranyi kuti kutiza kwenyu kusazoitika ngo nguva yo shipepo, zve nokuti ngo zuva ro sabatha.</verse>
				<verse number="21">Ngokuti kunozovepo kutambujika kukuru, ukwo kusikazivi kumboitika kwakadaro kubvira mukuamba kwo nyika mbhera kuguma zvino, zve, akuchatongozoitiki zvakadaro.</verse>
				<verse number="22">No kudari mazuva ao asikazivi kufupiswa akuna no mundhu unozorarama; asi ngo ndava yo vakatsananguhwa, ao mazuva anozofupiswa.</verse>
				<verse number="23">Ngo uwo mukuvo kuti aripo mundhu unozoti kwomuri: Vonanyi, Kristu aripano, nokuti, apo; musazozvitenda.</verse>
				<verse number="24">Ngokuti vanozovapo vakristu vokunyepa, no vaprofeti vokunyepa, navo vanozoyita zvivoniso zvikuru, no mishamiso, kupaukisa, kudari zvechiitika, pikija naavo vakatsananguhwa.</verse>
				<verse number="25">Vonanyi ndamungwaja zviri pamberi.</verse>
				<verse number="26">Ndizvo kuti vechizoti kwomuri: Vonanyi, uri mu bani, musaendeyo. Vonanyi, uri mukati mwo nyumba; musazotenda.</verse>
				<verse number="27">Ngokuti kudari ngo mbheni inobva kumabvazuva, inojekisa mbhera kuguma kumavirira; kunozodarovo no kuviya kwo Mwana wo Mundhu.</verse>
				<verse number="28">Ngokuti apo pano muviri yakafa, ndipo po jinoungana ngwanga.”</verse>
				<verse number="29">“ Ngokukasira ngosure kwo kutambujika kwo mazuva ao, zuva rinozoita chidima, no mweji auzojeki, no ndhondo jinozowa kubva mu gore, no simba rese ro mu gore rinozozungunyiswa.</verse>
				<verse number="30">Naapo kunozovoneka chivoniso cho Mwana wo Mundhu mu gore, no majinja ese onyika anozochema, nao anozomuvona Mwana wo Mundhu echiviya panyezuru po makore o mu gore, unomasimba no uthende hukuru.</verse>
				<verse number="31">Naye unozotuma ngirosi jake, ngokurijwa kukuru kwo mbhayapaya, najo jinozounganija vakatsananguhwa vake, kubva ku mbhepo murongomuna, kubva ku magumo amwe o mu gore, mbhera kuguma ku magumo amweni.”</verse>
				<verse number="32">“Zvino jijanyi muezaniso ku muti wo mukuyu: Apo davi rawo riri vishi, rechivhikitira masakani, imwimwi munoziva kuti zhienja raaphedo.</verse>
				<verse number="33">Ngokudaro imwimwivo, apo mwoovona izvi zvese munozoziva kuti uri phedo, pa musuvo.</verse>
				<verse number="34">Ngo zvirokwazvo ndinoti kwomuri, kuti uwu mubarihwana auzopindi mbhera izvi zvese zviyitike.</verse>
				<verse number="35">Gore no nyika zvinozopinda, asi mazwi angu aatongozopindi akadi.”</verse>
				<verse number="36">“Asi ngo ndava yo zuva iro no nguva iyo akuna naumwe unoziva, pikija ngirosi jo mu gore, nokuti Mwana, kwega Baba.</verse>
				<verse number="37">Ngokuti kudari ngo mazuva a Noa, kunozodarozve kuviya kwo Mwana wo Mundhu.</verse>
				<verse number="38">Ngokuti kudari ngo mazuva ao pamberi po ndambi, vakaha, vechimwa no kurovora, no kurovoja, mbhera rakaguma zuva iro raakanghwina ndiro Noa mu ngarava.</verse>
				<verse number="39">Navo avazivi kuziva mbhera ndambi yakaguma, yakavatora vese, kunozodarozve kuviya kwo Mwana wo Mundhu.</verse>
				<verse number="40">Naapo vandhu vaviri vanozovapo mu munda, umwe unozotohwa, no umweni unozosiyiwa.</verse>
				<verse number="41">Vanakaji vaviri vanozonga vechikwiya pa gwiyo, umwe unozotohwa no umweni unozosiyiwa.</verse>
				<verse number="42">Ndizvo rindanyi; ngokuti amuzivi zuva raanozoviya Mambo wenyu.</verse>
				<verse number="43">Asi zivanyi ichi, kuti kudari mune wo nyumba waiziva mukuvo woinoviya ndiwo mbavha, iye waizorinda, asikatendi kuti nyumba yake iphwanyiwe.</verse>
				<verse number="44">Ndizvo itanyi vakanasirihwa; ngokuti ngo nguva yo musikakarakaji Mwana wo Mundhu unoviya.”</verse>
				<verse number="45">“Ndizvo ndiyani uri muranda unogondeka no wakangwara, uwo Mambo wake wakamuemesa kuyita mutongi panyezuru po nyumba yake, kuti avape kuha kwavo ngo nguva kwayo?</verse>
				<verse number="46">Unomuchena muranda uwo apo Mambo wake oviya unozomuwana echiita kudaro.</verse>
				<verse number="47">Ngo zvirokwazvo ndinoti kwomuri, kuti unozomuemesa kuti ayite mutongi pamberi po izvo zvese zvaanazvo.</verse>
				<verse number="48">Asi kuti uwo muranda wakashata unozoti mu mwoyo mwake. Mambo wangu unononoka kuviya;</verse>
				<verse number="49">naye atange kurova varanda avo vari vadoni vake, ahe echimwa pamwepo no zvidhakwa;</verse>
				<verse number="50">mambo wo uwo muranda unozoviya ngo zuva raasikaveteri na ngo nguva yaasikazivi;</verse>
				<verse number="51">naye unozomutema kuyita zviguhwa, aemese kwaari chikovaniswa chake no vajiitisi, kwoyiteyo kurija mbhere no kukwetsana kwo mazino.”</verse>
			</chapter>
			<chapter number="25">
				<verse number="1">“Zvino Umambo hwo mu gore hunoezaniswa no mbhandwe jiri gumi, ijo jakatora zvibani zvajo, jakabuda kooshongana no mukwambo.</verse>
				<verse number="2">Shanu javo jayiva mapenji, no shanu jayiva jakangwara.</verse>
				<verse number="3">Ngokuti ijo jayiva mapenji jakatora zvibani zvajo, ajizivi kutora mafuta najo.</verse>
				<verse number="4">Asi jakangwara jakatora mafuta mukati mwozvijiyo zvajo, pamwepo no zvibani zvajo.</verse>
				<verse number="5">Apo mukwambo wainonoka, jakaozira jese jakavata.</verse>
				<verse number="6">Asi pakati po usiku kwakadanijihwa, kuti: Vonanyi, mukwambo! Budanyi kooshongana naye.</verse>
				<verse number="7">Naapo mbhandwe jese jakamiruka jakanasirira zvibani zvajo.</verse>
				<verse number="8">No mapenji akati kuno jakangwara: ‘Tipenyivo mafuta enyu; ngokuti zvibani zvedu zvinojima.’</verse>
				<verse number="9">Asi jakangwara jakapingura, Azvingadaro ngokuti aazokwani isisu na imwimwi; asi endanyi kuna avo vanotengesa, mujitengere.</verse>
				<verse number="10">Asi jechienda kootenga, mukwambo wakaguma; najo jainga jakanasirira jakanghwina naye mu muchadho, no ruvhi rwakakonywa.</verse>
				<verse number="11">Ngosure kwazvo kwakagumavo mbhandwe jimweni, jechiti, Mambo, Mambo tibewurire.</verse>
				<verse number="12">Asi iye wakapingura, echiti, Ngo zvirokwazvo, ndinoti kwomuri, anditongomuzivi.</verse>
				<verse number="13">Ndizvo rindanyi imwimwi ngokuti amuzivi zuva dangani nguva.”</verse>
				<verse number="14">Ngokuti kwakadari ngo mundhu wakatikuti echida kuenda ku nyika imweni, wakadanija varanda vake, wakapa kwavari upfumi hwake.</verse>
				<verse number="15">No kuna umwe wakapa matarenta mashanu, no kwo umweni wakapa maviri, no kwo umweni rimwe; kuno umwe ngaumwe wavo wakavapa kudari ngokukona kwavo kushandisa, wakaenda hwendo hwake.</verse>
				<verse number="16">Paripo uwo wakaashira matarenta mashanu wakaenda, akaaberekesa wakaviihwa ngo mashanu amweni.</verse>
				<verse number="17">Ngokudarovo uwo wakaashira maviri, wakaviihwazve ngo maviri.</verse>
				<verse number="18">Asi iye wakaashira rimwe, wakaenda, wakatsira mu mavhu wakafisha mare ya mambo wake.</verse>
				<verse number="19">Ngosure kwo mukuvo wakareba mambo wo varanda avo wakaviya akaverengerana navo.</verse>
				<verse number="20">No uwo wakaashira matarenta mashanu wakaviya, wakaviisa matarenta amweni ari mashanu, echiti, “Mambo, wakandipa matarenta ayiva mashanu, vona, ndakaviihwa ngo amweni matarenta mashanu.”</verse>
				<verse number="21">Na mambo wake wakati kwaari: Wakashuma iwewe muranda wakanaka no unogondeka; wakagondeka pamberi po zvishomani, ndinozokuemesa pamberi po zvakawanda; nghwinayi mukudakara kwa mambo wako.</verse>
				<verse number="22">Wakaviyavo uwo wakaashira matarenta maviri, akati: “Mambo, wakandipa matarenta maviri; vonayi, ndakaviihwa ngo matarenta amweni maviri.”</verse>
				<verse number="23">Mambo wake wakati kwaari, “Wakashuma, muranda wakanaka no unogondeka; iwewe wakagondeka ngo zvishomani, ndinozokuemesa pamberi po zvakawanda: Nghwinayi mukudakara kwa mambo wako.</verse>
				<verse number="24">Wakaviyavo uwo wakaashira tarenta rimwe, wakati, Mambo, ndakakuziva iwewe kuti uri mundhu wakapata mwoyo, unokotora po usikazivi kukusha, no kuunganija po usikazivi kuparajira.</verse>
				<verse number="25">Neni ndakatya, ndakaenda, ndikafisha tarenta rako mu mavhu, vonayi, hero iro riri rako.</verse>
				<verse number="26">Asi Mambo wake wakapingura, akati kwaari, Iwewe muranda wakashata no uno nungo! Waiziva kuti ndinokotora pondisikazivi kukusha, no kuunganija po ndisikazivi kuparajira.</verse>
				<verse number="27">Ndizvo kwaisisira kuti udire mare yangu kwavari vo bhangi, kuti mukuviya kwangu ndaizoashirazve yangu no kuviihwa kwayo.</verse>
				<verse number="28">Ndizvo toranyi kwaari tarenta, mupe kwaari unomaterenta ari gumi.</verse>
				<verse number="29">Ngokuti kwaari unacho unozopuwa, naye unozova no zvakawanda; asi kwouwo usina eya no icho chaanacho chinozobviswa kwaari.</verse>
				<verse number="30">Rashanyi muranda uwo usikabeseri chiro, mu chidima chiri kunja. Kunozoiteyo kurija mbhere no kukwetsana kwo mazino.”</verse>
				<verse number="31">“Asi apo Mwana wo Mundhu oozoviya mu uthende hwake, no ngirosi jake naye, naapo unozogara panyezuru po dendemaro ro uthende hwake.</verse>
				<verse number="32">No pamberi pake anozounganijwa majinja ese, naye unozoaparajanisa rimwe kuno rimweni kudari ngo muhavisi unoparajanisa mabvuta kuno mbuji.</verse>
				<verse number="33">Naye unozodira mabvuta ngo kumuho kwake, asi mbuji ngo kuboshwe.</verse>
				<verse number="34">Naapo Mambo unozoti kwavari vari ngo kumuho kwake, ‘Viyanyi imwimwi mwakadakajiswa ndi Baba wangu, mugare ndhaka yo Umambo hwakanasirihwa imwimwi kubvira pakusikwa kwo nyika.’</verse>
				<verse number="35">Ngokuti ndayinga ndina njara, nemwi mwakandipa zvokuha, ndayinga ndina nyota, nemwi mwakandipa cho kumwa, ndayinga ndiri mupfumba, nemwi mwakandiashira.</verse>
				<verse number="36">Ndayinga ndiri mitu, nemwi mwakandisimija, ndaihwara nemwi mwakandifambira, ndayinga mu guniya nemwi mwakaviya kwendiri.</verse>
				<verse number="37">Naapo vanozomupingura vakarurama, vechiti, Mambo, Takakuvona rini unonjara, tikakupa kuha? Nokuti unonyota tikakupa cho kumwa?</verse>
				<verse number="38">Takakuvona rini uri mupfumba, tikakuashira? Nokuti uri mitu tikakusimija?</verse>
				<verse number="39">Takakuvona rini wechihwara nokuti uri mu guniya, tikaviya kwouri?</verse>
				<verse number="40">Na Mambo unozopingura, echiti kwavari, ngozvirokwazvo ndinoti kwomuri, kudari ngo zvomwakaita kuno umwe wo ava vadoko vanukuna vangu, mwakachiita kwendiri.</verse>
				<verse number="41">Naapo unozoti kwavari vari ngo kuboshwe kwake: Ibvanyi kwendiri imwimwi mwakatukwa, kuenda mu muriro usikaperi uwo wakanasirihwa Sathani no ngirosi jake.</verse>
				<verse number="42">Ngokuti ndayinga no njara, amuzivi kundipa chokuha. Ndayinga ndino nyota, amuzivi kundipa cho kumwa.</verse>
				<verse number="43">Ndayinga ndiri mupfumba, amuzivi kundiashira, ndayinga ndiri mitu, amuzivi kundisimija. Ndaihwara, ndayiva mu guniya, amuzivi kundifambira.</verse>
				<verse number="44">Naapozve avo navo vanozomupingura, vechiti: Mambo, takakuvona rini unonjara, nokuti unonyota, nokuti uri mupfumba, nokuti uri mitu, nokuti wechihwara, nokuti uri mu guniya, nesu atizivi kukushandira?</verse>
				<verse number="45">Naapo iye unozovapingura, echiti: Ngo zvirokwazvo ndinoti kwomuri: Kudari ngo zvomusikazivi kuitira kuno umwe wo ava vadoko vanukuna vangu, amuzivi kuchiitira kwendiri.</verse>
				<verse number="46">Naava vanozoenda mu kutambujwa kusikaperi, asi vakarurama mukupona kusikaperi.”</verse>
			</chapter>
			<chapter number="26">
				<verse number="1">Kwakaitika apo Jesu wayinga apeja ese mazwi aya, wakati ku vajiji vake:</verse>
				<verse number="2">“Munoziva kuti ngosure kwo mazuva maviri Phasika rinozovapo, no Mwana wo Mundhu unozopihwa kuti akohomehwe.”</verse>
				<verse number="3">Naapo vakaungana vapristi vakuru no vakuru vo vandhu, ku ngome yo mupristi mukuru, uwo wayidanijwa kuti Kaifasi.</verse>
				<verse number="4">Navo vakayita bangano rokuti vamubate Jesu ngo urimbwi, vamuuraye.</verse>
				<verse number="5">Asi vakati: “Haiwa ngo zuva ro mushongano wo kuha, kuti isazovapo hohoho pakati po vandhu.”</verse>
				<verse number="6">Naapo Jesu uri mu Bhetani pa nyumba ya Simoni uwo wayiva no mapere,</verse>
				<verse number="7">kwakaviya kwaari jimayi rayiva no chimujiyo cho aribhasitera cho mafuta anonuhira ano mutengo mukuru, naro rakaadurura mu musoro mwake, wakagara pakuha.</verse>
				<verse number="8">Asi apo vajiji vake vavona, vakarurumwiswa, vechiti: “Kurashanyi uku?</verse>
				<verse number="9">Ngokuti aya aizotengeswa ngo mutengo mukuru upuwe ku varombo.”</verse>
				<verse number="10">Asi Jesu echiziva, wakati kwavari: “Munoritambujirenyi jimayi? Ngokuti naro rashanda mushando wakanaka kwendiri.</verse>
				<verse number="11">Ngokuti munavo varombo nguva jese, asi inini amuneni akadi nguva jese.</verse>
				<verse number="12">Ngokuti radurura mafuta anonuhira aya panyezuru po muviri wangu, rayita kunasirira muviri wangu kuvigwa.</verse>
				<verse number="13">Ngo zvirokwazvo ndinoti kwomuri, pikija apo po rinozochumaihwa vhangeri mu nyika jese, ichivo cherayita jimayi iri chinozovereketwa ndicho kuyita chicherechejiso kweriri.”</verse>
				<verse number="14">Naapo umwe wo gumi na vaviri unozwi Judhasi Isikariyoti wakaenda ku vapristi vakuru.</verse>
				<verse number="15">Naye wakati kwavari: “Ichinyi chomunozondipa kuti ndikazomupa kwomuri?” Navo vakamuejanisira zviguhwa zvo sirivha zviri makumi matatu.</verse>
				<verse number="16">Kubvira ngo uwo mukuvo iye wakapshaka nguva yokuti amupire.</verse>
				<verse number="17">Zvino ngo zuva ro kutanga ro kuha zvimanda zvisina mumera, vajiji vakaviya kuna Jesu, vechiti: “Unoda kuti tinasirire kwapi po kuhira Phasika?”</verse>
				<verse number="18">Naye wakati kwavari: “Endanyi mu guta kuno mundhu wakatikuti, mwechiti kwaari: Mujijisi unoti, nguva yangu yaaphedo; ndinozongwarira Phasika ku nyumba yako no vajiji vangu.”</verse>
				<verse number="19">No vajiji vakayita kudari ngozvaakavapanga Jesu, navo vakanasirira Phasika.</verse>
				<verse number="20">Zvino apo kwayita madekoni, wakagara pakuha no vajiji vari gumi na vaviri.</verse>
				<verse number="21">Kwakati vachaha, wakati kwavari: Zvirokwazvo ndinoti kwomuri, umwe wenyu unozondipira.</verse>
				<verse number="22">Navo vakatambujika kukuru, vakatanga kuvereketa kwaari, umwe ngaumwe, kuti: “Ndini here, Mambo?”</verse>
				<verse number="23">Naye wakapingura, wakati: “Uwo unozoseva ngo nyara yake mundiro neni, ndiye unozondipira.”</verse>
				<verse number="24">Mwana wo Mundhu unoenda kudari ngo zvakatahwa ndiye; asi ikhombo kuno uwo mundhu waanozopihwa ndiye Mwana wo Mundhu! Kwaizopinda kunaka kunouwo mundhu kudari asikazivi kubahwa.</verse>
				<verse number="25">Na Judhasi uwo wakamupira wakapingura, akati: “Rabhi, ndini here?” Iye wakati kwaari: “Watozvinanga.”</verse>
				<verse number="26">Vachaha, Jesu wakatora chimanda, wakachibonga, wakachigura, naye wakachipa kwavari echiti: “Toranyi muhe; ichi chiri muviri wangu.”</verse>
				<verse number="27">Wakatora mukheyo, wakaubonga, wakapa kwavari, echiti: “Imwanyi mwese kwouri.</verse>
				<verse number="28">Ngokuti iyi iri ngazi yangu yo chitenderano chipsha, inoparajihwa ngo ndava yo vazhinji kuyita kuregerehwa kwo zvishaishi.</verse>
				<verse number="29">Asi ndinoti kwomuri, andichazomwi ngosure kwo uku ku michero yo muvhini mbhera zuva ro ndinozorimwazve ibza mu Umambo hwa Baba wangu.”</verse>
				<verse number="30">Naapo vayinga vaemba nduyo vakabuda kuenda ku dundhu ro Maorivhe.</verse>
				<verse number="31">Naapo Jesu wakati kwavari: Imwimwi mwese munozopsherujiswa ndini usiku huno; ngokuti kwakatahwa, kuti, ndinozorova muhavisi, no mabvuta omushambi anozoparajika.</verse>
				<verse number="32">Asi ngosure kwo kumuka kwangu ndinozoenda pamberi penyu mu Garire.</verse>
				<verse number="33">Asi Pedru wakapingura, akati kwaari: “Pikija vese vanozopsherujiswa ndiwe, inini anditongozopsheruki.”</verse>
				<verse number="34">Jesu wakati kwaari: “Zvirokwazvo, ndinoti kwouri, kuti usiku huno, risati rarira jongwe iwewe unozondiramba katatu.”</verse>
				<verse number="35">Pedru wakati kwaari: “Pikija ndechizofa newe, anditongozokurambi.” No vajiji vese vakavereketa kudaro.</verse>
				<verse number="36">Naapo Jesu wakaviya navo pandau inozwi Getsemani, wakati ku vajiji vake: “Garanyi pano imwimwi ndinoendeyo kookumbira.”</verse>
				<verse number="37">Naye wakatora navo Pedru no vana vaviri va Zebhedhi, naye wakatanga kusururika no kutambujika kukuru.</verse>
				<verse number="38">Zvino, wakati kwavari: “Mweya wangu unotambujika kakurutu mbhera kufa; garanyi pano, murinde neni.”</verse>
				<verse number="39">Naye wakaenda mberi padodoko, wakawa ngo hope yake, wakakumbira, echiti: “Baba wangu, kudari kungayitika, mukheyo uwu ngaubve kwendiri; asi haiwa kudari ngo kuda kwangu, asi kudari ngo kuda kwako.”</verse>
				<verse number="40">Naye wakaviya kuno vajiji vake, wakavawana vakavata, wakati kuna Pedru: “Ndizvo mwakonehwa kurinda neni nguva imwe here?</verse>
				<verse number="41">Rindanyi, mwechikumbira kuti musanghwina mukuejwa; mweya ngo gwinyiso unotenda, asi nyama aina simba.”</verse>
				<verse number="42">Zve ngo kwochipiri wakaenda, echiti: “Baba wangu, kudari uwu usingakhiriri kunja kwokuti ndiumwe inini, kuda kwako ngakuyitike.”</verse>
				<verse number="43">Wakaviyazve wakavawana vakavata, ngokuti majiso avo ayinga achiremehwa.</verse>
				<verse number="44">Naye wakavasiazve, akaenda, wakakumbira ngo kwochitatu, echinanga mazwi ndiwo-ndiwo.</verse>
				<verse number="45">Naapo wakaviya ku vajiji, wakati kwavari: “Vatanyi zvino, muzorore; vonanyi mukuvo waphedo, no Mwana wo Mundhu unozopihwa mu nyara jo vashaishi.</verse>
				<verse number="46">Mukanyi, tiende; vonanyi, uri phedo uwo unondipira.”</verse>
				<verse number="47">Achavereketa, vonayi, Judhasi umwe wo gumi na vaviri, wakaviya, nayo mbungano huru vano shoti, no ndonga, vechibva kuvapristi vakuru no vakuru vo vandhu.</verse>
				<verse number="48">Zvino uwo wakamupira, wayinga wavapa chivoniso, echiti: “Uwo wo ndinozochungamija ngo muromo ndiye; mubatenyi.”</verse>
				<verse number="49">Paripo wakaviya kuna Jesu, wakati: “Chungamijwai, Rabhi.” Naye wakamuchungamija ngo muromo.</verse>
				<verse number="50">Jesu wakati kwaari: “Hama, ita icho cho wakafambira kuyita.” Naapo vakaviya vakamubata Jesu ngo nyara javo, vakamusunga.</verse>
				<verse number="51">Naapo umwe wo avo vayiva na Jesu, wakatambanuja nyara yake akabvomora shoti yake, wakatema muranda wo mupristi mukuru, akagura njeve yake.</verse>
				<verse number="52">Naapo Jesu wakati kwaari: “Hwirija shoti yako mundau mwayo; ngokuti avo vese vanotora shoti vanopera ngo shoti.</verse>
				<verse number="53">Aurangariji here kuti ndingakumbira kuna Baba wangu, naye ungatuma zvinopano ngirosi jinopinda hondo jiri gumi na mbiri ngo kuwanda?</verse>
				<verse number="54">Asi kuti zvakadaro matahwa angazoita mazarisikirenyi, kuti kunosisira kuti zviyitike kudaro?”</verse>
				<verse number="55">Ngo nguva iyo Jesu wakati ku mbungano: “Mwabuda here muno shoti no ndonga kuti mundibate kudari ngo vanorwa no jongoni? Ndakagara nemwi mazuva ese ndechimujijisa mu themperi, nemwi amuzivi kundibata.</verse>
				<verse number="56">Asi izvi zvese zvakaitika kuti kuzarisike izvo zvakatahwa ngo vaprofeti.” Naapo vajiji vake vese vakamusiya vakatiza.</verse>
				<verse number="57">Naapo vayinga vamubata Jesu vakamukweva kuenda kuna Kaifasi mupristi mukuru, apo povayinga vakaungana vatari no vakuru.</verse>
				<verse number="58">Asi Pedru wakamutevera uri ngo ndhambo, mbhera kuguma ku ngome yo mupristi mukuru, naye wakanghwina mukati, wakagara pasi no vajimbahwe kuvona magumo azvo.</verse>
				<verse number="59">No vapristi vakuru no magurukota ese vakapshaka chapupu cho kunyepa kumuitira ndava Jesu kuti aurawe.</verse>
				<verse number="60">Asi avazivi kuiwana; pikija zvizhinji zvapupu zvokunyepa zvakaviya, asi avazivi kuiwana. Pakugumisira kwakaviya zviviri zvapupu zvokunyepa,</verse>
				<verse number="61">avo vakati: “Uwu wakati, ndinosimba ro kupwanya themperi ra Mwari, na ngo mazuva matatu ndinozorivakazve.”</verse>
				<verse number="62">No mupristi mukuru wakamiruka, akati kwaari: “Aupinguri chiro here? Ichinyi chovanokupupurira ava kukuitira ndava?”</verse>
				<verse number="63">Asi Jesu wakanyarara. No mupristi mukuru wakati kwaari: “Ndinokupikisa ndi Mwari unopona, kuti utibvunje uri Kristu here, Mwana wa Mwari?”</verse>
				<verse number="64">Jesu wakati kwaari: “Watonanga; kani hai ndinoti kwomuri, ngosure kwo izvi munozomuvona Mwana wo Mundhu echigara pasi ngo kumuho kwo Unosimba, echiviya uri panyezuru po makore o mu gore.”</verse>
				<verse number="65">Naapo mupristi mukuru wakamwesa zvokusimira zvake, echiti: “Wavereketa kutuka; tichada ngenyi zvimweni zvapupu? Vonanyi zvino mwazwa kutuka kwake.</verse>
				<verse number="66">Munorangarijenyi imwimwi?” Navo vakapingura, vakati: “Unosisira kufa.”</verse>
				<verse number="67">Naapo vakamupfirira muhope mwake, vakamupambhaja, vakamurova ngo ndonga.</verse>
				<verse number="68">Vechiti: “Profeta kwetiri, iwewe Kristu, kuti ndiyani wakurova?”</verse>
				<verse number="69">Na Pedru wayinga wakagara pasi kunja paruvanje: No musikana wakaviya kwaari echiti: “Iwewevo wayiva na Jesu wo Garire.”</verse>
				<verse number="70">Asi iye wakapingura pamberi pavo vese echiti: “Andizivi chounovereketa.”</verse>
				<verse number="71">Naapo wabuda kuenda mu berere musikana umwe wakamuvona, wakati kuna avo vayivapo: “Uwu naye wayiva na Jesu wo Nazaretha.”</verse>
				<verse number="72">Zve wakaramba ngo kupika mbhiko, kuti: Andimuzivi mundhuwo.</verse>
				<verse number="73">Ngosure kwo mukuvo mudoko vakaviya avo vaiema apo, navo vakati kuna Pedru: “Ngo gwinyiso iwewe newe uri umwe wavo, ngokuti kuvereketa kwako kunopangijira kudaro.”</verse>
				<verse number="74">Naapo wakatanga kutuka no kupika, kuti: “Anditongomuzivi mundhuwo.” Paripo jongwe rakarira.</verse>
				<verse number="75">Na Pedru wakacherecheja izwi ra Jesu, iro raakavereketa kuti: “Risati, rarira jongwe iwewe unozondiramba katatu.” Naye wakabuda kunja wakachema kakurutu.</verse>
			</chapter>
			<chapter number="27">
				<verse number="1">Kwaeja vapristi vakuru vese, no vakuru vo vandhu vakayita bangano ndi Jesu kuti vamuuraye.</verse>
				<verse number="2">Naapo vayinga vamusunga, vakamukweva kuenda naye kuna Piratu mutongi.</verse>
				<verse number="3">Naapo Judhasi, uwo wakamupira, naavona kuti Jesu wakaitihwa ndava, wakatenderuka, akaviisazve zviguhwa zvo sirivha zviri makumi matatu ku vapristi vakuru, no vakuru,</verse>
				<verse number="4">echiti: “Ndakashaisha ngo kupira ngazi isina ndava.” Asi vakati: “Tinenyi nazvo itisu? Izvo ngo zvako.”</verse>
				<verse number="5">Naye wakakandira zviguhwa zvo sirivha mu themperi, wakaenda, wakajikaka.</verse>
				<verse number="6">No vapristi vakuru vakatora zviguhwa zvo sirivha, vakati: “Akutendehwi kuti tizvidire mubhokisi ro mare yo zvipo, kwechivoneka kuti zviri mutengo wo ngazi.”</verse>
				<verse number="7">Vakayita bangano, vakatenga ndizvo munda wo muumbi, kuti vavigemwo vo nyikanja.</verse>
				<verse number="8">Ndizvo uwo munda unodanijwa mbhera na nyamasi kuti: Munda wo Ngazi.</verse>
				<verse number="9">Naapo kwakazarisika izwi iro rakavereketwa ndi Jeremiya muprofeti, echiti: “Navo vakatora zviguhwa zvo sirivha zviri makumi matatu, mutengo wo uwo wakatendehwana, ngo vamweni vo vana va Israeri</verse>
				<verse number="10">navo vakazvipa kutenga munda wo muumbi, kudari ngo zvaakandiemesera Mambo.”</verse>
				<verse number="11">Na Jesu wakayima pamberi po mutongi; no mutongi wakamubvunjisa, echiti: “Iwewe uri Mambo wo vaJudha here?” Jesu wakati: “Watozvinanga wega.”</verse>
				<verse number="12">Naapo wakaitihwa ndava ngo vapristi vakuru no vakuru aazivi kupingura chiro.</verse>
				<verse number="13">Zvino Piratu wakati kwaari: “Auzvizwi here izvo zvakawanda zvo vanokupupurira kukuitira ndava?”</verse>
				<verse number="14">Naye aazivi kupingura no izwi, ngokudaro mutongi wakashamiswa kakurutu.</verse>
				<verse number="15">Zvino kumushongano wo kuha uwo mutongi waindosunungurira kuno vandhu musungwa umwe, uwo wo vayida.</verse>
				<verse number="16">Ngo uwo mukuvo vayiva no musungwa wayiva no mbirikira, waizwi ndi Bharabhasi.</verse>
				<verse number="17">Ndizvo apo vakaungana pamwepo, Piratu wakati kwavari: “Munoda kuti ndimusunungurire yani kwomuri, Bharabhasi, nokuti Jesu unozwi Kristu?”</verse>
				<verse number="18">Ngokuti iye waiziva kuti yayiva ndava yo ndurumwa yo vakamupira ndiyo.</verse>
				<verse number="19">Apo agara pasi pa dendemaro ro kutonga, mukaji wake wakatumira kwaari echiti: “Usava no chiro chounoyita kuno uwo mundhu wakarurama; ngokuti ndatambujwa ngo zvakawanda nyamasi mu kurota ngo ndava yake.”</verse>
				<verse number="20">Asi vapristi vakuru no vakuru vakaonga mbungano kuti ikumbire Bharabhasi, no kuuraya Jesu.</verse>
				<verse number="21">Mutongi, wakapingura, akati kwaari: “Ndiyani pakati paavo vaviri wo munoda kuti ndimusunungurire?” Navo vakati: “Bharabhasi.”</verse>
				<verse number="22">Piratu wakati kwavari: “Ndizvo ndinozoitenyi ndi Jesu, uwo unozwi Kristu?” Vese vakati: “Ngaakohomehwe.”</verse>
				<verse number="23">Naye wakati: “Ngenyi? Kushata kwakadini kwaakayita?” Asi avo vakapinda kudanijira, kuti: “Ngaakohomehwe.”</verse>
				<verse number="24">Naapo Piratu wavona kuti asayikona kubesera chiro, asi kwega kuti hohoho yayimuswa, wakatora kumwa, akashamba nyara jake pamberi po mbungano, echiti: “Inini andina ndava yo ngazi yo uwu mundhu: Jivonerenyi icho imwimwi.”</verse>
				<verse number="25">No vandhu vese vakapingura, vakati: “Ngazi yake ngaive panyezuru pedu, no panyezuru po vana vedu.”</verse>
				<verse number="26">Naapo wakavasunungurira Bharabhasi; naapo wayinga arova Jesu wakamupira kuti akohomehwe.</verse>
				<verse number="27">Naapo masocha omutongi akatora Jesu kuenda naye mubanje ro kutongera, akaunganija kwaari chikwata chese cho masocha.</verse>
				<verse number="28">Nao akamuvhurira, akamufukija nguvo yakapshuka.</verse>
				<verse number="29">Naapo varuka junguja ro minzwa, vakaridira mu musoro mwake, no rutsanga mu nyara yake yo kumuho; navo vakagwadama pasi pamberi pake, vakamuyitira jee, vechiti: “Tinomuchungamija, Mambo wo vaJudha!”</verse>
				<verse number="30">Navo vakumupfirira mata, vakatora njanga vakamurova musoro.</verse>
				<verse number="31">Naapo vayinga vamuyitira jee, vakamuvhurira nguvo, vakamusimija zvokufuka zvake, navo vakamukweva koomukohomera.</verse>
				<verse number="32">Naapo vabuda kunja, vakavona mundhu wo Kureni, zina rake raizwi Simoni; uwo wo vakavangijira kuti atware muchinjiko wake.</verse>
				<verse number="33">Naapo vaguma ku ndau inozwi Gorogota, ukwo kunoti: Ndau yo Dendhenya,</verse>
				<verse number="34">vakamupa vhini rakavhenganiswa no chanduru kuti arimwe; kwakati wariravira wakaramba kurimwa.</verse>
				<verse number="35">Naapo vayinga vamukohomera, vakakovanisana zvokufuka zvake, voringijira hakata.</verse>
				<verse number="36">Navo vakagara pasi, vechimurinda apo.</verse>
				<verse number="37">Navo vakadira panyezuru po musoro wake mazwi ondava yake, yakatahwa kuti: “UWU NDI JESU, MAMBO WO VAJUDHA.”</verse>
				<verse number="38">Naapo kwakakohomehwa naye majongoni maviri, rimwe ngo kumuho, no rimweni ngo kuboshwe.</verse>
				<verse number="39">Navo vaipinda ngepo vaimutuka vechidungwaira musoro yavo,</verse>
				<verse number="40">vechiti: “Iwewe unopwanya themperi, no kurivaka ngo mazuva matatu, jiponese; kudari uri Mwana wa Mwari bzukayi pa muchinjikopo.”</verse>
				<verse number="41">Ngokudarovo vapristi vakuru vakamuyitira jee, pamwepo no vatari no vakuru, no vafarisi vechiti:</verse>
				<verse number="42">“Iye wakaponesa vamweni, asi aangajiponesi. Kuti uri Mambo wa Israeri, ngaabzuke pasi zvino pa muchinjiko, nesu tinozomutenda.</verse>
				<verse number="43">Iye wakagonda kuna Mwari, ngaachimununure zvino, kuti echimuda; ngokuti wakati: Inini ndiri Mwana wa Mwari.”</verse>
				<verse number="44">No majongoni ao akakohomehwa naye akamutukavo zvimwezvo.</verse>
				<verse number="45">Zvino kubvira nguva yochitandhatu chaivapo chidima mu nyika yese mbhera kuguma nguva yo chipfumbamwe.</verse>
				<verse number="46">Kunonga nguva yo chipfumbamwe Jesu wakadanijira ngo izwi guru, echiti: “Eloi, Eloi, Lama Sabakatani?” Ukwo kunoti, “Mwari wangu, Mwari wangu, wandisiya ngenyi?”</verse>
				<verse number="47">Vamweni avo vaiyima apo vazwa, vakati: “Uwu unodanija Erija.”</verse>
				<verse number="48">Paripo umwe wavo wakagogoma wakatora shiponji, wochibija muvhini rinoshasha, wakaridira ngo pa rutsanga, wakamuashija kuti amwe.</verse>
				<verse number="49">Asi vamweni vakati: “Muregerei, ngativone kuti Erija unoviya here kumuponesa.”</verse>
				<verse number="50">Naapo Jesu wadanijirazve ngo izwi guru, wakafa.</verse>
				<verse number="51">Vonanyi, jira ro themperi rakaparuka kuyita maviri, kubvira ngo nyezuru mbhera kuguma pasi; no nyika yakazungunyika, no mapuwe akapwanyika.</verse>
				<verse number="52">No makuva akabewuhwa, no miviri mizhinji yo vakafa vakarurama vakamuswa.</verse>
				<verse number="53">Navo vakabuda ku makuva ngosure kwo kumuka kwake, vakanghwina mu dhoropa rakachena, vakavoneka ngo vazhinji.</verse>
				<verse number="54">Zvino apo nduna yo zana, naavo vayiva nayo, vachirinda Jesu, vavona kuzungunyika kwo nyika, no izvo zvakaitika, vakatya kukuru, vechiti: “Ngo gwinyiso, uwu wayiva Mwana wa Mwari.”</verse>
				<verse number="55">Kwayivapo majimayi mazhinji vairingira vari ndhambo, avo vayinga vakamutevera Jesu kubva Garire, vechimushandira.</verse>
				<verse number="56">Pakati pavo payivapo Mariya Magadhareni, na Mariya mayi wa Jakobe na Josefa, na mayi wo vana va Zebhedhi.</verse>
				<verse number="57">Kwooyita madekoni kwakaviya mukhupuki wo Arimatiya zina rake raizwi Josefa, uwo naye wayiva mujiji wa Jesu:</verse>
				<verse number="58">Uwo wakaenda kuna Piratu, wakapota kupuwa muviri wa Jesu. Naapo Piratu wakapanga kuti aupuwe.</verse>
				<verse number="59">Naapo Josefa wayinga atora muviri uwo, wakaupukutira ngo jira rakachena.</verse>
				<verse number="60">Naye wakaudira muiba ibza rayiva rake, iro rayinga raakacha pa buwe: Naye wakamburumbujira buwe guru pa musuvo wo guva, wakaenda.</verse>
				<verse number="61">Kwayivapo Mariya Magadhareni na Mariya umweni vechigara ngo pamberi po guva.</verse>
				<verse number="62">No chimangwanani ngosure kwo zuva ro kunasirira Phasika, vapristi vakuru, no vafarisi vakaungana kuna Piratu,</verse>
				<verse number="63">vechiti: “Changamire, tinocherecheja kuti uwo muchengeji wakati, achapona, ngosure kwo mazuva matatu, ndinozomukazve.</verse>
				<verse number="64">Ndizvo panga kuti guva rigwinyisiswe mbhera kuguma zuva rechitatu, kuti vachazoviya vajiji vake usiku, vamube, no kuzobvunja kuno vandhu kuti: Wakamuka kwo vakafa; ngokudaro kuchengeja kwo kugumisira kungapinda kushata kuno ukwo kwo kutanga.”</verse>
				<verse number="65">Piratu wakati kwavari: “Imwimwi munavo varindi; endanyi mwechirigwinyisisa kudari ngo zvomunokona.”</verse>
				<verse number="66">Ndizvo vakaenda, vakarigwinyisisa guva, vechinamira chinamiro pa buwe, varindi varipo navo.</verse>
			</chapter>
			<chapter number="28">
				<verse number="1">Ngosure kwo sabatha, mu mambakweja ngo zuva ro kutanga ro vhiki kwakaviya Mariya Magadhareni, no umweni Mariya koovona guva.</verse>
				<verse number="2">Vonayi, kwayinga kuriyo kuzungunyika kukuru kwo nyika; ngokuti ngirosi ya Mambo yakabzuka kubva mu gore, yakaviya yakamburumbuja ikabvisa buwe, nayo yakagara panyezuru paro.</verse>
				<verse number="3">Kuvoneka kwayo kwayinga kwakadari ngo mbheni, no nguvo jayo jayinga jakachena kudari ngo chando.</verse>
				<verse number="4">Ngokuyitya varindi vakahuta, vakayita inga vakafa.</verse>
				<verse number="5">No ngirosi yakati kumajimayi: “Musatya imwimwi; ngokuti ndinoziva kuti munopshaka Jesu uwo wakakohomehwa.</verse>
				<verse number="6">Aaripi pano akadi; ngokuti wamuka, kudari ngo zvaakavereketa. Viyanyi muvone pandau paayinga akavata.</verse>
				<verse number="7">Kasiranyi muende mubvunje vajiji vake, kuti, wamuka kwo vakafa, vonanyi unotungamira kuenda mu Garire.”</verse>
				<verse number="8">Navo vakaenda ngokukasira vechibva pa guva, vechitya no kudakara kukuru; vakagogoma koozivisa vajiji vake.</verse>
				<verse number="9">Vonayi, Jesu wakasongana navo, akati: “Ndinomuchungamija.” Navo vakaviya vakabata tshoka jake, vakamudira.</verse>
				<verse number="10">Naapo Jesu wakati kwavari: “Musatya; endanyi mwoobvunja vanukuna vangu kuti vaende mu Garire, vanozondivona apo.”</verse>
				<verse number="11">Zvino vachaenda, vonayi vamweni vo varindi vakaviya ku dhoropa, vakasumurira vapristi vakuru vese izvo zvakaitika.</verse>
				<verse number="12">Naapo vakaungana pamwepo no vakuru, apo vayinga vapangana, vakapa mare yakawanda kumasocha,</verse>
				<verse number="13">vechiti: “Nanganyi imwimwi kuti vajiji vake vakaviya no usiku vakamuba, takavata.</verse>
				<verse number="14">No kudari izvi zvikazwika ngo mutongi, tinozomuvhikira nokuita kuti musava no ndava.”</verse>
				<verse number="15">Navo vakaashira mare iyo, vakayita kudari ngo zvovakapangwa, no izwi iri rakaparajwa pakati po vaJudha mbhera na nyamasi.</verse>
				<verse number="16">No vajiji vari gumi naumwe vakaenda mu Garire, ku dundhu iro raakavapanga Jesu.</verse>
				<verse number="17">Naapo vamuvona vakamudira; asi vamweni vakagononda.</verse>
				<verse number="18">Na Jesu wakaviya kwavari, wakavereketa, echiti: “Simba rese rakapuwa kwendiri mu gore, no mu nyika.</verse>
				<verse number="19">Ndizvo, endanyi, mwechiita vajiji ku majinja ese, mwechivabhapatisa ngo zina ra Baba, noro Mwana, noro Mweya Wakachena.</verse>
				<verse number="20">Mwechivajijisa kungwarira zviro zvese zvo ndakamupanga; vonanyi, ndinemwi mazuva ese mbhera kuguma kwo nyika.”</verse>
			</chapter>
		</book>
		<book number="41">
			<chapter number="1">
				<verse number="1">Kutanga kwo vhangeri ra Jesu Kristu, Mwana wa Mwari.</verse>
				<verse number="2">Kudari ngo zvakatahwa mu tshamba ya Isaya muprofeti: “Ringiranyi, ndinotuma mutumwa wangu pamberi po hope yako, uwo unozonasirira njira yako.</verse>
				<verse number="3">Izwi ro unodanijira mu bani, kuti: Nasiriranyi njira ya Mambo, rungamisanyi makwanja ake.”</verse>
				<verse number="4">Wakaviya Johani uwo waibhapatisa mu bani, echichumaira rubhapatiso rwo kwo kuregerehwa zvishaishi.</verse>
				<verse number="5">Vakabuda kuenda kwaari vo nyika yese yo Judhiya, navo vese vo Jerusarema; navo vakabhapatiswa ndiye mu murambo wo Jordhani, vechitenda zvishaishi zvavo.</verse>
				<verse number="6">Na Johani wayinga wakasimira nguvo jo mamviri wo kamera uno bhande ro dovo muchiunu chake, naye waiha ndongwe no uchi hwo mushango.</verse>
				<verse number="7">Naye waichumaira, echiti: “Iye unoviya uri sure kwangu uno simba kupinda inini, andisisiri kuti ndikotame ndisunungure rusinga rwo magwada ake.</verse>
				<verse number="8">Inini ndakamubhapatisa ngo kumwa; asi iye unozomubhapatisa ngo Mweya Wakachena.”</verse>
				<verse number="9">Kwakaitika ngo mazuva ao, kuti Jesu wakabva Nazaretha ro Garire, akabhapatiswa ndi Johani mu Jordhani.</verse>
				<verse number="10">Paripo naabuda kubva mu kumwa wakavona denga rakabewuka, no Mweya wakadari ngo njiva uchibzuka panyezuru pake.</verse>
				<verse number="11">No izwi rechibva mu gore, rechiti: “Iwewe uri Mwana wangu unodikana, uwo wondinonasa kudakara ndiye.”</verse>
				<verse number="12">Paripo Mweya wakamundundira mu bani.</verse>
				<verse number="13">Wakagaremwo mu bani mazuva ari makumi marongomuna, echiejwa ndi Sathani, naye wayiva pamwepo no zvikara, no ngirosi jakamushandira.</verse>
				<verse number="14">Ngosure kwo kusungwa kwa Johani, Jesu wakaviya mu Garire echichumaira vhangeri ra Mwari,</verse>
				<verse number="15">echiti: “Nguva yaguma no Umambo hwa Mwari hwa phedo. Tenderukanyi mutende vhangeri.”</verse>
				<verse number="16">Achipinda ngo mumbhiripiri mwo jombe ro Garire, wakavona Simoni no munukuna wake Andreu vechikandira juya mu jombe; ngokuti vayiva vatandi vo hove.</verse>
				<verse number="17">Jesu wakati kwavari: “Nditeverenyi, neni ndinozomuita vatandi vo vandhu.”</verse>
				<verse number="18">Paripo vakasiya majuya avo vakamutevera.</verse>
				<verse number="19">Echienda mberi padoko wakavona Jakobe mwana wa Zebhedhi, na Johani munukuna wake, vayiva mungarava vechisonera majuya avo.</verse>
				<verse number="20">Paripo wakavadanija. Vakasiya baba wavo Zebhedhi no varanda vari mungarava, navo vakamutevera.</verse>
				<verse number="21">Vakafamba kuenda mu Kaperanaume; paripo ngo zuva ro sabatha wakanghwina mu nyumba yo kudira, wakajijisa.</verse>
				<verse number="22">Vakashamiswa ngo kujijisa kwake; ngokuti wakavajijisa kudari ngo uno simba echikaiti kudari ngo vatari.</verse>
				<verse number="23">Paripo wayivapo mundhu mu nyumba yo kudira wayiva no mweya yakashata;</verse>
				<verse number="24">naye wakadanijira echiti: “Tinenyi isisu newe, iwewe Jesu wo Nazaretha? Waviya kwotiparaja here? Ndinokuziva kuti uriyani, uri Wakachena wa Mwari.”</verse>
				<verse number="25">Jesu wakamuthusa, echiti: “Nyarara, buda kubva kwaari.”</verse>
				<verse number="26">No mweya wakashata wakamusukumija, ukamima ngo izwi guru, ukabuda kubva kwaari.</verse>
				<verse number="27">Navo vese vakashamiswa, kwokuti vakabvunjisana vechiti: “Ichinyi ichi? Kujijisa kupsha here? Ngo simba unopanga nokuti pikija mweya yakashata, nayo inomupurukira.”</verse>
				<verse number="28">Paripo mbiri yake yakaparajika ku nyika jese jakatendeneja Garire.</verse>
				<verse number="29">Naabuda kubva mu nyumba yo kudira, wakaenda ku nyumba ya Simoni na Andreu, na Jakobe, na Johani.</verse>
				<verse number="30">Vambiya va Simoni vayinga vakavata vechihwara ngo kupisa muviri; paripo vakamubvunja ngo ndava yavo.</verse>
				<verse number="31">Naye wakaviya kwavari wakavabata ngo nyara, wakavamusa; no kupisa muviri kwakapera, navo vakavashandira.</verse>
				<verse number="32">Kwooita madekoni, zuva rabira vakazisa kwaari vese vaihwara, no vayinga no mabzoka.</verse>
				<verse number="33">No vo dhoropa rese vakaungana pamusuvo.</verse>
				<verse number="34">Naye wakaponesa vazhinji vaihwara ngo ndhenda jakaparajana, wakambirimbija mabzoka mazhinji; asikatenderi kuti mabzoka averekete, ngokuti ayimuziva.</verse>
				<verse number="35">No mangwanani mavishi kuchakasvipa wakamuka, wakabuda, wakaenda ku bani, kwookumbira.</verse>
				<verse number="36">Simoni naavo vayiva naye vakamutevera;</verse>
				<verse number="37">vakamuvona, vakati kwaari: “Vese vanokupshaka.”</verse>
				<verse number="38">Wakati kwavari: “Ngatiende ku ndau jimweni, kuti ndichumairezve iyo; ngokuti ngo zvondakaviira.”</verse>
				<verse number="39">Wakafamba echichumaira mu nyumba javo jo kudira, mu Garire mwese, echimbirimbija mabzoka.</verse>
				<verse number="40">Wakaviya kwaari mundhu wayiva no mapere, echimupota, echimugwadamira, echiti kwaari: “Kudari wechida ungandiponesa.”</verse>
				<verse number="41">Naye wakamuzwira urombo, wakatambanuja nyara yake, wakamupshasa, wakati kwaari: “Ndinoda; poneswai.”</verse>
				<verse number="42">Paripo mapere akabva kwaari, naye wakaponeswa.</verse>
				<verse number="43">Wakamupangisisa, akamuendesa paripo,</verse>
				<verse number="44">wakati kwaari: “Ngwarayi kuti uchazobvunja mundhu ngo izvi: Asi endayi kwojitatija kuno mupristi, upekeje ngo ndava yo kuponeswa kwako izvo zvaakaemesa Mosi, kuyita chapupu kwavari.”</verse>
				<verse number="45">Asi iye wakabuda, wakatanga kuchumayira kakurutu no kuvereketa ngo izvi kwokuti Jesu inga echikakonizve kunghwina mu dhoropa pambhene, asi wayiva kunja mu bani; navo vakaviya kwaari kubva kumativi ese.</verse>
			</chapter>
			<chapter number="2">
				<verse number="1">Naapo ayinga wanghwinazve mu Kaperanaume, ngosure kwo mazuva akatikuti, kwakazika kuti ari mu nyumba.</verse>
				<verse number="2">Vazhinji vakaungana pamwepo, kwokuti pakatamika no ndau pikija no pamusuvo, naye wakachumaira izwi kwavari.</verse>
				<verse number="3">Navo vakaguma kwaari vaitwara mundhu waioma divi ro muviri akatwahwa ngo varongomuna.</verse>
				<verse number="4">Vechikonehwa kukwedera kwaari ngo ndava yo mbungano, vakabweshura denga ngo paayivapo, naapo wakabewura, vakabzusa musengere panyezuru pawo payivata uwo waihwara ngo kuoma muviri.</verse>
				<verse number="5">Jesu naavona kutenda kwavo, wakati kuno uwo waihwara ngo kuoma muviri: “Mwana, zvishaishi zvako zvaregerehwa.”</verse>
				<verse number="6">Asi vayiapo vatari vakatikuti vakagara, vechijibvunjisa mu mwoyo yavo:</verse>
				<verse number="7">Kuti, uwu unovereketa kudari ngenyi? Unotuka Mwari, ndiyani unokona kuregerera mundhu zvishaishi, asi Mwari ega?</verse>
				<verse number="8">Paripo Jesu echiziva mu mweya mwake kuti vaijibvunjisa zvakadaro mukati mwavo, wakati kwavari: “Munojibvunjisa ngenyi izvi mu mwoyo mwenyu?</verse>
				<verse number="9">Ichinyi chakapinda kureruka, kunanga kuno uwo unohwara ngo kuoma muviri kuti: Zvishaishi zvako zvaregerehwa; nokuti, kunanga kuti: Mukayi, utore mandhi ako, ufambe?</verse>
				<verse number="10">Asi kuti muzive kuti Mwana wo Mundhu uno simba mu nyika ro kuregerera zvishaishi, wakati kuno uwo unohwara ngo kuoma muviri,</verse>
				<verse number="11">ndinoti kwouri, Mukayi, utore mandhi ako uende ku nyumba yako.”</verse>
				<verse number="12">Naye wakamuka, paripo akatora mandhi ake, akabuda kunja pamberi pavo vese; kwokuti, vese vakashamiswa kakurutu, vakamuirikija Mwari, vechiti: “Atito tavona zvakadari.”</verse>
				<verse number="13">Naye wakabuda kuendazve ku jombe; mbungano yese yakaviya kwaari, naye wakaijijisa.</verse>
				<verse number="14">Achipinda wakavona Revhi mwana wa Arifeu wakagara panoshabiswa, naye wakati kwaari: “Nditevere. Naye wakamuka, wakamutevera.”</verse>
				<verse number="15">Kwakaitika kuti apo wakagara pakuha mu nyumba mwake, vashabisi no vashaishi vazhinji vakagara pasi na Jesu no vajiji vake; ngokuti vayiva vazhinji, naavo vaimutevera.</verse>
				<verse number="16">Vatari no vafarisi novavona kuti waiha no vashaishi no vashabisi vakati kuno vajiji vake: “Ngenyi unoha no kumwa navo vashabisi no vashaishi?”</verse>
				<verse number="17">Naapo Jesu azwa, wakati kwavari: “Asipi vakavanga vanoda murapi, asi avo vanohwara, andizivi kuviya kudanija vandhu vakarurama, asi vashaishi.”</verse>
				<verse number="18">Vajiji va Johani no vafarisi vayinga vechiera kuha; navo vakaviya vakati kwaari: “Ngenyi vajiji va Johani no vafarisi vanoera kuha asi vajiji vako avaeri?”</verse>
				<verse number="19">Jesu wakati kwavari: “Vana vanyamurovohwa vanoera here kuha mukwambo echinavo? Mukuvo wovanaye mukwambo avazoeri kuha.</verse>
				<verse number="20">Asi mazuva anozoviya apo mukwambo unozobviswa kubva kwavari, naapo vanozoera kuha ngao mazuva.</verse>
				<verse number="21">Apana mundhu unosonera chiremo chipsha panyezuru po nguvo yakasakara; kuti zvakadaro ichi chipsha chakasonehwa apo chinozomwesa jira rakasakara, rinozomweka kwakapinda kushata kunozoitika.</verse>
				<verse number="22">Akuna mundhu unodira vhini ibza munyede jo vhini jakasakara; kuti zvakadaro, vhini rinoputisa nyede, no vhini rinozorashika, pamwepo no nyede; asi vhini ibza rinodihwa munyede ipsha.”</verse>
				<verse number="23">Kwakaitika ngo zuva ro sabatha, apo echipinda ngo mu munda wo koroni kuti vajiji vake vakatanga kupurura musoso vechifamba.</verse>
				<verse number="24">Vafarisi vakati kwaari: “Ringira, vanoyita ngenyi ngo zuva ro sabatha icho chisikatendehwi?”</verse>
				<verse number="25">Wakati kwavari: “Amuzivi kutongojija here icho chaakaita Dhavhidha, apo waitama, wayiva no njara, iye naavo vayiva naye?</verse>
				<verse number="26">Kuti wakanghwina mu nyumba ya Mwari ngo mazuva a Abhiyatari mupristi mukuru, wakaha zvimanda, izvo zvisikatendehwi kuhiwa, asi ngo vapristi vega, akazvipazve kwavari avo vayiva naye?</verse>
				<verse number="27">Wakati kwavari: sabatha rakaitihwa mundhu, mundhu, aavazivi kuitihwa sabatha.</verse>
				<verse number="28">Ndizvo Mwana wo Mundhu ndi mambo wo sabatha.”</verse>
			</chapter>
			<chapter number="3">
				<verse number="1">Wakanghwinazve mu nyumba yo kudira; kwayivapo mundhu wayiva no nyara yakaoma.</verse>
				<verse number="2">Navo vakamuringisisa kuvona kuti angazomurapa here ngo zuva ro sabatha, kuti vamuparise ndava.</verse>
				<verse number="3">Naye wakati kuno mundhu uwo wayiva no nyara yakaoma: “Mukayi, uime pakati.”</verse>
				<verse number="4">Wakati kwavari: “Ichinyi chinotendehwa ngo sabatha, kuyita zvakanaka nokuti kuyita zvakashata? Kuponesa nokuti kuuraya?” Asi vakanyarara.</verse>
				<verse number="5">Naapo ayinga avaringisisa ngo ushungu, echihwajihwa ngo kuchunga kwo mwoyo yavo, wakati ku mundhuwo: “Tambanuja nyara yako.” Naye wakatambanuja, no nyara yake yakarapika.</verse>
				<verse number="6">Vafarisi vakabuda, paripo vakapangana no vo kwa Herodhi kuti vangamuita maurairenyi.</verse>
				<verse number="7">Na Jesu wakabvapo no vajiji vake, wakaenda ku jombe, no mbungano huru yakabva Garire no yo Judhiya yakamutevera;</verse>
				<verse number="8">no yo Jerusarema, no yo Idhumiya, no yo mwombera mwo Jordhani, no vanotendeneja Tire no Sidhoni, mbungano huru yechizwa ngo zviro zvikuru zvaakaita, yakazara kwaari.</verse>
				<verse number="9">Naye wakabvunja ku vajiji vake, kuti vamupshakire ngarava doko ngo ndava yo mbungano, kuti isazomutsikinija,</verse>
				<verse number="10">ngokuti wayinga wakarapa vazhinji; kwokuti vese avo vayiva no ndhenda vaindundana kuti vamupshase.</verse>
				<verse number="11">No mweya ino svina apo yamuvona, yakawa pamberi pake, ikamima yechiti: “Iwewe uri Mwana wa Mwari.”</verse>
				<verse number="12">Naye wakainyaraja kakurutu kuti isazoita kuti azivike.</verse>
				<verse number="13">Wakakwira pa dundhu, wakadanija kwaari avo vaakasana, navo vakaviya kwaari.</verse>
				<verse number="14">Wakaemesa vari gumi na vaviri kuti vagare naye, nokuti, avatume kuenda koochumaira.</verse>
				<verse number="15">Wakavapa simba ro kumbirimbija mabzoka.</verse>
				<verse number="16">Wakaduja Simoni kuti Pedru;</verse>
				<verse number="17">wakaduja Jakobe mwana wa Zebhedhi na Johani munukuna wa Jakobe kuti Boanergesi, zvinonanga kuti: Vana vo mbheni.</verse>
				<verse number="18">Andreu, na Firipi, na Bhartoromeu, na Mateu, na Tomasi, na Jakobe mwana wa Arifeu, na Tadheu, na Simoni muKenani,</verse>
				<verse number="19">na Judhasi Isikariyoti, uwo wakamupira.</verse>
				<verse number="20">Naye wakanghwina mu nyumba. No mbungano yakaunganazve kwokuti vakakonehwa no kuha zvimanda.</verse>
				<verse number="21">Naapo hama jake jazwa jakabuda kuviya koomubata; ngokuti vakati: Unohahamuka.</verse>
				<verse number="22">No vatari, avo vakabzuka kubva Jerusarema, vakati: “Uno Bheezebhuri, na ngo simba ro muzvare wo mabzoka unombirimbija mabzoka.”</verse>
				<verse number="23">Naye wakavadanija, wakavereketa kwavari, ngo muezaniso wakati: “Sathani ungaita mambirimbijirenyi Sathani?</verse>
				<verse number="24">No kudari umambo hwechijiparaja ngo kwahwo, uhwo umambo ahungakoni kuyima.</verse>
				<verse number="25">No kudari ukama ukajiparaja ngokwawo, ukama uwo aungakoni kuyima.</verse>
				<verse number="26">No kudari Sathani echijimukira, echijiparaja, aangakoni kuyima, asi unozopera.</verse>
				<verse number="27">Asi apana mundhu angakona kunghwina mu nyumba yo uwo uno simba, no kuba mujiyo jake, kuti asikazivi kutanga kusunga uwo uno simba; naapo unozoparaja nyumba yake.</verse>
				<verse number="28">Zvirokwazvo ndinoti kwomuri, kuti, zvishaishi zvese, no kutuka kwese kwovanozotuka ndikwo, zvinozoregerehwa ku vandhu.</verse>
				<verse number="29">Asi pikija ndiyani unozotuka Mweya Wakachena, aazoregerehwi asi uno ndava yo chishaishi cho mbhera narini.”</verse>
				<verse number="30">Ngokuti ivo vakati: “Uno mweya une svina.”</verse>
				<verse number="31">Kwakaviya mayi wake no hama jake, vakayima ngo kunja, vakatumira kwaari kumudanija.</verse>
				<verse number="32">No mbungano yayinga yakagara naye, yakati kwaari: “Vonayi mayi wako no vanukuna vako no hanzvaji jako vari kunja vanokupshaka.”</verse>
				<verse number="33">Naye wakapingura kwavari, akati: “Ndiyani mayi wangu, no hama jangu?”</verse>
				<verse number="34">Echiringira kuno avo vayinga vakamutendeneja, wakati: “Vonanyi mayi wangu no vanukuna vangu.</verse>
				<verse number="35">Ngokuti ndiyani unozoyita kuda kwa Mwari uwo ndiye munukuna wangu, no hanzvaji yangu, na mayi wangu.”</verse>
			</chapter>
			<chapter number="4">
				<verse number="1">Wakatanga kujijisazve ari mumbhiripiri mwo jombe. No mbungano huru yakaungana kwaari, ngokudarokwo wakanghwina mu ngarava, wakagara mu jombe; mbungano yese yaiva mumbhiripiri phedo no jombe.</verse>
				<verse number="2">Wakavajijisa zvakawanda ngo miezaniso, wakati kwavari mukujijisa kwake:</verse>
				<verse number="3">“Purukiranyi; kwakabuda mukushi kookusha.</verse>
				<verse number="4">Kwakaitika mukukusha kwake kuti jimweni mbewu jakawa panjira, no shiri jakaviya, jakajiha.</verse>
				<verse number="5">No jimweni jakawa pandau ino mapuwe apo payinga pasina mavhu akawanda; paripo jakamera ngo kukasira, ngokuti inga pasina mavhu mazhinji.</verse>
				<verse number="6">Kwakati zuva rakabuda jakapsha ngokuti inga jisina miji; jakaoma.</verse>
				<verse number="7">No jimweni jakawa pakati po minzwa no minzwa yakakura, yakajipshinya, najo ajizivi kubereka michero.</verse>
				<verse number="8">No jimweni jakawa pamavhu akanaka, jakabereka michero, jechikura, jechiwanda, jakabereka jimweni makumi matatu, jimweni makumi matandhatu, jimweni zana.”</verse>
				<verse number="9">Naye wakati: “iye uno njeve jo kuzwa ngaazwe.”</verse>
				<verse number="10">Naapo ari ega, no vajiji gumi na vaviri naavo vayiva naye vakamubvunjisa ngo ndava yo muezaniso.</verse>
				<verse number="11">Wakati kwavari: “Kwakapuwa kwomuri, kuzwisisa zvakafishika zvo Umambo hwa Mwari, asi kwavari avo vari kunja zvese zvinoitwa ngo muezaniso,</verse>
				<verse number="12">kuti, vechivona vangavona vasikavonesesi; vechizwa vangazwa, vasikazwisisi, kuti pamweni vangatenderuka, no kushaisha kuregerehwe kwavari.”</verse>
				<verse number="13">Wakati kwavari: “Amuzivi uwu muezaniso here? Munozoyita mazivirenyi miezaniso yese?</verse>
				<verse number="14">Mukushi unokusha izwi.</verse>
				<verse number="15">Ava ndivo vakawa mu njira; apo izwi rakushwa naapo vazwa, paripo unoviya Sathani unobvisa izwi iro rakushwa mukati mwavo.</verse>
				<verse number="16">Ava ngokudaro vakakushwa pa mapuwe; apo vazwa izwi, paripo vanoriashira ngo kudakara;</verse>
				<verse number="17">navo avana miji mukati mwavo, asi vanovangirira nguva doko; asi apo kwaguma kutambujwa nokuti kuteverehwa ngo ndava yo izwi, paripo vanopsheruka.</verse>
				<verse number="18">Naavo vakakushwa pakati po minzwa; ndivo vanozwa izwi,</verse>
				<verse number="19">no kudembatemba kuri mu nyika, no kuchengejwa ngo upfumi, no kuemura kwo zviro zvimweni, zvechinghwina zvinopshinya izwi, naro aribereki michero.</verse>
				<verse number="20">Naavo vakakushwa pa mavhu akanaka ndivo vanorizwa izwi, vanoriashira, vanobereka michero, vamweni makumi matatu, vamweni makumi matandhatu, no vamweni zana.”</verse>
				<verse number="21">Naye wakati kwavari: “Chibani chinoziswa here kuti chidihwe pasi po chitengu, nokuti pasi po mubhedhi, chisikadihwi here paukwiriri hwacho?</verse>
				<verse number="22">Ngokuti apana chiro chakafishika chisikazotatijwi pambene, apanazve chiro chakafindara chisikazobudiswi pa kujeka.</verse>
				<verse number="23">Uwo uno njeve jo kuzwa ngaazwe.”</verse>
				<verse number="24">Naye wakati kwavari: “Ngwariranyi izvo zvo munozwa. Ngo mupimo wo munopima ndiwo vamweni, munozopimwavo ndiwona, nawo unozoengejehwa kwomuri.</verse>
				<verse number="25">Ngokuti kwaari unacho, kunozopuwa kwaari; no kwaari usina, no chaatori nacho chinozobviswa kwaari.”</verse>
				<verse number="26">Naye wakati: “Umambo hwa Mwari hwakadari ngo mundhu unokusha mbewu mu mavhu;</verse>
				<verse number="27">naye unovata no kumuka usiku no masikati, no mbewu jinomera jechikura, iye asikazivi njira yo jinomera ndiyo.</verse>
				<verse number="28">Mavhu anojibudisira michero ngokwao, kutanga muningwi, kwotevera mutsonzoti, ngosure mbewu inoibva pa mutsonzoti.</verse>
				<verse number="29">Naapo mbewu yaibva paripo unotuma vano sikeya, ngokuti kukotora kwaguma.”</verse>
				<verse number="30">Wakati: “Tinozouezanisa nenyi Umambo hwa Mwari? Nokuti ngowapi muezaniso wo tingauezanisa ndiwo?</verse>
				<verse number="31">Hwakadari ngo mbhumba yo mustadhi iyo apo yakushwa mu mavhu iri doko kupinda jese mbewu jakasimwa mu nyika;</verse>
				<verse number="32">asi apo yakushwa inomera yoita huru kupinda mapfiba ese, inobudisa matavi makuru; kwokuti shiri jese jo mu gore jinovaka zvishaki zvajo pasi po mumvuri wayo.”</verse>
				<verse number="33">Ngo miezaniso yakawanda kudaro wakavereketa izwi kwavari; kudari ngo zvo vaikona kuzwisisa.</verse>
				<verse number="34">Aazivi kuvereketa kwavari pasina muezaniso; asi ari ega no vajiji vake, wakavadurujira zvese.</verse>
				<verse number="35">Ngo iro zuva, apo kwayita madekonyi, wakati kwavari: “Ngatiambuke mwombera.”</verse>
				<verse number="36">Vakasiya mbungano, vakaenda naye wakadaro naari mu ngarava. No ngarava jimweni jaivepo naye.</verse>
				<verse number="37">Kwakaita bepo guru no mavimbi akadarika echinghwina mu ngarava, kwokuti inga woda kuzaja ngarava.</verse>
				<verse number="38">Asi iye wayiva ngosure mu ngarava wakavata pa mutsamiro. Navo vakamumusa, vakati kwaari: “Mujijisi, aukanuki here kuti tinofa?”</verse>
				<verse number="39">Naye wakamuka wakathusa bepo, wakati kuno jombe: “Nyarara kuti chowe.” No bepo rakanyarara, kwakavepo kunyarara kukuru.</verse>
				<verse number="40">Wakati kwavari: “Munotya ngenyi? Amusati mwaano kugonda here?”</verse>
				<verse number="41">Navo vakatya kakurutu, vakati umwe kuno umweni: “Ndizvo uwu ndiyani, kuti bepo no jombe zvinomupurukira?”</verse>
			</chapter>
			<chapter number="5">
				<verse number="1">Vakaguma mwombera mwo jombe mu nyika yo Magadhara.</verse>
				<verse number="2">Apo naabuda kubva mu ngarava, paripo mundhu uno mweya wakashata wakasongana naye, echibva mu makuva.</verse>
				<verse number="3">Uwo waigara mu makuva; kwayinga kusina mundhu waikona kumusunga pikija ngo magaragajero;</verse>
				<verse number="4">ngokuti kazhinji wakambosungwa ngo magaragajero no matanda, no magaragajero ayinga akadajuhwa ndiye, no matanda akamboguhwa: Inga kusina mundhu waikona kumunyisa.</verse>
				<verse number="5">Ngo nguva jese masikati no usiku waigara mu makuva no mu matundhu echirija mbhere echijicheka ngo mapuwe.</verse>
				<verse number="6">Naye avona Jesu achirindhambo, wakagogoma kwaari, wakamudira;</verse>
				<verse number="7">naye echimima ngo izwi guru, wakati: “Ndinenyi newe, Jesu Mwana wa Mwari Uri panyezuru po zvese? Ndinokuphikisa ndi Mwari kuti usanditambuja.”</verse>
				<verse number="8">Ngokuti iye wayinga ati kwaari: “Buda, iwewe mweya wakashata kubva ku mundhuwo.”</verse>
				<verse number="9">Jesu wakamubvunjisa kuti: “zina rako ndiyani?” Nawo wakapingura kwaari: “Ndini Hondo zina rangu, ngokuti tiri vakawanda.”</verse>
				<verse number="10">Nawo wakamupota kakurutu kuti asazoiendesa kubva kuno iyo nyika.</verse>
				<verse number="11">Zvino kwayivapo pa dundhu mushambi mukuru wo nguruve jechihava.</verse>
				<verse number="12">Nayo yakamupota, yechiti: “Titumei munguruve kuti tinghwine kwojiri.”</verse>
				<verse number="13">Naye wakaitendera. No mweya ino svina yakabuda ikanghwina munguruve, no mushambi wese wakagogoma kubzuka ngo pa gomokomo jo nghwina mu jombe, jinonga jayiva zviuru zviviri (2.000), najo jakamwa mahoto mu jombe.</verse>
				<verse number="14">Vahavisi vajo vakatiza, vakazivisa mu dhoropa no mundharaunda, no vandhu vakaviya koovona kuti ichinyi chakaitika.</verse>
				<verse number="15">Vakaviya kuna Jesu, vakamuvona uwo wayiva no mabzoka wakagara, naakasimira, waamundhu kwaye, uwo wayiva no hondo; navo vakatya.</verse>
				<verse number="16">Naapo vakazvivona, vakapanangija izvo zvakaitika kwaari uwo wayiva no mabzoka, no ndava yo nguruve.</verse>
				<verse number="17">Vakatanga kumupota kuti abve mu mutundhu wavo.</verse>
				<verse number="18">Naapo echipakira mu ngarava, iye wayiva no mabzoka wakamupota kuti aende naye.</verse>
				<verse number="19">Aazivi kumutendera, asi wakati kwaari: “Endayi kanyi kwako kuhama jako, uvabvunje kukura kwo zvaakakuitira Mambo, no njira yaakakuitira nyasha ndiyo.”</verse>
				<verse number="20">Naye wakaenda, wakatanga kuchumayira mu Dhekapori kukura kwo zvaakamuitira Jesu, no vese vakashamiswa.</verse>
				<verse number="21">Naapo Jesu aambukazve mwombera ngo ngarava, mbungano huru yakaungana kwaari; naye wayiva phedo no jombe.</verse>
				<verse number="22">Kwakaguma apo umwe wo vatongi wo nyumba yo kudira, zina rake raizwi Jairosi, naamuvona wakajikandira patshoka jake,</verse>
				<verse number="23">wakamupota kakurutu, echiti: “Mwana wangu mudoko wokaji waaphedo no kufa, ndinokupota kuti uviye, udire nyara jako panyezuru pake, kuti umuponese ararame.”</verse>
				<verse number="24">Iye wakaenda naye. No mbungano huru yakamutevera, nayo yakamutsikinija.</verse>
				<verse number="25">No jimayi raibuda ngazi makore ari gumi na maviri,</verse>
				<verse number="26">raitambujika ngo njira jakawanda ngo n'anga zhinji, naro rakapeja zvese zvorayiva nazvo, asi arizivi kubesehwa ngo chiro, asi rakaenda mberi kuhwara.</verse>
				<verse number="27">Iro rechizwa ngozvaakaita Jesu, rakaguma pakati po mbungano ngosure, naro rakapshasa nguvo yake.</verse>
				<verse number="28">Ngokuti rakati: “Kudari ndikapshasa kwega nguvo jake ndinozorapika.”</verse>
				<verse number="29">Paripo ngazi yaro yakayima kubuda; naro rakazwa mu muviri mwaro kuti rarapika ndhenda yaro.</verse>
				<verse number="30">Paripo Jesu, echiziva mukati mwake simba rayinga rabuda kwaari, wakakunukukira kuno mbungano, akati: “Ndiyani wapshasa nguvo jangu?”</verse>
				<verse number="31">Vajiji vake vakati kwaari: “Unovona kuti mbungano inokutsikinija, newe unoti; ndiyani wandipshasa?”</verse>
				<verse number="32">Naye wakaringaringa kuti avone ndiyani uwo waita ichi.</verse>
				<verse number="33">Asi jimayi rechitya no kutetemera, rechiziva icho chayinga chaitika kweriri rakaviya, rikawa pasi pamberi pake, naro rakamubvunja gwinyiso rese.</verse>
				<verse number="34">Wakati kweriri: “Mwana kutenda kwako kwakuponesa; endayi ngo kunyarara, uite wakarapika ndhenda yako.”</verse>
				<verse number="35">Echivereketa, vakaguma vaibva ku nyumba yo mutongi wo nyumba yo kudira, vechiti: “Mwana wako watofa, uchatomuneserenyi Mujijisi?”</verse>
				<verse number="36">Asi Jesu azwa izwi iro raivereketwa, wakati: kuno mutongi wo nyumba yo kudira: “Usatya; ivai no gonda rega.”</verse>
				<verse number="37">Naye aazivi kutendera mundhu naumwe amutevere kwega Pedru na Jakobe na Johani munukuna wa Jakobe.</verse>
				<verse number="38">Naapo waguma mu nyumba yo mutongi wo nyumba yo kudira, wakavona birinyongo, no vaichema no kumima kakurutu.</verse>
				<verse number="39">Naanghwina, wakati kwavari: “Munoita birinyongo no kuchema ngenyi? Mwana mudoko aazivi kufa akadi, asi wakavata.”</verse>
				<verse number="40">Navo vakamuseka. Asi iye apo wakavabudisa vese, wakatora baba wo mwana na mayi, naavo vayiva naye vakanghwina pandau paiva no mwana.</verse>
				<verse number="41">Naabata nyara yo mwana wakati kwaari: “Tarita Kumi:” Ukwo kunoti, chimusikana, ndinoti kwouri, Muka.</verse>
				<verse number="42">Paripo chimusikana chakamuka, chakafamba; ngokuti inga chaano makore ari gumi na maviri. Paripo vakashamiswa kakurutu.</verse>
				<verse number="43">Naye wakavapangisisa kuti zvisadozivika ngo mundhu naumwe. Naye wakavabvunja kuti vachipe zvokuha.</verse>
			</chapter>
			<chapter number="6">
				<verse number="1">Wakabuda kubvapo, wakaguma mu nyika yake; no vajiji vake vakamutevera.</verse>
				<verse number="2">Naapo sabatha raguma wakatanga kujijisa mu nyumba yo kudira; no vazhinji vechimuzwa vakashamiswa, vakati: “Zvinobva kwapi izvi kuno mundhu uwu? Nokuti kungwara kwakadini kwakapuwa kuno mundhu uwu? No mishamiso yakakura yakadari inoitwa ngo nyara jake?</verse>
				<verse number="3">Uwu andiyepi here mutsetsi? Mwana wa Mariya, hama ya Jakobe, na Jose, na Judha na Simoni? No hanzvaji jake ajiri pano nesu here?” Navo vakapsherujwa ndiye.</verse>
				<verse number="4">Jesu wakati kwavari: “Muprofeti aaregi kureremejwa asi kwega mu nyika yake, no kuhama jake, no mu nyumba yake.”</verse>
				<verse number="5">Naye aazivi kukona kuyita mishando ino simba apo, kwega wakadira nyara jake panyezuru po vandhu vashomani vaihwara, wakavarapa.</verse>
				<verse number="6">Wakashamiswa ngokutama kutenda kwavo. Naye wakafambafamba mu maguta avo, echijijisa.</verse>
				<verse number="7">Wakadanija kwaari vari gumi na vaviri, wakatanga kuvatuma vaviri-vaviri; naye wakavapa simba rokukurira mweya ino svina.</verse>
				<verse number="8">Wakavapanga kuti vasazotora chiro, pahwendo hwavo, asi mudondoro wega; vasatora nokuti nyede, nokuti mare muzvikwama zvavo;</verse>
				<verse number="9">asi kuti vasimire magwada vasazosimirazve mabhachi maviri.</verse>
				<verse number="10">Wakati kwavari: “Nokuti mu nyumba iriyese yomunozonghwina, garanyi apo mbhera mubvepo.</verse>
				<verse number="11">Pikija ngo yapi ndau yo musikazoashihwi, nokuti kupurukihwa mwoobvapo phumbujanyi bukuta pasi potshoka jenyu kuti riite chapupu ndivo.”</verse>
				<verse number="12">Vakabuda, vakaenda; vakachumaira kuti vandhu vatenderuke.</verse>
				<verse number="13">Vakambirimbija mabzoka mazhinji, vakazoja ngo mafuta vazhinji vaihwara, vakavarapa.</verse>
				<verse number="14">Mambo Herodhi wakazvizwa; ngokuti zina ra Jesu inga rateketeswa wakati: “Johani Mubhapatisi wamuka kwo vakafa, ndizvo mishando iyi ino simba inoshandwa ndiye.”</verse>
				<verse number="15">Asi vamweni vakati: Ndi Erija. No vamweni vakati: Muprofeti, nokuti umwe wo vaprofeti.</verse>
				<verse number="16">Asi Herodhi azwa, wakati: “Ndi Johani uwo wondakagura musoro, wamukazve kwo vakafa.”</verse>
				<verse number="17">Ngokuti uwu Herodhi wayinga wakatuma kumubata Johani, no kumusunga mu guniya, ngo ndava ya Herodhiasi mukaji wa Firipi munukuna wake; ngokuti iye wakamutora.</verse>
				<verse number="18">Ngokuti Johani wayinga wakati kuna Herodhi: “Akutendehwi kwouri kuti utore mukaji wo munukuna wako.”</verse>
				<verse number="19">Na Herodhiasi waimuzonda, wayiva no chidisiso chokumuuraya; asi wakakonehwa.</verse>
				<verse number="20">Ngokuti Herodhi waimutya Johani, echiziva kuti wayiva mundhu wakarurama, wakacheneswa; wakamungwarira. Apo amuzwa, wakatambujika kakurutu; asi waimuzwa ngo kudakara.</verse>
				<verse number="21">Kwaguma zuva rakanaka, apo Herodhi ngo zuva rokubahwa kwake wakaitira dhiri ndhunge jake, no nduna jake, no vakuru vo Garire;</verse>
				<verse number="22">mwana wokaji wa Herodhiasi, wakanghwina wakatamba, wakamudakajisa Herodhi, naavo vaigara naye pakuha; na mambo wakati kuno musikana: “Kumbirai kwendiri pikija ichinyi chounoda, neni ndinozokupa.”</verse>
				<verse number="23">Naye wakapika, kwaari, kuti, pikija ichinyi chounozokumbira kwendiri ndinozochipa kwouri, pikija bindikati ro umambo hwangu.</verse>
				<verse number="24">Wakabuda, wakati kuna mayi wake: “Ndokumbirenyi?” Naye akati: “Musoro wa Johani Mubhapatisi.”</verse>
				<verse number="25">Paripo wakanghwina kuna mambo ngo kukasira, wakakumbira, wakati ndinoda kuti undipe zvinopano mundiro musoro wa Johani Mubhapatisi.</verse>
				<verse number="26">Na mambo wakasvipa mwoyo kakurutu, asi ngo ndava yo mbhiko jake, no ndava yo avo vaigara naye pakuha, aazivi kukona kumurambira.</verse>
				<verse number="27">Paripo mambo wakatuma socha repfumo rake, akapanga kuti uziswe musoro wake; naro rakaenda rikagura musoro wake ari mu guniya,</verse>
				<verse number="28">vakazisa musoro wake uri mundiro, wakapa musikana; no musikana wakaupa kuna mayi wake.</verse>
				<verse number="29">Naapo vazwa vajiji vake, vakaviya, vakatora muviri wake, vakauviga mu guva.</verse>
				<verse number="30">No vakaungana kuna Jesu, vakaverenga kwaari zvese zvovakaiita, no zvavayinga vajijisa.</verse>
				<verse number="31">Naye wakati kwavari: “Viyanyi imwimwi muri mwega pandau iri yoga, mumbozorora padoko.” Ngokuti vazhinji vaiviya no kuenda, navo vayinga vasina no nguva yo kuha.</verse>
				<verse number="32">Navo vakaenda, ngo ngarava ku ndau iri yoga, vari vega.</verse>
				<verse number="33">No vandhu vakavavona vechienda, no vazhinji vakavaziva, vakagogoma ngo tshoka vechibva ku madhoropa ese, navo vakavatangira kuguma.</verse>
				<verse number="34">Naabuda, wakavona mbungano huru, wakatambujika ngo ndava yayo, ngokuti yayinga yakadari ngo mabvuta asina muhavisi, naye wakatanga kuijijisa zviro zvizhinji.</verse>
				<verse number="35">Apo zuva rooda kubira vajiji vake vakaviya kwaari vechiti: “Pano indau iri yoga no zuva roda kubira;</verse>
				<verse number="36">vaenekesei kuti vaende mundharaunda no mumamuzi, vajitengere zvokuha.”</verse>
				<verse number="37">Asi iye vakapingura, wakati kwavari: “Vapenyi imwimwi, zvokuha.” Navo vakati kwaari: “Tinozoenda here isisu tivatengere zvimanda zvemazana maviri (200) osirivha, tivape kuti vahe?”</verse>
				<verse number="38">Asi iye wakati kwavari: “Muno zvimanda zvingana? Endanyi muvone.” Naapo vazviziva, vakati: “Zvishanu no hove mbiri.”</verse>
				<verse number="39">Wakavapanga kuti vese vagare pasi ngo zvikwata-zvikwata panyezuru po mwenje muvishi.</verse>
				<verse number="40">Navo vakagara pasi ngo zvikwata zvo mazana, no zvo makumi mashanu.</verse>
				<verse number="41">Naatora zvimanda zvishanu no hove mbiri, wakaringira mu gore, wakazvibonga; wakagura zvimanda wakazvipa ku vajiji kuti vadire pamberi pavo; no hove mbiri wakajikovanisira vese.</verse>
				<verse number="42">Navo vese vakaha; vakaguta.</verse>
				<verse number="43">Vakabojera matshekeneswa akazara zvitengu gumi na zviviri, no zvo hove.</verse>
				<verse number="44">Avo vakaha zvimanda vayinga vanarume vari zviuru zvishanu (5.000).</verse>
				<verse number="45">Paripo wakavangirija vajiji vake kuti vapakire mu ngarava no kutungamira kuenda mwombera ku Bhetisaidha, iye ambhwine echieneka mbungano.</verse>
				<verse number="46">Naapo avaeneka wakaenda, pa dundhu kwookumbira.</verse>
				<verse number="47">Kwoita madekoni, ngarava yayinga iri pakati po jombe, naye wayiva ega pa nyika.</verse>
				<verse number="48">Echivavona vechitambujika ngo kubvutha, ngokuti mbhepo yaita maringwa navo; kunonga murindo wo china wo usiku, iye wakaguma kwavari, echifamba ngo panyezuru po jombe. Wayida kuvapindirija.</verse>
				<verse number="49">Asi avo vechimuvona echifamba ngo panyezuru po jombe vakakarakaja kuti rayiva jini, navo vakamima.</verse>
				<verse number="50">Ngokuti vakamuvona vese, vakatyiswa, paripo iye wakavereketa kwavari, echiti: “Shinganyi ndini; musatya.”</verse>
				<verse number="51">Naye wakapakira mu ngarava mwovaingaro; no mbhepo yakanyarara. Navo vakashamiswa kakurutu mukati mwavo,</verse>
				<verse number="52">ngokuti avazivi kuzwisisa ngo ndava yo zvimanda, ngokuti mwoyo yavo inga yakakonjiswa.</verse>
				<verse number="53">Apo vaambuka mwombera vakaguma ku nyika yo Genesareta, navo vakasungira ngarava mumbhiripiri.</verse>
				<verse number="54">Naapo vabuda kubva mu ngarava, paripo vandhu veyo vakamuziva,</verse>
				<verse number="55">navo vakagogoma vo ndharaunda yese, vakatanga kutwara ngo misengere avo vaihwara, kuvadira apo po vakazwa kuti ndipo paari.</verse>
				<verse number="56">Pikija kwapi kwaainghwina mumamuzi, nokuti mu madhoropa, nokuti mundharaunda, vakavarajika vaihwara pa musika, vakamupota kuti vapshase pikija mupendero wo nguvo yake, navo vese vakamupshasa vakarapika.</verse>
			</chapter>
			<chapter number="7">
				<verse number="1">Vafarisi no vatari vakatikuti vakabva Jerusarema vakaungana kwaari.</verse>
				<verse number="2">Vakavona kuti vamweni vo vajiji vake vaiha zvimanda ngo nyara jino svina, ukwo kunoti, jisikazivi kushambwa.</verse>
				<verse number="3">Ngokuti vafarisi, no vajudha vese, avahi vasikazivi kunasa kushamba kakurutu nyara javo, ngo kuteveja chirovejeso cho vasharuka;</verse>
				<verse number="4">naapo vobva ku musika, avahi kudari vasikazivi kushamba. No zvimweni zvirovejeso zvizhinji zviripo zvovakaashira kuzvingwarira, kudari ngo kusuka mukheyo, no mbende, no ndiro jo simbi no mubhedhi.</verse>
				<verse number="5">Vafarisi no vatari vakamubvunjisa, kuti: “Vajiji vako avateveri ngenyi zvirovejeso zvo vasharuka, asi vanoha zvimanda ngo nyara jino svina?”</verse>
				<verse number="6">Wakati kwavari: “Isaya wakanasa kuprofeta ndimwi, imwimwi vajiitisi, kudari ngo zvakatahwa, kuti: Ava vandhu vanondireremeja ngo miromo yavo, asi mwoyo yavo iri ndhambo neni.</verse>
				<verse number="7">Asi vanopera nguva kundidira, vechijijisa zvirovejeso zvo vandhu kunonga zviri zvijijo kwazvo.</verse>
				<verse number="8">Munoregera mipango ya Mwari mwobatirira zvirovejeso zvo vandhu.”</verse>
				<verse number="9">Wakati kwavari: “Munoramba mipango ya Mwari kuti mubatirire zvirovejeso zvenyu.”</verse>
				<verse number="10">Ngokuti Mosi wakati: “Reremeja baba wako na mayi wako; naye anotuka baba nokuti mayi ngaatongehwe kufa.</verse>
				<verse number="11">Asi imwimwi munoti: Kudari mundhu echiti kuna baba wake nokuti kuna mayi wake, icho cho wayida kuviihwa ndicho kwendiri chiri Korbani, ukwo kunoti, chakapihwa kuna Mwari.</verse>
				<verse number="12">Ngokudaro amuchamutenderi kuti aitire chiro kuna baba nokuti mayi.</verse>
				<verse number="13">Ngokudaro munoita kuti izwi ra Mwari riite risina shwiro ngo ndava yo zvirovejeso zvenyu, zvo mwakaashijana no majibaba enyu. No zvimweni zvizhinji zvakadaro zvomunoita.”</verse>
				<verse number="14">Wakadanijazve mbungano kwaari, wakati kwoiri: “Ndizwenyi imwimwi mwese, muzwisise.</verse>
				<verse number="15">Apana chiro chinobva ngo kunja kwo mundhu chechinghwina mukati mwake chingamusvipisa, asi izvo zviro zvinobva mukati mwo mundhu, ndizvo zvinomusvipisa.</verse>
				<verse number="16">Uwo uno njeve jo kuzwa ngaazwe.”</verse>
				<verse number="17">Apo wanghwina mu nyumba kubva kuno mbungano, vajiji vake vakamubvunjisa ngo muezaniso uwu.</verse>
				<verse number="18">Naye wakati kwavari: “Na imwimwivo amuzwisisi here? Amuvoni here kuti pikija chinyi chinobva ngo kunja chinonghwina mu mundhu achingakoni kumusvipisa;</verse>
				<verse number="19">ngokuti achinghwini mu mwoyo mwake, asi mu ndani mwake, chechibudiswa mushango? Ngokudaro zvakacheneswa zvokuha zvese.”</verse>
				<verse number="20">Wakati: “Icho chinobuda kubva ku mundhu, ndicho chinomusvipisa.</verse>
				<verse number="21">Ngokuti mukati mu mwoyo yo vandhu kunobuda mikarakajo yakashata, kuhura,</verse>
				<verse number="22">kuba, kuuraya, kuomba, umbata, unbvuja, kuchengeja, umbhombo, kuchochotora, kutuka, kujikuja, upenji.</verse>
				<verse number="23">Zvese izvi zviro zvakashata zvinobuda kubva ngo mukati, ndizvo zvinosvipisa mundhu.”</verse>
				<verse number="24">Wakamuka kubvapo, wakaenda kumigano yo Tire no Sidhoni. Wakanghwina mu nyumba, asayida kuti azivikanwe ngo mundhu; asi aazivi kukona kuti afishike.</verse>
				<verse number="25">Paripo jimayi rayiva no mwana wo musikana waro mudoko wayiva no mweya wakashata; razwa ndiye, rakaguma rikawira patshoka jake.</verse>
				<verse number="26">Zvino jimayi iro rayiva muGiriki, ngo kubahwa rayiva muSurofonikia. Naro rakamupota kuti ambirimbije bzoka kubva ku mwana wo musikana waro.</verse>
				<verse number="27">Iye wakati kweriri: “Vana ngavagutiswe kutanga, ngokuti akusisiri kutora chimanda cho vana no kuchikandira kuzviimbhwa.”</verse>
				<verse number="28">Asi rakapingura, rikati kwaari: “Eya Mambo; zviimbhwa zvinoha pasi po thafura matshekeneswa wo vana.”</verse>
				<verse number="29">Wakati kweriri: “Ngo ndava yo izwi iri, enda bzoka rabuda kubva ku mwanasikana wako.”</verse>
				<verse number="30">Rakaenda ku nyumba yaro, rakavona mwana wakarajikwa pa mubhedhi, no bzoka rayinga rabuda kubva kwaari.</verse>
				<verse number="31">Jesu wakabudazve kubva kumigano yo Tire, wakapinda ngo Sidhoni mbhera kuguma ku jombe ro Garire, pakati po migano yo nyika yo Dhekapori.</verse>
				<verse number="32">Vakazisa kwaari umwe wayiva no mandondo naarizve mbeveve; navo vakamupota kuti adire nyara jake panyezuru pake.</verse>
				<verse number="33">Naamutora ari ega kubva pakati po mbungano, wakadira zvikunwe zvake munjeve jake, wakapfira mata, wakapshasa rurimi wake.</verse>
				<verse number="34">Naaringira mu gore, wakafemeruka, wakati kwaari: “Efata,” ukwo kunoti: “Bewuka.”</verse>
				<verse number="35">No njeve jake jakabewuhwa, no musungo wo rurimi wake wakasununguka, naye wakavereketa zvinozwika.</verse>
				<verse number="36">Iye wakamupanga kuti vasazobvunja mundhu: Asi echinyanya kuvapanga vakanyanyisavo kuzviteketesa.</verse>
				<verse number="37">Navo vakashamiswa kakurutu, vechiti: “Iye wakayita zvese kuti zvinake; anoita kuti vano mandondo vazwe, no mbeveve kuti jiverekete.”</verse>
			</chapter>
			<chapter number="8">
				<verse number="1">Ngaao mazuva apo kwayivapozve mbungano huru, yayinga isina cho kuha, iye wakadanija vajiji, wakati kwavari:</verse>
				<verse number="2">“Ndino svipa mwoyo ngo ndava yo mbungano, ngokuti yakagara neni zvino aamazuva matatu, isina cho kuha.</verse>
				<verse number="3">Kuti ndikavaendesa kumakanyi kwavo vasati vaha, vanozowa ngo njara mu njira; no vamweni vavo vakabva ndhambo.”</verse>
				<verse number="4">No vajiji vake vakamupingura: “Mundhu ungazviwana kwapi zvimanda kuti agutise ava vandhu muno mushango?”</verse>
				<verse number="5">Naye wakavabvunjisa, kuti: “Muno zvimanda zvingana?” Vakati: “zvinomwe.”</verse>
				<verse number="6">Wakapanga mbungano kuti igare pasi. Wakatora zvimanda zvinomwe, wakazvibonga, wakazvigura, wakazvipa ku vajiji vake, kuti vazvidire pamberi pavo; navo vakazvidira ku mbungano.</verse>
				<verse number="7">Navo vayiva no hove doko shomani; wakajibonga wakananga kuti jidihwevo pamberi pavo.</verse>
				<verse number="8">Navo vakaha, vakaguta; navo vakabojera matshekeneswa ozvakasara akaita zvitengu zvinomwe.</verse>
				<verse number="9">Avo vakaha vaikhwedera mutengo wo zviuru zvirongomuna (4.000); naye wakavaendesa.</verse>
				<verse number="10">Paripo wakanghwina mu ngarava no vajiji vake, vakaguma mu nyika yo Dharamanuta.</verse>
				<verse number="11">Vafarisi vakaviya apo, vakatanga kumubvunjisa, vechipshaka kwaari chivoniso chinobva mu gore, vechimueja.</verse>
				<verse number="12">Naye wakafemeruka zvikuru mu mweya mwake, wakati: “Uwu mubarihwana unopshaka ngenyi chivoniso? Ngozvirokwazvo ndinoti kwomuri mubarihwana uwu auzopuwi chivoniso.”</verse>
				<verse number="13">Wakavasiya, wakanghwinazve mu ngarava, wakaambuka mwombera.</verse>
				<verse number="14">Vajiji vayinga vakanganwa kutora chimanda; vayinga no chimanda chimwe choga mu ngarava.</verse>
				<verse number="15">Naye wakavapanga, echiti: “Ngwaranyi mumera wo vafarisi no mumera wa Herodhi.”</verse>
				<verse number="16">Vakapangana pakati pavo, vechiti: Ngokuti atina chimanda,</verse>
				<verse number="17">Jesu echiziva wakati kwavari: “Munopangana ngenyi ngokuti amuna chimanda? Amusati mwaziva nokuti kuzwisisa here? Mwoyo yenyu ichakandopata here?</verse>
				<verse number="18">Muno majiso musikavoni here, muno njeve musikazwi here? Amucherecheji here?</verse>
				<verse number="19">Naapo zvondakagurira vandhu vari zviuru zvishanu (5.000) zvimanda zvishanu, mwakabojera zvitengu zvingana zvakazara ngo matshekeneswa?” Vakati kwaari: “Gumi na zviviri.”</verse>
				<verse number="20">“Naapo zvimanda zvinomwe zvakagurihwa ku vandhu vari zviuru zvirongomuna (4.000) mwakabojera zvitengu zvingana zvakazara ngo matshekeneswa?” Vakati kwaari: “Zvinomwe.”</verse>
				<verse number="21">Naye wakati kwavari: “Amusati mwazwisisa here?”</verse>
				<verse number="22">Vakaguma mu Bhetisaidha. Vakazisa kwaari bofu, navo vakamupota kuti aripshase.</verse>
				<verse number="23">Naye wakaribata ngo nyara, wakaribudisa kunja kwo dhoropa; naapo apfira mata mumajiso aro, wakadira nyara jake panyezuru paro, wakaribvunjisa kuti: “Unovona chiro here?”</verse>
				<verse number="24">Naro rakaringira rikati: “Ndinovona vandhu asi ndinovavona inga miti inofamba.”</verse>
				<verse number="25">Wakadirazwe nyara jake panyezuru po majiso aro, naro rakaringisisa, rakapembenujwa, rikavona zviro zvese pambhene.</verse>
				<verse number="26">Wakariendesa kanyi kwaro echiti: “Usanghwinazve mundharaunda.”</verse>
				<verse number="27">Jesu no vajiji vake vakaenda vakanghwina mu maguta wo Khesariya Firipi. Vechiri mu njira wakabvunjisa vajiji vake, echiti kwavari: “Vandhu vanoti, inini ndiri yani?”</verse>
				<verse number="28">Navo vakamubvunja, vechiti: “Johani Mubhapatisi, no vamweni vanoti, Erija, asi vamweni vanoti, uri umwe wo vaprofeti.”</verse>
				<verse number="29">Naye wakavabvunjisa: “Imwimwi munoti ndiri yani?” Pedru wakapingura wakati kwaari: “Iwewe uri Kristu.”</verse>
				<verse number="30">Naye wakavapangisisa kuti vachazobvunja mundhu ndiye.</verse>
				<verse number="31">Wakatanga kuvajijisa kuti kunosisira kuti Mwana wo Mundhu atambujike ngo zvakawanda, no kurambwa ngo vakuru, no vapristi vakuru, no vatari, aurawe, ngosure kwo mazuva matatu amukezve.</verse>
				<verse number="32">Wakavereketa izwi iri pambhene; Pedru wakamutora kuenda padivi; wakatanga kumuthusa.</verse>
				<verse number="33">Asi iye, naatenderuka, avona vajiji vake, wakamurambisa Pedru, wakati: “Ibva uende sure kwangu, Sathani; ngokuti auzwisisi ngo zva Mwari, asi izvo zvo vandhu.”</verse>
				<verse number="34">Naapo wadanijirazve kwaari mbungano pamwepo no vajiji vake wakati kwavari: Ndiyani unoda kuviya sure kwangu, ngaajirambe, atore muchinjiko wake anditevere.</verse>
				<verse number="35">Ngokuti pikija ndiyani unoda kuponesa ndaramo yake unozorashikihwa ndiyo, no uwo unozorashikihwa ngo ndaramo yake ngo ndava yangu no yo vhangeri, unozoiponesa.</verse>
				<verse number="36">Ngokuti mundhu unozoviihwa ngenyi, kudari echiviihwa ngo nyika yese, arashe ndaramo yake?</verse>
				<verse number="37">Ngokuti mundhu unozopenyi kuti aviihwe ngo ndaramo yake?</verse>
				<verse number="38">Ngokuti pikija ndiyani unozopsheruka ndini, no mazwi angu kuno uwu mubarihwana unoomba no unoshaisha, Mwana wo Mundhu unozopsherukavo ndiye apo oozoviya mu Muuthende hwa Baba wake, pamwepo no ngirosi jake jakachena.</verse>
			</chapter>
			<chapter number="9">
				<verse number="1">Wakati kwavari: “Ngozvirokwazvo ndinoti kwomuri, varipo vamweni veavo vanoyima pano, vasikazozwi kufa mbhera vavone Umambo hwa Mwari hwechiviya ngo simba.”</verse>
				<verse number="2">Ngosure kwo mazuva matandhatu Jesu wakatora naye Pedru, na Jakobe, na Johani, wakakwira navo panyezuru po dundhu rakareba, vari vega, naye wakatsandujwa pamberi pavo.</verse>
				<verse number="3">No zvokusimira zvake zvakan'anikira zvikachena kuti mbembe; kwokuti akuna musuki mu nyika ungaita kuti zvichene kudaro.</verse>
				<verse number="4">Kwakavoneka kwavari Erija na Mosi, vechivereketa na Jesu.</verse>
				<verse number="5">Na Pedru wakati kuna Jesu: “Rabhi, zvakanaka kuti tigare pano, ngatitoite zvitumba zvitatu; chimwe chako, chimwe cha Mosi, no chimweni cha Erija.”</verse>
				<verse number="6">Ngokuti iye wayinga echikachazivi kuti ungavereketenyi; ngokuti vakakarukiswa ngo kutya.</verse>
				<verse number="7">Kwakaviya gore rakavafukija; rakazwika izwi rechibva mu gore rechiti: “Uwu ndiye Mwana wangu unodikana; muzwenyi imwimwi.”</verse>
				<verse number="8">Paripo no varingaringa avazivi kuvona mundhu, kwega Jesu navo.</verse>
				<verse number="9">Vechibzuka kubva pa dundhu, wakavapangisisa kuti vasazobvunja mundhu izvo zvavayinga vavona, mbhera Mwana wo Mundhu azomukazve kubva kwo vakafa.</verse>
				<verse number="10">Navo vakaringwarira izwi iro, vaibvunjisana pakati pavo kuti kunotinyi kumuka kwo vakafa.</verse>
				<verse number="11">Vakamubvunjisa, vechiti: “Ngenyi vatari vanoti, kunosisira kuti Erija atange kuviya?”</verse>
				<verse number="12">Wakati kwavari: “Ngozvirokwazvo Erija unotanga kuviya, amusijire zvese; na ngo njira yo zvakatahwa ndiye Mwana wo Mundhu kuti atambujike ngo zviro zvakawanda nokuti areruswe.</verse>
				<verse number="13">Asi inini ndinoti kwomuri, kuti Erija wakatoviya, navo vakayita kwaari zvevakada, kudari ngo zvakatahwa ndiye.”</verse>
				<verse number="14">Naapo vaguma kuna vajiji vakavona mbungano huru yakavaunganira, no vatari vechivabvunjisa.</verse>
				<verse number="15">Paripo mbungano yese yakamuvona yakashamiswa kakurutu, yakagogoma kuviya kwaari, yakamuchungamija.</verse>
				<verse number="16">Wakavabvunjisa, kuti: “Ichinyi chomunobvunjisa kwavari?”</verse>
				<verse number="17">Umwe wo mbungano wakamupingura, wakati: “Mujijisi, ndazisa mwana wangu kwouri uno mweya wo umbeveve.</verse>
				<verse number="18">Naapo womubata unomuwisira pasi; naye unobudisa mafuro, echikwetsana mazino, echiperezeka: Neni ndakavereketa kuno vajiji vako kuti vaumbirimbije, asi avazivi kukona.”</verse>
				<verse number="19">Naye wakapingura, wakati kwavari: “A! Mubarihwana usikatendi ndinozogara nemwi nguva yakadini? Ndinozomusengerera mukuvo wakaitawani? Muzisenyi kwendiri.”</verse>
				<verse number="20">Vakamuzisa kwaari; naamuvona, paripo mweya wakamusukumija kakurutu; naye wakawa pasi pa mavhu, wakaburukuta echibudisa mafuro.</verse>
				<verse number="21">Wakabvunjisa baba wake, kuti: “Mukuvo wakadini wechiyita kudari kwaari?” Navo vakati: “Kubvira paudoko hwake.</verse>
				<verse number="22">No mukuvo mizhinji wakamukhandira mu muriro no mu kumwa kuti umuuraye; asi kudari uno simba rokuyita chiro tiyitire nyasha, utibesere.”</verse>
				<verse number="23">Jesu wakati kwaari: “Kudari wechitenda, zvese zviro zvingaitiwa kwaari unotenda.”</verse>
				<verse number="24">Paripo baba vo mwana vakadanijira, vakati: “Ndinotenda; besera kutama kutenda kwangu.”</verse>
				<verse number="25">Jesu naavona kuti mbungano yaigogoma kuviya pamwepo, wakathusa mweya wakashata, echiti kwouri: “Iwewe mweya wo umbeveve no wo mandondo, ndinokupanga kuti ubude kubva kwaari, usatongozonghwinazve kwaari.”</verse>
				<verse number="26">Nawo wakamima, no kumusukumija kakurutu, wakabuda kubva kwaari; no mwana uwo wakayita kudari ngo watofa, kwokuti vazhinji vavo vakati: Watofa.</verse>
				<verse number="27">Asi Jesu wakamubata ngo nyara, wakamumusa; naye wakamuka.</verse>
				<verse number="28">Naapo wakanghwina mu nyumba, vajiji vake vakamubvunjisa vari vega, vechiti: “Isisu atizivi kukona ngenyi kuumbirimbija?”</verse>
				<verse number="29">Wakati kwavari: “Uwu ruji arungabudi ngo chiro chimweni kwega ngo kukumbira.”</verse>
				<verse number="30">Vakabvapo, vakakhirira ngo mu Garire; iye aazivi kuda kuti mundhu ariwese azvizive.</verse>
				<verse number="31">Ngokuti waijijisa vajiji vake, echiti kwavari: “Mwana wo Mundhu unozopihwa mu nyara jo vandhu, navo vanozomuuraya, naapo aurawa, ngosure kwo mazuva matatu unozomuka.”</verse>
				<verse number="32">Asi avazivi kuzwisisa izwi iro, vakatya no ku mubvunjisa.</verse>
				<verse number="33">Vakaguma Kaperanaume, apo vaapanyumba wakavabvunjisa, kuti: “Ichinyi chomwaikanijana ndicho mu njira?”</verse>
				<verse number="34">Navo vakanyarara ngokuti vayinga vechikanijana mu njira kuti ndiyani uri mukuru.</verse>
				<verse number="35">Naapo vagara pasi, wakadanija kwaari vari gumi na vaviri, wakati kwavari: “Pikija ndiyani unoda kuyita wokutanga ngaaite chigumisihwa kwavari vese, no muranda wavo vese.”</verse>
				<verse number="36">Naye wakatora mwana mudoko, akamuimisa pakati pavo; wakamutakura mu nyara jake, wakati kwavari:</verse>
				<verse number="37">“Pikija ndiyani unozoashira umwe wo avo vadoko vakadari ngo zina rangu, unondiashira inini; no uwo unondiashira inini aandiashiri akadi asi uwo wakandituma.”</verse>
				<verse number="38">Johani wakati kwaari: “Mujijisi, takavona umwe waimbirimbija mabzoka ngo zina rako; uwo inga asikateveri nesu, takamurambisa ngokuti inga asikateveri nesu.”</verse>
				<verse number="39">Asi Jesu wakati: “Muchamurambisa; ngokuti akuna mundhu ungaita mushando mukuru ngo zina rangu, ungakonazve kuvereketa zvakashata ndini.</verse>
				<verse number="40">Ngokuti uwo usikarwi nesu unotirwira isisu.</verse>
				<verse number="41">Pikija ndiyani unozomupa mukheyo wo kumwa yo kumwa, ngo ndava yokuti muri va Kristu, ngo zvirokwazvo ndinoti kwomuri, kuti aazorashikihwi ngo muripo wake.”</verse>
				<verse number="42">“Pikija ndiyani unozoshaishisa umwe wo ava vadoko vanonditenda, kunopinda kunaka kwaari kuti gwiyo guru risungihwe mumusipa mwake akhandihwe mu jombe.</verse>
				<verse number="43">Kudari nyara yako yechikushaishisa, itemei; ngokuti kwakapinda kunaka kwouri kuti unghwine mukururama uri chirema, kuno kuti uno nyara mbiri unghwine mu Gehena, mu muriro usikajimi.</verse>
				<verse number="44">Apo poisikafi honye yavo, no muriro aujimi.</verse>
				<verse number="45">Kudari tshoka yako ikakushaishisa, itemei; ngokuti kwakapinda kunaka kwouri kuti unghwine mukururama wechithobinya, kuno kuti unotshoka mbiri ukandihwe mu Gehena.</verse>
				<verse number="46">Apo poisikafi honye yavo, no muriro aujimi.</verse>
				<verse number="47">Kudari jiso rako rechikushaishisa, ribvite: Ngokuti kwakapinda kunaka kwouri kuti unghwine mu Umambo hwa Mwari uno jiso rimwe, kuno kuti uno majiso maviri ukandihwe mu Gehena:</verse>
				<verse number="48">Apo poisikafi honye yavo, no muriro aujimi.</verse>
				<verse number="49">Ngokuti mundhu wese unozorungwa ngo muriro, no mudiro wese unozorungwa ngo munyu.</verse>
				<verse number="50">Munyu wakanaka, asi kuti munyu warasha kunaka kwawo, unozorungwa ngenyi? Garanyi muno munyu mukati mwenyu, mugarisane zvakanaka umwe no umweni.”</verse>
			</chapter>
			<chapter number="10">
				<verse number="1">Wakabvapo, wakaenda ku nyika yo Judhiya mwombera mwo Jordhani. Mbungano yakaunganazve kwaari; kudari ngokuyita kwake, wakavajijisazve.</verse>
				<verse number="2">Vafarisi vakaviya kwaari, vechimubvunjisa, kuti: “Kunotendehwa here kuti mwamuna arambe mukaji wake?” Vechimueja.</verse>
				<verse number="3">Wakapingura, wakati kwavari: “Ichinyi chaakapanga Mosi kwomuri?”</verse>
				<verse number="4">Navo vakati: “Mosi wakatenda kuti kutahwe tshamba yo kumuramba no kuparajana.”</verse>
				<verse number="5">Asi Jesu wakati kwavari: “Ngo ndava yo kupata kwo mwoyo yenyu iye wakamutarira uwu mupango.</verse>
				<verse number="6">Asi kubvira mukutanga kwo kusikwa, Mwari wakavasika mwanarume no mwanakaji.</verse>
				<verse number="7">Ngo iyi ndava mwanarume unozosiya baba wake na mayi, abatirire kumukaji wake;</verse>
				<verse number="8">navo vaviri vanozoita nyama imwe. Kwokuti avachaiti vaviri, asi nyama imwe.</verse>
				<verse number="9">Ndizvo chaakasunganisa Mwari, mundhu usazosunungura.”</verse>
				<verse number="10">Vaa mu nyumba vajiji vake vakamubvunjisazve ngo iyi ndava.</verse>
				<verse number="11">Wakati kwavari: “Iye unoramba mukaji wake arovore umweni, unoomba echishaishira mukaji wake.</verse>
				<verse number="12">Pikija mukaji naye akaramba mwamuna wake, arovohwe ngo umweni, iye unoomba.”</verse>
				<verse number="13">Vayinga vechizisa vana vadoko kwaari kuti avapshase, asi vajiji vakavathusa.</verse>
				<verse number="14">Asi Jesu echivona wakahwajihwa, wakati kwavari: “Tenderanyi vana vadoko vaviye kwendiri, musavarambija; ngokuti Umambo hwa Mwari ngo hwavakadari ngaava.</verse>
				<verse number="15">Ngozvirokwazvo ndinoti kwomuri; iye usikaashiri Umambo hwa Mwari kudari ngo mwana mudoko aatongozonghwini kwohuri.”</verse>
				<verse number="16">Naye wakavatakura, akavakomborera, echidira nyara jake panyezuru pavo.</verse>
				<verse number="17">Naapo echitanga hwendo hwake, kwakagogoma umwe echiviya kwaari, wakamugwadamira, wakamubvunjisa, kuti: “Mujijisi wakanaka, chinyi chondingaita kuti, ndigare ndhaka yo kupona kusikaperi?”</verse>
				<verse number="18">Jesu wakati kwaari: “Unondidanija ngenyi kuti, wakanaka? Akuna wakanaka, asi umwe ega, ndi Mwari.</verse>
				<verse number="19">Unoiziva mipango, usauraya, usaomba, usaba, usaita uchapupu hwo kunyepa, usachengejera, reremeja baba wako na mayi wako.”</verse>
				<verse number="20">Wakati kwaari: “Mujijisi, izvi zvese ndakazvingwarira kubvira muudoko hwangu.”</verse>
				<verse number="21">Jesu echimuringira, wakamuda, wakati kwaari: “Chiro chimwe chinotamika kwouri: Endai, utengese zvese zvounazvo, upe varombo, newe unozova no pfuma mu gore; uviye, unditevere.”</verse>
				<verse number="22">Iye wakatambujika ngo izwi iro, wakaenda echisvipa mwoyo, ngokuti wayiva no pfuma zhinji.</verse>
				<verse number="23">Jesu aringaringa wakati ku vajiji vake: “A, kwakapinda kunesa kwavari avo vano upfumi kunghwina mu Umambo hwa Mwari!”</verse>
				<verse number="24">Vajiji vakashamiswa ngo mazwi ake; asi Jesu wakavabvunjazve wakati kwavari: “Vana, kwakapinda kunesa kwavari avo vanogonda pfuma kunghwina mu umambo hwa Mwari!</verse>
				<verse number="25">Kwakapinda kureruka kuti kamera ringhwine ngo pa bovo ro njingano kuno kuti mupfumi anghwine mu Umambo hwa Mwari.”</verse>
				<verse number="26">Vakashamiswa zvikuru, vechiti pakati pavo: “Ndiyani ungaponeswa?”</verse>
				<verse number="27">Na Jesu echivaringira, wakati: “Ku vandhu azvingaitiki, asi haiwa kuna Mwari, ngokuti zviro zvese zvinoitika kuna Mwari.”</verse>
				<verse number="28">Pedru wakatanga kumubvunja kuti: “Vonayi, isisu takasiya zvese, tikakutevera.”</verse>
				<verse number="29">Jesu wakati: “Ngozvirokwazvo ndinoti kwomuri; akuna mundhu wakasiya nyumba, nokuti vanukuna, nokuti hanzvaji, nokuti mayi, nokuti baba, nokuti vana, nokuti minda, ngo ndava yangu, no yo vhangeri,</verse>
				<verse number="30">asikazoashiri zvakahwirijihwa kupetwa kuyita zana, zvino ngo nguva iyi, nyumba, no vanukuna, no hanzvaji, no majimayi, no vana, no minda, pamwepo no kuteverehwa; no ku nguva inozoviya, unozoashira kurarama kusikaperi.</verse>
				<verse number="31">Asi vazhinji vokutanga vanozoita vokugumisira; naavo vokugumisira vanozoita vokutanga.”</verse>
				<verse number="32">Vayiva mu njira vechikwira kuenda Jerusarema; na Jesu waitungamira pamberi pavo. Vakashamiswa, naavo vakamutevera vakatya. Naye wakatorazve vari gumi na vaviri, wakatanga kuvabvunja zvinozomugumira,</verse>
				<verse number="33">echiti: “Vonanyi, tinokwira Jerusarema; no Mwana wo Mundhu unozopihwa ku vapristi vakuru no vatari; navo vanozomutongera rufu, vanozomupira kuno vo majinja;</verse>
				<verse number="34">navo vanozomuitira jee, no kumupfirira, no kumurova, no kumuuraya; asi ngosure kwo mazuva matatu unozomukazve.”</verse>
				<verse number="35">Jakobe na Johani vana va Zebhedhi vakakhwedera kwaari, vechiti kwaari: “Mujijisi, tinoda kuti, utiitire pikija, chinyi chotinozokumbira.”</verse>
				<verse number="36">Wakati, kwavari: “Munoda kuti, ndimuitirenyi?”</verse>
				<verse number="37">Navo vakati kwaari: “Titendere isisu kuti tigare umwe ngo kumuho kwako, no umweni ngo kuboshwe kwako mu uthende hwako.”</verse>
				<verse number="38">Asi Jesu wakati kwavari: “Amuzivi chomunokumbira. Munokona here kumwa mukheyo wondinomwa? Nokuti, kubhapatiswa ngo rubhapatiso rwondinobhapatiswa ndirwo?”</verse>
				<verse number="39">Navo vakati kwaari: “Tinokona.” Na Jesu wakati kwavari: “Mukheyo wondinomwa, munozoumwavo; no rubhapatiso rwendinozobhapatiswa ndirwo munozobhapatiswa ndirwo.</verse>
				<verse number="40">Asi kugara ngo kumuho kwangu na ngo kuboshwe kwangu andinipi ndinopa, asi ngo kwaavo vakakunasirihwa.”</verse>
				<verse number="41">Naapo vari gumi vazwa vakatanga kuhwajihwa ndi Jakobe na Johani.</verse>
				<verse number="42">Naapo Jesu wakavadanija kwaari, wakati kwavari: “Munoziva kuti avo vakaemeswa kutonga vo majinja vano simba panyezuru pavo, no vakuru vavo vano simba panyezuru pavo;</verse>
				<verse number="43">Asi azvizoiti kudaro kwomuri; asi pikija ndiyani uwo unoda kuyita mukuru kwomuri ngaaite mushandiri wenyu,</verse>
				<verse number="44">no uwo unoda kujiita wokutanga pakati penyu ngaajiite muranda wavo vese.</verse>
				<verse number="45">Ngokuti no Mwana wo Mundhu aazivi kuviya koshandihwa, asi koshandira, no kupa kupona kwake kuti kuite muripo wo vazhinji.”</verse>
				<verse number="46">Vakaguma mu Jeriko. Naapo echibva mu Jeriko no vajiji vake, no mbungano huru, Bhartimeu, mwana wa Timeu, bofu, mupembhi, inga wakagara ngo pambhiri po njira.</verse>
				<verse number="47">Naazwa kuti ndi Jesu wo Nazaretha, wakatanga kumima, echiti: “Jesu Mwana wa Dhavhidha ndiyitire nyasha.”</verse>
				<verse number="48">Vazhinji vakamuthusa kuti anyarare; asi iye wakapindisisa kumima kukuru, echiti: “Mwana wa Dhavhidha, ndiyitire nyasha.”</verse>
				<verse number="49">Naapo Jesu wakayima, wakati: “Mudanijenyi.” Vakadanija bofu, vechiti kweriri: “Chunga, mukayi, unokudanija.”</verse>
				<verse number="50">Iro rechikhandira no jira raro rakamuka, rakaguma kuna Jesu.</verse>
				<verse number="51">Jesu wakamubvunjisa, kuti: Chinyi chounoda kuti ndikuitire? No bofu rakati kwaari. Rabhoni, kuti ndivone.</verse>
				<verse number="52">Jesu wakati kweriri: “Enda, kutenda kwako kwakuponesa.” Paripo rakavona rakamutevera mu njira.</verse>
			</chapter>
			<chapter number="11">
				<verse number="1">Apo vakwedera Jerusarema, ku Bhetifaje no ku Bhetani, pa dundhu ro Maorivhe, wakatuma vaviri vo vajiji vake,</verse>
				<verse number="2">wakati kwavari: “Endanyi mu guta ro mwakaringirana naro; naapo muchinghwina kweriri munozovona tsiru ro mbongoro rakasungwa, iro risikazivi kumbogadhwa ngo mundhu; risunungurenyi muviye naro.</verse>
				<verse number="3">Kudari mundhu echizoti kwomuri: Munoita ichi ngenyi? Munozoti, Mambo unorida; paripo unozorihwirijazve.”</verse>
				<verse number="4">Navo vakaenda, vakavona tsiru ro mbongoro rakasungwa phedo po musuvo ngo kunja phedo no njira, navo vakarisunungura.</verse>
				<verse number="5">Vamweni vakatikuti vo avo vaiyima apo vakati kwavari: “Munoitirenyi kusunungura tsiru ro mbongoro?”</verse>
				<verse number="6">Vakapingura kwavari kudari ngo zvaakananga Jesu. Navo vakatendera.</verse>
				<verse number="7">Vakazisa tsiru ro mbongoro kuna Jesu, vakakandira nguvo javo panyezuru paro; naye wakapakira panyezuru paro.</verse>
				<verse number="8">No vazhinji vakaaja nguvo javo mu njira; no vamweni matavi ovakatema mushango.</verse>
				<verse number="9">Avo vaifamba ngo pamberi, naavo vaitevera ngosure, vakadanijira, vechiti: “Hosana! Unomuchena uwo unoviya ngo zina ra Mambo!</verse>
				<verse number="10">Unomuchena umambo uhwo hunoviya hwa Baba wedu Dhavhidha! Hosana mu denga-denga!”</verse>
				<verse number="11">Jesu wakaguma mu Jerusarema, wonghwina mu themperi; naapo aringaringa wovona zviro zvese, zuva rabira wakabuda kuenda mu Bhetani pamwepo no vari gumi na vaviri.</verse>
				<verse number="12">No cho mangwanani voobva Bhetani, iye wakazwa njara.</verse>
				<verse number="13">Naavona mukuyu ngo ndhambo uno masakani, wakaguma kwouri, kuti pamweni ungawana michero kwouri. Naapo waguma kwouri, aazivi kuwana michero, kwega masakani; ngokuti inga isati yaanguva yo makuyu.</verse>
				<verse number="14">Jesu wakati kuno mukuyu: “Apana no mundhu achazoha michero kubva kwouri mbhera narini.” No vajiji vake vakazvizwa.</verse>
				<verse number="15">Vakaguma mu Jerusarema: Wakanghwina mu themperi wakatanga kumbirimbija avo vaitengesa no vaitenga mu themperi, naye wakavinduja mathafura eavo vaitenganisana mare, no zvigaro zvo avo vaitengesa njiva.</verse>
				<verse number="16">Naye aazivi kutendera kuti na umwe atware mujiyo pikija yakadini mu themperi.</verse>
				<verse number="17">Wakavajijisa, wakati kwavari: “Akuzivi kutahwa here kuti: Nyumba yangu inozozwi inyumba yo kudira yo majinja ese? Asi imwimwi mwaiyita bako ro majongoni.”</verse>
				<verse number="18">Vapristi vakuru no vatari vakazvizwa, navo vakapshaka kuti vangamuita maurairenyi; ngokuti vaimutya, ngokuti mbungano yese yakashamiswa ngo kujijisa kwake.</verse>
				<verse number="19">Naapo zuva rabira vakabuda kubva mu dhoropa.</verse>
				<verse number="20">No cho mangwanani vechipinda, vakavona mukuyu wakaoma mbhera ku miji.</verse>
				<verse number="21">Pedru echicherecheja wakati kwaari: “Rabhi, Vonayi, mukuyu wo wakatuka waoma.”</verse>
				<verse number="22">Jesu wakapingura, wakati kwavari: “Gondanyi kuna Mwari.</verse>
				<verse number="23">Ngozvirokwazvo ndinoti kwomuri pikija ndiyani unozoti kuno iri dundhu, bvitwa kubva pano, ukhandihwe mu jombe; usikagonondi mu mwoyo mwake, asi echitenda kuti icho chaanonanga chinozoitika, chinozoitika kwaari.</verse>
				<verse number="24">Ndizvo ndinoti kwomuri, zvese zvomunokumbira, no zvo munokumbirira, tendanyi kuti mwaashira, munozova nazvo.</verse>
				<verse number="25">Naapo mwayima mwechikumbira, regereranyi pikija ndiyani uno ndava kwomuri; kuti baba wenyu vari mu gore vamuregererevo zvishaishi zvenyu.</verse>
				<verse number="26">Asi kudari musikaregereri, Baba wenyu vari mu gore avazomuregereri zvishaishi zvenyu.”</verse>
				<verse number="27">Vakaviyazve Jerusarema; naapo echifamba mu themperi, vakaviya kwaari vapristi vakuru, no vatari, no vakuru vavo;</verse>
				<verse number="28">navo vakati kwaari: “Unoita zviro izvi ngo simba rani? Ndiyani wakakupa iri simba rokuyita zviro izvi?”</verse>
				<verse number="29">Jesu wakati kwavari: “Nenivo ndinozomubvunjisa mubvunjo umwe, kudari mwechizondipingura ndinozomubvunja kuti ngo simba rani rondinoita ndiro zviro izvi.</verse>
				<verse number="30">Rubhapatiso hwa Johani ngo hwo mu gore here, nokuti ngo hwo vandhu? Ndipingurenyi.”</verse>
				<verse number="31">Navo vakapangana pakati pavo, vechiti: “Kuti tikati; hwakabva mu gore; iye unozoti, Ndizvo amuzivi kumutenda ngenyi?”</verse>
				<verse number="32">Asi tikati. Hwakabva ku vandhu, vaitya mbungano, ngokuti vese vaitenda kuti Johani wayiva muprofeti wo chokwadi.</verse>
				<verse number="33">Navo vakapingura Jesu, vakati: “Atizvizivi.” Na Jesu wakati kwavari: “Neni andizomubvunji kuti isimba rani rendinoita ndiro zviro izvi.”</verse>
			</chapter>
			<chapter number="12">
				<verse number="1">Wakatanga kuvereketa kwavari ngo miezaniso, echiti: “Mundhu wakasima munda wo mivhini, wakaujivirira ngo rusosa, wakacha rindi ro kusvinira vhini, akavaka chitandara, wakaupa ku varimi, wakaenda ku nyika imweni.</verse>
				<verse number="2">Ngo nguva yo kuibva kwo michero wakatuma muranda ku varimi kuti aashire michero yo muvhini kuno varimi.</verse>
				<verse number="3">Navo vakamubata, vakamurova, vakamuhwirija asina chiro.</verse>
				<verse number="4">Wakatumazve kwavari muranda umweni; no uwo naye vakamuremaja musoro wake, vakamupsheruja.</verse>
				<verse number="5">Naye wakatuma umweni; no uwo vakamuuraya; no vamweni vazhinji ngokudaro, vakarova vamweni, no vamweni vakavauraya.</verse>
				<verse number="6">Wakasara no umwe mwana unodikanwa; wakamutuma kwavari pakugumisira, echiti; vanozoreremeja mwana wangu.</verse>
				<verse number="7">Asi avo varimi vakati pakati pavo: Uwu ndiye unogara ndhaka; viyanyi, ngatimuuraye, no ndhaka inozoita yedu.</verse>
				<verse number="8">Vakamubata, vakamuuraya, vakamukhandira kunja kwo munda wo muvhini.</verse>
				<verse number="9">Mambo wo munda wo mivhini unozoitenyi? Unozoviya, auraye varimi avo, unozopa munda wo mivhini kuno vamweni.</verse>
				<verse number="10">Amuzivi kujija here aya matahwa, kuti: Buwe iro rakarambwa ngo vavaki, iri ndiro rakaitwa soro ro pakhona;</verse>
				<verse number="11">ichi chakabva kuna Jehovha, chinoshamisa mukuvona kwo majiso edu.”</verse>
				<verse number="12">Navo vakapshaka kuti vamubate; asi vakatya mbungano; ngokuti vakaziva kuti waivereketa muezaniso uwo ndivo; vakamusiya, vakaenda.</verse>
				<verse number="13">Vakatuma kwaari vamweni vo vafarisi, no vaHerodhi, kuti vamuparise ndava mukuvereketa kwake.</verse>
				<verse number="14">Vaguma, vakati kwaari: “Mujijisi, tinoziva kuti iwewe uri wo gwinyiso, auringiri ukuru hwo mundhu, ngokuti auringiri hope yo mundhu, asi ngo gwinyiso unojijisa njira ya Mwari. Kunotendehwa here kuripa mare yo shangu kuna Khesari, nokuti tisaripa?</verse>
				<verse number="15">Tinozomupa here nokuti tisamupa?” Asi iye echiziva kujiitisa kwavo, wakati kwavari: “Munondiejerenyi? Zisanyi kwendiri chiguhwa cho mare chinozwi dhenariyo, kuti ndichivone.”</verse>
				<verse number="16">Vakachizisa. Naye wakati kwavari: “Uwu muezaniso no uku kutahwa ngo kwaani?” Navo vakati kwaari: “Ngozva Khesari.”</verse>
				<verse number="17">Jesu wakati kwavari: “Ipanyi Khesari izvo zva Khesari, no kuna Mwari izvo zva Mwari.” Navo vakashamiswa kakurutu ndiye.</verse>
				<verse number="18">Vakaviya kwaari vasadhusi, avo vanoti kuti akuna kumuka kwo vakafa; navo vakamubvunjisa vechiti:</verse>
				<verse number="19">“Mujijisi, Mosi wakatitarira kuti; kudari nyavanji wo mundhu akafa, wosiya mukaji, asina mwana, kuti munukuna wake ngaamurovore, amusijire jinja ranyavanji wake.</verse>
				<verse number="20">Paiva no hama nomwe, yokutanga yakarovora mukaji asi yakafa isikazivi kusiya jinja;</verse>
				<verse number="21">no yo chipiri yakamurovora, nayo yakafa isikazivi kusiya jinja; no yochitatu ngo kudarovo.</verse>
				<verse number="22">Pa vanomwe vese vakafa, vechikazivi kusiya jinja. Ngosure kwavo vese mukaji wakazofavo.</verse>
				<verse number="23">Mukumuka kwo vakafa, apo voozomuka, unozoyita mukaji wani kwavari? Ngokuti vanomwe vakamurovora.”</verse>
				<verse number="24">Jesu wakati kwavari: “Andikwopi kupauka kwenyu here, ngokuti amuzivi zvakatahwa no kutizve simba ra Mwari?</verse>
				<verse number="25">Ngokuti apo voomuka kubva kwo vakafa, avazorovori nokuti kurovojwa, asi vanozodari ngo ngirosi jiri mu gore.</verse>
				<verse number="26">Asi ngo ndava yo vakafa, kuti vanomuka, amuzivi kujija here mu tshamba ya Mosi, pandau inovereketa ngo pfiba, kuti Mwari wakavereketa kwaari, echiti: Inini ndiri Mwari wa Abrahama, na Mwari wa Isaka, na Mwari wa Jakobe?</verse>
				<verse number="27">Iye asipi Mwari wo vakafa akadi, asi ngo wo vanopona; munopauka kakurutu.”</verse>
				<verse number="28">Kwakaguma umwe wo vatari, wakavazwa vechibvunjisana pamwepo, naye echiziva kuti wakanasa kupingura kwavari, wakamubvunjisa, akati: “Ngowapi mupango wokutanga kwoiri yese?”</verse>
				<verse number="29">Jesu wakapingura kuti: “Wokutanga unoti: Izwai, A, Israeri; Jehovha Mwari wedu ndi Mwari umwe;</verse>
				<verse number="30">newe unozomuda Mambo Mwari wako ngo mwoyo wako wese, ngo mweya wako wese, ngokuziva kwako kwese, ngo simba rako rese.</verse>
				<verse number="31">No wochipiri ngo uwu, Unozomuda muvakihwana wako kudari ngo kujida kwako iwewe akuna mupango wakapinda kukura kuno iyi.”</verse>
				<verse number="32">No mutari wakati kwaari: “Wanasa kuvereketa Mujijisi, wavereketa gwinyiso kuti uripo Mwari umwe, akuna umwenizve ngo kunja kwake;</verse>
				<verse number="33">no kumuda ngo mwoyo wese, ngo kuziva kwese, ngo simba rese, no kumuda muvakihwana wako kudari ngo kujida kwako iwewe kunopinda kakurutu midiro yo kupisa no mibairo yese.”</verse>
				<verse number="34">Naapo Jesu avona kuti wapingura ngo kuziva, wakati kwaari: “Iwewe auripi ndhambo akadi kuno Umambo hwa Mwari.” Sure kwo izvi apana waishinga kumubvunjisazve chiro.</verse>
				<verse number="35">Jesu echijijisa mu themperi wakati: “Vatari vanonanga ngenyi kuti Kristu uri mwana wa Dhavhidha?</verse>
				<verse number="36">Dhavhidha wambhwine ari mu mweya Wakachena wakati, Jehovha wakati kuna Mambo wangu, Gara ngo kumuho kwangu, mbhera ndiite vakorore vako chitambarariro cho tshoka jako.</verse>
				<verse number="37">Dhavhidha wambhwine unomudanija kuti Mambo, ndizvo uri mwana wake ngo njirenyi?” No uzhinji hwo vandhu vakamuzwa ngo kudakara.</verse>
				<verse number="38">Mukujijisa kwake wakati: “Ngwaranyi vatari, avo vanodisisa kufamba vakasimira nguvo jakareba, no kuchungamijwa mundau jo musika,</verse>
				<verse number="39">no zvigaro zvo pamberi mu nyumba jo kudira, no ndau jo pamberi mu madhiri.</verse>
				<verse number="40">Avo vanochakata nyumba jo shirikaji, vechirebesa kukumbira ngo chakwenye vanozoashira kurashwa kwakanyanyisa kukura.”</verse>
				<verse number="41">Wakagara pasi phedo po bhokisi ro zvipo, wakaringisisa mapiro ombungano mare mubhokisi ro zvipo; no vazhinji vayiva no pfuma vakadiremwo yakawanda.</verse>
				<verse number="42">Kwakaguma shirikaji yaiva murombo yakadira apo zviguhwa zviviri zvo mare, izvo zvinoita mupeni umwe.</verse>
				<verse number="43">Wakadanija kwaari vajiji vake, wakati kwavari: “Ngozvirokwazvo ndinoti kwomuri, iyi shirikaji iri murombo yapa kupinda avo vese vapa mubhokisi ro zvipo.</verse>
				<verse number="44">Ngokuti avo vese vapa ngo uwandu hwo pfuma yavo; asi iyo mukutama kwayo yapa zvese zvoyaiva nazvo, eya, zvese zvoinopona ndizvo.”</verse>
			</chapter>
			<chapter number="13">
				<verse number="1">Echibuda kubva mu themperi umwe wo vajiji vake wakati kwaari: “Mujijisi, ringirayi kuseja kwo mapuwe aya, no kuseja kwo nyumba jakadari!”</verse>
				<verse number="2">Jesu wakati kwaari: “Unovona here iji nyumba jakakura? Akuzosari buwe rimwe panyezuru pobuwe rimweni risikazowiswi pasi.”</verse>
				<verse number="3">Naagara pa dundhu ro Maorivhe wakayita maringwa no themperi, Pedru na Jakobe na Johani na Andreu vakamubvunjisa vari vega, vakati:</verse>
				<verse number="4">“Tibvunjei kuti izvi zvinozoitika rini? Nokuti ngochapi chivoniso chinotatija kuti izvi zviro zvoda kuitika?”</verse>
				<verse number="5">Jesu wakatanga kuvabvunja, echiti: “Ngwaranyi kuti musazopaukiswa ngo mundhu pikija ndiyani.”</verse>
				<verse number="6">Ngokuti vazhinji vanozoviya ngo zina rangu, vechiti: “Ndini Kristu; navo vanozopaukisa vazhinji.</verse>
				<verse number="7">Naapo mwoozwa ngo imbi no marehwarehwa oimbi, musazokakaseka; izvi zvinosisira kuti zviyitike; asi magumo aasati aguma.</verse>
				<verse number="8">Ngokuti jinja rinozomukirana no jinja, no umambo hunozomukirana no umambo; kunozovapo kuzungunyika kwo nyika ku ndau jakaparajana; kunozovapo njara. Izvi zviri zvokutanga kwo matambujiko.</verse>
				<verse number="9">Asi jingwarirenyi imwimwi pachenyu ngokuti vanozomupira mubangano, nemwi munozorohwa mu nyumba jo kudira javo; munozoima pamberi po vatongi no majimambo ngo ndava yangu, kuyita chapupu kwavari.</verse>
				<verse number="10">No vhangeri rinozochumaihwa kutanga ku majinja ese:</verse>
				<verse number="11">Naapo vanozomukweva, vechimupira mukutongwa, musazodembatemba ngo pamberi kuti munozovereketenyi, ngokuti kunozopuwa kwomuri ngo nguva iyo icho chomunozovereketa; ngokuti andimwipi munozovereketa, asi ndi Mweya Wakachena.</verse>
				<verse number="12">Nyavanji vanozopira munukuna kuti aurawe, na baba unozopira mwana; no vana vanozomukira vabari, nokuyita kuti vaurawe.</verse>
				<verse number="13">Nemwi munozonyenywa ndivo vese ngo ndava yo zina rangu; asi iye unozoshingirira mbhera ku magumo unozoponeswa.”</verse>
				<verse number="14">“Naapo mwoozovona chinyangajo chinoparaja chechiyima apo pochisikasisiri (uwo unojija ngaazwisise) avo vari mu Judhiya ngavatizire ku matundhu.</verse>
				<verse number="15">No uwo uri panyezuru po nyumba asazobzuka, nokuti kunghwina kutora chiro pikija chirichese mu nyumba mwake.</verse>
				<verse number="16">No uwo uri mu munda asazohwirira sure kootora jira rake.</verse>
				<verse number="17">Asi ikhombo kwavari vano mimba, naavo vanomwisa ngaao mazuva!</verse>
				<verse number="18">Nemwi kumbiranyi kuti zvisazoita ngo mukuvo wo shipepo.</verse>
				<verse number="19">Ngokuti ngaao mazuva kunozovapo kutambujika kukuru, ukwo kusikazivi kumbovapo kwakadaro kubvira kwo kutanga kwo kusikwa, kwaakasika Mwari, mbhera zvino, akuchatongozoitikizve kwakadaro.</verse>
				<verse number="20">Kudari Mambo asikazivi kufupisa mazuva ao, akusaizova no nyama ingaponeswa; asi ngo ndava yaavo vakatsananguhwa ao mazuva anozofupiswa.</verse>
				<verse number="21">Naapo kudari aripo mundhu unozoti kwomuri: Vonanyi, Kristu uri pano, nokuti, ringiranyi, uri apo! Musazozvitenda.</verse>
				<verse number="22">Ngokuti vanozovapo vakristu vokunyepa, no vaprofeti vokunyepa, navo vanozoita zvivoniso no zvishamiso, kupaukisa vakatsananguhwa kudari zvichikwanisika.</verse>
				<verse number="23">Asi ngwaranyi; vonanyi, ndamubvunja zvese ngo pamberi.”</verse>
				<verse number="24">“ Asi ngaao mazuva, ngosure kwo kutambujika ukwo, zuva rinozoita chidima, no mweji auzojeki,</verse>
				<verse number="25">no ndhondo jinozowa kubva mu gore, no simba rese ro mu denga rinozozungunyiswa.</verse>
				<verse number="26">Naapo vanozovona Mwana wo Mundhu echiviya mu makore uno simba guru no uthende.</verse>
				<verse number="27">Naapo unozotuma ngirosi jake, unozounganija vakatsananguhwa vake kubva ku marutivi marongomuna, kubvira ku magumo onyika mbhera kuguma ku magumo odenga.”</verse>
				<verse number="28">“Jijanyi muezaniso wo mukuyu: Apo davi rawo ro vhikitira robudisa masakani aro, munoziva kuti chirimo chaa phedo.</verse>
				<verse number="29">Nemwivo ngokudaro, apo mwoovona izvi zvechiitika, munozoziva kuti iye ari phedo, eya pa misuvo.</verse>
				<verse number="30">Ngozvirokwazvo ndinoti kwomuri, kuti, uwu mubarihwana auzopindi izvi zvese zvisati zvaitika.</verse>
				<verse number="31">Denga no nyika zvinozopinda, asi mazwi angu aatongozopindi.”</verse>
				<verse number="32">“Asi ngo ndava yo zuva iro no nguva iyo, apana no umwe unozviziva, pikija ngirosi jo mu gore, asi ndi Baba ega.</verse>
				<verse number="33">Ngwaranyi, murinde, ngokuti imwimwi amuzivi nguva iyo.</verse>
				<verse number="34">Kwakadari ngo mundhu echida kufamba kuenda ku nyika imweni, iye wakasiya nyumba yake, wakapa varanda vake simba, kuna umwe na umwe mushando wake, wakapangazve murindi wo pamusuvo kuti arinde.</verse>
				<verse number="35">Ndizvo rindanyi; ngokuti imwimwi amuzivi kuti muno wo nyumba unoguma rini, dangani zuva rabira nokuti pakati po usiku, nokuti ngo kurira kwo jongwe, nokuti mangwanani.</verse>
				<verse number="36">Kuti pamweni echiguma ngo kukasira iye amuwane mwakavata.</verse>
				<verse number="37">No icho chondinonanga kwomuri, ndinochinanga kwavari vese: Rindanyi.”</verse>
			</chapter>
			<chapter number="14">
				<verse number="1">Kwayinga kwasara mazuva maviri kuti zuva ro Phasika no mushongano wo kuha zvimanda zvisina mumera rigume. No vapristi vakuru no vatari vakapshaka kuti vangamuita mabatirenyi ngo urimbwi, vamuuraye;</verse>
				<verse number="2">ngokuti vakati: “Haiwa ngo pakati po mushongano wo kuha, ngokuti pamweni kungazoita bope pakati po vandhu.”</verse>
				<verse number="3">Apo achiri mu Bhetani mu nyumba ya Simoni wayiva no mapere, naakagara panokuha, jimayi rayiva no chimujiyo cho aribhastera cho mafuta onardhi anodhura kakurutu; rakachiphwanya, roadururira mu musoro mwake.</verse>
				<verse number="4">Asi kwayivapo vamweni vakatikuti vakachamwa pakati pavo, vechiti: “Kwaitihwenyi uku kurashwa kwo mafuta?</verse>
				<verse number="5">Ngokuti aya mafuta aizotengeswa ngo madhenariyo anoita mazana matatu (300), apuwe varombo.” Vakarin'un'utira.</verse>
				<verse number="6">Asi Jesu wakati: “Riregerenyi; munoritambujirenyi? Raita mushando wakanaka kwendiri.</verse>
				<verse number="7">Ngokuti munavo varombo nguva jese, naapo mwechida mungayita zvakanaka kwavari; asi inini andizovi nemwi nguva jese.</verse>
				<verse number="8">Raita icho cheraikona; razoja muviri wangu usati wachihwa.</verse>
				<verse number="9">Ngozvirokwazvo ndinoti kwomuri, nokuti ngepari apo porinozochumihwa vhangeri mu nyika jese no ichi choraita iri jimayi chinozoteketeswa kuyita chicherechejiso kweriri.”</verse>
				<verse number="10">Judhasi Isikariyoti umwe wevari gumi na vaviri, wakaenda ku vapristi vakuru, kuti amupire kwavari.</verse>
				<verse number="11">Navo, apo vazwa vakadakara, vakagondisa kumupa mare. Naye wakapshaka nguva kwayo yokuti amupire.</verse>
				<verse number="12">Ngo zuva rokutanga rokuha zvimanda zvisina mumera, apo vechibaira Phasika, vajiji vake vakati kwaari: “Unoda kuti tiende kwapi kwoonasirira kuti uhe Phasika?”</verse>
				<verse number="13">Naye wakatuma vaviri vo vajiji vake, wakati kwavari: Endanyi mu dhoropa, unozosongana nemwi mwanarume wakatwara mbende yo kumwa; muteverenyi;</verse>
				<verse number="14">naapo paanozonghwina munozoti kumune wo nyumba: Mujijisi unoti: “Ririkwapi berere rangu ro vaeni, apo pondinozoha Phasika no vajiji vangu?</verse>
				<verse number="15">Naye ambwine unozomutatijira berere guru ro muturika rakanasirihwa ndizvo zvese; naapo munozotinasirira.”</verse>
				<verse number="16">No vajiji avo vakabuda kuenda, vakaguma ku dhoropa, vakavona kudari ngozvaakananga kwavari, navo vakanasirira Phasika.</verse>
				<verse number="17">Kwakati kwooyita madekoni wakaguma nevanegumi na vaviri.</verse>
				<verse number="18">No vakagara pa thafura vechiha, Jesu wakati: “Ngozvirokwazvo ndinoti kwomuri kuti umwe wenyu unozondipira, uwo anoha neni.”</verse>
				<verse number="19">Navo vakatanga kutambujika, vechiti kwaari umwe nga umwe kuti: “Ndini here?”</verse>
				<verse number="20">Wakati kwavari: Ndiumwe wo vari gumi na vaviri, uwo anoseva neni mundiro.</verse>
				<verse number="21">Ngokuti Mwana wo Mundhu unoenda kudari ngo zvozvakatahwa ndiye, asi ikhombo kwaari mundhuwo Mwana wo Mundhu waanozopihwa ndiye! Kwayiva kwakanaka kwaari mundhuwo kuti kudari asakabahwa.</verse>
				<verse number="22">Vachiha wakatora chimanda, wakabonga; wakachigura, akavapa, akati: “Toranyi, ichi muhe chiri muviri wangu.”</verse>
				<verse number="23">Wakatora mukheyo naapo abonga, wakaupa kwavari, navo vakamwa vese ndiwo.</verse>
				<verse number="24">Naye wakati kwavari: “Iyi iri ngazi yangu yo chitenderano chipsha, iyo inoparajwa ngo ndava yo vazhinji.</verse>
				<verse number="25">Ngozvirokwazvo ndinoti kwomuri, kuti, andichazomwi michero yo mivhini mbhera kuzuva iro rondinozomwa ibza mu Umambo hwa Mwari.”</verse>
				<verse number="26">Naapo vaimba nduyo vakabuda kuenda ku dundhu ro Maorivhe.</verse>
				<verse number="27">Jesu wakati kwavari: Mwese munozopsheruka, ngokuti kwakatahwa, kuti: “Ndinozorova muhavisi, no mabvuta anozoparajika.</verse>
				<verse number="28">Asi ngosure kwo kumuswa kwangu ndinozoenda pamberi penyu mu Garire.”</verse>
				<verse number="29">Asi Pedru wakati kwaari: “Pikija vese vechizopsheruka, asi haiwa inini.”</verse>
				<verse number="30">Jesu wakati kwaari: “Ngozvirokwazvo ndinoti kwouri, kuti: Iwewe nyamasi, ngo usiku uhwu jongwe risati rarira kaviri, unozondiramba katatu.”</verse>
				<verse number="31">Asi iye wakavereketa ngo simba guru, echiti: “Pikija ndechizofa newe, andizokurambi akadi.” Navo vese vakadarovo.</verse>
				<verse number="32">Vakaguma ku ndau inozwi Getsemani, naye wakati ku vajiji vake: “Garanyi pano apo ndichakumbira.”</verse>
				<verse number="33">Wakatora naye Pedru na Jakobe na Johani, wakatanga kukaruka no kutambujika kakurutu.</verse>
				<verse number="34">Wakati kwavari: “Mweya wangu unotambujika kakurutu mbhera mukufa; garanyi pano, murinde.”</verse>
				<verse number="35">Naye wakaenda mberi kadodoko, akawa pasi pamavhu, akakumbira kuti kudari zvingaitika kuti nguva iyi ipinde kubva kwaari.</verse>
				<verse number="36">Wakati: “Abha, Baba, zvese zvinoitika kwouri; bvisa uwu mukheyo kubva kwendiri, asi kusaita kuda kwangu, asi kuda kwako.”</verse>
				<verse number="37">Wakaviya, akavawana vakavata, wakati kuna Pedru: “Simoni, wavata here? Inga usikakoni here kuti urinde nguva imwe neni?</verse>
				<verse number="38">Rindanyi mukumbire, kuti musanghwina mukuejwa; ngo gwinyiso mweya unotenda asi nyama aina simba.”</verse>
				<verse number="39">Wakahwirirazve, akakumbira, echivereketa mazwi ndiwo-ndiwo.</verse>
				<verse number="40">Naaviyazve wakawana vakavata, ngokuti majiso avo inga echirema, navo avazivi kuziva chokumupingura.</verse>
				<verse number="41">Wakaviya ngo kwo chitatu, akati kwavari: “Chivatanyi zvino, muzorore. Zvakwana; nguva yaguma, vonanyi; Mwana wo Mundhu unopihwa mu nyara jo vashaishi.</verse>
				<verse number="42">Mukanyi, tiende: Vonanyi uwo unondipira waa phedo.”</verse>
				<verse number="43">Paripo, achivereketa, Judhasi wakaguma, umwe wo vari gumi na vaviri, ano mbungano naye, ine shoti no nduku, vechibva ku vapristi vakuru no vatari no vakuru.</verse>
				<verse number="44">Zvino iye wayinga akavapa chitatijiro echiti: “Uwo wondinozochungamija ngo muromo, ndiye. Mubatenyi mumukweve ngo kungwaririka.”</verse>
				<verse number="45">Naapo waguma, paripo wakaviya kwaari, akati: “Rabhi”, naye wakamuchungamija ngo muromo.</verse>
				<verse number="46">Navo vakamubata ngo nyara javo vakamutora.</verse>
				<verse number="47">Asi umwe wakatikuti wo avo vaiyima apo wakavhomora shoti yake, wakatema muranda wo mupristi mukuru akagura njeve yake.</verse>
				<verse number="48">Jesu wakapingura, akati kwavari: “Mwabuda kundibata here kudari ngo vanoambana no jongoni, muno shoti no nduku?</verse>
				<verse number="49">Ndayinga ndinemwi mazuva ese mu themperi ndechijijisa, nemwi amuzivi kundibata; asi ichi chinoitika kuti zvakatahwa zvizarisike.”</verse>
				<verse number="50">Navo vese vakamusiya, vakatiza.</verse>
				<verse number="51">Jaha rakatikuti rakamutevera, rayiva no jira ro kuchena rakariti kupekupe pa muviri waro, rayiva mutitini: Navo vakaribata;</verse>
				<verse number="52">asi iro rakasiya jira ro kuchena, rikatiza mitu.</verse>
				<verse number="53">Navo vakamukweva Jesu kuenda naye ku mupristi mukuru, Kwakaungana pamwepo vapristi vakuru vese, no vakuru no vatari.</verse>
				<verse number="54">Pedru inga echimutevera ari ngo ndhambo, mbhera wakaguma mukati muruvanje mo mupristi mukuru; naye wakagara no vangwariri kukota muriro.</verse>
				<verse number="55">Zvino vapristi vakuru no madhodha ese vakapshaka chapupu ndi Jesu kuti vamuuraye; avazivi kuchiwana.</verse>
				<verse number="56">Ngokuti vazhinji vakavereketa chapupu cho kunyepa ndiye, no uchapupu hwavo ahuzivi kutenderana.</verse>
				<verse number="57">Kwakamuka vamweni vakatikuti, vakayita chapupu cho kunyepa ndiye, vechiti:</verse>
				<verse number="58">Takamuzwa echiti: Ndinozophwanya iri themperi rakavakiwa ngo nyara, na ngo mazuva matatu ndinozovaka rimweni risikavakwi ngo nyara jo vandhu.</verse>
				<verse number="59">Pikija ngokudaro uchapupu hwavo ahuzivi kutenderana.</verse>
				<verse number="60">No mupristi mukuru wakayima pakati pavo, wakamubvunjisa Jesu, echiti: “Aupinguri chiro here? Chinyi ichi cho vanopupura ava ndiwe?”</verse>
				<verse number="61">Asi iye wakanyarara, aazivi kupingura chiro. Mupristi mukuru wakamubvunjisazve echiti kwaari: “Iwewe uri Kristu here, Mwana wa Mwari wo Uwo Unomuchena?”</verse>
				<verse number="62">Jesu wakati: “Ndiri iye; nemwi munozovona Mwana wo Mundhu wakagara ngo kumuho kwo Unosimba, echiviya mu makore wo mu gore.”</verse>
				<verse number="63">No mupristi mukuru wakamwesa machira ake, echiti: “Tichatamirenyi zvapupu?</verse>
				<verse number="64">Mwazwa kutuka kwake; munoti kudini?” Navo vese vakagura kuti unosisira kufa.</verse>
				<verse number="65">Vamweni vakatanga kumupfirira mata, no kufukija hope yake, no kumupambhaja, no kunanga kwaari, kuti: Profeta. No ndhumwa jakamuashira ngo kumupambhaja ngo nyara.</verse>
				<verse number="66">Naapo Pedru ari ngo pasi paruvanje, kwakaviya kwaari umwe wevasikana vo mupristi mukuru;</verse>
				<verse number="67">naye echivona Pedru echikota muriro wakamuringira, wakati: “Iwewe newe wayiva na Jesu wo Nazaretha.”</verse>
				<verse number="68">Asi iye wakakanija, echiti: “Andizivi, andizwisisi kuti unonangenyi.” Naye wakabuda kuenda kuruvanje pamusuvo, no jongwe rakarira.</verse>
				<verse number="69">No musikana uwo wakamuvona, wakatangazve kuvereketa kuna avo vayimapo: “Uwu uri umwe wavo.”</verse>
				<verse number="70">Asi iye wakakanijazve. Ngosure kwo chimukuvo avo vayimapo vakatizve kuna Pedru: “Ngo gwinyiso iwewe uri umwe wavo, ngokuti uri mu Garire.”</verse>
				<verse number="71">Asi iye wakatanga kutuka no kupika, echiti: “Andimuzivi uwu mundhu wo munovereketa ndiye.”</verse>
				<verse number="72">Paripo ngo kukasira jongwe rakarira ngo kwo chipiri. Na Pedru wakacherecheja izwi raakavereketa Jesu kwaari, rokuti: Jongwe risati rarira kaviri unozondikanija katatu. Naapo akarakaja ngo izvo, wakachema.</verse>
			</chapter>
			<chapter number="15">
				<verse number="1">Paripo ngo cho mangwanani vapristi vakuru pamwepo no vakuru no vatari, no makota ese, vakapangana, vakamusunga Jesu, vakamutora, vakamupira kuna Piratu.</verse>
				<verse number="2">Piratu wakamubvunjisa, echiti: “Iwewe uri mambo wo vajudha here?” Asi iye wakapingura, akati kwaari: “Watonanga.”</verse>
				<verse number="3">No vapristi vakuru vakamuitira ndava jakawanda.</verse>
				<verse number="4">Piratu wakamubvunjisazve, echiti: “Aupinguri chiro here? Ringira kuwanda kwo ndava jovanokuitira.”</verse>
				<verse number="5">Asi Jesu aazivi kuzopingurazve; kwokuti Piratu wakashamiswa.</verse>
				<verse number="6">Zvino ku mushongano wo kuha waindovasunungurira musungwa umwe uwo wo vaizokumbira.</verse>
				<verse number="7">Pakati po vasungwa paiva no umwe waizwi Bharabhasi uwo wakasungwa pamwepo naavo vayinga vakamukira, avo mukumukira kwavo vakauraya mundhu.</verse>
				<verse number="8">No mbungano yechikwireyo, yakatanga kukumbira kuti avaitire kudari ngo chirovejeso chake kwavari.</verse>
				<verse number="9">Piratu wakapingura kwavari, echiti: “Munoda here kuti ndimusunungurire mambo wo vajudha?”</verse>
				<verse number="10">Ngokuti wakaziva kuti vapristi vakuru vayinga vamupira ngo ndava yo ndurumwa.</verse>
				<verse number="11">Asi vapristi vakuru vakakurumijira mbungano kuti avasunungurire Bharabhasi.</verse>
				<verse number="12">Piratu wakapingurazve, akati kwavari: “Ndizvo ndinozoitenyi kwaari uwo womunoti, ndi Mambo wo vajudha?”</verse>
				<verse number="13">Navo vakamimazve, vechiti: “Mukohomere.”</verse>
				<verse number="14">Piratu wakati kwavari: “Ngenyi? Ichinyi chakashata chaakaita?” Asi vakamima zvikuru, vechiti: “Mukohomere.”</verse>
				<verse number="15">Na Piratu echida kudakajisa mbungano wakavasunungurira Bharabhasi, wakavapa Jesu, ambomurova, kuti akohomehwe.</verse>
				<verse number="16">Masocha, akamukweva kuenda mukati mwo dare, umwo muri mu ngome; akakoka pamwepo chikwata chese cho masocha.</verse>
				<verse number="17">Nao akamusimija jira rakapshuka, akapomba junguja ro minzwa, akaridira musoro mwake;</verse>
				<verse number="18">akatanga kumuchungamija, echiti: “Changamire, Mambo wo vajudha!”</verse>
				<verse number="19">Akamurova musoro ngo njanga, akamupfirira mata, akagwadama ngo makokobvi ao, akamudira.</verse>
				<verse number="20">Naapo vamuyitira jee, vakakhumura kwaari jira rakapshuka, vakamusimija zvokusimira zvake. Navo vakamukweva kuenda naye kunja kwoomukohomera.</verse>
				<verse number="21">Navo vakavangijira umwe waipinda ngaapo Simoni wo Kureni, echibva mundharaunda, baba wa Arixandreu na Rufu, kuti atware muchinjiko wake.</verse>
				<verse number="22">Vakamutora kuenda naye ku ndau inozwi Gorogota, iyo inozwi ngo kukumuchwa, ndau yo Dendhenya.</verse>
				<verse number="23">Navo vakamupa vhini rakavhengwa no mure, asi iye aazivi kuriashira.</verse>
				<verse number="24">Vakamukohomera, vakapaurirana zvokusimira zvake pakati pavo, vechiringijira hakata kuvona kuti umwe ngaumwe ungatorenyi.</verse>
				<verse number="25">Kwayiva nguva yochitatu, yo vakamukohomera.</verse>
				<verse number="26">No tshamba yo ndava yake yakatahwa panyezuru, kuti: “MAMBO WO VAJUDHA.”</verse>
				<verse number="27">Pamwepo naye kwakakohomehwa majongoni maviri, rimwe ngo kumuho, no rimweni ngo kuboshwe kwake.</verse>
				<verse number="28">No matahwa akazarisika awo anoti: Wakaverengwa pamwepo no vapauki.</verse>
				<verse number="29">Naavo vaipinda ngaapo vaimutuka, vechidungwaira musoro yavo, vechiti: “Ehee! Iwewe unoparaja themperi no kurivaka ngo mazuva matatu,</verse>
				<verse number="30">jiponese, ubzuke kubva pa muchinjiko.”</verse>
				<verse number="31">Vakadarovo vapristi vakuru vechimuitira jee pakati pavo, no vatari, vechiti: “Wakaponesa vamweni, aangakoni kujiponesa.</verse>
				<verse number="32">Ngaabzuke kubva pa muchinjiko, Kristu Mambo wa Israeri kuti tivone, titende.” Naavo vakakohomehwa naye vakamutukavo.</verse>
				<verse number="33">Kubvira ngo nguva yo chitandhatu kwayivapo chidima mu nyika yese, mbhera nguva yo chipfumbamwe.</verse>
				<verse number="34">Ngo nguva yo chipfumbamwe, Jesu wakadanijira ngo izwi guru, echiti: “Eloi, Eloi lama sabakatani?” Ukwo kunoti ngo kukumuchwa, Mwari wangu, Mwari wangu, wandisiya ngenyi?</verse>
				<verse number="35">Vamweni vakatikuti veavo vayimapo vechimuzwa, vakati: “Vonanyi, unodanija Erija.”</verse>
				<verse number="36">Umwe wakagogoma, wakazaja shiponji ngo vhini inoshasha, wakaidira panyezuru po njanga, wakamupa kuti amwe, echiti: “Regeranyi, tivone kuti Erija unoviya here koomubzusa.”</verse>
				<verse number="37">Jesu wakadanijira ngo izwi guru, wakafa.</verse>
				<verse number="38">No jira ro mu themperi rakaparuka ngo pakati, kubvira ngo panyezuru mbhera pasi.</verse>
				<verse number="39">Apo nduna yo zana iyo yayima ngo phedo pake, yavona kuti wafa ngo kudaro yakati: “Ngo gwinyiso uwu wayiva Mwana wa Mwari.”</verse>
				<verse number="40">Zve kwayivapo majimayi, vairingira vari ngo ndhambo, pakati pavo vayivapo Mariya Magadhareni, na Mariya mayi wa Jakobe mudoko, na Jose, na Sarome.</verse>
				<verse number="41">Avo vakamutevera achiri mu Garire, vechimushandira; no majimayi amweni akawanda, ao vakakwira naye Jerusarema.</verse>
				<verse number="42">Naapo kwooyita madekoni, ngokuti kwayiva kunasirira, ukwo kunoti, rayiva zuva rinotangira sabatha,</verse>
				<verse number="43">Kwakaviya Josefa wo Arimatiya, gota raireremejwa, uwo naye ngokwake waigarira Umambo hwa Mwari, wakanghwina kuna Piratu ngo kushinga, wakakumbira kupuwa muviri wa Jesu.</verse>
				<verse number="44">Piratu wakashamiswa kuti wayinga wafa, wakadanija kwaari nduna yo zana, wakaibvunjisa kuti watofa here?</verse>
				<verse number="45">Naapo azwa ngo nduna yo zana kuti wafa, wakapa muviri wake kuna Josefa.</verse>
				<verse number="46">Naye wakatenga jira ro kuchena, wakamubzusa pasi, wakamupukutira mujira ro kuchena wakamurajika mu guva rakatsetswa pa buwe; wakamburumbuja buwe pamusuvo wo guva.</verse>
				<verse number="47">Na Mariya Magadhareni na Mariya mayi wa Jose vakavona apo paakarajikwa.</verse>
			</chapter>
			<chapter number="16">
				<verse number="1">Naapo sabatha rapinda, Mariya Magadhareni, na Mariya mayi wa Jakobe na Sarome, vakatenga mafuta okunuhira, kuti vaende vamuzoje.</verse>
				<verse number="2">Mangwanani mavishi ngo zuva ro kutanga ro vhiki vakaguma ku guva zuva roobuda.</verse>
				<verse number="3">Navo vaiti pakati pavo: “Ndiyani unozotimburumbujira buwe pamusuvo wo guva?”</verse>
				<verse number="4">Navo varingira kuti pebvu vakavona kuti buwe rayinga ramburumbujwa; ngokuti rayinga rakakurisisa.</verse>
				<verse number="5">Naapo vanghwina mu guva, vakavona murumbwana wakagara ngo kumuho, wakasimira nguvo yakachena, navo vakashamiswa.</verse>
				<verse number="6">Naye wakati kwavari: “Musashamiswa, munomupshaka Jesu mu Nazaretha uwo wakakohomehwa. Wamuka, amuna muno; ringiranyi po vakamurajika!</verse>
				<verse number="7">Asi endanyi mubvunje vajiji vake na Pedru, kuti; Anotanga kuenda pamberi penyu mu Garire, kudari ngozvaakavereketa kwomuri.”</verse>
				<verse number="8">Navo vakabuda, vakatiza kubva pa guva; ngokuti vakagumihwa ngokuhuta no kushamiswa; navo avazivi kubvunja chiro ku mundhu ngokuti vaitya.</verse>
				<verse number="9">Zvino apo wamuka mangwanani mavishi ngo zuva rokutanga ro vhiki, wakavoneka kutanga kuna Mariya Magadhareni, uwo wakabviswa mabzoka manomwe.</verse>
				<verse number="10">Aye wakaenda, wakabvunja avo vayinga vanaye, vaichumba no kuchema.</verse>
				<verse number="11">Navo vazwa kuti unopona, nokuti wayinga wavoneka ndiye, avazivi kutenda.</verse>
				<verse number="12">Ngosure kwo izvi wakavoneka kuna vaviri vavo, uno chiyimo chimweni, vechifamba kuenda kundharaunda.</verse>
				<verse number="13">Navo vakaenda, vakabvunja kuna vamweni, asi navozve avazivi kutenda.</verse>
				<verse number="14">Ngosure wakavoneka kuna vane vari gumi na umwe wakagara pakuha; naye wakavavereketera ngokutama kutenda kwavo, no kupata kwo mwoyo yavo, ngokuti avazivi kutenda avo vayinga vamuvona ngosure wamuka kubva kwo vakafa.</verse>
				<verse number="15">Naye wakati kwavari: “Endanyi mu nyika jese, muchumaire vhangeri kuna zvisikwa zvese.</verse>
				<verse number="16">Iye unonditenda, wobhapatiswa, unozoponeswa; asi uwo usikatendi unozorashwa.</verse>
				<verse number="17">No iyi mivoniso inozova navo vanotenda: Ngo zina rangu vanozombirimbija mabzoka, vanozovereketa ngo ndimi ipsha;</verse>
				<verse number="18">vanozobata nyoka, pikija vechizomwa chinouraya, achitongozovaremaji; vanozodira nyara panyezuru po vanohwara navo vanozotambiswa.”</verse>
				<verse number="19">Naapo Mambo Jesu, ngosure kokuvereketa navo, wakaashihwa mu gore, wakagara ngo kumuho wa Mwari.</verse>
				<verse number="20">Navo vakaenda, vakachumaira ku ndau jese, Mambo echishanda pamwepo navo, echigwinyisa izwi ngo mivoniso yaiva navo.</verse>
			</chapter>
		</book>
		<book number="42">
			<chapter number="1">
				<verse number="1">Ngokuti vazhinji vakaeja kurongeja tshamba ngo ndava yo izvo zvakaitika pakati pedu,</verse>
				<verse number="2">kudari ngo zvotakapuwa ngaavo, kubvira mukutanga vayiva zvapupu zvo majiso, no vashandi vo izwi,</verse>
				<verse number="3">kwakandinakira ininivo, apo ndayinga ndakaronda ngo kwakaperera zviro zvese kubvira mukutanga, kuti nditare kwouri ngo kutevererana, iwewe Tiyofiro mundhu kwaye;</verse>
				<verse number="4">kuti uzive gwinyiso ro mazwi ao owakajijiswa.</verse>
				<verse number="5">Kwayivapo ngo mazuva a Herodhi mambo wo Judhiya, mupristi wakatikuti, waizwi ndi Zakariya, wo chikwata cha Abhiya, no mukaji wake wayiva mwana wo vhumbo ra Aroni, no zina rake raizwi Erizabhetha.</verse>
				<verse number="6">Navo vese vayiva vakarurama pamberi pa Mwari, vechingwarira mipango no zviemeso zvese zva Jehovha, vasina ndava.</verse>
				<verse number="7">Navo inga vasina mwana, ngokuti Erizabhetha wayiva chumba, navo vayinga vaa harahwa.</verse>
				<verse number="8">Kwakaitika apo echiita mushando wo upristi pamberi pa Mwari ngo kuteverera kwo chikwata chake,</verse>
				<verse number="9">kudari ngo chirovejeso cho upristi, chikwata chake chayiva cho kunghwina mu themperi ra Jehovha, no kupisa mutombo uno gwema rakanaka.</verse>
				<verse number="10">No mbungano yese yo vandhu yaikumbira ngo kunja ngo nguva yo kupisa mutombo uno gwema rakanaka.</verse>
				<verse number="11">Kwakavoneka kwaari ngirosi ya Jehovha, yakayima ngo kumuho wo altari ro kupisira mutombo uno gwema rakanaka.</verse>
				<verse number="12">Zakariya wakakakaseka ngo kuivona no kutya kwakamugumira.</verse>
				<verse number="13">Asi ngirosi yakati kwaari: “Usatya, Zakariya: Ngokuti kukumbira kwako kwakazwika, no mukaji, wako Erizabhetha unozobereka mwana, newe unozodura zina rake, kuti; Johani.</verse>
				<verse number="14">Newe unozodakara no kudakajihwa, no vazhinji vanozodakara ngo kubahwa kwake.</verse>
				<verse number="15">Ngokuti iye unozoyita mukuru mukuvona kwa Jehovha, naye aazomwi vhini nokuti zvinorejeresa, naye unozozajwa ngo Mweya Wakachena, eya kubvira mu ndani ya mayi wake.</verse>
				<verse number="16">Naye unozotenderujira vazhinji vo vana va Israeri kuna Jehovha Mwari wavo.</verse>
				<verse number="17">Naye unozofamba pamberi po hope yake ngo mweya no simba ra Erija, kutenderujira mwoyo yo majibaba kune vana, no vasikapurukiri kuti vafambe mukungwara kwo vakarurama; kunasirira vandhu kuti vayite vakanasirihwa Jehovha.”</verse>
				<verse number="18">Na Zakariya wakati kuna ngirosi: Ndinozoziva ngenyi ichi? Ngokuti ndaaharahwa, no mukaji wangu waaharahwa yo makore mazhinji.</verse>
				<verse number="19">No ngirosi yakamupingura yechiti kwaari: “Ndiri Gabhurieri, uwo unoyima pamberi pa Mwari, neni ndatumwa kuti ndiverekete kwouri, no kukuzisira aya masoko akanaka.</verse>
				<verse number="20">Vonayi, unozoyita mbeveve usikakoni kuvereketa mbhera rigume zuva iro ro zvinozoitika izvi, ngokuti auzivi kugonda mazwi angu, ao anozoitika ngo nguva yao.”</verse>
				<verse number="21">No vandhu vaimugarira Zakariya vakashama ngo kunonoka kwake mu themperi.</verse>
				<verse number="22">Naapo abuda inga asikakoni kuvereketa kwavari; navo vakaziva kuti iye wayinga avona chivoniso ari mu themperi. Naye wakavereketa kwavari ngo nyara, wogara ari mbeveve.</verse>
				<verse number="23">Kwakaitika mazuva okushandira kwake apera, wakaenda kanyi kwake.</verse>
				<verse number="24">Ngosure kwo mazuva ao mukaji wake Erizabhetha wakayita mimba; naye wakajifisha mweji mushanu, echiti:</verse>
				<verse number="25">“Zvakadaro Jehovha wakayita ichi kwendiri ngo mazuva ao aakandiringira ndiwo, kuti abvise nyowa jangu pakati po vandhu.”</verse>
				<verse number="26">Zvino ngo mweji wo chitandhatu ngirosi Gabhurieri yakatumwa kubva kuna Mwari kuenda ku dhoropa ro Garire, raizwi Nazaretha,</verse>
				<verse number="27">mbhandwe yayinga yakaemesehwa mundhu zina rake ndi Josefa, wo vhumbo ra Dhavhidha; no zina ro mbhandwe iyo raizwi ndi Mariya.</verse>
				<verse number="28">Nayo yakanghwina kwaari, ikati: “Dakarai, iwewe wawana nyasha, Jehovha unewe.”</verse>
				<verse number="29">Asi iye wakakakaseka kukuru ngo kuvereketa kwayo, wakarangarija kuti kuchungamija uku kunorevenyi.</verse>
				<verse number="30">No ngirosi yakati kwaari: “Usatya Mariya, ngokuti iwewe wawana nyasha kuna Mwari.</verse>
				<verse number="31">Vonayi, unozova no mimba, newe unozobereka mwana, unozodura zina rake kuti Jesu.</verse>
				<verse number="32">Naye unozoyita mukuru, unozozwi Mwana wo Uwo Uri panyezuru po zvese; na Jehovha Mwari unozomupa dendemaro ra baba wake Dhavhidha.</verse>
				<verse number="33">Naye unozotonga nyumba ya Jakobe kunoti mbhera narini no umambo hwake ahutongozovi no magumo.”</verse>
				<verse number="34">Mariya wakati kuno ngirosi: “Ichi chingaita maitirenyi ndisikazivi kusongana no mwanarume?”</verse>
				<verse number="35">Ngirosi yakapingura, ikati kwaari: “Mweya Wakachena unozoviya panyezuru pako, no simba ro Uwo Uri panyezuru po zvese rinozofukijira panyezuru pako, ndizvo uwo unozoberekwa unozozwi Wakachena, Mwana wa Mwari.</verse>
				<verse number="36">Vonayi, Erizabhetha hama yako, ina mimba yo mwana apo waaharahwa, no uwu waamweji wo chitandhatu kwaari, iye waizwi kuti uri chumba.</verse>
				<verse number="37">Ngokuti kuna Mwari apana chinokonereka.”</verse>
				<verse number="38">Na Mariya wakati: “Vonayi, murandakaji wa Jehovha; ngakuitike kwendiri kudari ngo izwi rako.” No ngirosi yakabva kwaari.</verse>
				<verse number="39">Na Mariya wakamuka ngaao mazuva, wakaenda ngokukasira ku nyika yo zvimatundhu, ku guta rakatikuti ro Judhiya.</verse>
				<verse number="40">Naye wakanghwina mu nyumba ya Zakariya, wakachungamija Erizabhetha.</verse>
				<verse number="41">Kwakaitika apo Erizabhetha azwa kuchungamija kwa Mariya, mwana wakanyanduka mu ndani mwake; na Erizabhetha wakazajwa ngo Mweya Wakachena.</verse>
				<verse number="42">Naye wakadanijira ngo izwi guru, echiti: “Unomuchena iwewe pakati po vanakaji; unomuchenazve uwo unozoberekwa mu ndani mwako.</verse>
				<verse number="43">Chaitika ngenyi ichi kwendiri, kuti mayi wa Mambo wangu aviye kwendiri?</verse>
				<verse number="44">Ngokuti, vonayi, apo izwi ro kuchungamija kwako razwika munjeve jangu, mwana wakanyanduka mu ndani mwangu ngo kudakara.</verse>
				<verse number="45">Unomuchena uwo unotenda, ngokuti kunozovapo kuitika kwo izvo zvakavereketwa kwaari zvechibva kuna Mambo.”</verse>
				<verse number="46">Mariya wakati: “Mweya wangu unokurisa Jehovha;</verse>
				<verse number="47">no Mweya wangu unodakara kukuru kuna Mwari Muponesi wangu.</verse>
				<verse number="48">Ngokuti, iye wakaringira hudodoko hwo murandakaji wake. Ngokuti, ringira, kubvira zvino yese mibarihwana, inozondiverenga kuti ndino muchena.</verse>
				<verse number="49">Ngokuti uwo uno simba wakayita zvikuru kwendiri, no zina rake riri rakachena.</verse>
				<verse number="50">No kukungurira kwake kuri panyezuru pavo vanomutya, kubvira ku mubarihwana kuenda ku mubarihwana.</verse>
				<verse number="51">Iye wakapangijira simba rake ngo mukono wake; wakaparaja avo vanojikuja ngo kurangarija kwo mwoyo yavo.</verse>
				<verse number="52">Wakabzusa pasi vano simba kubva pa madendemaro avo, akakurisa avo vari pasi,</verse>
				<verse number="53">wakagutisa avo vano njara ngo zvakanaka; wakaendesa maguruja asina chiro.</verse>
				<verse number="54">Iye wakadetsera muranda wake Israeri, kuti acherecheje kukungurira kwake,</verse>
				<verse number="55">kudari ngo zvaakavereketa kuna majibaba edu, kuna Abrahama no kujinja rake nokuti mbhera narini.”</verse>
				<verse number="56">Na Mariya wakagara naye kunonga mweji mutatu, naye wakahwirira kanyi kwake.</verse>
				<verse number="57">Zvino mukuvo wa Erizabhetha wakaguma wokuti abare, naye wakabara mwana wo rume.</verse>
				<verse number="58">No vavakihwana vake no hama jake vakazwa kuti Jehovha wayinga wakurisa nyasha jake kwaari; navo vakadakara pamwepo naye.</verse>
				<verse number="59">Kwakaitika ngo zuva ro chisere kuti vakaviya kuzocheka mwana; navo vaida kumudura zina kuti ndi Zakariya, kudari ngo zina ra baba wake.</verse>
				<verse number="60">Na mayi wake vakapingura vakati: “Haiwa; asi unozoduhwa kuti Johani.”</verse>
				<verse number="61">Navo vakati kwaari: “Apana umwe wo hama jenyu wakamboduhwa ngo zina iri.”</verse>
				<verse number="62">Navo vakabvunjisa kuna baba wake ngo zvivoniso vazwe kuti ungada kuti aduhwe kudini.</verse>
				<verse number="63">Naye wakakumbira tshamba yo kutarirepo, wakatara kuti, zina rake ndi Johani. Navo vese vakashamiswa.</verse>
				<verse number="64">Paripo muromo wake wakabewuhwa, no rurimi rwake hwakasunungurwa, naye wakavereketa echikuja Mwari.</verse>
				<verse number="65">No kutya kwakagumira paavo vese vaigara phedo pavo: No masoko oizvi akatokoteswa mu nyika yese yo zvimatundhu zvo Judhiya.</verse>
				<verse number="66">Navo vese vakazvizwa vakazvingwarira mu mwoyo yavo, vechiti: “Uwu unozoyita mwana wakadini?” Ngokuti nyara ya Jehovha yayiva naye.</verse>
				<verse number="67">Na baba wake Zakariya wakazariswa ngo Mweya Wakachena, naye wakaprofeta, echiti:</verse>
				<verse number="68">“Unomuchena Jehovha Mwari wa Israeri, ngokuti iye wakafambira no kuripira vandhu vake.</verse>
				<verse number="69">Naye wakatimusira runyanga rwo ruponeso kwetiri, mu nyumba yo muranda wake Dhavhidha.</verse>
				<verse number="70">(Kudari ngo zvaakavereketa ngo muromo wo vaprofeti, vakacheneswa vake vokare).</verse>
				<verse number="71">Kuponeswa kubva ku vakorore vedu, no kubva ku nyara jo avo vese vanotinyenya.</verse>
				<verse number="72">Kupangijira nyasha kuno majibaba edu, no kucherecheja chitenderano chake chakachena;</verse>
				<verse number="73">mbhiko iyo yaakapika kuna baba wedu Abrahama,</verse>
				<verse number="74">yokuti isisu, techinunurihwa kubva mu nyara yo vakorore vedu, timushandire tisina chokutya,</verse>
				<verse number="75">mukucheneswa no mukururama pamberi pake, ese mazuva okurarama kwedu.</verse>
				<verse number="76">Eya na iwewe mwana unozozwi uri muprofeti wo Uwo Uri panyezuru po zvese; ngokuti iwewe unozofamba pamberi po hope ya Jehovha kunasirira njira jake;</verse>
				<verse number="77">kupa ku vandhu vake kuziva kwo ruponeso, ngo kuregerehwa kwo zvishaishi zvavo.</verse>
				<verse number="78">Ngo ndava yo upfavi hwo nyasha ja Mwari wedu, ngo ndava yajo kueja kwo zuva kunobva mu gore kunozotifambira.</verse>
				<verse number="79">Kujeka panyezuru paavo vanogara muchidima no mubvute ro kufa; kutungamirira tshoka jedu mu njira yo kunyarara.”</verse>
				<verse number="80">No mwana wakakura, wakagwinyiswa mu mweya, wayiva mu bani mbhera ro guma zuva ro kupangijihwa kwake kuna va Israeri.</verse>
			</chapter>
			<chapter number="2">
				<verse number="1">Kwakaitika ngaao mazuva, wakabuda mupango wechibva kuna Khesari Agustu wokuti nyika yese itarihwe mazina.</verse>
				<verse number="2">No uku kutarihwa kwayiva kwo kutanga kwakaitika apo Kureniyo ari mutongi wo Siriya.</verse>
				<verse number="3">Navo vese vakaenda kwootarihwa, mundhu wese ku dhoropa raakabarihwa.</verse>
				<verse number="4">Na Josefavo wakakwira echibva Garire mu dhoropa ro Nazaretha, kuenda Judhiya, ku dhoropa ra Dhavhidha raizwi Bheterehema, ngokuti iye wayiva wo mbhuri yo vhumbo ra Dhavhidha;</verse>
				<verse number="5">kuti atarihwe pamwepo na Mariya uwo wayiva mukaji wake, iye wayinga wakurihwa ngo mimba.</verse>
				<verse number="6">Kwakaitika vachiri apo, kuti mazuva akapera okuti abare.</verse>
				<verse number="7">Naye wakabara dangwe rake ro rume; naye wakamupukutira ngo jira, wakamurajika muchijiyo cho n'ombe, ngokuti inga kusina ndau yavo mu nyumba yo vaeni.</verse>
				<verse number="8">Kwayivapo vahavisi munyikeyo, vaigara mushango, vechingwarira mushambi wavo usiku.</verse>
				<verse number="9">No ngirosi ya Jehovha yakayima phedo pavo, no uthende hwa Jehovha hwakajeka kuvatendeneja; navo vakatya kakurutu.</verse>
				<verse number="10">No ngirosi yakati kwavari: “Musatya, ngokuti vonanyi ndinomuzisira masoko akanaka, anodakajisa kakurutu, ao ari ovandhu vese.</verse>
				<verse number="11">Ngokuti mwabarihwa nyamasi muguta ra Dhavhidha Muponesi ndi Kristu Mambo.</verse>
				<verse number="12">No ichi chinozoita chivoniso kwomuri, kuti: Munozovona ruchiya rwakapukutihwa ngo jira rwakarajikwa muchijiyo cho n'ombe.”</verse>
				<verse number="13">Paripo yaivapo no ngirosi mbungano huru yo hondo yo mu gore, yechikuja Mwari, yechiti:</verse>
				<verse number="14">“Ngaakujwe Mwari mu denga-denga, no kunyarara mu nyika pakati po vandhu, avo vaanonasa kudakara ndivo.”</verse>
				<verse number="15">Kwakaitika apo ngirosi jaenda mu gore kubva kwavari, vahavisi vakati umwe kwo umweni: “Ngatiende zvino Bheterehema, toovona ichi chaitika, chaazivisa Mambo kwetiri.”</verse>
				<verse number="16">Navo vakaviya ngo kukasira, vakavavona vese Mariya na Josefa no ruchiya rwakarajikwa muchijiyo cho n'ombe.</verse>
				<verse number="17">Kwakati vauvona vakazivisa masoko ao akavereketwa kwavari ngo ndava yo mwana uwu.</verse>
				<verse number="18">Navo vese vakazwa vakashamiswa ngo izvo zvovakabvunjwa ngo vahavisi.</verse>
				<verse number="19">Asi Mariya wakangwarira izvi zvese, echizvichengetesa mu mwoyo mwake.</verse>
				<verse number="20">No vahavisi vakahwirira, vechikurisa no kukuja Mwari ngo izvo zvese zvovakazwa, no zvovakavona, kudari ngo zvakavereketwa kwavari.</verse>
				<verse number="21">Naapo mazuva masere apera okuti achekwe, vakamudura zina rake kuti Jesu, iro rakaduhwa ngo ngirosi isati yavapo mimba yake.</verse>
				<verse number="22">Kwakati apera mazuva okucheneswa kwavo, kudari ngo mupango wa Mosi, vakakwira naye Jerusarema kuti vamupire kuna Jehovha,</verse>
				<verse number="23">(kudari ngo zvakatahwa mu mipango ya Jehovha, kuti: Vana vorume vese vari matangwe vanozozwi vakachena kuna Jehovha).</verse>
				<verse number="24">No kupa mudiro kudari ngo zvakanangwa mu mipango ya Jehovha, wo magovora maviri, nokuti mapwipwi maviri onjiva.</verse>
				<verse number="25">Vonanyi, kwayivapo mundhu mu Jerusarema zina rake raizwi ndi Simiyoni, no mundhu uwu wayiva wakarurama, no waidira Mwari, echigarira kuembezehwa kwa Israeri; no Mweya Wakachena vayiva panyezuru pake.</verse>
				<verse number="26">Nakwo kwakapangijihwa kwaari ngo Mweya Wakachena, kuti, aatongozofi asati avona Kristu wa Jehovha.</verse>
				<verse number="27">Echikweviwa ngo Mweya wakaviya mu themperi; naapo vabari vakamuzisa mwana Jesu, kuti vayite kwaari kudari ngo chirovejeso cho mupango,</verse>
				<verse number="28">naye wakamutakura mu mukono yake, wakakuja Mwari, echiti:</verse>
				<verse number="29">“Mambo, zvino tendera kuti muranda wako aende ngo kunyarara, kudari ngo izwi rako,</verse>
				<verse number="30">ngokuti majiso angu avona ruponeso rwako.</verse>
				<verse number="31">Uhwo hwo wakanasirira pamberi po hope yo vandhu vese;</verse>
				<verse number="32">kujeka ukwo kunopangijira ku majinja, kuri uthendezve hwo vandhu vako Israeri.”</verse>
				<verse number="33">Baba wake na mayi wake vakashamiswa ngo izvo zvakavereketwa ngo ndava yake.</verse>
				<verse number="34">Na Simiyoni wakavadakajisa, wakati kuna mayi wake Mariya: “Vonayi, mwana uwu wakaemesehwa kuwa no kumukazve kwo vazhinji mu Israeri; no kuyitazve chivoniso chinorambwa.</verse>
				<verse number="35">(Eya no shoti inozobaya mweya wako); kuti murangarijo yo mwoyo mizhinji ivoniswe.”</verse>
				<verse number="36">Kwayivapozve Ana muprofeti wokaji mwana wa Fanueri wo jinja ra Aseri, wayinga waaharahwa, iye wayinga akagara no mwamuna makore ari manomwe sure kwo husikana hwake.</verse>
				<verse number="37">Naye wayiva shirikaji makore ari makumi masere na marongomuna, iye aazivi kutongobuda kubva mu themperi, echidira, no kuera kuha, no kukumbira usiku no masikati.</verse>
				<verse number="38">Naye echiviya ngo nguva iyo wakabonga Mwari, wakavereketa ndiye kwavari vese vaigarira kuripihwa kwo Jerusarema.</verse>
				<verse number="39">Naapo vayinga vaita zvese zviro kudari ngo mipango ya Jehovha vakahwirira Garire ku dhoropa ravo Nazaretha.</verse>
				<verse number="40">No mwana wakakura, wakagwinya, uno ungwaru, no nyasha ja Mwari jaiva panyezuru pake.</verse>
				<verse number="41">No vabari vake vakagara vechindoenda makore no makore Jerusarema ku mushongano wo kuha wo Phasika.</verse>
				<verse number="42">Kwakati iye aano makore ari gumi na maviri, vakakwira kudari ngo chirovejeso cho kuenda ku mushongano wo kuha.</verse>
				<verse number="43">Naapo vapeja mazuva awo voopetuka, murumbwana Jesu wakasara sure mu Jerusarema; no vabari vake avazivi kuzviziva.</verse>
				<verse number="44">Asi vechirangarija kuti uri mukati mwo mbungano, vakafamba mumango wo zuva rimwe; navo vakamupshaka mukati mwo hama javo no shamwari javo,</verse>
				<verse number="45">naapo vasikamuwani, vakahwirira Jerusarema, vechimupshaka.</verse>
				<verse number="46">Kwakaitika ngosure kwo mazuva matatu, vakamuwana ari mu themperi, akagara mukati mwemakurukota, echivazwa, no kuvabvunjisazve.</verse>
				<verse number="47">Navo vese vakamuzwa vakashamiswa ngokuziva kwake, na ngo kupingura kwake.</verse>
				<verse number="48">Kwakati vamuvona vakashamiswa: na mayi wake vakati kwaari: “Mwana watiitira chakadari ngenyi? Vonayi, baba wako neni takakupshaka tichisururika.”</verse>
				<verse number="49">Naye wakati kwavari: “Mwaindipshaka ngenyi? Amuchaiziva here kuti kunosisira kuti ndiite zva baba wangu?”</verse>
				<verse number="50">Navo avazivi kuzwisisa izwi iro raakavereketa kwavari.</verse>
				<verse number="51">Naye wakabzuka navo, wakaguma Nazaretha, wakavapurukira; na mayi wake vakangwarira mazwi aya mu mwoyo mwavo.</verse>
				<verse number="52">Na Jesu wakakura muungwaru, na ngo muviri, no mukudikanwa ndi Mwari no vandhu.</verse>
			</chapter>
			<chapter number="3">
				<verse number="1">Zvino ngo gore ro chigumi na mashanu ro kutonga kwa Tibheri Khesari, Pontio Piratu ari mutongi wo Judhiya na Herodhi ari mutungamiriri wo Garire, no munukuna wake Firipi ari mutungamiriri wo nyika yo Ituriya no yo Trakoniti, na Rusanio ari mutungamiriri wo Abhireni.</verse>
				<verse number="2">Anasi na Kaifasi vari vapristi vakuru. Izwi ra Mwari rakazwika kuna Johani mwana wa Zakariya, ari mu bani.</verse>
				<verse number="3">Naye wakaviya ku nyika yese inotendeneja Jordhani, echichumaira rubhapatiso rwo kutenderuka kwo kuregererwa kwo zvishaishi;</verse>
				<verse number="4">kudari ngo zvakatahwa mu tshamba yo mazwi a Isaya muprofeti, kuti: “Izwi ro unodanijira mu bani, kuti: Nasiriranyi njira ya Mambo, rungamisanyi makwanja ake.</verse>
				<verse number="5">Mapani ese anozozajwa, no matundhu ese no zvimatundhu zvinozobzuswa pasi; no zvakapeyama zvinorungamiswa, no njira jakaita marindi jinozonasirihwa;</verse>
				<verse number="6">no vandhu vese vanozovona ruponeso rwa Mwari.”</verse>
				<verse number="7">Ndizvo wakati ku vandhu avo vazhinji vakabuda kuviya kuzobhapatiswa ndiye: “Imwimwi mibarihwana yo mavhumbi, ndiyani wakamuzivisa kuti mutize ushungu hunoviya?</verse>
				<verse number="8">Ndizvo baranyi michero inosisira kutenderuka, musatanga kukarakaja mukati mwenyu, kuti: Tina Abrahama baba wedu; ngokuti ndinoti kwomuri, kuti Mwari uno simba kumusira vana kuna Abrahama ngaaya mapuwe.</verse>
				<verse number="9">Nazvino bheura ratodihwa pa muji jo miti; ndizvo miti yese isikabereki michero yakanaka inotemehwa pasi, no kukandihwa mu muriro.”</verse>
				<verse number="10">No mbungano yakamubvunjisa, yechiti: “Ndizvo tinozoitenyi?”</verse>
				<verse number="11">Naye wakapingura, akati kwavari: “Iye uno mabhachi maviri, ngaape uwo usina; no uwo uno zvokuha ngaaitevo kudaro.”</verse>
				<verse number="12">No vashabisi vakaviyavo kuti vabhapatiswe, vakati kwaari: “Mujijisi isisuvo tinozoitenyi?”</verse>
				<verse number="13">Wakati kwavari: “Musashabisa zviro kupinda izvo zvakaemesehwa kwomuri.”</verse>
				<verse number="14">Masocha nawo akamubvunjisavo, akati: “Nesuvo tinozoitenyi?” Naye wakati kwavari: “Musazotorera mundhu chiro ngo simba, musazonyepejera, asi mwechikwaniswa ngo misharo yenyu.”</verse>
				<verse number="15">Kwakati vandhu vachagarira, no vese vairangarira mu mwoyo mwavo ndi Johani, kuti pamweni iye wayiva Kristu;</verse>
				<verse number="16">Johani wakapingura echiti kwavari vese: “Inini ngo zvirokwazvo ndinomubhapatisa ngo kumwa; asi unoviya uwo unondipinda ngo simba, uwo wondisikasisihwi no kusunungura rusinga wo magwada ake, unozomubhapatisa ngo Mweya Wakachena, no muriro.</verse>
				<verse number="17">Uwo uno ruchero hwake mu nyara yake, kuti anase kupshaira chimbuwa chake, no kuunganija koroni mu nyumbu yake, asi unozoapisa ngo muriro usikajimi.”</verse>
				<verse number="18">Wakachumaira ngo zviro zvimweni zvakawanda ku vandhu, echivapanga;</verse>
				<verse number="19">asi Herodhi mutungamiriri arambijwa ndiye ngo ndava ya Herodhiasi mukaji wo munukuna wake, na ngo ndava yo zvese zvakashata zvaainga akaita Herodhi.</verse>
				<verse number="20">Wakanyengejera ichi panyezuru pazvo zvese kuti wakamunghwinisa Johani mu guniya.</verse>
				<verse number="21">Kwakaitika apo vandhu vese vakabhapatiswa na Jesu wakabhapatiswavo, achakumbira, denga rakabewuhwa,</verse>
				<verse number="22">no Mweya Wakachena, uno muemo wakadari ngo njiva, wakabzuka panyezuru pake, no izwi, rakazwika rechibva mu gore rechiti: “Iwewe uri Mwana wangu, unodikana; wondinonasa kudakara ndiwe.”</verse>
				<verse number="23">Jesu wakaamba kujijisa ano makore anonga makumi matatu, ari mwana wa Josefa, mukuvona kwo vandhu, uwo wayiva mwana wa Heri,</verse>
				<verse number="24">mwana wa Matati, mwana wa Revhi mwana wa Mereki, mwana wa Jana, mwana wa Josefa,</verse>
				<verse number="25">mwana wa Matatiasi, mwana wa Amosi, mwana wa Nahumi, mwana wa Esiri, mwana wa Nagai,</verse>
				<verse number="26">mwana wa Mati, mwana wa Matatiasi, mwana wa Semeini, mwana wa Joseki, mwana wa Jodha,</verse>
				<verse number="27">mwana wa Johanani, mwana wa Adhi, mwana wa Kosami, mwana wa Saratieri, mwana wa Narai,</verse>
				<verse number="28">mwana wa Mereki, mwana wa Adhi, mwana wa Kosami, mwana wa Erimadhami, mwana wa Eri.</verse>
				<verse number="29">Mwana wa Jesu, mwana wa Eriezeri, mwana Jorimi, mwana wa Matati, mwana wa Revhi,</verse>
				<verse number="30">mwana wa Simeoni, mwana wa Judha, mwana wa Josefa, mwana wa Jonani, mwana wa Eriakimu.</verse>
				<verse number="31">Mwana wa Merea, mwana wa Mena, mwana wa Matata, mwana wa Natani, mwana wa Dhavhidha,</verse>
				<verse number="32">mwana wa Jesi, mwana wa Obhedhi, mwana wa Bhoazi, mwana wa Sarimoni, mwana wa Nasoni,</verse>
				<verse number="33">mwana wa Aminadhabhi, mwana wa Arinini, mwana wa Esroni, mwana wa Faresi, mwana wa Judha,</verse>
				<verse number="34">mwana wa Jakobe, mwana wa Isaka, mwana wa Abrahama, mwana wa Tera, mwana wa Nahori,</verse>
				<verse number="35">mwana wa Serugi, mwana wa Ragao, mwana wa Fareki, mwana wa Hebheri, mwana wa Sara,</verse>
				<verse number="36">mwana wa Kenani, mwana wa Arifakisadhi, mwana wa Shemi, mwana wa Noa, mwana wa Rameki,</verse>
				<verse number="37">mwana wa Matusara, mwana wa Enoki, mwana wa Jaredhi, mwana wa Maharaeri, mwana wa Kenani.</verse>
				<verse number="38">Mwana wa Enosi, mwana wa Seti, mwana wa Adhamu, mwana wa Mwari.</verse>
			</chapter>
			<chapter number="4">
				<verse number="1">Na Jesu azajwa ndi Mweya Wakachena, wakahwirira kubva Jordhani wakakwehwa ndi Mweya kuenda ku ndau iri.</verse>
				<verse number="2">Wakapeja mazuva ari makumi marongomuna echiejwa ndi dhiyabhorosi, naye aazivi kuha chiro ngaao mazuva; kwakati apera, wakava no njara.</verse>
				<verse number="3">Dhiyabhorosi wakati kwaari: “Kudari uri Mwana wa Mwari, nangai kuti buwe iri riite chimanda.”</verse>
				<verse number="4">Jesu wakapingura, wakati: “Kwakatahwa kuti: Mundhu aazorarami ngo chimanda chega.”</verse>
				<verse number="5">Na dhiyabhorosi wakamukwija pa dundhu, akamutatija umambo hwese hwo nyika ngo mukuvo mudoko.</verse>
				<verse number="6">Na dhiyabhorosi wakati kwaari: “Ndinozopa kwouri iri simba rese, no uthende hwazvo, ngokuti rakapuwa kwendiri, pikija ndiyani wendinoda ndinozomupa.</verse>
				<verse number="7">Ndizvo kudari iwewe wechizondidira, zvese zvinozoita zvako.”</verse>
				<verse number="8">Na Jesu wakapingura, akati kwaari: “Kwakatahwa kuti, unozodira Jehovha Mwari wako, umudire iye ega.”</verse>
				<verse number="9">Naye wakamukwevera Jerusarema, wakamudira panyezuru po chachungu cho themperi, wakati kwaari: “Kudari uri Mwana wa Mwari, jikandire pasi kubva pano;</verse>
				<verse number="10">ngokuti kwakatahwa kuti: Iye unozopanga ngirosi jake ngo ndava yako, kuti jikungwarire,</verse>
				<verse number="11">no mu nyara jajo jinozokuhaka, kuti ngouri mukuvo usakhugunywa tshoka yako pa buwe.”</verse>
				<verse number="12">Na Jesu wakapingura, akati kwaari: “Kwakatahwa kuti: Usazoeja Mambo Mwari wako.”</verse>
				<verse number="13">Naapo dhiyabhorosi ayinga apeja zviejo zvese, wakabva kwaari mbhera mukuvo umweni.</verse>
				<verse number="14">Jesu wakahwirira Garire ari mu simba ro Mweya. No mbiri yakateketeswa ngo ndava yake mu nyika jese jinotendeneja.</verse>
				<verse number="15">Naye wakajijisa mu nyumba javo jo kudira, echikujwa ngo vandhu vese.</verse>
				<verse number="16">Naye wakaviya Nazaretha, apo paakakurira, no kudari ngo chirovejeso chake wakanghwina mu nyumba yo kudira ngo zuva ro sabatha, wakayima kujija.</verse>
				<verse number="17">Kwakapuwa kwaari bhuku ra muprofeti Isaya. Naye wakabewura bhuku, wakavona apo pakatahwa, kuti:</verse>
				<verse number="18">“Mweya wa Jehovha uri panyezuru pangu, ngokuti iye wakandizoja kuchumayira Vhangeri ku varombo; wakandituma kuteketesa kusununguhwa kwo vakasungwa, no kupenyesa majiso emapofu. Kusunungura avo vakachikirihwa,</verse>
				<verse number="19">kuteketesa gore rinoashirika ra Jehovha.”</verse>
				<verse number="20">Naye wakaripeta bhuku, wakarihwirija kuno mutungamiriri, wakagara pasi. No majiso eavo vese vayiva mu nyumba yo kudira akamuringira.</verse>
				<verse number="21">Naye wakatanga kuvereketa kwavari, kuti: “Nyamasi aya matahwa azajisika munjeve jenyu.”</verse>
				<verse number="22">Vese vakamupupurira zvakanaka, vakashama ngo mazwi onyasha akabva ku muromo wake, navo vakati: “Uwu andiyepi here mwana wa Josefa?”</verse>
				<verse number="23">Naye wakati kwavari: “Ngozvirokwazvo munozoti kwendiri ngo aya mazwi akangwara, kuti: N'anga, jiponese iwewe. Izvo zvetakazwa kuti wazviita mu Kaperanaume chizviita panozve mu nyika yako.”</verse>
				<verse number="24">Wakati: “Ngozvirokwazvo ndinoti kwomuri akuna muprofeti unoashirika mu nyika yake.</verse>
				<verse number="25">Asi ngo zvirokwazvo ndinoti kwomuri, vayiva vazhinji vayiva shirikaji mu Israeri ngo mazuva a Erija, apo denga rakakonywa makore ari matatu no mweji mitandhatu, kwakaita, njara huru panyezuru po nyika yese.</verse>
				<verse number="26">Asi Erija aazivi kutumwa kwo umwe wavo, asi kwega Sarepta, mu nyika yo Sidhoni, kune jimayi rayiva shirikaji.</verse>
				<verse number="27">Vaivapo vazhinji vayiva no mapere mu Israeri ngo mukuvo wa Erisha muprofeti, kwayinga kusina na umwe wavo wakarapwa asi Namani ega musiriya.”</verse>
				<verse number="28">Navo vakazara vese ngo ushungu vayiva mu nyumba yo kudira, apo vakazwa izvi zviro.</verse>
				<verse number="29">Navo vakamuka vakamubudisa kunja kwo dhoropa, vakamukwevera nyezuru kwo dundhu apo payinga pakavakiwa dhoropa ravo, kuti vamukandire pasi.</verse>
				<verse number="30">Asi iye wakafamba ngo pakati pavo wakaenda.</verse>
				<verse number="31">Naye wakabzuka Kaperanaume dhoropa ro Garire, wayivajijisa ngo mazuva wo sabatha.</verse>
				<verse number="32">Navo vakashamiswa ngo kujijisa kwake; ngokuti mazwi ake ayiva no simba.</verse>
				<verse number="33">Mu nyumba yo kudira kwayivapo mundhu uno mweya wo bzoka uno mweya wakashata, naye wakamima ngo izwi guru,</verse>
				<verse number="34">wakati: “Iya! Tinenyi isisu newe, iwewe Jesu wo Nazaretha? Waviya here kutiuraya? Ndinokuziva kuti uriyani, uri Wakachena wa Mwari.”</verse>
				<verse number="35">Asi Jesu wakauthusa, wakati: “Nyarara, ubude kubva kwaari.” Kwakati bzoka rakamukandira pasi, pakati pavo, rakabuda kwaari, risikazivi kumuremaja.</verse>
				<verse number="36">Vakashamiswa vese, navo vakavereketa umweni no umweni, vechiti: “Izwi iri rinorevenyi? Ngokuti unopanga mweya ine svina ngo simba no kukona, nayo inobuda.”</verse>
				<verse number="37">Kwakateketeswa mbiri ndiye mu nyika jese jakatendeneja.</verse>
				<verse number="38">Naye wakamuka wakabuda mu nyumba yo kudira, wakanghwina mu nyumba ya Simoni. Vambiya va Simoni vayiva no ndhenda yo kujiya muviri zvikuru; navo vakamupota ngo ndava yavo.</verse>
				<verse number="39">Naye wakayima ngo pamberi pavo, wakanyaraja ndhenda, no ndhenda yo kujiya muviri yakavasiya, paripo vakamuka, vakavashandira.</verse>
				<verse number="40">Kwakati zuva roobira avo vese vayiva no vanohwara ngo ndhenda jakaparajana, vakavazisa kwaari, naye wakadira nyara jake panyezuru pavo, wakavarapa.</verse>
				<verse number="41">No mabzoka, akabudavo kubva kuvazhinji, echimima, echiti: “Iwewe uri Kristu Mwana wa Mwari.” Iye echianyaraja aazivi kutenda kuti averekete, ngokuti iwo aimuziva kuti uri Kristu.</verse>
				<verse number="42">Kwakati kwaeja iye wakabuda, akaenda ku ndau iri bani; no mbungano yo vandhu yakamupshaka, ikaviya kwaari, yechida kumubatirija kuti asabva kwavari,</verse>
				<verse number="43">asi wakati kwavari: “Kunosisira kuti ndichumaire vhangeri ro Umambo hwa Mwari mu madhoropa amweni nao, ngokuti icho ndicho cho ndakaviyira.”</verse>
				<verse number="44">Naye waichumaira mu nyumba jo kudira jo Garire.</verse>
			</chapter>
			<chapter number="5">
				<verse number="1">Kwakaitika apo mbungano yaichikinijana kuzwa mazwi a Mwari, iye vaiyima pa gandhwa ro Genesareta.</verse>
				<verse number="2">Naye wakavona ngarava mbiri jaiyima pa gandhwa, asi vatandi vayinga vabuda kwejiri, vechisuka majuya avo.</verse>
				<verse number="3">Naye echinghwina kuno imwe yo ngarava, yaiva ya Simoni, wakamukumbira kuti aindundire pakati padodoko kubva kumbhiripiri. Naye wakagara pasi wakajijisa mbungano ari mu ngarava.</verse>
				<verse number="4">Kwakati wapeja kuvereketa, wakati kuna Simoni: “Ndundira kwakajika muwisire majuya enyu kwoobata hove.”</verse>
				<verse number="5">Simoni wakapingura, akati: “Mujijisi, takashanda usiku hwese, tisikazivi kubata chiro; asi ngo izwi rako ndinozowisira juya.”</verse>
				<verse number="6">Naapo vaita kudaro, vakatendeneja hove zhinji, no juya ravo rakatanga kuparuka.</verse>
				<verse number="7">Navo vakayita chivoniso chokudanija kuno shamwari javo jayiva mu ngarava imweni, kuti jiviye jivabesere. Navo vakaviya, vakazaja ngarava jese mbiri, kwokuti jakadondondomera.</verse>
				<verse number="8">Asi Simoni Pedru avona wakawa pa tshoka ja Jesu, echiti: “Ibva kwendiri, ngokuti ndiri mundhu uri mushaishi, Mambowe.”</verse>
				<verse number="9">Ngokuti iye wakashamiswa navo vese vayiva naye, ngokubatwa kwo hove jo vayinga vabata;</verse>
				<verse number="10">zve inga zvakadaro kuno Jakobe na Johani, vana va Zebhedhi avo vayiva shamwari ja Simoni. Na Jesu wakati kuna Simoni: “Usatya, kubvira zvino unozobata vandhu.”</verse>
				<verse number="11">Naapo vazisa ngarava javo mumbhiripiri, vakasiya zvese, vakamutevera.</verse>
				<verse number="12">Kwakaitika, apo ari kurimwe ro madhoropa, vonanyi, wayivapo mundhu wayinga uno mapere mu muviri wake wese: Naapo avona Jesu, wakawa pasi ngo hope yake, akamupota, echiti: “Mambo kudari wechida, ungandiponesa.”</verse>
				<verse number="13">Naye wakatambanuja nyara yake, wakamupshasa, akati: “Ndinoda; wechiponeswa.” Paripo mapere akapera.</verse>
				<verse number="14">Naye wakamupanga kuti asazobvunja no mundhu; asi wakati: “Enda, ujipangijire ku mupristi, upe mubairo ngo ndava yo kuponeswa kwako kudari ngo zvaakapanga Mosi, kuyita chapupu kwavari.”</verse>
				<verse number="15">Asi mbiri yakavangirira kuteketeswa ndiye; no mbungano huru yakaungana pamwepo kuzwa no kuponeswa ndhenda javo.</verse>
				<verse number="16">Asi iye wakajipaura kuenda ku bani, kwookumbira.</verse>
				<verse number="17">Kwakaitika ngo rimwe ro mazuva ao, echijijisa, vayivapo vafarisi no magurukota emipango vechigara apo, avo vayinga vakaviya kubva kundharaunda jese jo Garire, no yo Judhiya, no Jerusarema. No simba ra Jehovha rokurapa rayiva naye.</verse>
				<verse number="18">Vonanyi, vandhu vakazisa mundhu waihwara ngo ndhenda yo kuoma muviri, ari panyezuru po musengere; navo vakapshaka kuti vamunghwinise mukati no kumurajika pamberi pa Jesu.</verse>
				<verse number="19">Vasikavoni njira yo kumunghwinisa ndiyo mukati, ngo ndava yo mbungano, vakakwira panyezuru po denga ro nyumba, vakamubzusa ngo pa bovo ari pa musengere, ngo pakati pamberi pa Jesu.</verse>
				<verse number="20">Iye echivona kugonda kwavo, wakati: “Mwanarume, zvishaishi zvako zvaregerehwa kwouri.”</verse>
				<verse number="21">Vatari no vafarisi vakatanga kupangana, vechiti: “Ndiyani uwu unovereketa zvituko? Ndiyani ungakona kuregerera zvishaishi, kwega Mwari?”</verse>
				<verse number="22">Asi Jesu echindoziva kurangarija kwavo, wakapingura, wakati kwavari: “Munobvunjana ngenyi mu mwoyo yenyu?</verse>
				<verse number="23">Chinyi chinopinda kureruka, kunanga kuti: Zvishaishi zvako zvaregerehwa kwouri, nokuti kunanga kuti; mukayi ufambe?</verse>
				<verse number="24">Asi kuti muzive kuti Mwana wo Mundhu uno simba mu nyika ro kuregerera zvishaishi.” (Wakati kuno uwo wayiva no ndhenda yo kuoma muviri), ndinoti kwouri: “Mukayi, utore musengere wako, uende ku nyumba yako.”</verse>
				<verse number="25">Paripo wakamuka pamberi pavo, wakatora icho chaayinga akavata panyezuru pacho, akaenda ku nyumba yake, echikuja Mwari.</verse>
				<verse number="26">Navo vese vakashamiswa, vakakuja Mwari, vakazara ngokutya, vechiti: “Tavona zvinoshamisa nyamasi.”</verse>
				<verse number="27">Ngosure kwo izvi wakabvapo, wakavona mushabisi zina rake ndi Revhi akagara pandau yo kushabisa, shangu wakati kwaari: “Nditevere.”</verse>
				<verse number="28">Naye wakasiya zvese, wakamuka wakamutevera.</verse>
				<verse number="29">Na Revhi wakamuitira dhiri guru mu nyumba yake, kwayivapo vazhinji vo vashabisi no vamweni avo vaigara navo pakuha.</verse>
				<verse number="30">Vafarisi no vatari vavo vakan'un'utira vajiji vake vechiti: “Munoha no kumwa ngenyi no vashabisi no vashaishi?”</verse>
				<verse number="31">Jesu wakapingura, wakati kwavari: “Avo vakavanga avadi n'anga, asi avo vanohwara.</verse>
				<verse number="32">Andizivi kuviya kudanija vakarurama akadi, asi vashaishi kuti vatenderuke.”</verse>
				<verse number="33">Navo vakati kwaari: “Vajiji va Johani vanoera kuha kazhinji, vechikumbira; ngokudarozve navo vo vafarisi; asi vako vanoha no kumwazve.”</verse>
				<verse number="34">Jesu wakati kwavari: “Mungakona here kuyita kuti vo nyumba yanyamurovohwa vaere kuha apo mukwambo echinavo?</verse>
				<verse number="35">Asi mazuva anozoviya apo mukwambo wabviswa kwavari, naapo vanozoera kuha ngaao mazuva.”</verse>
				<verse number="36">Zve wakavereketa muezaniso kwavari, echiti: “Akuna mundhu ungacheka chiremo kujira ibza kuchitungira panguvo yasakara; echiita kudaro unozoshaishira nguvo ipsha, chiremo chipsha achizotojani no nguvo yakasakara.</verse>
				<verse number="37">Apana mundhuzve unodira vhini ibza mukati mwo nyede jakasakara; echiita kudaro vhini ibza rinozoputisa nyede, no vhini rinozorashika, no nyede inozochakatika.</verse>
				<verse number="38">Asi vhini ibza rinodihwa mukati mwo nyede ipsha.</verse>
				<verse number="39">Zve apana mundhu wakambomwa vhini rokare, paripo oemura ibza: Ngokuti, unoti, rokare rakapinda kunaka.”</verse>
			</chapter>
			<chapter number="6">
				<verse number="1">Kwakaitika ngo zuva ro sabatha echifamba ngo mukati mwo minda yo koroni, vajiji vake vakavhuna musoso yo koroni, vechiipukutira pa nyara javo vakaha.</verse>
				<verse number="2">Asi vamweni vo Vafarisi vakati: “Munoita ngenyi icho chisikatendehwi mu mipango kuitwa ngo zuva ro sabatha?”</verse>
				<verse number="3">Jesu wakapingura, akati kwavari: “Amusati mwatongojija here icho chakaitwa ndi Dhavhidha, apo wayiva no njara, iye naavo vayiva naye?</verse>
				<verse number="4">Kunghwina kwaakaita mu nyumba ya Mwari, wakatora, akaha zvimanda zvakapihwa, wakapazve kuna avo vayiva naye, izvo zvisikatendehwi mu mipango kuti zvihiwe, kwega ngo vaprofeti?”</verse>
				<verse number="5">Wakati kwavari: “Mwana wo Mundhu uri Mambo no wo sabatha.”</verse>
				<verse number="6">Kwakaitika ngo zuva rimwenizve ro sabatha, kuti iye wainghwina mu nyumba yo kudira, kwoojijisa; kwayivapo mundhu uwo wayiva no nyara yo kumuho yakaoma.</verse>
				<verse number="7">Vatari no vafarisi vakamuringisisa, kuti vavone kuti unozomurapa here ngo zuva ro sabatha; kuti vavone chokumuparisa ndava ndicho.</verse>
				<verse number="8">Asi iye waiziva mikarakajo yavo, wakati kuno mundhu uwo wayiva no nyara yakaoma: “Mukayi, uyime ngo pakati.” Naye wakamuka, wakayima ngo pakati.</verse>
				<verse number="9">Asi Jesu wakati kwavari: “Ndinomubvunjisa, kuti kunotendehwa here ngo zuva ro sabatha kuyita zvakanaka, nokuti kuyita zvakashata? Kuponesa ndaramo, nokuti kuiuraya?”</verse>
				<verse number="10">Naye wakavaringisisa vese, wakati kuno uwo: “Tambanuja nyara yako.” Naye wakayita kudaro, no nyara yake yakarapika.</verse>
				<verse number="11">Asi avo vakazara ngo ushungu, vakapangana umwe no umweni chovangayita kuna Jesu.</verse>
				<verse number="12">Kwakaitika ngaao mazuva kuti wakakwira pa dundhu kwookumbira; naye wakakumbira usiku hwese kuna Mwari.</verse>
				<verse number="13">Naapo kwaeja, wakadanija vajiji vake, naye wakasana kubva pakati pavo vari gumi na vaviri, avo vaakadurazve kuti vapostori:</verse>
				<verse number="14">Simoni uwo waakadura kuti Pedru, na Andreu munukuna wake, na Jakobe na Johani, na Firipi na Bhatoromeu,</verse>
				<verse number="15">na Mateu, na Tomasi, na Jakobe mwana wa Arifeu, na Simoni uwo waizwi Muzeroti.</verse>
				<verse number="16">Na Judhasi mwana wa Jakobe, na Judhasi Isikariyoti, uwo wakapira Mambo.</verse>
				<verse number="17">Naye wakabzuka navo, wakayima pandau yakati chechetere, no vajiji vake vazhinji, no mbungano huru yo vandhu, vakabva Judhiya kwese, no Jerusarema, no ndharaunda jese jo ku jombe ro Tire, no ro Sidhoni,</verse>
				<verse number="18">avo vakaviya kwo muzwa, no kurapwa ndhenda javo; naavo vaitambujwa ngo mweya yakashata vakarapwa.</verse>
				<verse number="19">No mbungano yese yakaeja kumupshasa; ngokuti simba raibva kwaari, rechirapa vese.</verse>
				<verse number="20">Naye wakamusa majiso ake kuringira vajiji vake, wakati: “Munomuchena imwimwi muri varombo, ngokuti Umambo hwa Mwari ngo hwenyu.</verse>
				<verse number="21">Munomuchena imwimwi munozwa njara zvino, ngokuti munozogutiswa. Munomuchena imwimwi munochema zvino ngokuti munozoseka.</verse>
				<verse number="22">Munomuchena imwimwi apo vandhu vanozomunyenya, no kuparajana nemwi no kumumbirimbija, no kushora zina renyu kudari inga rakashata, ngo ndava yo Mwana wo Mundhu.</verse>
				<verse number="23">Dakaranyi ngo iro zuva, mwechinyanduka ngo kudakara; ngokuti ringiranyi, musharo wenyu mukuru mu gore, ngokuti majibaba avo vakayita kudarovo kuna vaprofeti.</verse>
				<verse number="24">Asi ikhombo kwomuri imwimwi vapfumi! Ngokuti mwatoashira musharo wenyu.</verse>
				<verse number="25">Ikhombo kwomuri munogutiswa zvino ngokuti munozozwa njara. Ikhombo kwomuri imwimwi munoseka zvino, ngokuti munozochumba no kuchema.</verse>
				<verse number="26">Ikhombo kwomuri apo vandhu vese voovereketa zvakanaka ndimwi! Ngokuti majibaba avo vakavereketa kudaro kuna vaprofeti vokunyepa.”</verse>
				<verse number="27">“Asi inini ndinoti kwomuri imwimwi munondizwa: Idanyi vakorore venyu, muite zvakanaka kwavari avo vanomunyenya.</verse>
				<verse number="28">Dakajisanyi avo vanomutuka, muvakumbirire avo vanomutambuja.</verse>
				<verse number="29">No kwaari unokurova padama muphindurire rimwenizve; no kwaari uwo unokutorera bhachi rako, mupe hembe yakozve.</verse>
				<verse number="30">Ipai kwavari vese vanokumbira kwouri, no kwaari uwo unotora chiro chako, usachiteverazve.</verse>
				<verse number="31">No kudari ngo zvomunoda kuti vandhu vamuitire, itanyivo kwavari zvakadaro.</verse>
				<verse number="32">No kudari mwechivada avo vanomuda, munenyi cho mungazobongwa ndicho? Ngokuti no vashaishi vanovada avo vanovadavo.</verse>
				<verse number="33">No kudari mwechiitira zvakanaka kwavari avo vanomuitira zvakanaka, munenyi chomungazobongwa ndicho? Ngokuti no vashaishi vanondoitavo zvakadaro.</verse>
				<verse number="34">No kudari mwechishongesa avo vomunogonda kuzoashirazve kwavari, munenyi chomunozobongwa ndicho? Ngokuti no vashaishi vanoshongeswa ngo vashaishi kuti vazoashirevo zvakadaro kubva kwavari.</verse>
				<verse number="35">Asi vadenyivo vakorore venyu, muvaitire zvakanaka, mwechivashongesa musikaveteri, no musharo wenyu unozoyita mukuru, nemwi munozoyita vana vo Uwo Uri panyezuru po zvese; ngokuti iye uno nyasha kwavari vasikabongi, no kwavari vakashata.</verse>
				<verse number="36">Itanyi vano nyasha, kudari ndi Baba wenyu vano nyasha.”</verse>
				<verse number="37">“Musatonga: Nemwi amuzotongwi; musaparisa ndava, nemwi amuzopariswi ndava, regereranyi, nemwi munozoregerehwa.</verse>
				<verse number="38">Ipanyi, nakwo kunozopuwa kwomurizve, mupimo wakanaka, wakachindihwa, wakazunguzihwa, no kufashaikira, unozopuwa kwomuri: Ngokuti ngo uwo mupimo wo munozopima ndiwo, unozopimihwavo kwomuri.”</verse>
				<verse number="39">Naye wakavereketa muezaniso kwavari, echiti: “Bofu ringatungamirira bofu here? Avazowi vese murindi here?</verse>
				<verse number="40">Mujiji aari panyezuru po Mujijisi wake akadi, asi mujiji wese waperera unozodari ngo Mujijisi wake.</verse>
				<verse number="41">Unoringisirenyi chitsepejo chiri mu jiso ro hama yako, asi usikarangariji ngo danda riri mu jiso rako?</verse>
				<verse number="42">Ngokuti unganangisa kudini kuno hama yako kuti: Hama, tenda kuti ndibvise chitsepejo chiri mu jiso rako, apo iwewe wambhwine usikavoni danda riri mu jiso rako wambhwine? Iwewe mujiitisi, tanga kubvisa danda riri mu jiso rako, naapo unozokona kuvona pambhene kubvisa chitsepejo chiri mu jiso ro hama yako.”</verse>
				<verse number="43">“Ngokuti akuna muti wakanaka ungabereka michero yakashata; nokutizve muti wakashata aungabereki michero yakanaka.</verse>
				<verse number="44">Ngokuti muti wese unozivika ngo michero yawo. Ngokuti vandhu avakavi makuyu kubva pa miti yo minzwa, nokuti parukato avakavi michero yo muvhini,</verse>
				<verse number="45">mundhu wakanaka kubva kwo upfumi hwakanaka hwo mu mwoyo mwake unobudisa icho chakanaka; no mundhu wakashata kubva kwo upfumi hwakashata hwo mwoyo wake unobudisa icho chakashata kubva kuno zvakawanda zviri mu mwoyo.”</verse>
				<verse number="46">“Munondidanija ngenyi kuti, Mambo, Mambo, musikayiti izvo zvondinonanga?</verse>
				<verse number="47">Mundhu wese unoviya kwendiri, echizwa mazwi angu, echiayita ndinozomutatija uwo waanotojana naye.</verse>
				<verse number="48">Unodari ngo mundhu wakavaka nyumba, uwo wakacha, wakajikisa, wakadira tsikiro pa buwe; kwakati, ndambi yakwira, yakarova nyumba iyo, inga isina simba ro kuchukunusa; ngokuti inga yakanasa kuvakwa.</verse>
				<verse number="49">Asi iye unozwa, asikayiti, unodari ngo mundhu wakavaka nyumba panyezuru po mavhu isina tsikiro; iyo ndambi yakarova kwoiri, paripo yakawa; no kuphwanyika kwo iyo nyumba inga kwakakura.”</verse>
			</chapter>
			<chapter number="7">
				<verse number="1">Kwakati apeja mazwi ake ese mukuzwa kwo vandhu, wakanghwina mu Kaperanaume.</verse>
				<verse number="2">No muranda wo nduna yo zana yakatikuti, waaidisisa, waihwara, ari phedo po kufa.</verse>
				<verse number="3">Kwakati yazwa ndi Jesu, yakatuma kwaari vakuru vo vajudha yechikumbira kuti aviye aponese muranda wayo.</verse>
				<verse number="4">Naavo apo vakaguma kuna Jesu, vakamupota kakurutu, vechiti: “Iyo inosisira kuti uyiitire ichi.</verse>
				<verse number="5">Ngokuti inoda jinja redu, nayo yakativakira nyumba yo kudira yedu.”</verse>
				<verse number="6">Na Jesu wakaenda navo, naapo waaphedo po nyumba, nduna yo zana yakatuma hama jayo kwaari, yechiti kwaari: “Mambo, usajinesa, ngokuti andisisiri kuti iwewe unghwine pasi po denga rangu.</verse>
				<verse number="7">Ndizvo andizivi kurangarija kuti ndinosisira ndambhwine kuviya kwouri, asi nangai ngo izwi, no muranda wangu unozoponeswa.</verse>
				<verse number="8">Ngokuti na ininivo ndiri mundhu wakaemeswa pasi po simba, ndine masocha pasi pangu: Neni ndinoti kuno iri, endayi, naro rinoenda; nokuno rimweni, viyai, naro rinoviya; no kuno muranda wangu, itai ichi, naye unochiyita.”</verse>
				<verse number="9">Naapo Jesu azwa ichi wakashamiswa ndiyo, naye wakakunukukira kuno mbungano yaimutevera, wakati kwoiri: “Ndinoti kwomuri, andizivi kutongombovona kugonda kukuru kwakadaro, pikija mu Israeri.”</verse>
				<verse number="10">Naavo vakatumwa, vakahwirira ku nyumba, vakavona muranda wapona.</verse>
				<verse number="11">Kwakaitika ngosure kwo izvo, wakaenda ku dhoropa rinozwi Naeni; no vajiji vake vakaenda naye, no mbungano huru.</verse>
				<verse number="12">Kwakaitika apo echikwedera pamusuvo wo dhoropa, vonanyi kwaibudiswa mundhu wakafa kubva mu dhoropa, uwo wayiva ari mwana umwe ega wa mayi wake, vayiva shirikaji; no vandhu vazhinji vo dhoropa vayiva naye.</verse>
				<verse number="13">Naapo Mambo naamuvona, wakamuzwira kutambujika, wakati kwaari: “Usachema.”</verse>
				<verse number="14">Naye wakakwedera, akapshasa mandhi; no vatwari vakayima, wakati: “Jaha, ndinoti kwouri, mukayi.”</verse>
				<verse number="15">No uwo wayinga wafa, wakamuka akagara, wakatanga kuvereketa, naye wakamupa kuna mayi wake.</verse>
				<verse number="16">No kutya kwakavagumira vese, navo vakairikija Mwari, vechiti: “Muprofeti mukuru watumbujuka pakati pedu. Zve, kuti Mwari wakafambira vandhu vake.”</verse>
				<verse number="17">No mbiri iyi yakateketeswa ngo ndava yake, mu Judhiya mwese, no mu nyika jese jaitendeneja.</verse>
				<verse number="18">Na Johani wakaziviswa izvi zvese ngo vajiji vake.</verse>
				<verse number="19">Na Johani echidanija kwaari vajiji vake vaviri, wakavatuma kuna Mambo, echiti: “Ndiwe here uwo unoviya, nokuti ticharindira umweni?”</verse>
				<verse number="20">Naapo vanarume avo vaguma kwaari, vakati: “Johani Mubhapatisi wakatituma kwouri, echiti: Ndiwe here unoviya, nokuti ticharindira umweni?”</verse>
				<verse number="21">Ngo nguva iyo wakarapa vazhinji vaihwara, no ndhenda, no mweya yakashata; no vazhinji vayiva vari mapofu, wakavapembenuja.</verse>
				<verse number="22">Iye wakapingura, wakati kwavari: “Endanyi, mubvunje Johani zvomwavona, no zvomwazwa; mapofu anopembenujwa, zvirema zvinofamba, vano mapere vanosambiswa, vano mandondo vozwa, no vakafa vanomuswa, no varombo vano masoko akanaka anochumaihwa kwavari.</verse>
				<verse number="23">Naye unomuchena usikakhugunywi ndini.”</verse>
				<verse number="24">Apo ndhumwa ja Johani jainga jaenda, wakatanga kuvereketa kuno mbungano ndiye Johani, echiti: “Mwakabuda kuenda ku bani kwoovonenyi? Runjanga rwakazungunyiswa ngo bepo here?</verse>
				<verse number="25">Asi mwakabuda kuenda kwoovonenyi? Mundhu wakasimira machira akapfava here? Vonanyi avo vanosimira zvipani, vakagarisika, vanogara mu ngome.</verse>
				<verse number="26">Asi mwakabuda kuenda kwoovonenyi? Muprofeti here? Eya, ndinoti kwomuri, no uwo unonyanya kupinda muprofeti.</verse>
				<verse number="27">Uwu ndiye wo kwakatahwa ndiye, kwechiti: Vonanyi, ndinozotuma ndhumwa yangu pamberi po hope yako, iyo ndiyo inozonasirira njira yako pamberi pako.</verse>
				<verse number="28">Ndinoti kwomuri, mukati mwaavo vakaberekwa ngo vanakaji, akuna mukuru kupinda Johani. Asi iye uri mudoko mu Umambo hwa Mwari uri mukuru kupinda iye.”</verse>
				<verse number="29">Vandhu vese apo vazwa, no vashabisi navo vakatenda kururama kwa Mwari, ngo kubhapatiswa ngo rubhapatiso rwa Johani.</verse>
				<verse number="30">Asi vafarisi no magweta vakajirambira zano ra Mwari, vakaramba kubhapatiswa ndiye.</verse>
				<verse number="31">“Ndizvo ndovaezanisa nenyi vandhu vo mubarihwana uwu, vanotojaniswa nenyi?</verse>
				<verse number="32">Vanotojaniswa no vana vanogara pandau yo musika, vechidanijana, vechiti: Takarija munyere kwomuri, nemwi amuzivi kutamba; takarija mbhere, nemwi amuzivi kuchema.</verse>
				<verse number="33">Ngokuti Johani Mubhapatisi wakaviya asikahi chimanda, nokuti kumwa vhini, nemwi munoti. Uno bzoka.</verse>
				<verse number="34">Mwana wo Mundhu wakaviya echiha, no kumwa; nemwi munoti, vonanyi mundhu uno makoro no mumwisi wo vhini, shamwari yo vashabisi, no yo vashaishi!</verse>
				<verse number="35">No kungwara kunopembejwa ngo vana vakwo vese.”</verse>
				<verse number="36">Umwe wo vafarisi wakada kuti ahe naye. Naye wakanghwina mu nyumba yo uwo mufarisi, akacheama pano kuha.</verse>
				<verse number="37">Vonanyi, mujimayi wakatikuti, wayiva mu dhoropa, ari mushaishi; naapo aziva kuti waigara pano kuha mu nyumba yo mufarisi, wakaviyisa chitandha cho aribhastera ro mafuta okunuhira,</verse>
				<verse number="38">naye echiyima ngosure kwo kutshoka jake, echichema, wakatanga kunyakatisa tshoka jake ngo musoji yake, akajipukuta ngo bvuji ro musoro mwake, akachungamija tshoka jake ngo muromo akajizoja ngo mafuta okunuhira.</verse>
				<verse number="39">Asi mufarisi uwo wakamukoka, echivona, wakati mukati mwake: “Uwu mundhu kudari wayiva muprofeti inga aziva kuti uriyani, nokuti mujimayi uwu wakadini unomupshasa, ngokuti iye uri mushaishi.”</verse>
				<verse number="40">Na Jesu echipingura, wakati kwaari: “Simoni, ndinacho chokuvereketa newe.” Naye wakati: “Mujijisi chiverekete.”</verse>
				<verse number="41">“Kwayivapo mushongesi wakatikuti wakashongesa vandhu vaviri: Umwe wavo wakamushongesa madhenariyo ari mazana mashanu (500), no umweni madhenariyo ari mashanu.</verse>
				<verse number="42">Kwakati vasina chokuripa ndicho, iye wakavaregerera vese. Ndizvo ndiyani kwavari unozopindisisa kumuda?”</verse>
				<verse number="43">Simoni wakapingura, akati: “Dangani uwo wakaregerehwa zvakapinda kuwanda.” Wakati kwaari: “Wanasa kutonga.”</verse>
				<verse number="44">Echikunukukira kuno mujimayi wakati kuna Simoni: “Unomuvona here uwu mujimayi? Inini ndanghwina mu nyumba yako, auzivi kundipa kumwa yo kusuka tshoka jangu; asi iye wanyakatisa tshoka jangu ngo musoji yake, akajipukuta ngo bvuji rake.</verse>
				<verse number="45">Iwewe auzivi kundichungamija ngo muromo, asi iye kubvira mukuvo wondanghwina ndiwo, aazivi kurega kuchungamija tshoka jangu ngo muromo.</verse>
				<verse number="46">Iwewe auzivi kuzoja musoro wangu ngo mafuta, asi iye wazoja tshoka jangu ngo mafuta okunuhira.</verse>
				<verse number="47">Ndizvo ndinoti kwouri, zvishaishi zvake zviri zvakawanda zvaregerehwa kwaari; ngokuti iye wada kakurutu; asi kwaari waregerehwa zvishomani, iye unondodavo zvishomani.”</verse>
				<verse number="48">Naye wakati kwaari: “Zvishaishi zvako zvaregerehwa kwouri.”</verse>
				<verse number="49">Navo vaitseama naye panokuha vakatanga kuvereketa mukati mwavo: “Ndiyani uwu unokona kuregerera zvishaishi?”</verse>
				<verse number="50">Naye wakati kuno mujimayi: “Kugonda kwako kwakuponesa, Enda ngo kunyarara.”</verse>
			</chapter>
			<chapter number="8">
				<verse number="1">Kwakaitika kuti, ngosure kwo izvo, wakafamba mukati mwo madhoropa, no maguta, echichumaira no kupangijira masoko akanaka oUmambo hwa Mwari, no vari gumi na vaviri vayiva naye,</verse>
				<verse number="2">no vanakaji vakatikuti, avo vayinga vakaponeswa mweya yakashata, no ndhenda, Mariya uwo waizwi Magadhareni, uwo wakabviswa mabzoka manomwe.</verse>
				<verse number="3">Na Jowana mukaji wa Chuza mungwariri wa Herodhi, na Suzana, no vazhinji vamweni avo vayimushandira ngo zviro zvavo.</verse>
				<verse number="4">Apo mbungano yaungana pamwepo no vandhu vayinga vakabuda kuviya kwaari, kubva ku madhoropa ese, iye wakavereketa ngo muezaniso, echiti:</verse>
				<verse number="5">“Mukushi wakabuda kookusha mbewu jake, naapo achakusha mbewu jimweni jakawira pa njira, najo jakachikwachikwa ngo tshoka, no shiri jo mu gore jakajiha.</verse>
				<verse number="6">No jimweni jakawira pa mapuwe, paripo jakamera jakazeketera, ngokuti inga jisina mwando.</verse>
				<verse number="7">Jimweni jakawira mukati mwo minzwa, no minzwa yakakura pamwepo najo, yakajipshinya.</verse>
				<verse number="8">Jimweni jakawira mu mavhu akanaka, jakakura, jakabereka mbhumba jiri zana rakapetwa.” Achavereketa izvi wakadanijira, echiti: “Uwo uno njeve jo kuzwa, ngaazwe.”</verse>
				<verse number="9">No vajiji vake vakamubvunjisa, kuti: “Muezaniso uwo wayida kurevenyi?”</verse>
				<verse number="10">Wakati kwavari: “Kwakapuwa kwomuri kuziva zvakafishika zvo Umambo hwa Mwari, asi kuno vamweni, kuti vazwe ngo muezaniso, kuti pikija vechivona, avavonesesi, vechizwa avazwisisi.”</verse>
				<verse number="11">“Zvino muezaniso ndiwo uwu: Mbeu riri izwi ra Mwari.</verse>
				<verse number="12">Naapo vari pambhiri po njira, ndivo avo vakazwa; unoviya dhiyabhorosi, no kubvisa izwi mu mwoyo yavo, kuti vasazotenda, no kuponeswa.</verse>
				<verse number="13">Naavo vari pa mapuwe, ndivo avo vambozwa izwi, vanoriashira ngo kudakara, navo avana muji, vanotenda mukuvo mudoko, na ngo nguva yo kuejwa vanokhugunywa.</verse>
				<verse number="14">No ijo jakawira pakati po minzwa, ndivo avo vanozwa, vachienda mberi vanopshinywa ngo kudembatemba, na ngo upfumi, na ngo zvidakajiso zvo ndaramo ino, vasikabereki michero kwayo.</verse>
				<verse number="15">No ijo jakawira mu mavhu akanaka, ndivo avo vanozwa izwi ngo mwoyo usina kuchengeja, no wakanaka vanoringwarira, vanobereka michero ngo kusengerera.”</verse>
				<verse number="16">“ Akuna mundhu apo wabasa chivheneko wochidumaija ngo chimujiyo, nokuti kuchidira pasi po mubhedhi. Asi unochidhira panyezuru po chigajikiro cho chivheneko, kuti avo vanonghwina vavone kujeka.</verse>
				<verse number="17">Ngokudaro akuna chiro chakafishika chisikazovoniswi, no chakadumaijwa chisikazozivikanwi, chisikazoviyi mukujeka.</verse>
				<verse number="18">Ndizvo ngwaranyi ngo kuzwa kwo munoita, ngokuti pikija no uwo unacho, kunozonyengejehwa kwaari, asi iye usina kunozobviswa kwaari, no icho chaanorangarija kuti unacho.”</verse>
				<verse number="19">Kwakaviya kwaari mayi wake, no vanukuna vake, navo avazivi kukwanisa kuguma kwaari, ngo ndava yo mbungano.</verse>
				<verse number="20">Wakabvunjwa, kuti, mayi wako, no vanukuna vako vakayima ngo kunja, vanoda kukuvona.</verse>
				<verse number="21">Asi iye wakapingura kwavari, akati: “Mayi wangu no vanukuna vangu ndivo avo vanorizwa izwi ra Mwari, no kuriyita.”</verse>
				<verse number="22">Zvino kwakaitika ngo rimwe raao mazuva kuti wakanghwina mu ngarava no vajiji vake; naye wakati kwavari: “Ngatiambuke mwombera kwo gandhwa.” Ndizvo vakaenda.</verse>
				<verse number="23">Asi vechienda iye wakabatwa ngo hope; kwakabzuka muvhumo wo bepo panyezuru po gandhwa; nayo yayinga yozara ngo kumwa, navo vayiva mungozi.</verse>
				<verse number="24">Navo vakaviya kwaari, vakamumusa, vechiti: “Mujijisi, Mujijisi, tofa.” Naye wakamuka akanyaraja bepo no mavimbi okumwa; nao akatura, kwakavepo kunyarara.</verse>
				<verse number="25">Naye wakati kwavari: “Kugonda kwenyu kuri kwapi?” Navo vakatya no kushamiswa, vechiti umwe kwo umweni: “Uwu ungaita yani, unopanga bepo no kumwa, nazvo zvinomupurukira.”</verse>
				<verse number="26">Navo vakaguma ku nyika yo vaGerasene, iyo yakaita maringwa no Garire.</verse>
				<verse number="27">Kwakati aambuka mu ngarava, wakasongana naye mundhu wakatikuti, echibva mu dhoropa, uno mabzoka; no mukuvo wakareba aazivi kusimira nguvo, naye inga asikagari mu nyumba, asi mu makuva.</verse>
				<verse number="28">Naapo avona Jesu wakamima, akawa pasi pamberi pake, akati ngo izwi guru: “Ndinenyi newe, Jesu, iwewe Mwana wa Mwari Uri panyezuru po zvese. Ndinokupota, usanditambuja.”</verse>
				<verse number="29">Ngokuti iye inga apanga mweya wakashata kuti ubude mumundhu. Ngokuti kazhinji waimubata; naye waingwarihwa ngo varindi, akasungwa ngo magaragajero, no matanda; asi waidajura zvisungo izvo, echikwehwa kuenda ku bani ngo mabzoka.</verse>
				<verse number="30">Na Jesu wakamubvunjisa, akati: “Zina rako uriyani?” Naye wakati, “Ndiri Hondo.” Ngokuti mabzoka akawanda ayinga akanghwina mukati mwake.</verse>
				<verse number="31">Nao akamupota kuti asazoapanga kuti aende murindi.</verse>
				<verse number="32">Zvino kwayivapo mushambi wo nguruve jakawanda jechihava panyezuru po dundhu: Nao akamupota kuti aatendere kuti anghwine kwojiri. Naye wakaatendera.</verse>
				<verse number="33">No mabzoka akabuda kubva kuno mundhu akanghwina munguruve, no mushambi uwo wakagogoma kubzuka ngo pa gomokomo kunghwina mu gandhwa, najo jakandondomera jikafa.</verse>
				<verse number="34">Naavo vaijihusha vavona chakaitika vakatiza, vakateketesa zvakaitika mu dhoropa no mu ndharaunda.</verse>
				<verse number="35">Navo vakabuda kuenda kwoovona zvakaitika; vakaviya kuna Jesu, vakamuvona mundhuwo waakabvisa mabzoka akagara, wakasimira, atimbunda, patshoka ja Jesu; navo vakatya.</verse>
				<verse number="36">Naavo vakazvivona vakavabvunja ngo njira yaakaponeswa ndiyo uwo wayinga uno mabzoka.</verse>
				<verse number="37">No vandhu vese vondharaunda yo nyika yo vaGerasene vakamukumbira kuti abve kwavari; ngokuti vese vakagumihwa ngokutya kukurutu. Naye wakanghwina mu ngarava akahwirira.</verse>
				<verse number="38">Asi mundhu uwo wakabviswa mabzoka, wakamukumbira kuti aende naye; asi iye wakamuendesa echiti:</verse>
				<verse number="39">“Hwirira ku nyumba yako, upupure ngo kukura kwo izvo zvaakakuitira Mwari.” Naye wakafamba echiteketesa mu dhoropa rese kukura kwo izvo zvaakaita Jesu kwaari.</verse>
				<verse number="40">Naapo Jesu waviyazve, mbungano yakamuashira ngo kudakara; ngokuti vese inga vakamugarira.</verse>
				<verse number="41">Vonanyi, kwakaviya, mundhu zina rake raizwi ndi Jairosi, naye wayiva mukuru wo nyumba yo kudira; naye wakawa patshoka ja Jesu, wakamupota kuti aviye ku nyumba yake;</verse>
				<verse number="42">ngokuti wayiva no mwana wo kaji umwe ega, wayinga ano makore anonga gumi no maviri, naye wayiva woda kufa. Asi echienda mbungano yakamutsikinija.</verse>
				<verse number="43">No jimayi raibuda ngazi makore ari gumi no maviri, iro rayinga rapeja zvese zvoraipona ndizvo ngo man'anga, pasina waikona kurirapa.</verse>
				<verse number="44">Iro rakaviya ngosure kwake, rakapshasa mupendero wo nguvo yake: Paripo ndhenda yo kubuda ngazi yakakhauka.</verse>
				<verse number="45">Na Jesu wakati: “Ndiyani uwo wandipshasa?” Naapo vese vakanija, Pedru naavo vayiva navo, vakati: “Mujijisi mbungano inokutsikinija, no kukupshinya.”</verse>
				<verse number="46">Asi Jesu wakati: “Uripo wandipshasa, ngokuti ndinozwa kuti simba rangu rabuda kwendiri.”</verse>
				<verse number="47">Naapo jimayi ravona kuti arizivi kufishika, rakaviya richitetemera, rakawa pasi pamberi pake, rikapanga zvese pamberi po vandhu vese kuti ramupshasa ngo ndava yenyi, nokuti raponeswa chiriporipo.</verse>
				<verse number="48">Iye wakati kweriri: “Mwana, kugonda kwako kwakuponesa; enda ngo kunyarara.”</verse>
				<verse number="49">Achavereketa, kwakaviya umwe echibva ku nyumba yo mukuru wo nyumba yo kudira, echiti: “Mwana wako wo kaji watofa; usachamunesa Mujijisi.”</verse>
				<verse number="50">Asi Jesu echizwa, wakapingura kwaari, echiti: “Usatya; kwega tenda, naye unozoponeswa.”</verse>
				<verse number="51">Kwakati aguma ku nyumba, aazivi kutendera kuti mundhu anghwine naye, kwega Pedru na Johani na Jakobe, na baba wo musikana, na mayi wake.</verse>
				<verse number="52">Navo vese vaimuchema vechimutsumba; asi wakati: “Musachema; ngokuti aazivi kufa, asi wakavata.”</verse>
				<verse number="53">Navo vakamuseka kwokumusvororeja, vechivona kuti watofa.</verse>
				<verse number="54">Asi iye naamubata ngo nyara wakadanijira, echiti: “Musikana muka.”</verse>
				<verse number="55">No mweya wake wakaviyazve, naye wakamuka, chiriporipo. Iye wakapanga kuti apuwe chokuha.</verse>
				<verse number="56">No vabari vake vakashamiswa, asi wakavapanga kuti vachazobvunja mundhu icho chayinga chaitwa.</verse>
			</chapter>
			<chapter number="9">
				<verse number="1">Naye wakadanija pamwepo vari gumi na vaviri, akavapa simba ro kukurira mabzoka ese, no kurapa ndhenda.</verse>
				<verse number="2">Naye wakavatuma kuenda kwoochumaira Umambo hwa Mwari, no kurapa vanohwara.</verse>
				<verse number="3">Wakati kwavari: “Musatora chiro cho hwendo hwenyu, haiwa ndonga, nokuti nyede, nokuti chimanda, nokuti mare; zve, musava no mabhachi maviri.</verse>
				<verse number="4">Pikija ngoyani nyumba yo munozonghwina, garanyimwo, mbhera mubvepo.</verse>
				<verse number="5">Naavo vasikazomuashiri, mwoobva mu dhoropa iro, munozophumbuja bukuta pasi po tshoka jenyu kuitira chapupu kuvaitira ndava.”</verse>
				<verse number="6">Navo vakaenda, vakapupura mu maguta ese, vechichumaira vhangeri, no kurapa ku ndau jese.</verse>
				<verse number="7">Zvino apo Herodhi mutungamiriri naaziva zvese zvayinga zvaitika, wakakakaseka, ngokuti vamweni vainanga kuti Johani wayinga wamuka kubva kwo vakafa;</verse>
				<verse number="8">no vamweni vaiti kuti, Erija wakavoneka; no vamwenizve vaiti kuti, mumwe wo vaprofeti vokare wakamukazve.</verse>
				<verse number="9">Na Herodhi wakati: “Johani ndakamugura musoro, asi uwu ndiyani, uwo wondinozwa ndiye zviro zvakadari.” Naye wakapshaka kuti amuvone.</verse>
				<verse number="10">Vapetuka, vapostori vakamuverengera zvese izvo zvakaitika. Naye wakavatora, akajipaura kuenda vari vega ku dhoropa raizwi Bhetisaidha.</verse>
				<verse number="11">Mbungano yaziva yakamutevera, naye wakavaashira ngo kudakara, wakavereketa kwavari ngo Umambo hwa Mwari naavo vaitama kurapwa wakavarapa.</verse>
				<verse number="12">Naapo zuva rotanga kubira; no varigumi na vaviri vakaviya, vakati kwaari: “Wechiparaja mbungano kuti yiende mu maguta no mundharaunda inotendeneja, vavatemwo, no kuwana zvokuha, ngokuti pano tiri pa bani.”</verse>
				<verse number="13">Asi iye wakati kwavari: “Vapenyi imwimwi zvokuha.” Vakati: “Atina zvimweni kwega zvimanda zvishanu no hove mbiri; dangani kuti tiende tivatengere zvokuha ava vandhu vese.”</verse>
				<verse number="14">Ngokuti vayiva vanonga vari zviuru zvishanu (5.000) zvo vanarume. Naye wakati ku vajiji vake: “Vagarisenyi pasi ngo zvikwata, zvo makumi mashanu.”</verse>
				<verse number="15">Navo vakayita kudaro, vakavagarisa pasi vese.</verse>
				<verse number="16">Naye echitora zvimanda zvishanu, no hove mbiri, wakaringira mu gore, akazvibonga, akazvigura; wakazvipa ku vajiji kuti vazvidire pamberi po mbungano.</verse>
				<verse number="17">Navo vakaha, vakaguta vese; navo vakaunganija izvo zvakasara zvo matshekeneswa, zvitengu zviri gumi na zviviri.</verse>
				<verse number="18">Kwakaitika kuti echikumbira ari ega, vajiji vake vayiva naye, naye wakavabvunjisa, kuti: “Mbungano inoti kuti inini ndiri yani?”</verse>
				<verse number="19">Navo vakapingura, vakati: “Johani Mubhapatisi, asi vamweni vanoti, Uri Erija; asi vamweni vanoti, Uri umwe wo vaprofeti vokare wamukazve.”</verse>
				<verse number="20">Asi wakati kwavari: “Imwimwi munoti inini ndiri yani?” Na Pedru echipingura, wakati: “Iwewe uri Kristu wa Mwari.”</verse>
				<verse number="21">Asi wakavabvunja no kuvapanga kuti vasazobvunja mundhu naumwe izvi.</verse>
				<verse number="22">Echiti: “Kunodikana kuti Mwana wo Mundhu atambujike ngo zvakawanda, arambwe ngo vakuru, no vapristi vakuru, no vatari, aurawe, na ngo zuva ro chitatu amuswe.”</verse>
				<verse number="23">Naye wakati kwavari vese: “Kudari uripo mundhu unoda kuviya sure kwangu, ngaajirambe, atore muchinjiko wake zuva ngo zuva anditevere.</verse>
				<verse number="24">Ngokuti pikija ndiyani ungada kungwarira kurarama kwake, unozorashikihwa ndikwo; asi pikija ndiyani unorasha kurarama kwake ngo ndava yangu, ndiye unozokuponesa.</verse>
				<verse number="25">Ngokuti unodetsehwa ngenyi mundhu kudari echizoviyihwa ngo nyika yese, ajirashe, nokuti ajinyaje kupona kwake.</verse>
				<verse number="26">Ngokuti iye unozoyita nyowa ndini, na ngo mazwi angu, Mwana wo Mundhu unozoyita nyowa ndiye, apo oviya mu uthende hwake, no hwa Baba, no hwo ngirosi jakachena.</verse>
				<verse number="27">Asi ndinomubvunja ngo gwinyiso, kuti varipo vakatikuti veavo vanoyima pano, avo vasikazoraviri kufa, mbhera vavone Umambo hwa Mwari.”</verse>
				<verse number="28">Nakwo kwakaitika, anonga mazuva masere ngosure kwo kuvereketa izvi, kuti wakatora naye Pedru, na Johani, na Jakobe, wakakwira pa dundhu kwookumbira.</verse>
				<verse number="29">Echikumbira, kuvoneka kwo hope yake kwakasandujwa, no zvokusimira zvake zvakachena zvechin'anikira.</verse>
				<verse number="30">Vonanyi kwakavereketa naye vandhu vaviri, ndi Mosi na Erija;</verse>
				<verse number="31">avo vakavoneka vari mu uthende, vakavereketa ngo ndava yo kuenda kwake mukufa, ukwo kwaaizoita mu Jerusarema.</verse>
				<verse number="32">Zvino Pedru naavo vayiva naye vayinga vabatwa ngo hope: Asi apo vamuka, vakavona uthende hwake, no vandhu vaviri avo vakayima naye.</verse>
				<verse number="33">Kwakaitika, apo vaparajana naye, Pedru wakati kuna Jesu: “Mujijisi, kwakanaka kwetiri kuti tigare pano; ngativake zvitumba zvitatu; chimwe chako, chimweni cha Mosi, no chimweni cha Erija.” Asikazivi chaaivereketa.</verse>
				<verse number="34">Kwakati echivereketa izvi, gore rakaviya, rikavafukijira; navo vakatya apo vakambonywa ngo gore.</verse>
				<verse number="35">No izwi rakabuda rechibva mu gore, rechiti: “Uwu uri Mwana wangu, uwo wakasananguhwa; mupurukirenyi.”</verse>
				<verse number="36">Naapo izwi rapinda Jesu wakaenda ari ega. Navo vakanyarara, avazivi kutongobvunja mundhu ngo mazuva ao chimwe cho izvo zvovakavona.</verse>
				<verse number="37">No cho mangwanani, apo vabzuka kubva ku dundhu, kwakaitika kuti mbungano huru yakasongana naye.</verse>
				<verse number="38">Vonanyi, mundhu wakatikuti echibva mukati mwembungano wakadanijira echiti: “Mujijisi, ndinokupota kuti uringire mwana wangu, ngokuti ndiye ega wondinaye.</verse>
				<verse number="39">Vonanyi, mweya unomubata; paripo ngo kukasira orija mbhere; nawo unomubvununguja kwokuti abudise mafuro, unotora nguva yakareba, unomukuvaja kakurutu.</verse>
				<verse number="40">Neni ndapota vajiji vako kuti vaumbirimbije, navo vaukonehwa.”</verse>
				<verse number="41">Jesu wakapingura, akati: “A, mubarihwana usikatendi no unopauka, ndinozogara nemwi mukuvo wakaitawani, ndechindo musengerera? Zisai pano mwana wako.”</verse>
				<verse number="42">Kwakati achaviya bzoka rakamuwisa pasi, rikamubvununguja kakurutu. Asi Jesu wakauthusa mweya wakashasa, akamurapa murumbwana akamupazve kuna baba wake.</verse>
				<verse number="43">Navo vese vakashamiswa ngo ukuru hwa Mwari. Kwakati vese vachashamiswa ngo izvo zvaakaita, wakati ku vajiji vake:</verse>
				<verse number="44">“Mazwi aya ngaagare munjeve jenyu; ngokuti Mwana wo Mundhu unozopihwa mu nyara jo vandhu.”</verse>
				<verse number="45">Asi avazivi kuzwisisa izwi iro, rakafishika kwavari, kuti vasazoriziva; navo vakatya kumubvunjisa ngo iro izwi.</verse>
				<verse number="46">Kwakamuka hasha pakati pavo kuti ndiyani wavo unozoyita mukuru.</verse>
				<verse number="47">Asi apo Jesu wavona murangarijo yo mwoyo yavo, wakatora mwana mudoko, wakamugajika parutivi rwake.</verse>
				<verse number="48">Wakati kwavari: “Iye unoashira mwana uwu mudoko ngo zina rangu unondiashira inini; no uwo unondiashira inini unoashira uwo wakandituma; ngokuti iye uri mudoko mukati mwenyu mwese, ndiye uri mukuru.”</verse>
				<verse number="49">Na Johani wakapingura, akati: “Mujijisi, tamuvona umwe echimbirimbija mabzoka ngo zina rako; nesu takamurambisa, ngokuti aazivi kutevera nesu.”</verse>
				<verse number="50">Asi Jesu wakati kwaari: “Musazomurambisa, ngokuti iye usikaambani nemwi, unomurwira imwimwi.”</verse>
				<verse number="51">Apo mazuva okwedera okuti aashihwe mu gore, wakaringira hope yake kuenda Jerusarema.</verse>
				<verse number="52">Naye wakatuma ndhumwa pamberi po hope yake, navo vanghwina mu guta ro vaSamariya, kuti vamunasirire.</verse>
				<verse number="53">Asi avazivi kumuashira, ngokuti hope yake yairingira kuenda Jerusarema.</verse>
				<verse number="54">Naapo vajiji vake Jakobe na Johani vavona ichi, vakati: “Mambo, unoda kuti tinange kuti muriro ubzuke kubva mu gore, uvapeje?”</verse>
				<verse number="55">Asi wakakunukuka, akavarambisa.</verse>
				<verse number="56">Navo vakaenda ku guta rimweni.</verse>
				<verse number="57">Vachafamba mu njira, mundhu wakatikuti wakati kwaari: “Ndinozokutevera pikija kwapi kwounoenda.”</verse>
				<verse number="58">Na Jesu wakati kwaari: “Muhwe jino marindi, no shiri jo mu gore jino zvisaki; asi Mwana wo Mundhu aana no po kutsamira musoro wake.”</verse>
				<verse number="59">Naye wakati kuno umweni: “Nditevere iwewe.” Asi iye wakati: “Mambo, tenda kuti ndiende kutanga ndimbochira baba wangu.”</verse>
				<verse number="60">Asi wakati kwaari: “Siya vakafa vachire vakafa vavo; asi enda iwewe uteketese Umambo hwa Mwari.”</verse>
				<verse number="61">No umwenizve wakati: “Ndinozokutevera Mambo, asi kutanga tenda kuti ndiende ndivaeneke vo nyumba yangu.”</verse>
				<verse number="62">Asi Jesu wakati kwaari: “Akuna mundhu, ungadira nyara yake kubata baja ro n'ombe, echiringira sure, ungasisira Umambo hwa Mwari.”</verse>
			</chapter>
			<chapter number="10">
				<verse number="1">Ngosure kwo izvi Mambo wakaendesa vamweni vari makumi manomwe na vaviri, naye wakavatuma vaviri-vaviri pamberi pake ku madhoropa ese no ku ndau jese, apo paaida kuguma ambhwine.</verse>
				<verse number="2">Naye wakati kwavari: “Mushando wo kukotora wakakura, asi vashandi vashomani; ndizvo mweshikumbira kuna mambo wo kukotora kuti atume vashandi mukukotora kwake.</verse>
				<verse number="3">Endanyi, vonanyi ndinomutuma muri vakadari ngo zvimabvuta mukati mwo mathika.</verse>
				<verse number="4">Musatora chikhwama, nokuti nyede, nokuti magwada: Musachungamija mundhu mu njira.</verse>
				<verse number="5">Nyumba iriyese yo munozonghwina, kutanga mwechiti; kunyarara ngakuve kune iyi nyumba.</verse>
				<verse number="6">Kuti aripo mwana wo kunyarara, kunyarara kwenyu kunozova panyezuru pake: Asi kuti asipo, kunyarara kwenyu kunozohwirira kwomuri.</verse>
				<verse number="7">Garanyi munyumbemwo mwechiha no kumwa izvo zvovanomupa; ngokuti mushandi unosisira mupochereso wake. Musati umwu mwanghwina umwu mwanghwina.</verse>
				<verse number="8">Dhoropa ririrese romunozonghwina, navo vakamuashira, ihanyi izvo zvovanodira pamberi penyu.</verse>
				<verse number="9">Rapanyi vanohwara varimwo, munozoti kwavari, kuti: Umambo hwa Mwari hwakwedera kwomuri.</verse>
				<verse number="10">Asi mu dhoropa umwo mwomunozonghwina, navo vasikamuashiri, budanyi muende mu makwanja aro, mwechiti.</verse>
				<verse number="11">Eya, no bukuta ro dhoropa renyu, iro rinonamirira kutshoka jenyu, tinoripumbhujira kwomuri; asi zivanyi ichi, kuti Umambo hwa Mwari hwakwedera.</verse>
				<verse number="12">Ndinoti kwomuri, kunozopinda kurerukira Sodhoma ngo iro zuva kuno iro dhoropa.”</verse>
				<verse number="13">“Ikhombo kwouri, Korazini! Ikhombo kwouri Bhetisaidha! Ngokuti kudari mishando yo simba iyo yakayitwa kwomuri, yayinga yakayitwa mu Tire no Sidhoni, vaizonga vakatenderuka karetu, vechigara mu marota vakasimira masako.</verse>
				<verse number="14">Kani hai, kunozopinda kurerukira Tire no Sidhoni ngo zuva ro kutongwa kuno imwimwi.</verse>
				<verse number="15">Iwewe Kaperanaume, unozokuriswa here mu gore? Iwewe unozobzuswa pasi muhayidhesi.</verse>
				<verse number="16">Iye unopurukira kwomuri, unopurukira inini; naye unomuramba unondiramba inini. No uwo unondiramba inini unoramba uwo wakandituma.”</verse>
				<verse number="17">No vari makumi manomwe na vaviri vakapetuka ngo kudakara, vechiti: “Mambo, no mabzoka aitipfavira ngo zina rako.”</verse>
				<verse number="18">Wakati kwavari: “Ndakamuvona Sathani echiwa kubva mu gore, wakadari ngo mbheni.</verse>
				<verse number="19">Vonanyi ndakamupa simba ro kutsika nyoka, no zvinyavada, no panyezuru po simba rese ro mukorore: Akuna no chiro na chimwe chinozomushaishira.</verse>
				<verse number="20">Zvakanyadaro, musadakara ngo ichi, kuti mweya inomupfavira; asi dakaranyi ngokuti mazina enyu akatahwa mu gore.”</verse>
				<verse number="21">Ngo nguva iyo iye wakadakara mu Mweya Wakachena, akati: “Ndinokubonga Baba, Mambo wo mu gore no nyika, kuti wakafisha izvi kuno vakangwara, no vanoziva, ukazvipangijira kuno vana vadoko; eya Baba ngokuti mwakazvivona izvi zvakanaka mukuvona kwenyu.</verse>
				<verse number="22">Zvese zvakapuwa kwendiri ndi Baba wangu. Akuna naumwe unoziva Mwana kuti uri yani, kwega Baba; nokuti Baba kuti uri yani, kwega Mwana, no uwozve waanoda Mwana kuti amupangijire kwaari Baba.”</verse>
				<verse number="23">Naye wakakunukukira kuno vajiji vake, ngo kufishika wakati: “Anomuchena majiso ao anovona zvomunovona imwimwi.</verse>
				<verse number="24">Ngokuti ndinoti kwomuri, kuti vaprofeti vazhinji no majimambo vayiva no chidisiso chokuvona zvomunovona, navo avazivi kuzvivona; zve, no kuzwa zvomunozwa, navo avazivi kuzvizwa.”</verse>
				<verse number="25">Vonanyi rakatikuti, rakamuka, richimueja, rikati: “Mujijisi, chinyi chondinozoita kuti ndigare ndhaka yo kupona kusikaperi?”</verse>
				<verse number="26">Iye wakati kwaari: “Chinyi chakatahwa mu mipango? Unojijenyi?”</verse>
				<verse number="27">Naro rechipingura, rakati: “Unozomuda Mambo Mwari wako ngo mwoyo wako wese, na ngo mweya wako wese, na ngo simba rako rese, na ngo kurangarira kwako kwese; no muvakihwana wako kudari ngo kujida kwako.”</verse>
				<verse number="28">Naye wakati kwaari: “Wanasa kupingura, ita kudaro newe unozorarama.”</verse>
				<verse number="29">Asi iro rechida kujipembeja, rakati kuna Jesu: “Ndiyani uri muvakihwana wangu?”</verse>
				<verse number="30">Jesu wakapingura, akati: “Mundhu wakatikuti waibzuka echibva Jerusarema kuenda Jeriko; naye wakasongana no majongoni ao akamukhumura zvokufuka zvake, akamurova, akaenda, omusiya oda kufa.</verse>
				<verse number="31">Kwakaitika kuti mupristi wakatikuti waibzuka ngo njira iyo, naamuvona wakapinda ngo divi rimweni.</verse>
				<verse number="32">Ngokudarozve muRevhi, apo aguma naamuvona, wakapinda, ngo divi rimweni.</verse>
				<verse number="33">Asi muSamariya wakatikuti, echifamba hwendo, wakaguma apo paayiva, naapo amuvona, wakamuzwira urombo.</verse>
				<verse number="34">Wakaviya kwaari, akapomba mavonje ake, echidurura mafuta no vhini; naye wakamugajika pa chipfuyo chake, wakamuzisa ku nyumba yo vaeni, wakamungwarira.</verse>
				<verse number="35">No kwaeja wakabudisa madhenariyo maviri, wakaapa kuno muno wo nyumba, akati, mungwarirei; no icho chounozonyengejera kuripa, inini apo ndoviyazve ndinozokuripira.</verse>
				<verse number="36">Ngowapi kwaavo vatatu, kurangarija kwako, wakayita muvakihwana kwaari uwo wakawira pakati po majongoni?”</verse>
				<verse number="37">Naro rakati: “Uwo wakamuitira nyasha.” Na Jesu wakati kwaari: “Enda, uite kudaro newe.”</verse>
				<verse number="38">Hino vechifamba muhwendo hwavo, vakaguma ku guta rakatikuti; no mujimayi unozwi Marita wakamuashira mu muzi mwavo.</verse>
				<verse number="39">Naye wayiva no munukuna waizwi ndi Mariya, iye wakagara patshoka ja Mambo, echizwa mazwi ake.</verse>
				<verse number="40">Asi Marita wakaneseka ngo mishando yakawanda; naye wakaviya kwaari, akati: “Mambo, amuna ndava nazvo here kuti munukuna wangu wandisiya kushanda, ndiri ndega? Ndizvo mubvunjenyi kuti andidetsere.”</verse>
				<verse number="41">Asi Mambo wakapingura, akati kwaari: “Marita, Marita, unodembatemba, no kuneseka ngo zviro zvakawanda.</verse>
				<verse number="42">Asi chiro chimwe chinosisira: Ngokuti Mariya wasanangura rupande uhwo hwakanaka, rusikazobviswi kwaari.”</verse>
			</chapter>
			<chapter number="11">
				<verse number="1">Kwakaitika echikumbira ku ndau yakatikuti, apo apeja, umwe wo wajiji vake vakati kwaari: “Mambo, tijijise kukumbira, kudari ndi Johani naye wakajijisa vajiji vake.”</verse>
				<verse number="2">Iye wakati kwavari: “Apo mwookumbira, mwoti: Baba Ngarireremejwe zina renyu. Umambo hwenyu ngahuviye. Kuda kwenyu ngakuitwe mu nyika Kudari ngo mu gore.</verse>
				<verse number="3">Tipenyi zuva ngo zuva kuha kwedu.</verse>
				<verse number="4">Tiregererenyi zvishaishi zvedu; ngokuti isisuvo tinoregerera vese avo vano ndava kwetiri. Musatinghwinisa mukuejwa asi mutinunure kuno uwo wakashata.”</verse>
				<verse number="5">Naye wakati kwavari: “Ndiyani kwomuri uno shamwari, kudari waenda kwoiri pakati po usiku, echiti kwaari, shamwari, ndishongejevo zvimanda zvitatu,</verse>
				<verse number="6">ngokuti shamwari yangu yaguma kwendiri yechibva muhwendo hwayo, neni andina chokuipa;</verse>
				<verse number="7">naye kudari apingura, ari mukati, echiti: Usandinesa; musuvo wakonywa zvino no vana vangu vaaneni pa mubhedhi; andingakoni kumuka kuti ndikupe.</verse>
				<verse number="8">Ndinoti kwomuri, kuti, pikija asikazomuki amupe ngokuti uri shamwari yake, asi ngo ndava yo kuvangirira kwake unozomuka, amupe zvese zvaanotama.</verse>
				<verse number="9">Ndizvo ndinoti kwomuri, kumbiranyi, kunozopuwa kwomuri; pshakanyi, nemwi munozowana; gugujiranyi nakwo kunozobewurihwa kwomuri.</verse>
				<verse number="10">Ngokuti mundhu wese unokumbira unoashira, no uwo unopshaka unozowana; no uwo unoguguja kunozobewurihwa kwaari.</verse>
				<verse number="11">Ndiyani pakati penyu ari baba, apo mwana wake echikumbira chimanda, unozomupa buwe? Nokuti echikumbira hove paugaro pokumupa hove amupe nyoka here?</verse>
				<verse number="12">Nokuti kudari echikumbira zanda, unozomupa chinyavada here?</verse>
				<verse number="13">Ndizvo kudari imwimwi mutori vakashata mwechiziva kupa vana venyu zvipo zvakanaka, Baba wenyu vari mu gore unozopinda kwakaitawani kupa Mweya Wakachena kwaavo vanokumbira kwaari?”</verse>
				<verse number="14">Iye waimbirimbija bzoka, rayiva mbeveve, kwakaitika bzoka rabuda, mbeveve yakavereketa. No mbungano yakashamiswa.</verse>
				<verse number="15">Asi vamweni vavo vakatikuti, vakati: “Iye unombirimbija mabzoka ndi Bheezebhuri muzvare wo mabzoka;</verse>
				<verse number="16">no vamweni, vechimueja vakapshaka kwaari chivoniso chinobva mu gore.”</verse>
				<verse number="17">Asi iye echiziva mirangariro yavo, wakati kwavari: “Umambo hwese hunojiparaja mukati mwahwo, hunoparara; no nyumba inojiparaja inowa pasi.</verse>
				<verse number="18">No kudari Sathani echijimukira ngokwake, umambo hwake hungaita maimirenyi? Ngokuti munoti kuti inini ndinombirimbija mabzoka ndi Bheezebhuri.</verse>
				<verse number="19">Kudari inini ndechimbirimbija mabzoka ndi Bheezebhuri, vana venyu vanoambirimbija ndiyani? Ndizvo ivo vanozoyita vatongi venyu.</verse>
				<verse number="20">Asi kuti inini ndechimbirimbija mabzoka ngo simba ra Mwari, ngokudaro Umambo hwa Mwari hwaviya kwomuri.</verse>
				<verse number="21">Apo uwo uno simba uno zvokurwa ndizvo unongwarira nyumba yake, no mujiyo yake inozongwaririka.</verse>
				<verse number="22">Asi apo umweni unomupinda ngo simba unoviya panyezuru pake, amunyise, unozobvuka kwaari zvokurwa ndizvo zvake, izvo zvaaigonda ndizvo, unokovanisira zvakapokonyohwa zvake.</verse>
				<verse number="23">Iye usipo neni unorwa neni; no uwo usikaunganiji neni unoparaja.”</verse>
				<verse number="24">“Apo mweya unesvina wabuda ku mundhu, unofamba ndau jisina kumwa, wechipshaka kuzorora; usikakuwani, unoti ndohwirira ku nyumba yangu apo po ndakabva.</verse>
				<verse number="25">Naapo woviyazve, unoivona yakapshaihwa, no kurongwa.</verse>
				<verse number="26">Naapo unoenda, wotorazve mweya imweni minomwe, iyo inopinda kushata kuno uwo wo kutanga, nayo inonghwinemwo, no kugara umwo; no kupejisira kwo chiyimo chake mundhuwo chinopinda kushata kuno cho kutanga.”</verse>
				<verse number="27">Kwakaitika echivereketa izvi jimayi rakatikuti rayiva pakati po mbungano rakadanijira, rikati kwaari: “Inomuchena iyo ndani yakakubereka, no mazamu ao owakamwa.”</verse>
				<verse number="28">Asi iye wakati: “Eya, kakurutu vanomuchena avo vanorizwa izwi ra Mwari, vechiringwarira.”</verse>
				<verse number="29">Kwakati mbungano yechiungana pamwepo kwaari, iye wakatanga kuvereketa kuti: “Uwu mubarihwana uri mubarihwana wakashata; unopshaka chivoniso; asi akuna chivoniso chinozopuwa kwouri, chivoniso cha Jona chega.</verse>
				<verse number="30">Ngokuti kudari ndi Jona wakayita chivoniso ku vaNinivha, ngokudarozve Mwana wo Mundhu unozoyita chivoniso kuno uwu mubarihwana.</verse>
				<verse number="31">Mambokaji wo nyika yo Kubani unozomuka pamwepo no vandhu vo mubarihwana uwu, ngo zuva ro kutongwa, naye unozovaparisa ndava; ngokuti iye wakabva ku magumo wo nyika, kuenda kwoozwa kungwara kwa Soromona; vonanyi, mukuru kuna Saromona uri pano.</verse>
				<verse number="32">Vandhu vo Ninivha vanozoima ngo zuva ro kutongwa pamwepo no uwu mubarihwana, navo vanozouparisa ndava; ngokuti ivo vakatenderuka ngo kuchumayira kwa Jona; vonanyi, Mukuru kuna Jona uri pano.”</verse>
				<verse number="33">“ Akuna mundhu apo unobwakija chibani, ochidira pandau yakachitirika, nokuti pasi po chitengu, asi pachigajikiro pacho, kuti avo vanonghwina vavone kujeka.</verse>
				<verse number="34">Chivheneko cho muviri ijiso rako, apo jiso rako rakanaka, muviri wako wese nawo unozara ngo kujeka; asi kuti rakashata, muviri wako wese unozara ngo chidima.</verse>
				<verse number="35">Ndizvo ngwarayi kuti kujeka ukwo kuri mukati mwako akuri chidima akadi.</verse>
				<verse number="36">Ndizvo kudari muviri wako wese wakazara ngo kujeka, pasina divi rine chidima, muviri wese unozozarisa ngo kujeka, kudari ngo apo chivheneko chinonasa kujekisa, chinokujekisa.”</verse>
				<verse number="37">Echivereketa, mufarisi wakatikuti wakamukoka kuti ahe naye; naye wakanghwina, akacheama po kuhira.</verse>
				<verse number="38">Kwakati, apo mufarisi avona, wakashamiswa kuti iye aazivi kushamba asati aha.</verse>
				<verse number="39">Na Mambo wakati kwaari: “Zvino imwimwi, vafarisi munosuka kunja kwo tsani no kwo ndiro; asi mukati mwenyu mwakazara ngo umbavha no kushata.</verse>
				<verse number="40">Imwimwi mapenji, iye wakayita zvo kunja, aazivi kuyitazve zvo mukati here?</verse>
				<verse number="41">Asi ipanyi zviri mukati kuyita zvipo, zvese zvinozochena kwomuri.</verse>
				<verse number="42">Asi ikhombo kwomuri vafarisi! Ngokuti munopa chogumi cho mindi no rue no murivo yese asi munorerusa kutonga kwakwo, no rudo rwa Mwari! Asi kwaisisira kuti muite izvi, musikaregeri zvimweni.</verse>
				<verse number="43">Ikhombo kwomuri vafarisi! Ngokuti munoda zvigaro zvo pamberi mu nyumba jo kudira, no kuchungamijwa pandau jo musika.</verse>
				<verse number="44">Ikhombo kwomuri! Ngokuti mwakadari ngo makuva asikavoneki, no vandhu vanofamba panyezuru pawo vasikazivi.”</verse>
				<verse number="45">No gweta rakatikuti rakapingura, rechiti kwaari: “Mujijisi, wechivereketa kudari unotitukavo nesu.”</verse>
				<verse number="46">Naye wakati: “Ikhombo kwomuri nemwi magweta. Ngokuti munothikisa vandhu mitwaro inorema kuitwara, nemwi mwambhwine musikaipshasi ngo chikunwe cho zvikunwe zvenyu.</verse>
				<verse number="47">Ikhombo kwomuri! Ngokuti munovaka makuva ovaprofeti, no majibaba enyu akavauraya.</verse>
				<verse number="48">Ndizvo muri zvapupu no vanotenderana no mishando yo majibaba enyu: Ngokuti ivo vakavauraya, nemwi munovaka makuva avo.</verse>
				<verse number="49">Ndizvozve, kungwara kwa Mwari kwakati, ndinozotuma kwavari vaprofeti no vapostori; vamweni vavo vanozovauraya, vechivatambuja no kuvateverera;</verse>
				<verse number="50">kuti ngazi yo vaprofeti vese yakaparajwa kubvira kwo kusikwa kwo nyika ibvunjisiswe kuno uwu mubarihwana;</verse>
				<verse number="51">kubvira kungazi ya Abhera, mbhera kuguma kungazi ya Zakariya uwo wakaurawa pakati po altari no themperi; eya ndinoti kwomuri, inozobvunjisiswa kuno uwu mubarihwana.</verse>
				<verse number="52">Ikhombo kwomuri magweta! Ngokuti imwimwi mwakabvisa mugogo wo kuziva amuzivi kunghwina imwimwi mwambhwine, naavo vainghwina mwakavarambisa.”</verse>
				<verse number="53">Kwakati echibva apo, vatari no vafarisi vakatanga kumuvangijira kakurutu, no kumuchenekera kuti averekete zviro zvakawanda;</verse>
				<verse number="54">vechimuteya, kuti vamubate ngo chiro chinobva ku muromo wake.</verse>
			</chapter>
			<chapter number="12">
				<verse number="1">Ngo uwo mukuvo apo vandhu vasikaverengeki vaungana pamwepo, kwokuti vaichikana, wakatanga kuvereketa kuno vajiji vake, kuti: “Ngwariranyi mumera wo vafarisi, uwo uri kujiitisa.</verse>
				<verse number="2">Ngokuti akuna chiro chakadumaijwa chisikazovoneki; no chakafishwazve, chisikazoziviki.</verse>
				<verse number="3">Ndizvo icho chomwakavereketa muchidima chinozozwika mukujeka; no icho chomwakabvunjana munjeve mukati mwo makamera wo pakati, chinozoteketeswa panyezuru po chachungu cho nyumba.”</verse>
				<verse number="4">“Neni ndinoti kwomuri shamwari jangu: Musatya avo vanouraya muviri, ngosure kwo uku vasina chovangayita.</verse>
				<verse number="5">Asi ndinomuzivisa ngo uwo wo munozotya: Mutyenyi uwo ngosure kwo kuuraya uno simba rokurasha mu Gehena; eya, ndinoti kwomuri mutyenyi uwo.</verse>
				<verse number="6">Zvishiri zvishanu azvitengeswi ngo makobiro maviri here? No chimwe chazvo achizokanganiki pamberi pa Mwari.</verse>
				<verse number="7">Asi no bvuji ro musoro mwenyu rakaverengwa rese. Musatya; imwimwi munopinda kudikana kuno zvishiri zvizhinji.”</verse>
				<verse number="8">“Neni ndinoti kwomuri, pikija ndiyani unozonditenda pamberi po vandhu, nayevo Mwana wo Mundhu unozomutenda pamberi po ngirosi ja Mwari.</verse>
				<verse number="9">Asi iye unozondiramba pamberi po vandhu, ndinozomuramba pamberi po ngirosi ja Mwari.</verse>
				<verse number="10">No mundhu wese unozovereketa izwi rakashata ngo Mwana wo Mundhu, rinozoregerehwa kwaari, asi kwaari uwo unotuka Mweya Wakachena akuzoregerehwi kwaari.</verse>
				<verse number="11">Naapo voomuzisa mu nyumba jo kudira, no pamberi po vatongi, no pamberi po vano masimba, musazodembatemba ngo njira yo munozopingura ndiyo, nokuti munozopingura ngo mazwi akadini, nokuti munozovereketenyi.</verse>
				<verse number="12">Ngokuti Mweya Wakachena unozomujijisa ngo iyo nguva icho chinosisira kuti muverekete.”</verse>
				<verse number="13">No umwe wakatikuti wo mbungano wakati, kwaari: “Mujijisi, bvunjai hama yangu kuti tikovane ndhaka.”</verse>
				<verse number="14">Asi iye wakati kwaari: “Mwanarumewe, ndiyani wandiemesa kuti ndiite mutongi nokuti mukovanisiri pakati penyu?”</verse>
				<verse number="15">Naye wakati kwavari: “Ngwaranyi mwechijitarausa kubva kwo kuemura kwese; ngokuti kurarama kwo mundhu akubvi kwo kuwanda kwo upfumi hwaanahwo.”</verse>
				<verse number="16">Wakavabvunja muezaniso, akati: “Munda wo guruja rakatikuti wakaivha zvakawanda.</verse>
				<verse number="17">Naro rakakarangarija mukati mwaro, rechiti: Ndinozoitenyi? Ngokuti andina ndau yo kudira mbewu jangu?</verse>
				<verse number="18">Naro rakati, ndinozodari: Ndopwanyira pasi nyumbu jangu, ndivake jinopinda kukura; naapo ndinozodira mbewu jangu jese no upfumi hwangu.</verse>
				<verse number="19">Neni ndinozoti kuno mweya wangu, uno upfumi wakawanda wakaunganijihwa kukwanisa makore mazhinji; garisikai, wechiha, wechimwa, wechidakara.</verse>
				<verse number="20">Asi Mwari wakati kwaari. Iwe benji, ngo uhwu usiku mweya wako unozodanijwa kwouri. No izvo zvowajiunganijira zvinozoita zvani?</verse>
				<verse number="21">Zvakadaro naye uwo unojiunganijira upfumi, asi asiri mupfumi pamberi pa Mwari.”</verse>
				<verse number="22">Wakati kuno vajiji vake: “Ngo iyi ndava ndinoti kwomuri, musadembatemba ngo ndava yo kurarama kwenyu, kuti, munozohenyi? Nokuti ngo ndava yo muviri wenyu, kuti munozofukenyi?</verse>
				<verse number="23">Ngokuti mweya unopinda kuha, no muviri unopinda zvokufuka.</verse>
				<verse number="24">Rangarijanyi ngo magunguhwe, kuti aakushi aaunganiji; aana nokuti nyumbu; na Mwari unoapakurira; imwimwi munopinda kwakaitawani kudikana kuno shiri?</verse>
				<verse number="25">Ndiyani kwomuri ngo kudembatemba ungarebesa chiyimo chake ngo kubiti rimwe?</verse>
				<verse number="26">Ndizvo kudari imwimwi musina simba ro kuyita icho chidodoko, munodembatemba ngenyi ngo zvimweni?</verse>
				<verse number="27">Rangarijanyi ngo maruva, kumera kwaanoita; aashandi, zve, aaruki; asi inini ndinoti kwomuri, kuti, na Saromona mu uthende hwake hwese aazivi kumbosimira kudari ngo rimwe rawo.</verse>
				<verse number="28">Asi kudari Mwari echisimija kudaro mwenje wo mushango, uwo uripo nyamasi, na mangwana unokandihwa muchoto, iye unozopinda kwakaitawani kumusimija, imwimwi muno kutenda kudodoko?</verse>
				<verse number="29">Musapshaka zvokuha no zvokumwa, zve musan'un'uta.</verse>
				<verse number="30">Ngokuti majinja ese onyika anozvipshaka izvi zvese; asi Baba wenyu vanoziva kuti munozvida izvi zviro.</verse>
				<verse number="31">Asi, pshakanyi umambo hwake, no izvi zvinozonyengejehwa kwomuri.</verse>
				<verse number="32">Musatya, imwimwi mushambi mudoko, ngokuti chiri chidisiso cha Baba wenyu kuti vamupe Umambo.</verse>
				<verse number="33">Tengesanyi zvomunazvo, mukovere vanotama; mujiitire zvikwama zvisikasakari, upfumi mu gore husikaperi, apo mbavha poisikakhwederi, nokuti honye poisikaparaji.</verse>
				<verse number="34">Ngokuti apo pohuri upfumi hwenyu, apo ndipo pano mwoyo yenyu.”</verse>
				<verse number="35">“Zviunu zvenyu ngazvisungiswe, no zvivheneko zvenyu ngazvijeke;</verse>
				<verse number="36">nemwi muite kudari ngo vandhu vanomurindira mambo wavo, apo oobva ku dhiri ro muchadho; kuti apo ooviya, no kuguguja, vamubewurire paripo.</verse>
				<verse number="37">Vanomuchena avo varanda apo mambo ooviya unozovawana vechirinda! Ngozvirokwazvo ndinoti kwomuri, kuti unozojisimija, no kuyita kuti vagare pasi po kuha, naye unozoviya, no kuvashandira.</verse>
				<verse number="38">Kudari echizoviya ngo murindo wo chipiri, nokuti wo chitatu, andovawana vakadaro, vanomuchena avo varanda.</verse>
				<verse number="39">Asi zivanyi ichi, kuti kudari mune wo nyumba inga aziva nguva iyo yaizoviya ndiyo mbavha, waizorinda, usikatendi kuti nyumba yake iphwanyiwe.</verse>
				<verse number="40">Ndizvo imwimwi itanyi vakanasirihwa; ngokuti Mwana wo Mundhu unoviya ngo nguva yo musikarangariji.”</verse>
				<verse number="41">Pedru wakati: “Mambo unovereketa muezaniso uwu kwetiri here, nokuti kwavari vese?”</verse>
				<verse number="42">Mambo wakati: “Hino ndiyani muranda unogondeka no wakangwara, uwo mambo wake unozomuemesa panyezuru po nyumba yake, kuti avape kuha kwavo ngo mukuvo kwawo?</verse>
				<verse number="43">Unomuchena uwo muranda apo mambo wake ooviya unozomuwana echiita kudaro.</verse>
				<verse number="44">Ngozvirokwazvo ndinoti kwomuri, unozomuemesa panyezuru po zviro zvese zvaanazvo.</verse>
				<verse number="45">Asi kudari uwo muranda echizoti mu mwoyo mwake: Mambo wangu unononoka kuviya, otanga kurova varanda rume no varanda kaji; ahe amwe, arejere;</verse>
				<verse number="46">mambo wo muranda uwo unozoviya ngo zuva raasikamugariri, na ngo nguva yaasikazivi naye unozomugura kuyita zvigurwa zviviri, amuemesere chikovaniswa chake pamwepo no vasikatendi.</verse>
				<verse number="47">No uwo muranda waiziva chiri kuda kwa mambo wake, asikazivi kunasirira, nokuti kuyita kudari ngo kuda kwake, unozosvaputwa ngo mushakwe muzhinji.</verse>
				<verse number="48">Asi uwo asaiziva, oita izvo zvinosisira kuti arohwe, unozosvaputwa ngo mushakwe mushomani. No kwaari uwo wakapuwa zvakawanda unozobvunjiswa zvakawanda. No kwaari uwo wovakapa zvakawanda, vanozomubvunjisa zvakawanda.”</verse>
				<verse number="49">Ndakaviya kukandira muriro panyezuru po nyika; neni ndinozodenyi kuti muriro watobwaka nazvinopano.</verse>
				<verse number="50">Asi ndino rubhapatiso rwo kubhapatiswa ndirwo, ndinotambujwa kwakaitawani mbhera rozoitika!</verse>
				<verse number="51">Munopinimija here kuti ndakaviya kopa kunyarara mu nyika? Ndinomubvunja kuti, haiwa; asi kuparajana.</verse>
				<verse number="52">Ngokuti kubvira zvino vanozovapo vashanu mu nyumba imweyo vari vakaparajana, vatatu vakapesana no vaviri, vaviri vakapesana no vatatu.</verse>
				<verse number="53">Baba vanozopesana no mwana, no mwana unozopesana na baba, na mayi vanozopesana no mwana wokaji, no mwana wokaji unozopesana na mayi, na mazvarira vanozopesana no nyamwana yake, no nyamwana inozopesana na mazvarira wake.</verse>
				<verse number="54">Zve wakati kuno mbungano: “Apo mwoovona gore rechibva ngo kumavirira, paripo munoti: Kunoda kuna mvura; nakwo kunoitika kudaro.</verse>
				<verse number="55">Naapo mwoovona bepo rechivhuvhuta kubva ngo kakusi, munoti, kunozopisa; nakwo kunozoitika kudaro.</verse>
				<verse number="56">Imwimwi vajiyitisi munokona kujija hope yo nyika, no yo mu denga, kunoitika ngenyi kuti amukoni kujijisa ngo nguva iyi?</verse>
				<verse number="57">Amukoni ngenyi ngokwenyu kuparajanisa icho chakanaka?</verse>
				<verse number="58">Ngokuti uchienda no mukorore wako pamberi po mutongi, uchiri mu njira ejai kuti usununguhwe ndiye; kuti pamweni uwo akupire ku mutongi, no mutongi akupire kuno phurisa, no phurisa rikunghwinise mu guniya.</verse>
				<verse number="59">Ndinoti kwomuri kuti autongozobudimwo usati waripa sendi ro kupejisira.”</verse>
			</chapter>
			<chapter number="13">
				<verse number="1">Zvino vayivapo ngo uwo mukuvo, vamweni vakatikuti vakamubvunja ngo vaGarire, avo ngazi yavo Piratu wayinga akaivhenganija no midiro yavo.</verse>
				<verse number="2">Naye wakapingura, akati kwavari: “Munorangarija here kuti avo vaGarire vayiva vashaishi kupinda vamweni vese vaGarire, ngokuti ivo vakava no dambujiko rakadaro?</verse>
				<verse number="3">Ndinomubvunja kuti, haiwa; asi ngo kunja kwokuti mutenderuke imwimwi, munozoperavo mwese ngokudaro.</verse>
				<verse number="4">Nokuti avo vari gumi no vasere avo vakawihwa panyezuru pavo ngo rusvingo hwayiva mu Siroma, ukavauraya, munorangarija here kuti vayiva vano ndava kupinda vandhu vese vanogara mu Jerusarema?</verse>
				<verse number="5">Ndinomubvunja kuti, haiwa, asi ngo kunja kwokuti mutenderuke imwimwi, munozopera mwese ngokudaro.”</verse>
				<verse number="6">Wakavereketa uwu muezaniso: “Mundhu wakatikuti wayiva no mukuyu wakasimwa mu munda wake wo mivhini; naye wakaviya echipshaka michero kwouri, asi aazivi kuwana chiro.</verse>
				<verse number="7">Wakati ku murimi wo mivhini: Vonayi, makore aya matatu ndakaviya ndichipshaka michero kuno uwu mukuyu, ndisikaiwani. Utemerei pasi; unopamba ngenyi munda?</verse>
				<verse number="8">No uwo wakapingura, akati kwaari: Mambo, chimboregera nyamwakazve ndiphande pasi pawo kuutendeneja, ndidire ndimo;</verse>
				<verse number="9">no kudari ukazobereka michero ngosure kwo izvi, zvakanaka; asi kudari usikazobereki, unozoutemera pasi.”</verse>
				<verse number="10">Naye waijijisa kuimwe yo nyumba jo kudira ngo sabatha.</verse>
				<verse number="11">Vonayi mujimayi wayiva no mweya wo kuhwara makore ari gumi na masere, wayinga no nunda, asikakoni no padodoko kujitova.</verse>
				<verse number="12">Naapo Jesu amuvona, wakamudanija, akati kwaari: Mujimayi wasununguhwa kubva kwo kuhwara kwako.</verse>
				<verse number="13">Naye wakadira nyara jake panyezuru pake, paripo iye wakatoveka, akakuja Mwari.</verse>
				<verse number="14">No mukuru wo nyumba yo kudira, wakashamiswa ngokuti Jesu wayinga aponesa ngo zuva ro sabatha, wakati, kuno mbungano: “Aripo mazuva matandhatu ao kunosisira kuti vandhu vashande ndiwo; ndizvo ngaao viyanyi muponeswe, haiwa ngo zuva ro sabatha.”</verse>
				<verse number="15">Asi Mambo wakapingura, akati: “Imwimwi vajiitisi umwe ngaumwe wenyu aasununguri here ngo zuva ro sabatha n'ombe yake nokuti mbongoro yake kubva muchibaya, aitore kuenda nayo kwoimwisa kumwa?</verse>
				<verse number="16">Akudikani here kuti uwu mujimayi ari mwana wa Abrahama, uwo waakasunga Sathani, vonayi, makore aya ari gumi na masere, asununguhwe kubva kwo kusungwa uku ngo zuva ro sabatha?”</verse>
				<verse number="17">Naapo ayinga avereketa izvi, vakorore vake vakapsherujwa, no mbungano yese yakadakara ngo ndava yo izvo zvese zvinokuriswa zvakaitwa ndiye.</verse>
				<verse number="18">Ndizvo wakati: “Umambo hwa Mwari hwakadari ngenyi, ndohuezanisa nenyi?</verse>
				<verse number="19">Hunonga mbhumba yo mustadhi, iyo yaakatora mundhu, akaikandira mu munda mwake; nayo yakamera, yakaita pfiba; no shiri jo mu denga jakagara mu matavi aro.”</verse>
				<verse number="20">Wakatizve: “Ndohuezanisa nenyi Umambo hwa Mwari?</verse>
				<verse number="21">Wakadari ngo mumera uwo waakatora mujimayi, akaufisha mukati mwo mitani mitatu yo upfu mbhera hwakafemeswa hwese.”</verse>
				<verse number="22">Naye wakafamba ngo mu madhoropa no mu maguta, echijijisa, echifamba kuenda Jerusarema.</verse>
				<verse number="23">No umwe wakatikuti wakati kwaari: “Mambo, vari vashomani here vanozoponeswa?”</verse>
				<verse number="24">Naye wakati kwavari: “Shingiriranyi kupinda ngo pa chimana chakamanikana, ngokuti ndinoti kwomuri, kuti, vazhinji vanozopshaka kupinda, navo avazokoni.</verse>
				<verse number="25">Apo watomuka mune wo nyumba no kukonya musuvo, nemwi mwotanga kuenda kunja, no kuguguja pa musuvo, mwechiti, Mambo, tibewurire; naye unozopingura, echiti kwomuri: Andimuzivi, kuti munobva kwapi.</verse>
				<verse number="26">Naapo munozotanga kunanga kuti: Takaha no kumwa mukuvona kwako, newe wakajijisa mu makwanja edu.</verse>
				<verse number="27">Naye unozoti: Ndinomubvunja, andimuzivi kuti munobva kwapi; ibvanyi kwendiri, imwimwi mwese vashandi vo zvakashata.</verse>
				<verse number="28">Apo panozova no chiriro no kukwesana kwo mazino, apo mwozovona Abrahama, na Isaka na Jakobe no vaprofeti vese mu Umambo hwa Mwari, neimwimwi mwambhwine mwarashwa kunja.</verse>
				<verse number="29">Vanobva kumabvazuva no kumavirira, no kanjikazi no kakusi, navo vanozogara pa thafura mu Umambo hwa Mwari.</verse>
				<verse number="30">Vonanyi varipo vo sure vanozoita vo pamberi, varipo vo pamberi vanozoita vo sure.”</verse>
				<verse number="31">Ngo nguva iyo vakaviya vamweni vakatikuti vo vafarisi, vechiti kwaari: “Budai uende kubva pano; ngokuti Herodhi unoda kukuuraya.”</verse>
				<verse number="32">Naye wakati kwavari: “Endanyi mwechiti kuno uwo muhwe, vonanyi, ndinozombirimbija mabzoka ndichirapa nyamasi no mangwana, na ngo zuva ro chitatu ndinozopeja.</verse>
				<verse number="33">Asi kunodikana kuti ndifambe njira yangu nyamasi no mangwana, no zuva rinotevera, ngokuti akungaitiki kuti muprofeti afire kunja kwo Jerusarema.</verse>
				<verse number="34">A Jerusarema, Jerusarema, iwewe unouraya vaprofeti, mwechivafura ngo mapuwe avo vanotumwa kwouri, kungana kwendaida kuunganija vana vako pamwepo kudari ngo mbhambho inounganija zvitiyo zvayo pasi po mapapiro ayo, nemwi amuzivi kutenda!</verse>
				<verse number="35">Vonanyi nyumba yenyu yakasiiwa kuyita dongo. Neni ndinoti kwomuri, amuchazondivoni mbhera munozoti: Unomuchena uwo unoviya ngo zina ra Mambo.”</verse>
			</chapter>
			<chapter number="14">
				<verse number="1">Kwakaitika apo wanghwina mu nyumba yo umwe wo vakuru vo vafarisi, ngo zuva ro sabatha kooha chimanda, vaimuringisisa.</verse>
				<verse number="2">Vonanyi, kwayivapo pamberi pake mundhu wakatikuti wayiva no ndhundhu.</verse>
				<verse number="3">Na Jesu, wakavereketa kuno magweta no vafarisi, echiti: “Kunotendehwa here ngo mipango kurapa ngo zuva ro sabatha, nokuti akutendehwi?”</verse>
				<verse number="4">Asi ivo vakanyarara. Naye wakamutora akamurapa, wakamuregera kuti aende.</verse>
				<verse number="5">Naye wakati kwavari: “Ndiyani kwomuri uno mwana nokuti n'ombe yake yawa mu mwimbo, asikazoibudisi ngokukasira ngo zuva ro sabatha?”</verse>
				<verse number="6">Navo vakakonehwa kumupingurazve ngo izvi.</verse>
				<verse number="7">Naye wakavereketa muezaniso kwavari avo vakakokwa, apo avona kuti vatsanangura zvigaro zvo pamberi, echiti kwavari:</verse>
				<verse number="8">“Apo ukakokwa nokuti ngouri mundhu ku dhiri ro muchadho, usazogara pasi pa ndau yo pamberi; kuti pamweni mundhu uri mukuru kuno iwewe wakokwavo ndiye,</verse>
				<verse number="9">no uwo wakakukoka iwewe naye, unozoviya echiti kwouri: Mukayi uwu agare pano; naapo unozotanga kupsheruka koogara ndau yo sure.</verse>
				<verse number="10">Asi apo ukakokwa enda ugare pandau yo sure, naapo uwo wakakukoka oviya, ungazoti kwouri: Shamwari, enda pandau yo pamberi; naapo unozokuriswa mukuvona kwavo vese vanogara newe pokuha.</verse>
				<verse number="11">Ngokuti iye unojikurisa unozopfaviswa, no uwo unojipfavisa unozokuriswa.”</verse>
				<verse number="12">Wakati kuno uwozve wakamukoka: “Apo wonasirira kuha kwo masikati, nokuti kwo madekoni, usazodanija shamwari jako, nokuti vakoma vako, nokuti hama jako nokuti maguruja ari vavakihwana vako; kuti pamweni vanozokukokavo, nakwo kuite kuhwirijihwa kwouri.</verse>
				<verse number="13">Asi apo wonasirira kuha iwewe, koka varombo, vakakhuvazika, zvirema no mapofu;</verse>
				<verse number="14">newe unozodakajiswa; ngokuti avo avana chokuhwirijira kwouri; ngokuti iwewe unozohwirijihwa mukumuka kwo vakarurama.”</verse>
				<verse number="15">Naapo umwe wo avo vaigara naye pokuha, azwa izvi, wakati kwaari: “Unomuchena uwo unozoha chimanda mu Umambo hwa Mwari.”</verse>
				<verse number="16">Asi iye wakati kwaari: “Mundhu wakatikuti wakanasira kuha kwo madekoni kwakawanda, wakakoka vazhinji.</verse>
				<verse number="17">Naye wakatuma varanda vake ngo mukuvo wo kuha kwo madekoni koobvunja vakakokwa, kuti, chiviyanyi; ngokuti zviro zvese zvanasirihwa zvino.</verse>
				<verse number="18">Navo vese vakatanga kukumbira kuregerehwa ngo mwoyo umwe. Uwo wo kutanga wakati kwaari; ndakatenga munda, nakwo kunodikana kuti ndiende kwouvona: Ndapota ngandiregerehwe.</verse>
				<verse number="19">No umweni wakati: Ndakatenga n'ombe jo kanga shanu, neni ndinoendeyo kwoojieja; ndapota kwouri ngandiregerehwe.</verse>
				<verse number="20">No umweni wakati: Ndakarovora mukaji, ndizvo andingakoni kuviyeyo.</verse>
				<verse number="21">No muranda uwo wakaviya, akamuzivisa mambo wake izvi. Naapo mune wo nyumba wakacheneka wakati ku muranda wake, enda ngokukasira mu makwanja no mu njira jo mu dhoropa, uvaviyise pano varombo, no vakakuvazika, no mapofu, no zvirema.</verse>
				<verse number="22">No muranda wakati: Mambo, icho chowapanga chaitwa, asi uchiriyo ugaro.</verse>
				<verse number="23">Na mambo wakati kuno muranda wake, buda uende mu njira no mu zvimakwanja, uvaonge kuti vanghwine, kuti nyumba yangu izare.</verse>
				<verse number="24">Ngokuti ndinoti kwomuri, kuti apana no mundhu kwaavo vakakokwa unozoravira kuha kwangu, kwo madekoni.”</verse>
				<verse number="25">Zvino yaifamba naye mbungano huru; naye wakakunukuka, akati kwoiri:</verse>
				<verse number="26">“Kuti aripo mundhu unoda kuviya sure kwangu, asikanyenyi baba na mayi wake, mukaji wake, vana vake, vakoma vake, no hanzvaji, eya, no kururama kwakezve aangaiti mujiji wangu.</verse>
				<verse number="27">Iye usikatwari muchinjiko wake, no kuviya sure kwangu, aangaiti mujiji wangu.</verse>
				<verse number="28">Ngokuti ndiyani kwomuri echida kuvaka rusvingo, usikatangi kugara pasi averenge mare yawo, kuti unayo here yo kuupeja?</verse>
				<verse number="29">Kuti pamweni wopeja kudira majiro, asikakoni kuupeja, avo vese vanouvona vatange kumuitira jee,</verse>
				<verse number="30">vechiti: Uwu mundhu wakatanga kuvaka, asikazivi kukona kuupeja.</verse>
				<verse number="31">Nokuti ndiyani mambo uwo echienda kwoosongana na mambo umweni, mukurwa, asikatangi kugara pasi apangane kuti dangani uno simba here uno vandhu vari gumi ro zviuru (10.000) kusongana no uwo unoviya korwa naye uno makumi maviri wo zviuru (20.000) zvo vandhu?</verse>
				<verse number="32">Nokuti umweni achiri ndhambo, atume masamukuru, koobvunjisa chaanoda chokuti vaiyane.</verse>
				<verse number="33">Ndizvo pikija ndiyani kwomuri usikasiyi zvese zvaanazvo aangakoni kuyita mujiji wangu akadi.</verse>
				<verse number="34">Munyu wakanaka, asi kuti munyu warasha kunaka kwawo, ucharungwa ngenyi?</verse>
				<verse number="35">Auchadetseri chiro kuudira mu munda, nokuti kuyita mwarira; vandhu vanourasha kunja. Iye uno njeve jo kuzwa ngaazwe.”</verse>
			</chapter>
			<chapter number="15">
				<verse number="1">Zvino vashabisi no vashaishi vaikhwedera kwaari kumuzwa.</verse>
				<verse number="2">No vafarisi no vatari vese vain'un'uta, vechiti: “Mundhu uwu unoashira vashaishi no kuha navo.”</verse>
				<verse number="3">Naye wakavereketa kwavari uwu muezaniso, echiti:</verse>
				<verse number="4">“Ndiyani mundhu kwomuri kudari uno zana ro mabvuta, no rimwe rawo rarashika, aasiyi here makumi mapfumbamwe no mapfumbamwe mushango, aende kwoopshaka iro rakarashika, mbhera ariwane?</verse>
				<verse number="5">Naapo ariwana unoripingata pamapfuji ake, ngo kudakara.</verse>
				<verse number="6">Naapo aguma kanyi, unodanija pamwepo shamwari jake no vavakihwana vake, echiti kwavari: Dakaranyi neni, ngokuti ndariwana bvuta rangu iro rayinga rakarashika.</verse>
				<verse number="7">Ndinoti kwomuri; ngokudaro kunozovapo kudakara mu gore ngo ndava yo umwe mushaishi watenderuka, kupinda kudakara ngovari makumi mapfumbamwe no vapfumbamwe vari vakarurama, vasikatami kutenderuka.”</verse>
				<verse number="8">“Nokuti ndiyani mujimayi uno madrakama ari gumi, kuti akarasha rimwe rawo, avheneki ruvhenu here, apshaire nyumba no kunasa kupshakisisa mbhera ariwane?</verse>
				<verse number="9">Naapo ariwana unodanija pamwepo shamwari jake no vavakihwana vake, echiti: Dakaranyi neni, ngokuti ndariwana drakama iro rendakarasha.</verse>
				<verse number="10">Ngokudaro ndinoti kwomuri, kuripo kudakara pamberi po ngirosi ja Mwari ngo ndava yo umwe mushaishi wakatenderuka.”</verse>
				<verse number="11">Naye wakati: “Mundhu wakatikuti wayiva no vana vaviri.</verse>
				<verse number="12">No mudoko wavo wakati kuna baba wake: Baba, chindikovanisirei ndhaka yechikovaniswa chendakaemesehwa. Naye wakakovanisira kwavari upfumi wake.</verse>
				<verse number="13">Ngosure kwo mazuva mashomani mwana mudoko wakaunganija zvese pamwepo, akaenda ku nyika iri ndhambo; naye wakaparaja apo upfumi hwake hwese ngo kupona kwo kushaisha.</verse>
				<verse number="14">Naapo ayinga apeja zvese, yakaguma njara huru mu nyikemwo, naye wakatanga kutama.</verse>
				<verse number="15">Naye wakaenda akajipira kuno mundhu wo nyika iyo; naye wakamutuma kuenda kumunda wake kwoohavisa nguruve.</verse>
				<verse number="16">Naye wayida kugutisa ndani yake ngo mateko aihiwa ngo nguruve, apana mundhu waimupa.</verse>
				<verse number="17">Naapo wanasa kuziva pachake, wakati: Kuwanda kwakaitawani kwo varanda va baba wangu vano chimanda chinokwana, no cho kusiya, neni ndiri kufa ngo njara.</verse>
				<verse number="18">Ndomuka ndiende kuna baba wangu, ndinozoti kwavari, baba ndashaisha pamberi po mu denga no pamberi penyu.</verse>
				<verse number="19">Neni andichasisiri kudanijwa kuti ndiri mwana wenyu: Chindiitenyi kuti ndidari ngo umwe wo varanda venyu.</verse>
				<verse number="20">Naye wakamuka, akaviya kuna baba wake. Asi ayinga achiri ndhambo, baba wake vakamuvona, vakamuzwira unyasha, navo vakagogoma, vakamukumbatira ngo mumusipa, vakamuchungamija ngo muromo.</verse>
				<verse number="21">No mwana wakati kwaari: Baba ndakashaisha pamberi po mu denga no pamberi penyu, andichasisiri kudanijwa kuti ndiri mwana wenyu.</verse>
				<verse number="22">Asi baba wake vakati kuno varanda vavo: Viyisanyi ngo kukasira nguvo yakapindisisa kunaka, mumusimije; mudire mbhete muchikunwe chake, no magwada mutshoka jake,</verse>
				<verse number="23">viyisanyi buru rakanuna, muriuraye, ngatihe, tidakare.</verse>
				<verse number="24">Ngokuti uwu mwana wangu inga wafa, zvino unoponazve; wakamborashika, zvino wawanika. Navo vakatanga kudakara.</verse>
				<verse number="25">Zvino mwana wake wo dangwe wayinga ari mu munda; kwakati echiviya echikhwedera ku nyumba wakazwa kurija no kutamba.</verse>
				<verse number="26">Naye echidanija kwaari umwe wo varanda, wakamubvunjisa kuti izvi zvichinyi?</verse>
				<verse number="27">Naye wakati kwaari: Munukuna wako waviya; na baba wako vamuuraira buru rakanuna, ngokuti vamuashira achangwaririka no kupona.</verse>
				<verse number="28">Asi iye wakatseneka, akaramba kunghwinemwo. Na baba wake vakabuda kunja, vakamusembezera.</verse>
				<verse number="29">Asi iye wakapingura, akati kuna baba wake: Vonanyi, makore aya mazhinji ndakakushandira, neni andizivi kutongogura chimwe cho mipango yako, asi auzivi kundipa chimbuji chimwe kuti ndidakare no shamwari jangu.</verse>
				<verse number="30">Asi waviya uwu mwana wako uwo wakapeja upfumi hwako pamwepo no mambhombho, iwewe wamuuraira buru rakanuna.</verse>
				<verse number="31">Asi iye wakati kwaari: Mwana undori neni nguva jese, no izvo zvendinazvo zvindori zvako.</verse>
				<verse number="32">Asi kwaisisira kuti tidakare no kudakarisisa, ngokuti uwu munukuna wako wayiva akafa, naye unoponazve; wayiva akarashika, na zvino watowanika.”</verse>
			</chapter>
			<chapter number="16">
				<verse number="1">Wakatizve ku vajiji vake: “Kwayivapo mundhu wakatikuti wayiva mukhupuki, uwo wayiva no mungwariri; naye wakaitihwa ndava yokuti waiparaja upfumi hwake.</verse>
				<verse number="2">Naye wakamudanija, akati kwaari; chinyi ichi chendinozwa ndiwe? Wechiverenga mushando wo ungwariri wako; ngokuti iwewe auchaitizve mungwariri.</verse>
				<verse number="3">No mungwariri wakati mukati mwake: Ndodini, ngokuti mambo wangu wabvisa kwendiri mushando wo ungwariri hwangu? Andina simba ro kurima; ndina nyowa jo kupembha.</verse>
				<verse number="4">Ndinoziva chendinozoita, kuti, apo ndambirimbijwa kubva mu mushando wo ungwariri hwangu, vanozondiashira mu nyumba javo.</verse>
				<verse number="5">Naye echidanija kwaari vese vayiva no zvikwereti kuna mambo wake umwe ngaumwe, wakati kuno uwo wo kutanga: Uno zvikwereti zvingana kuno mambo wangu?</verse>
				<verse number="6">Iye wakati: Zana (100) ro mabiya omafuta. Naye wakati kwaari: Tora tshamba yako ukasire kugara pasi utare kuti makumi mashanu.</verse>
				<verse number="7">Naapo wakatizve kuno umweni: Iwewe uno zvikwereti zvingana? Naye wakati: Zana (100) ro zvitengu zvo koroni. Naye yakati kwaari: Tora tshamba yako utare kuti makumi masere.</verse>
				<verse number="8">Na mambo wake wakamukuja mungwariri wakashata ngokuti wayinga wayita ngo kungwara, ngokuti vandhu voiyi nyika vonopinda kungwara kundanga javo kuno vandhu vo kujeka.</verse>
				<verse number="9">Neni ndinoti kwomuri: Jiyitirenyi shamwari ngo upfumi husikazivi kururama, kuti apo wapera, vangazomuashira muugaro husingaperi.</verse>
				<verse number="10">Iye unogondeka ngo zvidodoko unozogondekazve ngo zvakawanda; no uwo usikazivi kururama ngo zvidodoko uri usikazivi kururamazve ngo zvakawanda.</verse>
				<verse number="11">Ndizvo kuti musikazivi kuyita vanogondeka ngo upfumi husikazivi kururama, ndiyani unozomugonda ngo upfumi hwo gwinyiso?</verse>
				<verse number="12">No kudari musikazivi kuyita vanogondeka ngo izvo zvayiva zvo vamweni, ndiyani unozopa kwomuri izvo zviri zvenyu?</verse>
				<verse number="13">Apana muranda ungakona kushandira majimambo maviri; ngokuti unozonyenya umwe ade umweni, nokuti unozobatirira kwo umwe, ashore umweni, amungakoni kushandira Mwari, no upfumi.”</verse>
				<verse number="14">Vafarisi, avo vaida mare, vakazwa izvi zvese; navo vakamuseka.</verse>
				<verse number="15">Naye wakati kwavari: “Imwimwi muri avo vanojipembeja pamberi po vandhu, asi Mwari unoziva mu mwoyo mwenyu. Ngokuti icho chinoreremejwa pakati po vandhu, chiri chinonyangaja pamberi pa Mwari.</verse>
				<verse number="16">Mipango no vaprofeti zvaindovapo mbhera kuguma kwa Johani; kubvira ngo uwo mukuvo Umambo hwa Mwari hunochumaihwa, no mundhu wese unonghwinemwo ngo simba.</verse>
				<verse number="17">Asi kunopinda kureruka kuti denga no nyika zvipinde, kuno kuti chidondhwe chimwe cho mipango chikorere kuitika.”</verse>
				<verse number="18">“ Pikija ndiyani unoramba mukaji wake, arovore umweni, iye unoomba; no uwo unomurovora uwo wakarambwa kubva kumwamuna wake, unoomba.”</verse>
				<verse number="19">“Kwayivapo mundhu wakatikuti, wayiva mukhupuki, naye waisimira machira akapshukuruka, no akachena, echindoha zvakanaka mazuva ese.</verse>
				<verse number="20">Kwayivapozve mupembhi waizwi ndi Razaro waidihwa pamusuvo po mukhupuki, akazara ngo zvironda,</verse>
				<verse number="21">naye wayida kuha matshekeneswa aiwa kubva pa thafura po mukhupuki; eya no imbhwa jaiviya jechimunakata zvironda zvake.</verse>
				<verse number="22">Kwakatika kuti mupembhi wakafa, akatwahwa ngo ngirosi kuenda kuditi ra Abrahama; no mukhupuki wakafavo wakavigwa.</verse>
				<verse number="23">Ari mu Haidhesi wakamusa majiso ake, echitambujwa, akavona Abrahama ari kuretu, na Razaro ari paditi pake.</verse>
				<verse number="24">Naye wakadanijira, akati: Baba Abrahama, ndiyitire nyasha, utume Razaro kuti abije ku magumo echikunwe chake mu kumwa, atondhoje rurimi rwangu; ngokuti ndiri mukuhwajihwa mu murazvu uwu.</verse>
				<verse number="25">Asi Abrahama wakati: Mwana, cherecheja kuti iwewe ngo nguva yo kupona kwako wakaashira zviro zvako zvakanaka, na Razaro ngokudaro wakaashira zviro zvakashata. Asi zvino iye unoembezehwa, newe uri mukuhwajihwa.</verse>
				<verse number="26">No panyezuru po izvi zvese riripo rindi guru rakadihwa pakati pedu neimwimwi, kuti avo vanoda kubva kuno kuviya kwomuri, avangakoni, zve akuna angaambuka kubva kwomuri kuviya kwetiri.</verse>
				<verse number="27">Naye wakati: Ndizvo, ndinomupota baba kuti umutume ku nyumba ya baba wangu,</verse>
				<verse number="28">ngokuti ndine vanukuna vashanu; kuti iye apupure kwavari, kuti ivozve vachazoviya ku ndau iyi yo kutambujwa.</verse>
				<verse number="29">Asi Abrahama wakati: Vanaye Mosi no vaprofeti, ngavavapurukire.</verse>
				<verse number="30">Asi iye wakati: Haiwa, baba Abrahama, asi kudari umwe echienda kwavari echibva kwo vakafa, vanozotenderuka.</verse>
				<verse number="31">Asi iye wakati kwaari: Kudari vasikapurukiri Mosi no vaprofeti, avatongozozwi pikija umwe amuka kubva kwo vakafa.”</verse>
			</chapter>
			<chapter number="17">
				<verse number="1">Naye wakati ku vajiji vake: “Akungaitiki kuti zvikhugunyiso zvisazoviya; asi ikhombo kwaari uwo wezvinoviya ndiye!</verse>
				<verse number="2">Kuri nani kwaari kuti gwiyo ro kukwiya risungihwe muhuro mwake, naye akandihwe mu jombe, kuno kuti akhugunyise umwe wo ava vadoko.</verse>
				<verse number="3">Jingwarirenyi. Kudari munukuna wako echikushaishira, murambisei; kuti iye echitenderuka, muregererei.</verse>
				<verse number="4">No kudari iye echikushaishira kanomwe ngo zuva, akakumbira kwouri kanomwe, echiti: Ndinotenderuka, newe unozomuregerera.”</verse>
				<verse number="5">No vapostori vakati kuna Mambo: “Wanja kugonda kwedu.”</verse>
				<verse number="6">Na Mambo wakati: “Kudari mwayiva no kugonda kwakadari ngo mbhumba yo mustadhi, mwaizonanga kuno uwu muti wo sukamore, kuti: Bvitwa, ujimikwe mu jombe; nawo waizomupurukira.</verse>
				<verse number="7">Asi ndiyani kwomuri, uno muranda echirima mu munda, nokuti echihavisa mabvuta, ungazoti kwaari: Apo ooviya echibva mu munda, viya zvino pano, ugare panokuha?</verse>
				<verse number="8">Aazoti here kwaari: Ndinasirirei chokuti ndihe, ujisimije, undishandire, mbhera ndoha, no kumwa, ngosure kwo uku wozohavo no kumwavo iwewe.</verse>
				<verse number="9">Unobonga here uwo muranda ngokuti wakayita izvo zvaakapangwa kuyita?</verse>
				<verse number="10">Ngokudaro imwimwi nemwivo apo mwazopeja kuyita zvese izvo zvomwakapangwa, mwechiti: Tiri varanda vasikadetseri chiro; takaita izvo zvaisisira kuti tizviite.”</verse>
				<verse number="11">Kwakaitika apo vechienda Jerusarema, kuti iye wakapinda ngo pakati po Samariya no Garire.</verse>
				<verse number="12">Kwakati echinghwina mu guta rakatikuti, vakasongana naye vandhu vari gumi vayiva no mapere, vakayima vari ngo ndhambo.</verse>
				<verse number="13">Navo vakamusa izwi ravo, vechiti: “Jesu Mujijisi, tiyitire nyasha.”</verse>
				<verse number="14">Kwakati apo avavona, wakati kwavari: “Endanyi mujipangijire ku vapristi.” Kwakaitika vechienda, vakaponeswa.</verse>
				<verse number="15">No umwe wavo apo avona kuti waponeswa, wakahwirira, echikuja Mwari ngo izwi guru.</verse>
				<verse number="16">Naye wakawa ngo hope patshoka jake, echimubonga; iye wayiva muSamariya.</verse>
				<verse number="17">Naapo Jesu wakati: “Avazivi kuponeswa vari gumi here? Asi vari kwapi vapfumbamwe?</verse>
				<verse number="18">Apana wakavoneka here echipetuka kwookuja Mwari, asi ega uwu mupara?</verse>
				<verse number="19">Wakati kwaari: Mukayi, uende; kugonda kwako kwakuponesa.”</verse>
				<verse number="20">Kwakati echibvunjiswa ngo vafarisi kuti Umambo hwa Mwari unozoviya rini, wakavapingura, akati: “Umambo hwa Mwari ahuviyi ngo kuvoneka.</verse>
				<verse number="21">Avazotizve, vonanyi, pano, nokuti apo! Ngokuti vonanyi, Umambo hwa Mwari huri mukati mwenyu.”</verse>
				<verse number="22">Naye wakati ku vajiji: “Mazuva anozoviya omunozodisisa kuti muvone rimwe ro mazuva o Mwana wo Mundhu, nemwi amuzorivoni.</verse>
				<verse number="23">Navo vanozoti kwomuri: Vonanyi, apo! Nokuti vonanyi, pano! Musazoendeyo, nokuti kuvatevera.</verse>
				<verse number="24">Ngokuti kudari ngo mbheni inorazva yechibva kudivi rimweni ro mu denga, inojekisa kuguma kudivi rimweni ro pasi po mu denga, no kuviya kwo Mwana wo Mundhu kunozodaro ngo zuva rake.</verse>
				<verse number="25">Asi kutanga kunodikana kuti atambujwe ngo zvakawanda, no kurambwa ngo uwu mubarihwana.</verse>
				<verse number="26">No kudari ngozvakaitika ngo mazuva a Noa, kunozodarozve ngo mazuva o Mwana wo Mundhu.</verse>
				<verse number="27">Vakaha, vakamwa, vakarovora, vakarovojwa, mbhera rozoguma zuva raakanghwina ndiro Noa mu ngarava, no ndambi yakaviya, ikapeja vese.</verse>
				<verse number="28">Kudarizve ngozvakaitika ngo mazuva a Roti; vakaha, vakamwa, vakatenga, vakatengesa, vakasima, vakavaka;</verse>
				<verse number="29">asi ngo zuva raakabuda ndiro Roti kubva mu Sodhoma, kwakanaya muriro no sorufa zvechibva mu gore, zvikavapeja vese.</verse>
				<verse number="30">Kunozodarovo ngo zuva raanozopangijihwa Mwana wo Mundhu.</verse>
				<verse number="31">Ngo zuva iro uwo uri panyezuru po nyumba, no mujiyo jake jiri mukati mwo nyumba, asazobzuka kuti ajitore, no uwo uri mu munda asapetuka.</verse>
				<verse number="32">Cherechejanyi mukaji wa Roti.</verse>
				<verse number="33">Uwo unozopshaka kuviyihwa ngo kururama kwake, unozokurasha, asi uwo unorasha kururama kwake iye unozokungwarira.</verse>
				<verse number="34">Ndinoti kwomuri, ngo uhwo usiku vaviri vanozovapo pa mubhedhi umwewo; umwe unozotohwa, no umweni unozosiyiwa.</verse>
				<verse number="35">Vanozovapo vanakaji vaviri vechikwiya pamwepo; umwe unozotohwa umweni unozosiyiwa.</verse>
				<verse number="36">Naapo vandhu vaviri vanozovapo mu munda, umwe unozotohwa, no umweni unozosiyiwa. ”</verse>
				<verse number="37">Navo vakapingura, vakati kwaari: “Kwapi, Mambo?” Naye wakati kwavari: “Apo pano muviri wakafa, ndipo panozoungana ngwanga.”</verse>
			</chapter>
			<chapter number="18">
				<verse number="1">Wakavereketa muezaniso kwavari echiti, kunodikana kuti vandogara vechikumbira, vasazoremba.</verse>
				<verse number="2">Wakati: “Kwayivapo mu dhoropa mutongi wakatikuti, uwo asaimutya Mwari, asikareremeji no mundhu.</verse>
				<verse number="3">Kwayivapo shirikaji mu dhoropa iro; nayo yakagara yechiviya kwaari, yechiti: Nditongerei ndava yangu kuno mukorore wangu.</verse>
				<verse number="4">Mutongi aazivi kutenda mukuvo wakareba: Asi ngosure kwo uku wakati mukati mwake, pikija inini ndisikamutyi Mwari, nokuti kureremeja mundhu;</verse>
				<verse number="5">asi ngokuti shirikaji iyi inondinesa, ndinozoitongera kuti isazondinesazve ngokundogara yechiviya.</verse>
				<verse number="6">Na Mambo wakati: Izwanyi chakanangwa ngo mutongi usikazivi kururama.</verse>
				<verse number="7">Mwari aazotongi ngo kururama here kuno vakatsananguhwa vake, avo vanochema kwaari masikati no usiku, naye unozononoka kuvabesera here mukuvo wakareba?</verse>
				<verse number="8">Ndinoti kwomuri, kuti unozovatongera ngo kukasira. Pikija zvakadaro apo Mwana wo Mundhu ooviya, unozovona kugonda mu nyika here?”</verse>
				<verse number="9">Wakavereketa uwu muezaniso kuno vakatikuti, avo vakajigonda kuti vari vakarurama, vechishora vamweni.</verse>
				<verse number="10">“Vandhu vaviri vakakwira mu themperi kwookumbira; no umweni wavo wayiva mufarisi, no umweni wayiva mushabisi.</verse>
				<verse number="11">Mufarisi wakayima, akakumbira kudari pachake, akati: Mwari, ndinokubonga kuti andizivi kudari ngo vandhu vamweni, vanoba, vasikazivi kururama, vanoomba, kudari ngo uwu mushabisi.</verse>
				<verse number="12">Ndinoera kuha kaviri ngo vhiki; ndinopa chogumi cho zviro zvese zvondinazvo.</verse>
				<verse number="13">Asi mushabisi echiyima ngo ndhambo aazivi kutenda no kumusa majiso ake kuringira mu gore, asi wakarova diti rake, echiti: Mwari, ndikungurirei inini mushaishi!</verse>
				<verse number="14">Ndinoti kwomuri: Uwu mundhu wakabzuka kuenda ku nyumba yake echipembejwa kuno uwo umweni: Ngokuti mundhu wese unojikurisa unozopfaviswa; asi iye unojipfavisa unozokuriswa.”</verse>
				<verse number="15">Navo vaiviisa kwaari chiya javo, kuti ajipshase; asi apo vajiji vavona, vakavarambisa.</verse>
				<verse number="16">Asi Jesu wakavadanija kwaari, echiti: “Tenderanyi vana vadoko kuti vaviye kwendiri, musavarambisa; ngokuti Umambo hwa Mwari ngo hwavakadari.</verse>
				<verse number="17">Ngozvirokwazvo ndinoti kwomuri; uwo usikahuashiri Umambo hwa Mwari kudari ngo mwana mudoko aatongozonghwinimwo.”</verse>
				<verse number="18">No mutongi wakatikuti wakamubvunjisa, akati: “Mujijisi wakanaka, ndinozoitenyi kuti ndigare ndhaka yo kururama kusikaperi?”</verse>
				<verse number="19">Jesu wakati kwaari: “Unondidanija ngenyi kuti ndiri wakanaka? Akuna naumwe wakanaka, asi umwe ega, Mwari.</verse>
				<verse number="20">Unoziva mipango: Usazoomba, Usazouraya, Usazoba, Usazoita chapupu cho kunyepa, Reremeja baba wako na mayi wako.”</verse>
				<verse number="21">Iye wakati: “Izvi zvese ndakazvingwarira kubvira muudoko hwangu mbhera zvino.”</verse>
				<verse number="22">Apo Jesu azwa ichi, wakati kwaari: “Kwasara chiro chimwe: Tengesa zvese zvounazvo upe ku varombo, newe unozova no upfumi mu gore; uviye, unditevere.”</verse>
				<verse number="23">Asi apo azwa wakasururika kakurutu; ngokuti wayiva mupfumi mukuru.</verse>
				<verse number="24">Na Jesu echimuringira wakati: “A, kunonesa zvikuru kuno avo vano upfumi kuti vanghwine mu Umambo hwa Mwari!</verse>
				<verse number="25">Ngokuti kunopinda kureruka kuno kamera kuti ringhwine ngo pabovo ro njingano, kuno kuti mukhupuki anghwine mu Umambo hwa Mwari.”</verse>
				<verse number="26">Asi avo vakazwa izvi, vakati: “Ndizvo ndiyani ungazoponeswa?”</verse>
				<verse number="27">Asi iye wakati: “Izvo zvisikaitiki ku vandhu, kuna Mwari zvinoitika.”</verse>
				<verse number="28">Na Pedru wakati: “Vonayi, isisu takasiya zvese, tikakutevera.”</verse>
				<verse number="29">Naye wakati kwavari: “Ngozvirokwazvo ndinoti kwomuri: Akuna mundhu wakasiya nyumba, nokuti mukaji, nokuti hama, nokuti vabari, nokuti vana, ngo ndava yo Umambo hwa Mwari,</verse>
				<verse number="30">usikazoashiri ngo uwo mukuvo zvakawanda zvakahwirijihwa, no ku nyika inoviya unozoashira kupona kusikaperi.”</verse>
				<verse number="31">Naye wakatora vari gumi na vaviri, wakati kwavari: “Vonanyi, tinokwira kuenda Jerusarema, nazvo zvakatahwa ngo vaprofeti ngo ndava yo Mwana wo Mundhu zvinozoitika.</verse>
				<verse number="32">Ngokuti unozopihwa kuno vo majinja, naye unozoitihwa jee, no kutambujwa, no kupfirihwa mata;</verse>
				<verse number="33">navo vanozomuuraya; na ngo zuva ro chitatu unozomukazve.”</verse>
				<verse number="34">Navo avazivi kuzwisisa no chimwe cho izvi, no izwi iri inga rakafishika kwavari, navo avazivi kuzwisisa izvo zvakavereketwa.</verse>
				<verse number="35">Kwakaitika echikwedera Jeriko, bofu rakatikuti rakagara pa njira rechipembha.</verse>
				<verse number="36">Rechizwa mbungano yechipinda, rakabvunjisa kuti: “Chinyi?”</verse>
				<verse number="37">Navo vakarizivisa kuti Jesu wo Nazaretha arikupinda.</verse>
				<verse number="38">Naro rakadanijira, rikati: “Jesu, iwewe Mwana wa Dhavhidha, ndiyitire nyasha.”</verse>
				<verse number="39">Naapo vaifamba ngo pamberi vakarirambisa kuti rinyarare; asi rakapinda kudanijira kakurutu, rechiti: “Iwewe Mwana wa Dhavhidha, ndiyitire nyasha.”</verse>
				<verse number="40">Na Jesu wakayima akapanga kuti riziswe kwaari; naapo rakakwedera wakaribvunjisa kuti:</verse>
				<verse number="41">“Unoda kuti ndikuitirenyi?” Naro rakati: “Mambo, kuti ndivone.”</verse>
				<verse number="42">Jesu wakati kweriri: “Chivona; kugonda kwako kwakuponesa.”</verse>
				<verse number="43">Paripo iro rakavona, rakamutevera, rechikuja Mwari, no mbungano yechizvivona, yakairikija Mwari.</verse>
			</chapter>
			<chapter number="19">
				<verse number="1">Naye wakanghwina, echipinda ngo mu Jeriko.</verse>
				<verse number="2">Vonanyi, mundhu zina rake raizwi ndi Zakeu; iye wayiva mukuru wo vashabisi, wayiva mukhupuki.</verse>
				<verse number="3">Naye wakapshaka kuda kumuvona Jesu kuti uri wakadini; asi wayinga asikakoni ngo ndava yo mbungano, ngokuti iye wayiva mufupi.</verse>
				<verse number="4">Naye wakagogoma kuenda mberi, wakakwira mumuti unozwi sukamore kuti amuvone, ngokuti iye waipinda ngo iyo njira.</verse>
				<verse number="5">Kwakati Jesu aguma apo, wakaringira nyezuru, akati kwaari: “Zakeu, kasira kubzuka; ngokuti kunodikana kuti ndigare mu nyumba yako.”</verse>
				<verse number="6">Naye wakakasira, kubzuka, wakamuashira ngo kudakara.</verse>
				<verse number="7">Naapo vavona icho vakan'un'uta vese, vechiti: “Wanghwina koogara no mundhu uri mushaishi.”</verse>
				<verse number="8">Na Zakeu wakayima, akati, kuna Mambo: “Vonayi Mambo, ndinopa bindikati ro upfumi hwangu ku varombo; no kudari ndakatora chiro ku mundhu ngo urimbwi, ndinomuhwirijira karongomuna.”</verse>
				<verse number="9">Jesu wakati kwaari: “Nyamasi ruponeso rwaguma kuno iyi nyumba, ngokuti iye uri mwana wa Abrahama.</verse>
				<verse number="10">Ngokuti Mwana wo Mundhu wakaviya kupshaka no kuponesa izvo zvakarashika.”</verse>
				<verse number="11">Kwakati vachazwa izvi, wakaenda mberi kuvereketa muezaniso, ngokuti wayiva phedo no Jerusarema, ngokutizve ivo vaigarira kuti Umambo hwa Mwari waizovoneka ngo kukasira.</verse>
				<verse number="12">Ndizvo wakati: “Mundhu mukuru wakatikuti, wakaenda ku nyika yayiva ndhambo, kuti ajiashirire umambo, no kuviyazve.</verse>
				<verse number="13">Naye wakadanija varanda vake vari gumi, akavapa gumi ro mbondo, wakati kwavari, barisanyi mbhera ndiviye.</verse>
				<verse number="14">Asi vandhu vo nyika yake vakamunyenya, vakatuma vatumwa sure kwake, vechiti: Atidi kuti mundhu uwu atonge panyezuru pedu.</verse>
				<verse number="15">Kwakaitika apo wooviyazve, naashira umambo, wakapanga kuti avo varanda vaayinga akapa mare, vadanijwe kwaari, kuti azive zvo vakaviyihwa ngo kuibarisa.</verse>
				<verse number="16">Uwo wokutanga wakaviya pamberi pake, akati: Mambo mbondo yako yakaviyihwa ngo jimweni mbondo jiri gumi.</verse>
				<verse number="17">Naye wakati kwaari: Wakanasa iwewe muranda wakanaka; ngokuti wakagondeka ngo zvishomani, wechitonga panyezuru po madhoropa ari gumi.</verse>
				<verse number="18">No wo chipiri wakaviya, akati: Mambo mbondo yako yakaviyihwa ngo mbondo shanu.</verse>
				<verse number="19">Naye wakati kwaarizve: Wechitonga panyezuru po madhoropa mashanu.</verse>
				<verse number="20">No umweni wakaviya, akati: Mambo, mbondo yako, iyo yondakangwarira mudhuku:</verse>
				<verse number="21">Ngokuti ndakakutya, ngokuti uri mundhu usikakwanisiki: Unobojera icho chousikazivi kudira pasi, newe unocheka icho chousikazivi kusima.</verse>
				<verse number="22">Wakati kwaari: Ngo zvinobuda kubva ku muromo wako ndinozokutonga, iwewe muranda wakashata. Iwewe waitoziva kuti ndiri mundhu usikakwanisiki, ndechibojera icho chendisikazivi kudira pasi, no kucheka cho ndisikazivi kukusha;</verse>
				<verse number="23">ndizvo wakaregera ngenyi kupa mare yangu kwavari mubhangi, neni mukuviya kwangu ndaizoiwana iyo no kuviyihwa kwayo.</verse>
				<verse number="24">Naye wakati kuna avo vaiyima phedo: Mutorerenyi, kubva kwaari iyo mbondo mupe kwaari uwo uno gumi ro mbondo.</verse>
				<verse number="25">Navo vakati kwaari: Mambo uwo uno gumi ro mbondo.</verse>
				<verse number="26">Ndinoti kwomuri, kuno mundhu wese unacho unozopuwa, no kwaari usina, no icho chaanacho chinozobviswa kubva kwaari.</verse>
				<verse number="27">Asi avo vakorore vangu, vayinga vasikatendi kuti nditonge panyezuru pavo, vavisenyi pano muvauraye pamberi pangu.”</verse>
				<verse number="28">Naapo avereketa izvi wakatungamira pamberi pavo, kukwira Jerusarema.</verse>
				<verse number="29">Kwakaitika apo wakwedera ku Bhetifaje, no Bhetani, ngo pa dundhu rinozwi ro Maorivhe, wakatumira mberi vaviri vo vajiji vake,</verse>
				<verse number="30">echiti: “Endanyi mberi mu guta iro romwakaringirana naro; umwo mwoonghwinemwo munozovona tsiru ro mbongoro rakasungwa, iro risikazivi kumbogadhwa ngo mundhu: Risunungurenyi, muviye naro;</verse>
				<verse number="31">kudari aripo unozomubvunjisa, kuti: Munorisunungurirenyi? Munozonanga kuti: Mambo unorida.”</verse>
				<verse number="32">Naapo vakatumwa vakaenda vakavona kudari ngo zvaakavereketa kwavari.</verse>
				<verse number="33">Kwakati, vacharisunungura tsiru, veno varo vakati kwavari: “Munorisunungurirenyi tsiru?”</verse>
				<verse number="34">Navo vakati: “Mambo unorida.”</verse>
				<verse number="35">Navo vakarizisa kuna Jesu: Navo vakadira nguvo javo panyezuru po tsiru, vakakwija Jesu panyezuru paro.</verse>
				<verse number="36">Echifamba, vakaaja nguvo javo mu njira.</verse>
				<verse number="37">Naapo echikwedera pa muterero po dundhu ro Maorivhe, mbungano yese yo vajiji yakatanga kudakara, no kukuja Mwari ngo izwi guru, ngo ndava yo mishando yese ino simba yo vayinga vavona.</verse>
				<verse number="38">Vechiti: “Unomuchena Mambo uwo unoviya ngo zina ra Jehovha! Kunyarara mu gore, no uthende mu denga-denga.”</verse>
				<verse number="39">Vamweni vo vafarisi vayinga mukati mwo mbungano, vakati kwaari: “Mujijisi rambisa vajiji vako.”</verse>
				<verse number="40">Naye wakapingura, akati kwavari: “Ndinoti kwomuri kuti, kudari ava vanganyarara, mapuwe anozodanijira.”</verse>
				<verse number="41">Naapo wokwedera phedo po dhoropa, echivona, wakarichemera,</verse>
				<verse number="42">echiti: “Kudari waiziva ngo zuva iri, izvo zviro zvingakupa kunyarara kwako! Asi zvino zvakafishika ku majiso ako.</verse>
				<verse number="43">Ngokuti mazuva anozokugumira, apo vakorore vako vanozokusosera, kukutendeneja ngo rusosa, akukonyere mukati, kumativi ese,</verse>
				<verse number="44">anozokupwanyira pasi, no vana vako vari mukati mwako; navo avazosiyi mukati kwako no buwe rimwe rakagajikwa panyezuru po rimweni; ngokuti iwewe auzivi kuziva mukuvo wo kufambihwa kwako.”</verse>
				<verse number="45">Naye wakanghwina mu themperi, wakatanga kuvambirimbijira kunja avo vaitengesa,</verse>
				<verse number="46">echiti kwavari: “Kwakatahwa kuti; nyumba yangu inozozwi nyumba yo kudira; asi imwimwi mwaiyita bako ro mbavha.”</verse>
				<verse number="47">Naye wayivajijisa mazuva no mazuva mu themperi. Asi vapristi vakuru no vatari no vakuru vo vandhu vakapshaka kumuuraya.</verse>
				<verse number="48">Asi avazivi kuwana chiro chovangayita; ngokuti vandhu vese vakabatirira kwaari, vechimupurukira.</verse>
			</chapter>
			<chapter number="20">
				<verse number="1">Kwakaitika ngo rimwe raao mazuva echijijisa vandhu mu themperi, echichumaira vhangeri, kwakaguma kwaari vapristi vakuru, no vatari no vakuru;</verse>
				<verse number="2">vakavereketa vechiti kwaari: “Tibvunjei kuti unoita izvi ngo simba rani? Nokuti ndiyani wakakupa iri simba?”</verse>
				<verse number="3">Naye wakapingura, akati kwavari: “Ininivo ndinomubvunjisa mubvunjo umwe; nemwi mundibvunje:</verse>
				<verse number="4">Rubhapatiso rwa Johani rwakabva mu gore here, nokuti rwakabva ku vandhu?”</verse>
				<verse number="5">Navo vakapangana pakati pavo, vechiti: “Kuti tikati, rwakabva mu gore, iye unozoti, amuzivi kumutenda ngenyi?</verse>
				<verse number="6">Asi tikati: Rwakabva ku vandhu, vandhu vese vanozotifura ngo mapuwe; ngokuti vanotenda kuti Johani wayiva muprofeti.”</verse>
				<verse number="7">Navo vakapingura, kuti avazivi kuziva kuti rwakabva kwapi.</verse>
				<verse number="8">Jesu wakati kwavari: “Nenivo andimubvunji kuti ndinoita izvi ngo simba rani.”</verse>
				<verse number="9">Naye wakatanga kuvereketa ku vandhu muezaniso uwu: “Mundhu wakambosima munda wo mivhini, akaupa ku varimi, akaenda ku nyika imweni kwoogareyo mukuvo wakareba.</verse>
				<verse number="10">Yaanguva, wakatuma muranda kuna avo varimi, kuti vamupe imweni yo michero yo munda wo mivhini asi varimi vakamurova, vakamuhwirija kuti aende asina chiro.</verse>
				<verse number="11">Naye wakatumazve muranda umweni; no uwozve vakamurova, vakamupsheruja vakamuhwirija kuti aende asina chiro.</verse>
				<verse number="12">Wakatumazve wochitatu; nayevo vakamukhuvaza, vakamurasha kunja.</verse>
				<verse number="13">Na Mambo wo munda wo mivhini wakati: Ndinozoitenyi? Ndinozotuma mwana wangu unodikana; dangani vanozomureremeja.</verse>
				<verse number="14">Asi apo varimi vamuvona, vakapangana umwe no umweni, vechiti, uwu ndiye unogara ndhaka: Ngatimuuraye; kuti ndhaka iyite yedu.</verse>
				<verse number="15">Vakamurasha kunja kwo munda wo mivhini, vakamuuraya. Ndizvo mambo wo munda wo mivhini unozoitenyi kwavari?</verse>
				<verse number="16">Iye unozoviya avauraye avo varimi, unozopa munda wo mivhini kuno vamweni.” Kwakati vechizwa izvi, vakati: “Kusazoitika kudaro.”</verse>
				<verse number="17">Asi iye wakavaringira, akati: “Ndizvo chinyi ichi chakatahwa, chinoti, buwe iro rakarambwa ngo vavaki, ndiro rakaita musoro wo pakhona?</verse>
				<verse number="18">Mundhu wese uwo unowira panyezuru pobuwe iro unozopwanyika; asi iye kwaari werinozowira panyezuru pake, rinozomukwiya kuyita bukuta.”</verse>
				<verse number="19">No vatari no vapristi vakuru vakapshaka kuda kumubata ngo nguva iyo, asi vakatya vandhu; ngokuti vakazwisisa kuti wakavereketa uwo muezaniso ndivo.</verse>
				<verse number="20">Navo vakamurinda vakatuma vadongoreri, kuti vajiyite vari vandhu vakarurama, kwokuti vamuteye ngo mazwi ake, kuti vazomupire kuna simba ro mutongi wo umambo,</verse>
				<verse number="21">navo vakamubvunjisa vakati: “Mujijisi, tinoziva kuti iwewe unonasa kuvereketa no kujijisa, aukheti mundhu, asi ngo zvirokwazvo unojijisa njira ya Mwari.</verse>
				<verse number="22">Kunotendehwa here kwetiri kuti tipe shangu kuna Khesari, nokuti akutendehwi?”</verse>
				<verse number="23">Asi iye echiziva urimbwi hwavo, wakati kwavari:</verse>
				<verse number="24">“Ndipangijirenyi chigurwa cho mare chinozwi dhenariyo; rino muezaniso wo hope no matahwa ani?” Navo vakati: “Ngozva Khesari.”</verse>
				<verse number="25">Naye wakati kwavari: “Ndizvo ipanyi kuna Khesari izvo zviri zva Khesari, no kuna Mwari izvo zviri zva Mwari.”</verse>
				<verse number="26">Navo vakakonehwa kumuteya ngo mazwi okuvereketa kwake pamberi po vandhu; navo vechishamiswa ngo kupingura kwake, vakanyarara.</verse>
				<verse number="27">Kwakaguma kwaari vamweni vakatikuti vo vasadhusi, avo vanoti, akuna kumuswa kwo vakafa; navo vakamubvunjisa,</verse>
				<verse number="28">vechiti: “Mujijisi, Mosi wakatitarira echiti, kuti mukoma wo mundhu afa, uno mukaji asina mwana, munukuna wake unozotora mukaji wake, abarire vana mukoma wake.</verse>
				<verse number="29">Ndizvo vayinga varipo vakoma vanomwe; uwo wo dangwe wakarovora mukaji, wakafa asina vana;</verse>
				<verse number="30">no uwo wochipiri wakamurovora.</verse>
				<verse number="31">No wochitatu wakamurovora; ngokudaro vese vanomwe avazivi kusiya vana, vakafa.</verse>
				<verse number="32">Ngosure kwo izvi mukaji naye wakafa.</verse>
				<verse number="33">Ndizvo mukumuka kwo vakafa, unozoyita mukaji wani kwavari? Ngokuti avo vanomwe vakamurovora vese.”</verse>
				<verse number="34">Jesu wakati kwavari: “Vandhu vo mu nyika muno vanorovora, vanorovojwa;</verse>
				<verse number="35">asi avo vanoverengwa kuti vanosisira nyika iyo, no kumuka kubva kwo vakafa, avarovori, avarovojizve.</verse>
				<verse number="36">Ngokuti avachazofizve, ngokuti vanozodari ngo ngirosi; vaa vana va Mwari, vaa vana vokumuka kwo vakafa.</verse>
				<verse number="37">Asi kuti vakafa vanozomuswa, Mosi wambhwine wakapangijira kudaro pandau inovereketa ngo ndava yo pfiba, apo akadanija Jehovha kuti: Uri Mwari wa Abrahama, no wa Isaka, no wa Jakobe.</verse>
				<verse number="38">Zvino andiyepi Mwari wo vakafa, asi Mwari wo vanopona; ngokuti vese vanoraramira kwaari.”</verse>
				<verse number="39">Vamweni vo vatari, vechipingura, vakati: “Mujijisi, wanasa kuvereketa.”</verse>
				<verse number="40">Ngokuti avazivi kushingazve kumubvunjisa mubvunjo.</verse>
				<verse number="41">Iye wakati kwavari: “Vanonanga ngenyi kuti Kristu uri mwana wa Dhavhidha?</verse>
				<verse number="42">Ngokuti Dhavhidha wambhwine mu tshamba yo Nduyo wakananga kuti: Mambo wakati kuna Mambo wangu, garai ngo kumuho kwangu,</verse>
				<verse number="43">mbhera ndiite vakorore vako chitambarariro cho tshoka jako.</verse>
				<verse number="44">Ndizvo Dhavhidha unomudanija kuti: Mambo, uri mwana wake ngokuyita kudini?”</verse>
				<verse number="45">Wakati ku vajiji vake mukuzwa kwo vandhu vese:</verse>
				<verse number="46">“Ngwariranyi vatari avo vanodisisa kufamba vakasimira nguvo jakareba, vanoda kuchungamijwa pandau jo musika, no zvigaro zvo pamberi mu nyumba jo kudira, no ndau jo pamberi mu mishongano yo kuha;</verse>
				<verse number="47">avo vanoparaja nyumba jo shirikaji, ngo kujiitisa vanokumbira mukuvo wakareba; ava vanozoashira kurashwa kwakanyanyisisa.”</verse>
			</chapter>
			<chapter number="21">
				<verse number="1">Wakaringira, akavona maguruja echikhandira zvipo zvavo mundau yo zvipo.</verse>
				<verse number="2">Naye wakavona shirikaji yakatikuti yayiva murombo yechikhandiremwo zvimare zviviri zvaizwi marepta.</verse>
				<verse number="3">Naye wakati: “Ngozvirokwazvo ndinoti kwomuri, kuti iyi shirikaji iri murombo yakhandiremwo mare yakapinda kuwanda kune yavo vese.</verse>
				<verse number="4">Ngokuti avo vese vakhandiremwo muzvipo maunguhwa epfuma yavo: Asi iyo kubva kwo kutama kwayo yakhandiremwo zvese zvoinopona ndizvo.”</verse>
				<verse number="5">Kwakati vamweni vachavereketa ngo themperi kuti rakanemeswa ngo mapuwe akawanda, no zvipo, iye wakati:</verse>
				<verse number="6">“Ngo ndava yo izvi zvomunovona, mazuva anozoviya apo arizosiyiwi buwe rimwe rakaturikwa panyezuru po rimweni, risikazowiswi pasi.”</verse>
				<verse number="7">Navo vakamubvunjisa, vechiti: “Mujijisi, izvi zvinozoitika rini? Chinyi chiri chivoniso apo zvooda kuitika?”</verse>
				<verse number="8">Wakati: “Ngwaranyi kuti musazopaukiswa; ngokuti vazhinji vanozoviya ngo zina rangu, vechiti: Inini ndiriye; nokutizve, mukuvo wakwedera; musavatevera.</verse>
				<verse number="9">Naapo mwoozwa ngokurwa, no kumukirana, musazotyiswa. Ngokuti kunosisira kuti izvi zviyitike kutanga, asi magumo aaripi zvinopano akadi.”</verse>
				<verse number="10">Naapo wakati kwavari: “Jinja rinozomukira jinja, no umambo unozomukira umambo,</verse>
				<verse number="11">kunozovapo kuzungunyika kukuru kwo nyika, no ku ndau jakaparajana, njara no ndhenda; no zvinotyisa kakurutu, no zvivoniso zvakakura zvinobva mu gore.</verse>
				<verse number="12">Asi izvi zvese zvisati zvaitika, vanozomubata, navo vanozomutambuja, vechimupira mu nyumba jo kudira, no mu maguniya, vechimuendesa pamberi po majimambo no po vatongi ngo ndava yo zina rangu.</verse>
				<verse number="13">Kugumisira kwazvo kunozoita uchapupu kwomuri.</verse>
				<verse number="14">Ndizvo nasiriranyi mu mwoyo yenyu, kuti musazodembatemba ngo pamberi kuti chinyi chomunozopingura.</verse>
				<verse number="15">Ngokuti ndinozomupa muromo no kungwara ukwo kwo vasikazokoni vakorore venyu kurwisana nakwo nokuti kupingurazve.</verse>
				<verse number="16">Asi munozopihwa ngo vabari, no vakoma, no hama, no shamwari; navo vanozoita kuti vamweni vandhu vaurawe.</verse>
				<verse number="17">Nemwi munozonyenywa ndivo vese ngo ndava yo zina rangu.</verse>
				<verse number="18">No bvuji rimwe ro musoro yenyu arizorashiki.</verse>
				<verse number="19">Mukusengerera kwenyu munozoponesa ndaramo jenyu.”</verse>
				<verse number="20">“Asi apo mwoovona Jerusarema rechitendenejwa ngo hondo, mwotoziva kuti kuparajwa kwaro kwaaphedo.</verse>
				<verse number="21">Naapo vari mu Judhiya ngavatizire ku matundhu, naavo vari mukati mwaro ngavabudemwo; naavo vari mundharaunda vasazonghwinemwo.</verse>
				<verse number="22">Ngokuti ao ari mazuva okutambujwa, kuti zvese izvo zvakatahwa zvizarisike.</verse>
				<verse number="23">Ikhombo kwavari vano mimba, naavo vanomwisa ngaao mazuva! Ngokuti kunozovapo kutambujika kukurutu panyezuru po nyika, no ushungu panyezuru po vandhu ava.</verse>
				<verse number="24">Navo vanozowa ngo kupinja kwo shoti, vanozokweviwa kuyita hloko kuenda ku majinja ese, no Jerusarema rinozotsikwatsikwa pasi ngo vo majinja, mbhera nguva yo vo majinja izarisike.”</verse>
				<verse number="25">“No zvivoniso zvinozoitika pa zuva, no pa mweji, no pa ndhondho; no panyezuru po nyika kunozovapo kurembejeka mukukangaijwa ngo ndava yo kutindhira kwo jombe, no mavimbi.</verse>
				<verse number="26">No vandhu vanozozirika ngo kutya, ngo kuringira izvo zvinozoguma mu nyika: Ngokuti simba ro mu gore rinozozungunyiswa.</verse>
				<verse number="27">Naapo vanozovona Mwana wo Mundhu echiviya mu makore ano simba no uthende hukuru.</verse>
				<verse number="28">Asi apo izvi zvootanga kuitika, ringiranyi mu gore, mumuse musoro yenyu; ngokuti kuripihwa kwenyu kunokwedera.”</verse>
				<verse number="29">Naye wakavereketa muezaniso kwavari, echiti: “Ringiranyi mukuyu, no miti yese.</verse>
				<verse number="30">Kuti yoobvikitira, munoivona, nemwi munoziva mwambhwine kuti zienja zvino raaphedo.</verse>
				<verse number="31">Ngokudaro nemwi apo mwoovona izvi zvechiitika, zivanyi kuti Umambo hwa Mwari hwaaphedo.</verse>
				<verse number="32">Ngozvirokwazvo ndinoti kwomuri, kuti, uwu mubarihwana auzopindi akadi zvisati zvaitika izvi zvese.</verse>
				<verse number="33">Gore no nyika zvinozopinda, asi mazwi angu aatongozopindi akadi.”</verse>
				<verse number="34">“Asi mwechijingwarira imwimwi kuti pamweni mwoyo yenyu ingazozvimbihwa ngo kuhisa, no kurejera, no kudembatemba ngo zvo kupona uku, no zuva iro rimugumire ngo kukasira kudari ngo chirimbana.</verse>
				<verse number="35">Ngokuti ngokudaro rinozogumira vese avo vanogara panyezuru po nyika yese.</verse>
				<verse number="36">Asi rindanyi ngo nguva jese, mwechipota ngo nguva jese, kuti mukone kupokonyoka kubva kune izvi zvese zvinozoitika, no kuyima pamberi po Mwana wo Mundhu.”</verse>
				<verse number="37">Masikati ese waijijisa mu themperi, asi usiku waibuda kuenda koovata ku dundhu ro Maorivhe.</verse>
				<verse number="38">No vandhu vese vaifumira kuviya kwaari mu themperi, koomuzwa.</verse>
			</chapter>
			<chapter number="22">
				<verse number="1">Zvino mushongano wo kuha zvimanda zvisina mumera wakakwedera, unozwi Phasika.</verse>
				<verse number="2">No vapristi vakuru no vatari vakapshaka kuti vangayita maitirenyi kuti vamuuraye; ngokuti vaitya vandhu.</verse>
				<verse number="3">Na Sathani wakanghwina kuna Judhasi uwo waizwi Isikariyoti, ari umwe wo vari gumi na vaviri.</verse>
				<verse number="4">Wakabuda kuenda kwoosongana no vapristi vakuru no makota, kuti waizomuita mapirenyi kwavari.</verse>
				<verse number="5">Navo vakadakara, vakayita chitenderano kuti vamupe mare.</verse>
				<verse number="6">Ndizvo wakatenda, akapshaka mukuvo wokumupira kwavari, pasina mbungano.</verse>
				<verse number="7">No zuva ro zvimanda zvisina mumera rakaguma, iro raibaihwa bvuta ro Phasika.</verse>
				<verse number="8">Naye wakatuma Pedru na Johani, echiti: “Endanyi mutinasirire Phasika, kuti tirihe.”</verse>
				<verse number="9">Navo vakati kwaari: “Unoda kuti tirinasirire kwapi?”</verse>
				<verse number="10">Naye wakati kwavari: “Vonanyi, apo mwoonghwina mu dhoropa, unozosongana nemwi mwanarume wakatwara chijuvi cho kumwa; muteverenyi ku nyumba yaanonghwina.</verse>
				<verse number="11">Nemwi munozoti kumune wo nyumba, Mujijisi unoti kwouri: Riri kwapi kamera ro vaeni, apo pondinozoha Phasika no vajiji vangu?</verse>
				<verse number="12">Naye unozomupangijira kamera guru ro muturika, rine mujiyo jaro: Tinasirirenyi apo.”</verse>
				<verse number="13">Navo vakaenda, vakavona kudari ngo zvaakananga kwavari: Navo vakanasirira Phasika.</verse>
				<verse number="14">Naapo nguva yaguma wakagara pasi no vapostori.</verse>
				<verse number="15">Naye wakati, kwavari: “Ngo kudisisa ndaida kuha iri Phasika nemwi ndisati ndatambujika;</verse>
				<verse number="16">ngokuti ndinoti kwomuri: Andichazorihizve, mbhera rizarisike mu Umambo hwa Mwari.”</verse>
				<verse number="17">Naye wakatora tsani, naapo abonga, wakati: “Toranyi ichi, mukovanisirane pakati penyu.</verse>
				<verse number="18">Ngokuti ndinoti kwomuri, andichazomwi ku michero yo muvhini mbhera hugume Umambo hwa Mwari.”</verse>
				<verse number="19">Naapo wakatora chimanda, achibonga, wakachigura, akachipa kwavari, akati: “Ichi chiri muviri wangu, unopihwa ngo ndava yenyu; itanyi ichi kundicherecheja inini.”</verse>
				<verse number="20">No tsani ngokudaro; ngosure kwokuha, echiti: “Tsani iyi iri chitenderano chipsha mungazi yangu, iyo inoparajwa ngo ndava yenyu.</verse>
				<verse number="21">Asi vonanyi, nyara yo uwo unondipira ineni pa thafura.</verse>
				<verse number="22">Ngokuti ngo zvirokwazvo Mwana wo Mundhu unoenda kudari ngo izvo zvaakaemesehwa; asi ikhombo kuno uwo mundhu waanozopihwa ndiye!”</verse>
				<verse number="23">Navo vakatanga kubvunjisana pakati pavo kuti ndiyani kwavari waizoita ichi chiro.</verse>
				<verse number="24">Kwakabudazve hasha pakati pavo, yokuti ndiyani kwavari unozoyita mukuru.</verse>
				<verse number="25">Asi iye wakati kwavari: “Majimambo omajinja anotonga panyezuru pavo, navo vano simba panyezuru pavo vanodanijwa kuti vari vadetseri.</verse>
				<verse number="26">Asi imwimwi amuzodaro akadi; asi iye uri mukuru pakati penyu ngaadari ngo mudoko, no uwo uri mutongi ngaadari ngo unoshandira.</verse>
				<verse number="27">Ngokuti ndiyani mukuru, uwo unogara pa thafura, nokuti uwo unoshandira? Andiye here uwo unogara pa thafura? Asi inini ndiri pakati penyu ndinonga uwo unoshandira.</verse>
				<verse number="28">Asi imwimwi muri avo vanogara neni mukuejwa kwangu.</verse>
				<verse number="29">Neni ndinomuemesera umambo kudari ndi Baba wangu vakandiemesera inini,</verse>
				<verse number="30">kuti muhe mwechimwa pa thafura rangu, mu umambo hwangu; nemwi munogara pa madendemaro, mwechitonga majinja ari gumi na maviri a Israeri.”</verse>
				<verse number="31">“Simoni, Simoni, ringira Sathani wakatendehwa kuti akupuwe, kuti akupepete kudari ngo koroni.</verse>
				<verse number="32">Asi inini ndakakukumbirira kuti kugonda kwako kusarembejeka; newe apo watenderukazve, ugwinyise hama jako.”</verse>
				<verse number="33">Naye wakati kwaari: “Mambo ndakanasirihwa kutoenda newe mu guniya, no mu kufa.”</verse>
				<verse number="34">Naye wakati: “Ndinokubvunja iwewe Pedru, jongwe arizoriri nyamasi, usati waramba katatu kuti aundizivi.”</verse>
				<verse number="35">Naye wakati kwavari: “Apo zvandakamutuma musina chikhwama, no nyede, no magwada, mwakatama chiro here?” Navo vakati: “Atina chetakatama.”</verse>
				<verse number="36">Naye wakati: “Asi zvino uwo uno chikhwama, ngaachitore, no uno nyede ngokudaro; no uwo usina ngaatengese bhachi rake atenge shoti.</verse>
				<verse number="37">Ngokuti ndinoti kwomuri, kuti aya matahwa kunodikana kuti azarisike ndini, kuti: Naye wakaverengwa pamwepo no vapauki. Ngokuti izvo zvakanangwa ngo ndava yangu zvinozoitika.”</verse>
				<verse number="38">Navo vakati: “Mambo, vonayi, shoti mbiri jiri pano.” Naye wakati kwavari: “Zvakwana.”</verse>
				<verse number="39">Naye wakabuda kunja, wakaenda kudari ngo chirovejeso chake ku dundhu ro Maorivhe; no vajiji vakamutevera.</verse>
				<verse number="40">Naapo aguma pandau iyo, wakati kwavari: “Kumbiranyi, kuti musanghwina mukuejwa.”</verse>
				<verse number="41">Naye wakasiyana navo ndharauko inonga yo kukhandira buwe; wakagwadama ngo makokobvi, akakumbira,</verse>
				<verse number="42">echiti: “Baba, kudari wechida, bvisai tsani iyi kwendiri; asi, kusaita kuda kwangu, asi kuda kwako ngakuitike.”</verse>
				<verse number="43">Yakavoneka kwaari ngirosi yechibva mu gore, yechimugwinyisa.</verse>
				<verse number="44">Ari mukuhwajihwa kukuru, wakagwinyisira kukumbira, no ziya rake rayiva rakadari ngo madondhwe makuru ongazi echidondhera pa mavhu.</verse>
				<verse number="45">Naapo amuka kubva mumukumbiro wake, wakaviya kuno vajiji vake, akavawana vakavata hope ngo ndava yo kusvipa mwoyo.</verse>
				<verse number="46">Naye wakati kwavari: “Munovatirenyi? Mukanyi, mukumbire, kuti musazonghwina mukuejwa.”</verse>
				<verse number="47">Kwakati achavereketa, yakaviya, mbungano, no uwo waizwi Judhasi, umwe wo vari gumi na vaviri, echivatungamirira; naye wakakwedera kuna Jesu kuti amupshonzve.</verse>
				<verse number="48">Asi Jesu wakati kwaari: “Judhasi, wopira here Mwana wo Mundhu ngo kumupshonzva?”</verse>
				<verse number="49">Naapo avo vaimutendeneja vavona icho chakaitika, vakati: “Mambo, tobaya here ngo shoti?”</verse>
				<verse number="50">No umwe wavo wakatikuti wakatema muranda wo mupristi mukuru, akagura njeve yake yo kumuho.</verse>
				<verse number="51">Asi Jesu wakapingura, akati: “Regeranyi zvakwana!” Naye wakapshasa njeve yake, akamurapa.</verse>
				<verse number="52">Jesu wakati kuno vapristi vakuru no makota o themperi, no vakuru avo vakaviya kurwisana naye: “Mwabuda ngenyi kuviya munonga munorwa no mbavha, muno shoti no ndonga?</verse>
				<verse number="53">Apo ndichinemwi mazuva no mazuva mu themperi, amuzivi kutambanuja nyara jenyu kurwa neni, asi iyi iri nguva yenyu, no yo simba ro chidima.”</verse>
				<verse number="54">Navo vakamusunga, vakamukweva kuenda naye, mu nyumba yo mupristi mukuru. Asi Pedru wakatevera ari ngo ndhambo.</verse>
				<verse number="55">Naapo vabasa muriro mukati mwo ruvanje, vogara pasi pamwepo, Pedru wakagara pasi pakati pavo.</verse>
				<verse number="56">No musikana wakatikuti, echimuvona akagara mukujeka kwo muriro, echimuringisisa, wakati: “Mundhu uwu naye wayiva naye.”</verse>
				<verse number="57">Asi iye wakaramba, echiti: “Musikanewe andimuzivi.”</verse>
				<verse number="58">Ngosure kwo mukuvo mudoko, umweni wakamuvona, akati: “Iwewe newe uri umwe wavo.” Asi Pedru wakati: “Mwanarumewe, andiri wavo akadi.”</verse>
				<verse number="59">Ngosure kwo mukuvo, wayida kuyita nguva imwe, umwenizve wakagwinyisa kunanga, echiti: “Ngozvirokwazvo uwu wayiva naye, ngokuti uri mu Garire.”</verse>
				<verse number="60">Asi Pedru wakati: “Mwanarumewe andizvizivi zvo unovereketa.” Paripo Pedru achavereketa, jongwe rakarira.</verse>
				<verse number="61">Na Mambo wakakunukuka, amuringira Pedru, na Pedru wakacherecheja izwi ra Mambo, kuti wakati kwaari: “Jongwe risati rarira nyamasi unozondiramba katatu.”</verse>
				<verse number="62">Naye wakabuda kunja, akachema kakurutu.</verse>
				<verse number="63">No vanarume avo vakamusunga Jesu vakamuitira jee, vakamurova.</verse>
				<verse number="64">Vakamufukijira majiso, vakamubvunjisa vechiti: “Profeta; ndiyani uwo wakurova?”</verse>
				<verse number="65">Vakavereketa zviro zvimweni zvakawanda ndiye vechimutuka.</verse>
				<verse number="66">Naapo kwaeja, vakaunganija pamwepo vakuru vo vandhu, no vapristi vakuru, no vatari; navo vakamukweva kuenda naye kubangano ravo,</verse>
				<verse number="67">vechiti: “Kuti uri Kristu, tibvunjei.” Asi iye wakati kwavari: “Kudari ndikamubvunja, amutendi;</verse>
				<verse number="68">pikija ndikamubvunjisa, imwimwi amuzondipinguri.</verse>
				<verse number="69">Asi kubvira zvino Mwana wo Mundhu unozogara ngo kumuho kwo simba ra Mwari.”</verse>
				<verse number="70">Navo vese vakati: “Ndizvo iwewe uri Mwana wa Mwari here?” Naye wakati kwavari: “Imwimwi mwatonanga kuti ndiriye.”</verse>
				<verse number="71">Navo vakati: “Tichatama chapupu chimweni ngenyi? Ngokuti isisu tambhwine tazwa ngo muromo wake.”</verse>
			</chapter>
			<chapter number="23">
				<verse number="1">No mbungano yese yavo yakamuka, yakamuendesa pamberi pa Piratu.</verse>
				<verse number="2">Navo vakatanga kumuitira ndava, vechiti: “Takamuvona uwu mundhu echipaukisa jinja redu, echirambisa kuti kusaripwa shangu kuna Khesari, echinanga kuti iye wambhwine uri Kristu, Mambo.”</verse>
				<verse number="3">Na Piratu wakamubvunjisa, echiti: “Iwewe uri Mambo wo vajudha here?” Iye wakapingura, akati: “Watonanga iwewe.”</verse>
				<verse number="4">Na Piratu wakati ku vapristi vakuru no mbungano: “Andivoni ndava ku mundhu uwu.”</verse>
				<verse number="5">Asi vakapinda kuvangirira, vechiti: “Unovherusa vandhu, echijijisa mu Judhiya mwese, kutanga ngo mu Garire mbhera kuguma kuno.”</verse>
				<verse number="6">Asi Piratu azwa izvi, wakabvunjisa kuti; “mundhu uwu wayiva mu Garire here?”</verse>
				<verse number="7">Naapo waziva kuti wayiva wo umambo hwa Herodhi, wakamutumira kuna Herodhi, uwo naye wayiva mu Jerusarema ngaao mazuva.</verse>
				<verse number="8">Naapo Herodhi amuvona Jesu wakadakara kakurutu, ngokuti iye wayiva no chidisiso chokuti amuvone kubvira mukuvo wakareba, ngokuti iye wayinga azwa ndiye; naye wayida kuvona chivoniso chinoitwa ndiye.</verse>
				<verse number="9">Naye wakamubvunjisa ngo mazwi akawanda; asi aazivi kupingura chiro na chimwe.</verse>
				<verse number="10">No vapristi vakuru no vatari vakayima vechivangirira kumuitira ndava.</verse>
				<verse number="11">Na Herodhi pamwepo no masocha ake vakamupsheruja, vakamuitira jee, vakamusimija nguvo inon'anikira, wakamutumirazve kuna Piratu.</verse>
				<verse number="12">Herodhi na Piratu vakaiyaniswa ngo zuva iro; ngokuti ngo pasure vaiitirana ukorore pakati pavo.</verse>
				<verse number="13">Piratu wakadanija pamwepo vapristi vakuru, no vatongi, no vandhu.</verse>
				<verse number="14">Wakati kwavari: “Imwimwi mwaviyisa uwu mundhu kwendiri kudari ngo unopaukisa vandhu; vonanyi, inini ndakamubvujisisa pamberi penyu, andizivi kuwana ndava kuno mundhu uwu kwo izvo zvomunomuitira ndava ndizvo.</verse>
				<verse number="15">Pikija Herodhiwo: Ngokuti iye wamuhwirijazve kwetiri; vonanyi, akuna chiro chakaitwa ndiye chinosisira kuti afe.</verse>
				<verse number="16">Ndizvo ndinozomurova, ndimusunungure.”</verse>
				<verse number="17">Zvino kwaisisira kuti asunungure kwavari mubhanditi umwe kumushongano wo kuha.</verse>
				<verse number="18">Asi vakadanijira vese pamwepo: “Bvisai uwu mundhu, utisunungurire Bharabhasi.”</verse>
				<verse number="19">Uwo wakafungihwa mu guniya ngo ndava yo kumukira umambo kwaakaita mu dhoropa, na ngo ndava yo kuuraya.</verse>
				<verse number="20">Piratu wakavereketazve kwavari, echida kumusunungura Jesu;</verse>
				<verse number="21">asi vakadanijira, vechiti: “Mukohomerei, mukohomerei.”</verse>
				<verse number="22">Naye wakati kwavari ngo kwo chitatu: “Ngenyi? Wakashaishenyi mundhu uwu? Andizivi kuvona kwaari ndava inosisira kuti afe; ndizvo ndinozomurova ndimusunungure.”</verse>
				<verse number="23">Asi paripo vakavangirira ngo mazwi makuru, vechikumbira kuti akohomehwe. No mazwi avo akanyisa.</verse>
				<verse number="24">Na Piratu wakagura kuti izvo zvo vakakumbira zviyitike.</verse>
				<verse number="25">Naye wakavasunungurira uwo wayinga akafungihwa mu guniya ngo ndava yo kumukira no kuuraya, uwo wo vakakumbira; asi wakavapa Jesu kuti vayite kuda kwavo ndiye.</verse>
				<verse number="26">Naapo vechimukweva kuenda naye, vakabata mundhu waizwi ndi Simoni wo Kureni, echibva mundharaunda, vakamutwarisa muchinjiko kuti autware ngosure kwa Jesu.</verse>
				<verse number="27">Yakamutevera mbungano huru yo vandhu, no vanakaji avo vaimuchema no kumutsumba.</verse>
				<verse number="28">Asi Jesu echikunukukira kwavari, wakati: “Vana vo kaji vo Jerusarema, musandichemera inini, asi jichemerenyi imwimwi no vana venyu.</verse>
				<verse number="29">Ngokuti, vonanyi, mazuva achazoviya evanozoti, jinomuchena ngomwa, no ndani jisikazivi kumbobereka, no mazamu asikazivi kumwisa.</verse>
				<verse number="30">Naapo vanozotanga kubvunja ku matundhu, kuti: Tiwirenyi panyezuru pedu, no kuzvimatundhu, kuti: Tidumaijenyi.</verse>
				<verse number="31">Ngokuti kudari vanoyita izvi kumiti muvishi, chinyi chinozoitwa kuno wakaoma?”</verse>
				<verse number="32">Zve vaviri vamweni majongoni vakakweviwa naye koourawa.</verse>
				<verse number="33">Naapo vaguma pandau inozwi, Dendhenya, vakamukohomera apo, no vashaishi avo, umwe ngo kumuho, no umweni ngo kuboshwe.</verse>
				<verse number="34">Jesu wakati: “Baba, varegererei; ngokuti avachizivi chovanoita.” Navo vechikovanisirana nguvo jake pakati pavo, vakaringijira hakata.</verse>
				<verse number="35">No vandhu vakayima, vechiringira. No vatongi navo vakamuitira jee, vechiti: “Iye wakaponesa vamweni; ngaajiponese, kuti uwu ari Kristu wa Mwari, wakasananguhwa wake.”</verse>
				<verse number="36">No masocha nawo akamuitira jee, vechiviya kwaari, no kumupa vhini inoshasha,</verse>
				<verse number="37">vechiti: “Kuti iwewe uri Mambo wo vajudha jiponese.”</verse>
				<verse number="38">Zve kwayivapo matahwa ngo panyezuru pake, aiti: “UWU NDI MAMBO WO VAJUDHA.”</verse>
				<verse number="39">Umwe wo vashaishi avo vakakohomehwa naye, wakamutuka, echiti: “Handiwe here Kristu? Chijiponesa iwewe na isisu.”</verse>
				<verse number="40">Asi umweni wakapingura echimurambisa, akati: “Aumutyi here Mwari, wechivona kuti uri mukurashwa kumweko naye?</verse>
				<verse number="41">Na isisu ngo zvirokwazvo tinosisira kurashwa; ngokuti tinoashira chinosisira zviito zvedu: Asi uwu mundhu aazivi kuyita chakashata.”</verse>
				<verse number="42">Naye wakati: “Jesu ndicherechejevo, apo woonghwina mu Umambo hwako.”</verse>
				<verse number="43">Naye wakati kwaari: “Ngozvirokwazvo ndinoti kwouri, kuti; nyamasi unozovapo neni mu Paradhaisi.”</verse>
				<verse number="44">Zvino kwayiva kunonga nguva yo chitandhatu, no chidima chakafukija nyika yese mbhera kuguma nguva yo chifumbhamwe.</verse>
				<verse number="45">No kujeka kwo zuva kwakapera; no jira ro mu themperi rakaparuka ngo pakati.</verse>
				<verse number="46">Naapo Jesu wadanijirazve ngo izwi guru, wakati: “Baba, ndinopa mweya wangu mu nyara jako.” Naapo wakavereketa kudaro, mweya wake wakabuda.</verse>
				<verse number="47">Apo nduna yo zana yavona izvo zvakaitika, yakamukuja Mwari, yechiti: “Ngozvirokwazvo uwu mundhu wayiva wakarurama.”</verse>
				<verse number="48">No mbungano yese iyo yakaungana pamwepo kuvona izvi, apo yavona zvakaitika, vakahwirira vechirova maditi avo.</verse>
				<verse number="49">Naavo vese vaizivana naye, no majimayi ao akamutevera echibva Garire vakayima vari ndhambo, vechivona izvi zvese.</verse>
				<verse number="50">Kwayivapo, mundhu waizwi ndi Josefa, wayiva umwe wo vatongi, mundhu wakanaka, no wakarurama.</verse>
				<verse number="51">(Iye inga asikazivi kutenderana no bangano rokuyita kwavo), wayiva mundhu wo Arimatiya, dhoropa ro vajudha, waindovetera Umambo hwa Mwari.</verse>
				<verse number="52">Mundhu uwu wakaenda kuna Piratu, akakumbira muviri wa Jesu.</verse>
				<verse number="53">Naye wakaubzusa pasi, akaupukutira ngo jira ro kuchena, akauviga mu guva rakachiwa pa buwe, umwo musikazivi kumbovigwa no mundhu.</verse>
				<verse number="54">Naro rayiva zuva rokunasirira Phasika, no sabatha rakakwedera.</verse>
				<verse number="55">No majimayi ao ayinga akabva naye Garire, akatevera ngosure, vakavona guva, no kuvigwa kwo muviri wake.</verse>
				<verse number="56">Navo vakahwirira, vakanasirira mitombo ino gwema, no maka. Vakazorora ngo zuva ro sabatha kudari ngo zvinoreva mupango.</verse>
			</chapter>
			<chapter number="24">
				<verse number="1">Asi ngo zuva rokutanga ro vhiki, mangwanani mavishi kwoeja, vakaenda ku guva, no mitombo ino gwema yo vayinga vakanasirira.</verse>
				<verse number="2">Navo vakavona buwe ramburumbujwa kubva pa guva.</verse>
				<verse number="3">No vanghwina mukati avazivi kuwana muviri wa Mambo Jesu.</verse>
				<verse number="4">Kwakaitika vachakangaijwa ndizvo, vonanyi, vanarume vaviri vakayima phedo pavo, vakasimira zvinon'anikira:</verse>
				<verse number="5">Navo vechitya, vakasikisira pasi hope javo pa mavhu, vanarume vakati: “Munopshaka ngenyi unopona pakati po vakafa?</verse>
				<verse number="6">Iye aaripi muno, asi wamuka. Cherechejanyi chaakavereketa,</verse>
				<verse number="7">echiti: Kuti kunodikana kuti Mwana wo Mundhu apihwe mu nyara jo vandhu vakashata, akohomehwe, ngo zuva ro chitatu amuke.”</verse>
				<verse number="8">Navo vakacherecheja mazwi ake,</verse>
				<verse number="9">vechihwirira kubva ku guva, vakazivisa izvi zvese kuno vari gumi naumwe, no kuno vamweni vese.</verse>
				<verse number="10">Zvino ava vayiva Mariya Magadhareni, na Jowana, na Mariya mayi wa Jakobe; pamwepo no majimayi amweni, vakazivisa izvi kuno vapostori.</verse>
				<verse number="11">No mazwi aya akavoneka kwavari ari asina shwiro; navo avazivi kuatenda.</verse>
				<verse number="12">Pedru wakamuka, akagogoma kuenda ku guva; wakaguma akakotama no kuringira mukati, wakavona machira akachena ari oga; naye wakaenda kanyi kwake, echishamiswa ngo icho chakaitika.</verse>
				<verse number="13">Vonanyi, vaviri vavo vaifamba ngo iro zuva kuenda ku guta rinozwi Emausi, raida kuyita makiromitha gumi na rimwe kubva Jerusarema.</verse>
				<verse number="14">Navo vaivereketa umwe kuno umweni ngo zviro zvese zvakaitika.</verse>
				<verse number="15">Kwakati vachavereketa, vechibvunjisana, Jesu ambhwine wakakwedera kwavari, akafamba navo.</verse>
				<verse number="16">Asi majiso avo akaitiswa buma, kuti vasamuziva.</verse>
				<verse number="17">Wakati kwavari: “Ngo renyi soko iri ro munovereketa umwe kwo umweni mwechifamba?” Vakayima vano hope jakasururika.</verse>
				<verse number="18">Umwe wavo unozwi Kreopasi wakapingura, akati kwaari: “Unogara uri wega here mu Jerusarema usikazivi izvo zvakaitikemwo ngaaya mazuva?”</verse>
				<verse number="19">Naye wakati kwavari: “Zviro zvenyi?” Vakati kwaari: “Izvo zva Jesu wo Nazaretha, uwo wayiva muprofeti, uno simba ngo zviito no mazwi pamberi pa Mwari no pamberi po vandhu vese;</verse>
				<verse number="20">no njira yo vakamupira ndiyo vapristi vakuru, no vatongi vedu, no kugura kuti aurawe, no kumukohomera.</verse>
				<verse number="21">Asi isisu taigonda kuti ndiye waizoripira Israeri. Eya ngo panyezuru po izvi zvese, nyamasi ratova zuva ro chitatu kubvira ku nguva yo zvakaitika izvi.</verse>
				<verse number="22">Zve majimayi amweni wo chiunga chedu akatishamisa, akafumira kuenda ku guva.</verse>
				<verse number="23">Kwakati, vasikavoni muviri wake, vakaviya vechiti: Vavona chivoniso cho ngirosi, ijo jakati kuti unopona.</verse>
				<verse number="24">No vamweni vakatikuti veavo vayiva nesu, vakaendavo ku guva, vakavona kudari ngo zvovakananga majimayi; asi iye avazivi kumuvona.”</verse>
				<verse number="25">Iye wakati kwavari: “A! Mapenji, no vanononoka ngo mwoyo kutenda izvo zvese zvakavereketwa ngo vaprofeti!</verse>
				<verse number="26">Kwayinga kusikasisiri here kuti Kristu atambujwe ngo izvi zvese, no kunghwina mu uthende hwake?”</verse>
				<verse number="27">Naye, echibva ngo zva Mosi, no zvo vaprofeti vese, wakapangijira kwavari mumatahwa ese, izvo zvakatahwa ngo ndava yake.</verse>
				<verse number="28">Navo vakakwedera ku guta apo po vayienda, iye wakayita kudari ngo unopinda kuenda mberi.</verse>
				<verse number="29">Navo vakamukoka, vechiti: “Gara nesu, ngokuti aamadekoni, no zuva roda kubira.” Naye wakanghwina koogara navo.</verse>
				<verse number="30">Kwakati apo atseama navo pakuha, wakatora chimanda, akachibonga, akachigura, akapa kwavari.</verse>
				<verse number="31">No majiso avo akapembenuka, navo vakamuziva. Naye wakangarangara kubva mukuvona kwavo.</verse>
				<verse number="32">Navo vakati umwe kuno umweni: “Mwoyo yedu aizivi kupisa here mukati mwedu, apo achavereketa kwetiri mu njira, no kupangijira kwetiri zvakatahwa?”</verse>
				<verse number="33">Navo vakamuka ngo nguva iyo vakahwirira Jerusarema, vakawana vari gumi naumwe vakaungana pamwepo, no vamweni vayiva navo,</verse>
				<verse number="34">vechiti: “Mambo wamuka ngo zvirokwazvo, naye wakavoneka kuna Simoni!”</verse>
				<verse number="35">Navo vakaverenga izvo zvakaitika vari mu njira, no kuzivikana kwaakaita ndivo ngo kugura chimanda.</verse>
				<verse number="36">Naapo vechiverenga izvi zvese, Jesu wambhwine wakayima pakati pavo, akati kwavari: “Kunyarara ngakuve kwomuri.”</verse>
				<verse number="37">Asi avo vakakhazamuka, vakatya kakurutu, vakarangarira kuti vavona mujimu.</verse>
				<verse number="38">Naye wakati kwavari: “Munotambujika ngenyi? Inovapo ngenyi mubvunjo pakati penyu?</verse>
				<verse number="39">Vonanyi nyara jangu, no tshoka jangu, kuti ndini ndambhwine. Ndibatenyi muvone; ngokuti mujimu auna nyama no magodo kudari ngo zvomunovona kuti inini ndinazvo.”</verse>
				<verse number="40">Naapo avereketa kudaro, wakavapangijira nyara jake no tshoka jake.</verse>
				<verse number="41">Kwakati vachagononda ngo ndava yo kudakara vechishamiswa, wakati kwavari: “Munazvo here zvokuha?”</verse>
				<verse number="42">Navo vakamupa chiguhwa cho hove chakakochwa.</verse>
				<verse number="43">Naye wakachitora, akachiha pamberi pavo.</verse>
				<verse number="44">Naye wakati kwavari: “Aya ndiwo mazwi endakavereketa kwomuri ndichinemwi, kuti kunosisira kuti zvese zvizarisike, izvo zvakatahwa mu mipango ya Mosi, no zvo vaprofeti no zvo Nduyo, ndini.”</verse>
				<verse number="45">Naapo wakajekisira murangarijo yavo kuti vazwisise matahwa.</verse>
				<verse number="46">Naye wakati kwavari: “Kwakatahwa kudari, kuti Kristu unozotambujwa, no kumukazve kubva kwo vakafa ngo zuva ro chitatu;</verse>
				<verse number="47">nokutizve kutenderuka no kuregerehwa kwo zvishaishi kuchumaihwe ngo zina rake kune majinja ese, kutanga mu Jerusarema.</verse>
				<verse number="48">Nemwi muri zvapupu zvo izvi zvese.</verse>
				<verse number="49">Vonanyi, ndinotuma chigondiso cha Baba wangu panyezuru penyu; asi garanyi mu dhoropa mbhera musimijwe ngo simba rinobva mu gore.”</verse>
				<verse number="50">Naye wakavatungamirira kuenda mbhera vakayita maringwa no Bhetani. Naye wakamusa nyara jake, wakavadakajisa.</verse>
				<verse number="51">Kwakaitika apo achavadakajisa, wakasiyana navo, wakakwira kuenda mu gore.</verse>
				<verse number="52">Navo vakamudira, vakahwirira kuenda Jerusarema ngo kudakara kukuru.</verse>
				<verse number="53">Navo vakavangirira kugara mu themperi, vechikuja Mwari.</verse>
			</chapter>
		</book>
		<book number="43">
			<chapter number="1">
				<verse number="1">Pakutanga wayivapo Izwi, no Izwi wayiva na Mwari, no Izwi wayiva Mwari.</verse>
				<verse number="2">Uwu wayivapo pakutanga na Mwari.</verse>
				<verse number="3">Zviro zvese zvakasikwa ndiye; na ngo kunja kwake inga pasina chiro chakasikwa kwo izvo zvakasikwa.</verse>
				<verse number="4">Kwayivapo kupona kwaari, no kupona kwayiva kujeka kwo vandhu.</verse>
				<verse number="5">No kujeka kunojeka muchidima; no chidima achizivi kukunyisa.</verse>
				<verse number="6">Kwakaviya mundhu, wakatumwa ndi Mwari, zina rake rayiva Johani.</verse>
				<verse number="7">Uwo wakaviya kuyita chapupu, kuti apupure ngo kujeka, kuti vandhu vese vatende ndiye.</verse>
				<verse number="8">Iye wayinga asiriye kujeka ukwo akadi, asi wakatumwa kuti apupure ngo kujeka ukwo.</verse>
				<verse number="9">Kujeka ukwo kwayiva kujeka kwo chokwadi, ukwo kunojekisa vandhu vese vanobahwa mu nyika.</verse>
				<verse number="10">Uwu wayiva mu nyika, no nyika yakasikwa ndiye, no nyika aizivi kumuziva.</verse>
				<verse number="11">Wakaviya kwo zvake, no vake avazivi kumuashira.</verse>
				<verse number="12">Asi kwavari vese vakamuashira, wakavapa simba rokuti vayite vana va Mwari, kwavari avo vanotenda zina rake:</verse>
				<verse number="13">Avo vasikazivi kubahwa ngo ngazi, pikija ngo kuemura kwo nyama, pikija ngo kuemura kwo mundhu asi wakabahwa ndi Mwari.</verse>
				<verse number="14">No izwi rakaitwa muviri, wakagara pakati pedu, nesu takaringira uthende hwake, uthende huri hwo uwo wakabahwa ega ndi Baba, wakazara ngo nyasha no gwinyiso.</verse>
				<verse number="15">Johani wakayita chapupu ndiye, wakadanijira, echiti: “Uwu ndiye wo ndakavereketa ndiye, kuti: Uwo unoviya sure kwangu, waindovapo pa mberi pangu, ngokuti waindovapo ndisati ndavepo.</verse>
				<verse number="16">Ngokuti, isisu tese takaashira kwo zvakawanda zvake, no nyasha ngo nyasha.</verse>
				<verse number="17">Ngokuti mipango yakapuwa kubudikija ndi Mosi, asi nyasha no gwinyiso zvakavapo ndiye Jesu Kristu.</verse>
				<verse number="18">Akuna naumwe wakambovona Mwari; Mwana ega, uwo wakabahwa ega, iye unogara paditi pa Baba, ndiye wakamupangijira.”</verse>
				<verse number="19">No ichi ndicho chapupu cha Johani, apo vajudha vakatuma kwaari vapristi no vaRevhi kubva Jerusarema, kumubvunjisa kuti: Uriyani iwewe?</verse>
				<verse number="20">Naye wakatenda, aazivi kukanija; wakatenda, echiti: Inini andiripi Kristu akadi.</verse>
				<verse number="21">Navo vakamubvunjisa: Ndizvo uriyani? Uri Erija here? Naye wakapingura: “Andiripi iye akadi. Uri uwo muprofeti here?” Naye wakapingura: “Haiwa.”</verse>
				<verse number="22">Ndizvo vakati kwaari: “Uriyani? Kuti tiwane chokupingura avo vakatituma. Unoti kudini iwewe pachako?”</verse>
				<verse number="23">Wakati: “Ndiri izwi rounodanijira mubani, kuti: Rungamisanyi njira ya Mambo, kudari ngo zvaakavereketa Isaya muprofeti.”</verse>
				<verse number="24">Naavo vakatumwa vayiva vo vafarisi.</verse>
				<verse number="25">Navo vakamubvunjisa, vakati kwaari: “Ndizvo unobhapatisirenyi kudari usiri iye Kristu, nokuti Erija, nokuti uwo muprofeti?”</verse>
				<verse number="26">Johani wakavapingura echiti: “Inini ndinobhapatisa ngo kumwa; asi pakati penyu panoyima uwo womusikazivi,</verse>
				<verse number="27">ndiye uwo unoviya sure kwangu, wakasanwa, uwo wendisikasisiri inini kuti ndisunungure rusinga rwo magwada ake.”</verse>
				<verse number="28">Izvi zvakaitika mu Bhetani mwombera kwo Jordhani, apo paaibhapatisa Johani.</verse>
				<verse number="29">No zuva rinotevera avona Jesu echiviya kwaari, wakati: “Ringiranyi Chibvuta cha Mwari chinobvisa kushaisha kwo nyika!</verse>
				<verse number="30">Uwu ndiye wo ndakavereketa ndiye, kuti: Sure kwangu kunozoviya mundhu uwo uri mukuru kupinda inini, ngokuti wayivapo ndisati ndavepo.</verse>
				<verse number="31">Neni inga ndisikamuzivi, asi kwega kuti unozopangijihwa ku vaIsraeri, saka ngo ndava iyi ndakaviya ndechibhapatisa ngo kumwa.”</verse>
				<verse number="32">Na Johani wakayita chapupu, echiti: “Ndakavona Mweya uchibzuka kubva mu denga wakadari ngo njiva, ukagara panyezuru pake.</verse>
				<verse number="33">Neni inga ndisikamuzivi; asi iye wakandituma kuti ndibhapatise ngo kumwa, iye wakati kwendiri, uwo wounozovona Mweya uchibzuka no kugara panyezuru pake, uwo ndiye unozobhapatisa ndi Mweya Wakachena.</verse>
				<verse number="34">Neni ndakovona, ndakapupura kuti uwu ndiye Mwana wa Mwari.”</verse>
				<verse number="35">No zuva rinotevera Johani ayinga wakayima no vaviri vo vajiji vake.</verse>
				<verse number="36">Naapo amuvona Jesu echifamba, wakati: “Ringiranyi Chibvuta cha Mwari!”</verse>
				<verse number="37">Vajiji avo vaviri vakamuzwa echivereketa, vakamutevera Jesu.</verse>
				<verse number="38">Jesu wakakunukuka akavavona vechimutevera, akati kwavari: “Munopshakenyi?” Vakati kwaari: “Rabhi (ukwo kunoti ngo kukumuchwa, Mujijisi) unogara kwapi?”</verse>
				<verse number="39">Wakati kwavari: “Viyanyi muvone.” Ndizvo vakaviya vakavona apo paaigara; navo vakagara naye ngo zuva iro: Ngokuti yaida kuyita nguva yo chigumi.</verse>
				<verse number="40">Umwe wo vaviri avo vakamuzwa Johani echivereketa, womutevera, wayiva Andreu munukuna wa Simoni Pedru.</verse>
				<verse number="41">Iye wakatanga kupshaka hama wake Simoni, akati kwaari: “Tamuvona Mesiya” (ukwo kunoti ngo kukumuchwa, Kristu).</verse>
				<verse number="42">Naye wakamuzisa kuna Jesu. Naapo Jesu amuringira wakati: “Iwewe uri Simoni mwana wa Jona; unozodanijwa kuti Khefasi” (ukwo kunoti ngo kukumuchwa, Pedru ).</verse>
				<verse number="43">No zuva raitevera wakada kuenda Garire, akavona Firipi; na Jesu wakati kwaari: “Nditevere.”</verse>
				<verse number="44">Zvino Firipi waibva, dhoropa ro vayigara Andreu na Pedru.</verse>
				<verse number="45">Firipi wakapshaka Natanaeri, akati kwaari: “Tamuvona uwo waakatara ndiye Mosi mu mipango no vaprofeti, Jesu wo Nazaretha, mwana wa Josefa.”</verse>
				<verse number="46">Natanaeri wakati kwaari: “Kungabvavo here chiro chakanaka mu Nazaretha?” Firipi wakati kwaari: “Viya, uvone.”</verse>
				<verse number="47">Jesu wakavona Natanaeri echiviya kwaari, akati ndiye: “Ringirai mu Israeri uwo ngo gwinyiso usina kuchengeja mukati mwake!”</verse>
				<verse number="48">Natanaeri wakati kwaari: “Wandiita mazivirenyi?” Jesu wakapingura, akati kwaari: “Ngo pamberi Firipi asati akudanija uri pasi po mukuyu, ndakakuvona.”</verse>
				<verse number="49">Natanaeri wakapingura, akati: “Rabhi, Iwewe uri Mwana wa Mwari, uri Mambo wo Israeri.”</verse>
				<verse number="50">Jesu wakapingura, akati kwaari: “Ngokuti ndati kwouri, kuti: Ndakakuvona uri pasi po mukuyu, unotenda here? Unozovona zviro zvikuru kupinda izvi.”</verse>
				<verse number="51">Wakati kwaari: “Zvirokwazvo, zvirokwazvo, ndinoti kwouri, Munozovona denga rakabewuka, no ngirosi ja Mwari jechikwira no kubzuka panyezuru po Mwana wo Mundhu.”</verse>
			</chapter>
			<chapter number="2">
				<verse number="1">Na ngo zuva ro chitatu kwayivapo muchadho mu Kana ro Garire, na mayi wa Jesu wayivapo.</verse>
				<verse number="2">Na Jesu wakakokwavo no vajiji vake kumuchadho.</verse>
				<verse number="3">Naapo vhini rapera, mayi wa Jesu vakati kwaari: “Avachina vhini.”</verse>
				<verse number="4">Na Jesu wakati kwaari: “Chinenyi ichi kwendiri no kwouri, mayi? Nguva yangu aisati yaguma.”</verse>
				<verse number="5">Mayi wake vakati kuvashandi: “Pikija chinyi chaanonanga kwomuri, itanyi.”</verse>
				<verse number="6">Zvino kwayivapo mabiya wo mapuwe matandhatu okumwa kudari ngo muitiro wo vajudha wokushamba, rimwe nga rimwe rainghwina majuvi maviri nokuti matatu.</verse>
				<verse number="7">Jesu wakati kwavari: “Zajanyi mabiya ao ngo kumwa.” Navo vakaazaja kuti tumbhwi.</verse>
				<verse number="8">Naye wakati kwavari: “Cheranyi zvino muende naro kuno mutungamiriri wo muchadho.” Navo vakaenda naro.</verse>
				<verse number="9">Apo mutungamiriri wo muchadho waravira kumwa iyo yakapindujwa kuyita vhini, asikazivi kuti rabva kwapi (asi vashandi avo vakachera kumwa vaiziva); mutungamiriri wo muchadho wakadanija mukwambo.</verse>
				<verse number="10">Naye wakati kwaari: “Mundhu wese unobudisa kutanga vhini yakanaka; naapo vandhu vamwa kakurutu unobudisa iro risikazivi kunasa kunaka: Asi iwewe wakangwarira vhini rakanasa kunaka mbhera zvino.”</verse>
				<verse number="11">Uwu ndiwo mushamiso wo kutanga waakayita Jesu mu Kana ro Garire, wakapangijira pambhene uthende hwake, no vajiji vake vakatenda kwaari.</verse>
				<verse number="12">Ngosure kwo izvi wakabzuka kuenda Kaperanaume, iye na mayi wake, no vanukuna vake, no vajiji vake; navo vakagara apo mazuva asikazivi kuwanda.</verse>
				<verse number="13">No Phasika ro vajudha rayiva phedo, na Jesu wakakwira Jerusarema.</verse>
				<verse number="14">Naye wakavona mu themperi avo vaitengesa n'ombe no mabvuta no njiva, no vaitenganisana mare vechigara.</verse>
				<verse number="15">Naapo ayinga wakayita chipembere cho mapote, wakambirimbija vese kubva mu themperi, zvese mabvuta no n'ombe; wakadurura pasi mare yo vaitenganisana, wakawisa mathafura avo;</verse>
				<verse number="16">naye wakati kuno avo vaitengesa njiva: “Bvisanyi izvi zviro kubva pano; musaita nyumba ya Baba wangu nyumba yo kutengesera.”</verse>
				<verse number="17">No vajiji vake vakacherecheja kuti, kwakatahwa kuti: “Kuvangirira ngo ndava yo nyumba yako kunozondipeja.”</verse>
				<verse number="18">Ndizvo vajudha vakamupingura, vakati kwaari: “Muvoniso wenyi woungaita kutivonisa kuti uno simba rokuita zviro izvi?”</verse>
				<verse number="19">Jesu wakapingura, akati kwavari: “Phwanyani iri themperi, na ngo mazuva matatu ndinozorivakazve.”</verse>
				<verse number="20">Ndizvo vajudha vakati: “Themperi iri rakavakwa ngo makore ari makumi marongomuna na matandhatu, newe ungarivaka here ngo mazuva matatu?”</verse>
				<verse number="21">Asi iye wakavereketa ngo ndava yo themperi ro muviri wake.</verse>
				<verse number="22">Ndizvo apo amuswa kubva kwo vakafa, vajiji vake vakacherecheja kuti wayinga wakavereketa ngo ichi, navo vakatenda zvakatahwa, no izwi iro raakavereketa Jesu.</verse>
				<verse number="23">Zvino apo ayiva mu Jerusarema mu Phasika, mukuha, vazhinji vakatenda zina rake, vechivona mishamiso yake yaakaita.</verse>
				<verse number="24">Asi Jesu aazivi kujipira kwavari, ngokuti iye waiziva vandhu vese.</verse>
				<verse number="25">Zve inga asikatami kuti mundhu naumwe apupurire kwaari ngo ndava yo mundhu; ngokuti iye waiziva pachake izvo zviri mukati mwo mundhu.</verse>
			</chapter>
			<chapter number="3">
				<verse number="1">Zvino kwayivapo mundhu wo vafarisi, zina rake ndi Nikodhemusi, mutongi wo vajudha:</verse>
				<verse number="2">Uwu wakaviya kwaari usiku wakati kwaari: “Rabhi, tinoziva kuti iwewe uri mujijisi wakabva kuna Mwari; ngokuti akuna naumwe uno simba rokuita mishamiso yo unoyita kwega kuti Mwari anaye.”</verse>
				<verse number="3">Jesu wakapingura, akati kwaari: “Zvirokwazvo, zvirokwazvo, ndinoti kwouri, kudari mundhu asakabahwa ngo kwo mu denga, aangahuvoni Umambo hwa Mwari.”</verse>
				<verse number="4">Nikodhemusi wakati kwaari: “Mundhu ungaita mabarihwenyi apo aamusharuka? Angakona here kuti anghwine ngo kwo chipiri mu ndani ya mayi wake, abahwe?”</verse>
				<verse number="5">Jesu wakapingura akati: “Zvirokwazvo, zvirokwazvo, ndinoti kwouri, kudari mundhu asikabahwi ngo kumwa na ngo Mweya, aana simba ro kunghwina mu Umambo hwa Mwari.</verse>
				<verse number="6">Ukwo kunobahwa ngo kwo nyama kuri nyama; no ukwo kunobahwa ngo kwo Mweya kuri Mweya.</verse>
				<verse number="7">Usashama ngokuti ndati kwouri, kunodikana kuti ubahwe ngo kwo mu denga.</verse>
				<verse number="8">Dutu rinovhuvhuta po rinoda, newe unozwa chaungu charo, asi auzivi po rinobva, no po rinoenda: Zvakadaro no kwavari vese vanobahwa ngo kwo Mweya.”</verse>
				<verse number="9">Nikodhemusi wakapingura, akati kwaari: “Izvi zviro zvingayita maitirenyi?”</verse>
				<verse number="10">Jesu wakapingura akati kwaari: “Iwewe uri mujijisi wo Israeri no izvi auzvizivi here?</verse>
				<verse number="11">Zvirokwazvo, zvirokwazvo, ndinoti kwouri, tinovereketa chotinoziva, nesu tinopupura ngo icho chotakavona; nemwi amuashiri uchapupu hwedu.</verse>
				<verse number="12">Kudari ndakamubvunja zviro zvo mu nyika, nemwi musikazvitendi, hino munozoita matenderenyi kudari ndechimubvunja ngo zviro zvo mu denga?</verse>
				<verse number="13">Akuna naumwe wakambokwira mu denga, kwega uwo wakabzuka kubva mu denga, eya Mwana wo Mundhu, uri mu denga.</verse>
				<verse number="14">Nokudari ndi Mosi wakakwija nyoka mushango, ngokudaro kunosisira kuti Mwana wo Mundhu akwijwe;</verse>
				<verse number="15">kuti pikija ndiyani unomutenda awane kupona kusikaperi.</verse>
				<verse number="16">Ngokuti Mwari wakaida nyika kudari, wakapa Mwana wake wakabahwa ari ega, kuti vese vanomutenda vasafa, asi vawane kupona kusikaperi.</verse>
				<verse number="17">Ngokuti Mwari aazivi kutuma Mwana wake mu nyika kuti atonge nyika; asi kuti nyika iponeswe ndiye.</verse>
				<verse number="18">Uwo unotenda kwaari aatongwi: Asi uwo usikatendi watotongwa nazvino, ngokuti aazivi kutenda zina ro uwo wakabahwa ari ega Mwana wa Mwari.</verse>
				<verse number="19">Uku ndikwo kutongwa, kuti kujeka kwakaguma mu nyika, no vandhu vakada chidima kupinda kujeka, ngokuti mishando yavo vayinga yakashata.</verse>
				<verse number="20">Ngokuti pikija ndiyani unoyita zvakashata unonyenya kujeka, naye, aaviyi mukujeka, ngokuti mishando yake inozorambijwa.</verse>
				<verse number="21">Asi uwo unoyita zvinogwinyiso unoviya mukujeka, kuti mishando yake ingavonekeswa kuti yakaitwa ngokuda kwa Mwari.”</verse>
				<verse number="22">Ngosure kwo izvi Jesu wakaviya no vajiji vake mu nyika yo Judhiya; naye wakagara apo navo, echibhapatisa.</verse>
				<verse number="23">Na Johani wakabhapatisa mu Ayinoni phedo po Sareni, ngokuti yayivapo kumwa yakawanda; vakaviya vakabhapatiswa.</verse>
				<verse number="24">Ngokuti Johani inga asati wanghwiniswa mu guniya.</verse>
				<verse number="25">Naapo kwakavapo kukanijana pakati po vajiji va Johani no mujudha ngo ndava yokucheneswa.</verse>
				<verse number="26">Navo vakaviya kuna Johani vakati kwaari: “Rabhi, uwo wayiva newe mwombera mwo Jordhani, uwo wo wakayita chapupu ndiye, ringira, iye unobhapatisa no vese vanoenda kwaari.”</verse>
				<verse number="27">Johani wakapingura, akati: “Mundhu aana simba ro kuashira chiro nokuti chakadini kuti asikazivi kuchipuwa kubva mu denga.</verse>
				<verse number="28">Imwimwi pachenyu mwakayita chapupu ndini kuti ndakati: Andiriye akadi Kristu, asi kuti ndakatumwa pamberi pake.</verse>
				<verse number="29">Iye uno nyamurovohwa ndiye mukwambo; asi shamwari yo mukwambo inoima yechimuzwa, inodakara ngo ndava yo izwi ro mukwambo. Ndizvo uku kudakara kwangu kwazarisika.</verse>
				<verse number="30">Kunosisira kuti iye akuriswe, asi kuti inini ndidodoke.</verse>
				<verse number="31">Uwo unoviya echibva mu denga ari panyezuru po zvese; uwo unobva mu nyika ngo wo nyika, naye unovereketa zvo mu nyika: Uwo unobva mu denga uri panyezuru po zvese.</verse>
				<verse number="32">Naye unopupura ngo izvo zvaakavona no zvaakazwa; akuna mundhu unoashira chapupu chake.</verse>
				<verse number="33">Uwo wakaashira uchapupu hwake, wakagwinyisisa kuti Mwari uri gwinyiso.</verse>
				<verse number="34">Ngokuti uwo waakatuma Mwari unovereketa mazwi a Mwari; ngokuti iye aapi kwaari Mweya ngo kuezanisa.</verse>
				<verse number="35">Baba vanoda Mwana, navo vakatumira zvese mu nyara jake.</verse>
				<verse number="36">Iye unotenda Mwana watova no kupona kusikaperi, no uwo usikatendi mwana, aazovoni kupona, asi ushungu hwa Mwari hunondogara panyezuru pake.”</verse>
			</chapter>
			<chapter number="4">
				<verse number="1">Ndizvo apo Mambo aziva kuti vafarisi vayinga vazwa kuti Jesu wayita no kubhapatisa vajiji vakawanda kupinda Johani.</verse>
				<verse number="2">(Asi Jesu pachake aazivi kubhapatisa, asi vajiji vake vaibhapatisa).</verse>
				<verse number="3">Wakabva Judhiya, wakaviyazve mu Garire.</verse>
				<verse number="4">Kwaisisira kuti apinde ngo mu Samariya.</verse>
				<verse number="5">Ndizvo wakaguma ku guta ro vaSamariya rinozwi Sukari, phedo no munda uwo waakapa Jakobe kuno mwana wake Josefa.</verse>
				<verse number="6">Zvino mwimbo wa Jakobe wayivapo. Ndizvo Jesu wayinga aremba ngo hwendo wake wakagara apo pa mwimbo: yaida kuyita nguva yo chitandhatu.</verse>
				<verse number="7">Kwakaguma apo jimayi ro Samariya kwoochera kumwa. Jesu wakati kweriri: “Ndipe kumwa ndimwe.”</verse>
				<verse number="8">Ngokuti vajiji vake inga vaenda ku guta kwootenga zvokuha.</verse>
				<verse number="9">Jimayi ro Samariya rakati kwaari: “Chinyi kuti iwewe, uri muJudha ukumbire kumwa yokumwa kwendiri inini, jimayi ro Samariya?” (Ngokuti vajudha avaiyani no vaSamariya.)</verse>
				<verse number="10">Jesu wakapingura, akati kweriri: “Kudari waiziva iwewe, chipo cha Mwari, nokuti ndiyani uwo unokumbira kwouri, kuti: Ndipe ndimwe, iwewe waizokumbira kwaari, naye waizokupa kumwa yo kupona.”</verse>
				<verse number="11">Jimayi rakati kwaari: “Mambo, auna chimujiyo chokuchera ndicho, no mwimbo wakajika: Ndizvo kumwa yo kupona unoiwana kwapi?</verse>
				<verse number="12">Uri mukuru here kuna baba wedu Jakobe, uwo wakatipa uwu mwimbo, naye wakamwa kwouri, no vana vake, no mushambi yake?”</verse>
				<verse number="13">Jesu wakapingura wakati kweriri: “Pikija ndiyani unomwa kuno iyi kumwa, unozozwazve nyota.</verse>
				<verse number="14">Asi uwu unomwa kuno kumwa iyo yo ndinozomupa inini, aachazozwizve nyota mbhera narini, asi kumwa iyo yo ndinomupa inozoita mwimbo wo kumwa mukati mwake, wechivherukira kupona kusikaperi.”</verse>
				<verse number="15">Jimayi rakati kwaari: “Mambo ndipe kumwa iyo, kuti ndisazoviyazve pano kwoochera.”</verse>
				<verse number="16">Wakati kweriri: “Enda, woodanija mwamuna wako, muviye pano.”</verse>
				<verse number="17">Jimayi rakapingura rikati: “Andina mwamuna.” Jesu wakati kweriri: “Wanasa kunanga kuti, andina mwamuna;</verse>
				<verse number="18">ngokuti waimbova no vamuna vashanu, no uwo woutori naye zvino asipi mwamuna wako: Ngo icho wavereketa gwinyiso.”</verse>
				<verse number="19">Jimayi rakati kwaari: “Mambo, ndinovona kuti uri muprofeti.</verse>
				<verse number="20">Majibaba edu akadira kuna iri dundhu, na imwimwi munoti, kuti mu Jerusarema ndiyo ndau inosisira kudiriremwo.”</verse>
				<verse number="21">Jesu wakati kweriri: “Jimayi, tenda ichi, kuti nguva inoviya apo amuzodiri Baba kuno iri dundhu pikija mu Jerusarema.</verse>
				<verse number="22">Imwimwi munodira chomusikazivi; isisu tinodira chotinoziva: Ngokuti ruponeso runobva ku vajudha.</verse>
				<verse number="23">Ngokuti nguva inoviya, nazvino yaapano, apo vadiri vo gwinyiso vanozodira Baba mu Mweya no mugwinyiso: Ngokuti Baba vanopshaka vakadaro kumudira.</verse>
				<verse number="24">Mwari ndi Mweya, naavo vanomudira kunosisira kuti vamudire mu Mweya no mugwinyiso.”</verse>
				<verse number="25">Jimayi rakati kwaari: “Ndinoziva kuti Mesiya unoviya, uwo unozwi Kristu: Naapo aviya unozotibvunja zviro zvese.”</verse>
				<verse number="26">Jesu wakati kweriri: “Ndini unovereketa newe.”</verse>
				<verse number="27">Ngo nguva iyi vajiji vake vakaviya, navo vakashamiswa ngokuti waivereketa no jimayi; pikija zvakadaro akuna wakati kwaari kuti unopshakenyi? Nokuti, unovereketa naro ngenyi?</verse>
				<verse number="28">Ndizvo jimayi rakasiya juvi raro, rakahwirira ku guta, rikati kuvanarume:</verse>
				<verse number="29">“Viyanyi muvone mundhu uwo wandibvunja zvese zvondakaita; uwu andiyepi here Kristu?”</verse>
				<verse number="30">Vakabuda kubva muguta, vachiviya kwaari.</verse>
				<verse number="31">Ngo nguva iyo vajiji vake vakamukumbira, vechiti: “Rabhi, iha.”</verse>
				<verse number="32">Asi wakati kwavari: “Inini ndinakwo kuha kwo musikazivi imwimwi.”</verse>
				<verse number="33">Ndizvo vajiji vakati umwe kwo umweni: “Uripo here mundhu wamuzisira chokuha?”</verse>
				<verse number="34">Jesu wakati kwavari: “Kuha kwangu ngokwokuti ndiite kuda kwo uwo wakandituma, no kupeja mushando wake.”</verse>
				<verse number="35">Amunangi here kuti kwasara mweji murongomuna naapo kwooguma kukotora? Ringiranyi ndinoti kwomuri, musanyi majiso enyu, muringire muminda, ngokuti yachena nazvino yosisira kukotohwa.</verse>
				<verse number="36">No uwo unokotora unoashira mu pochero, no unounganija michero yo kupona kusikaperi. Kuti iye unosima naye unokotora vadakare pamwepo.</verse>
				<verse number="37">Ngokudari mazwi akangwara aya ano gwinyiso okuti: Umwe unokusha, no umweni unokotora</verse>
				<verse number="38">Ndakamutuma kuti mukotore izvo zvo musikazivi kushandira: Vandhu vamweni vakashanda na imwimwi mwakanghwina mumushando wavo.</verse>
				<verse number="39">No vandhu vazhinji vo guta ro vaSamariya vakamutenda ngo ndava yo izwi ro jimayi, rerakapupura, kuti: Wandibvunja zvese zvo ndakaita.</verse>
				<verse number="40">Ndizvo apo vaSamariya vayinga vaguma kwaari, vakamukumbira kuti agare navo: Naye wakagara apo mazuva maviri.</verse>
				<verse number="41">No vazhinji vamweni vakamutenda ngo ndava yo izwi rake:</verse>
				<verse number="42">Navo vakati, kuno jimayi: “Zvino tinotenda, haiwa ngo ndava yokuvereketa kwako, ngokuti tamuzwa tega, nesu tinoziva kuti uwu ngo chakwadi uri Muponesi wo nyika.”</verse>
				<verse number="43">Ngosure kwo mazuva maviri wakabva apo, akaenda mu Garire.</verse>
				<verse number="44">Ngokuti Jesu pachake wakapupura kuti muprofeti aareremejwi mu nyika yake.</verse>
				<verse number="45">Ndizvo apo aguma mu Garire, vaGarire vakamuashira, ngokuti vese vayinga vakavona zvese zvaakaita mu Jerusarema pamushongano wo kuha: Ngokuti ava navo vakaenda kumusongano wo kuha.</verse>
				<verse number="46">Ndizvo Jesu wakaviyazve mu Kana ro Garire, apo paakaphinduja kumwa kuyita vhini. Kwaiapo nduna yakatikuti yayiva no mwana wayo waihwara mu Kaperanaume.</verse>
				<verse number="47">Naapo yazwa kuti Jesu wayinga abva Judhiya, aguma mu Garire, yakaguma kwaari, yakamupota kuti abzuke aponese mwana wayo, ngokuti wayinga woda kufa.</verse>
				<verse number="48">Jesu wakati kwoiri: “Kuti musikavoni mivoniso no mishamiso amuzotendi.”</verse>
				<verse number="49">Nduna yakati kwaari: “Mambo, bzuka mwana wangu asati wafa.”</verse>
				<verse number="50">Jesu wakati kwoiri: “Enda, mwana wako wapona.” Mundhuwo wakagonda izwi raakavereketa kwaari Jesu, naye wakaenda.</verse>
				<verse number="51">Kwakati achabzuka, varanda vake vakashongana naye, vechiti: “Mwana wako wapona.”</verse>
				<verse number="52">Ndizvo wakabvunjisa nguva iyo yaakatanga kuyita nane ndiyo. Navo vakati kwaari: “Zuro ngo nguva yochinomwe kujiya muviri kwakapera.”</verse>
				<verse number="53">Ndizvo baba vakaziva kuti ndiyo nguva yaakavereketa Jesu kwaari kuti, mwana wako wapona: Naye wakatenda, no nyumba yake yese.</verse>
				<verse number="54">Uwu ndiwozve mushamiso wochipiri waakayita Jesu, apo aguma Garire abva Judhiya.</verse>
			</chapter>
			<chapter number="5">
				<verse number="1">Sure kwo izvi kwayivapo mushongano wo kuha wo vajudha, na Jesu wakakwira Jerusarema.</verse>
				<verse number="2">Zvino riripo mu Jerusarema gandhwa ngo pachimana cho mabvuta, rinodanijwa ngo chi Hebheru kuti Bhetisaidha, rino maberere mashanu.</verse>
				<verse number="3">Mukati mwawo mwayivata vazhinji vaihwara, vayiva mapofu, zvirema no vakaoma muviri, vechigarira kuvhunduhwa kwo kumwa.</verse>
				<verse number="4">Ngokuti ngo mukuvo wakatikuti, ngirosi yaibzuka mugandwa no kuvhundura kumwa: Ndizvo pikija ndiyani waitanga kunghwinemwo apo kumwa yavhunduhwa waiponeswa pikija wayiva no ndhenda yakaitawani.</verse>
				<verse number="5">Kwayivapo mundhu wakatikuti wayiva no ndhenda yake makore makumi matatu na masere.</verse>
				<verse number="6">Naapo Jesu amuvona akavata, echiziva kuti inga anazvo mukuvo wakareba, wakati kwaari: “Unoda kutambiswa here?”</verse>
				<verse number="7">No uwo waihwara wakapingura kwaari, echiti: “Mambo, andina mundhu wokundibzusa mugandwa apo kumwa yo vhunduhwa; asi mukuenda kwangu, umweni unobzuka kunditangira.”</verse>
				<verse number="8">Jesu wakati kwaari: “Muka, utore mandhi ako ufambe.”</verse>
				<verse number="9">Paripo mundhuwo wakaponeswa wakatora mandhi ake akafamba. Ngo zuva iro rayiva sabatha.</verse>
				<verse number="10">Ndizvo vajudha vakati kwaari uwo wakaponeswa: Riri zuva ro sabatha, akutendehwi kwouri kuti utware mandhi ako:</verse>
				<verse number="11">Asi iye wakapingura, kuti: “Uwo wakayita kuti ndipone ndiye wakati kwendiri: Tora mandhi ako ufambe.”</verse>
				<verse number="12">Vakamubvunjisa vechiti: “Ndiyani mundhu uwo wakati kwouri: Tora mandhi ako, ufambe?”</verse>
				<verse number="13">Asi uwo wakaponeswa aazivi kuziva kuti ndiyani: Ngokuti Jesu inga waenda ngokuti mbungano huru yayivapo pandau iyo.</verse>
				<verse number="14">Ngosure kwo izvi Jesu wakamuvona ari mu themperi, naye wakati kwaari: “Ringira, wakaponeswa, usachazoshaishazve, kuti chiro chakapinda kushata kuno icho chisazokugumira.”</verse>
				<verse number="15">Naapo mundhu wakaenda, wakananga ku vajudha kuti ndi Jesu wakamuponesa.</verse>
				<verse number="16">Ngo ndava iyo vajudha vakamutambuja Jesu, ngokuti wakayita izvi ngo zuva ro sabatha.</verse>
				<verse number="17">Asi iye wakavapingura: “Baba wangu vanondoshanda mbhera nazvino, neni ndinoshanda.”</verse>
				<verse number="18">Ndizvo vajudha vakapindisisa kupshaka kumuuraya, ngokuti iye aazivi kugura sabatha kwega asi wakananga kuti Mwari wayiva Baba wake pachake, echijiita unoezana na Mwari.</verse>
				<verse number="19">Ndizvo Jesu wakapingura, akati kwavari: “Zvirokwazvo, zvirokwazvo, ndinoti kwomuri, Mwana aana simba ro kuyita chiro ngo kwake, asi chaanovona Baba echiita: Ngokuti izvo zvaanoita Baba, Mwana unoitavo ngokudaro.</verse>
				<verse number="20">Ngokuti Baba vanomuda Mwana, vanomupangijira zvese zvovanoita pachavo: Vanozomupangijira mishando mikuru kuno iyi, kuti mushamiswe.</verse>
				<verse number="21">Ngokuti kudari ndi Baba vanomusa avo vakafa, no kuyita kuti vararame, ngokudarozve Mwana unoraramisa avo vaanoda.</verse>
				<verse number="22">Ngokuti Baba avatongi mundhu naumwe, asi vakapa kutonga kwese kuno Mwana;</verse>
				<verse number="23">kuti vese vareremeje Mwana kudari ngo zvo vanoreremeja Baba. Uwo usikareremeji Mwana, aamureremejizve Baba uwo wakamutuma.</verse>
				<verse number="24">Zvirokwazvo, zvirokwazvo, ndinoti kwomuri, kuti iye unozwa izwi rangu, atende uwo wakandituma, waanakwo kupona kusikaperi, aachazopindi mukutongwa, asi wadarika kubva mukufa, kunghwina mukupona.</verse>
				<verse number="25">Zvirokwazvo, zvirokwazvo, ndinoti kwomuri, kuti nguva inoviya, nazvino yaapano, apo vakafa vanozorizwa izwi ro Mwana wa Mwari, naavo vanorizwa vanozopona.</verse>
				<verse number="26">Ngokuti kudari ndi Baba uno kupona mukati mwake, ngo kudarovo wakapa Mwana kuti waano kupona mukati mwake.</verse>
				<verse number="27">Naye wakapa kwaari simba ro kugura ndava, ngokuti iye uri Mwana wo Mundhu.</verse>
				<verse number="28">Musashama ngo ichi, ngokuti nguva inozoviya apo vese vari mu maiba vanozorizwa izwi rake.</verse>
				<verse number="29">Navo vanozobudemwo, avo vakayita zvakanaka mukumuka kwo kupona, naavo vakarovejera kuyita zvakashata mukumuka kwo kutongwa.”</verse>
				<verse number="30">“Andina simba rokuita chiro ngo kwangu; kudari ngo zvondinozwa ngokudaro ndinotonga, no kutonga kwangu kuri kwakarurama, ngokuti andipshaki kuda kwangu, asi kuda kwo uwo wakandituma.</verse>
				<verse number="31">Kudari ndechijipupurira, uchapupu hwangu ahuna gwinyiso.</verse>
				<verse number="32">Uripo umwe unoyita uchapupu ndini, neni ndinoziva kuti uchapupu hwaanopupura ndini huno gwinyiso.</verse>
				<verse number="33">Imwimwi mwakatuma kuna Johani, naye wakayita uchapupu kuno zviro zvogwinyiso.</verse>
				<verse number="34">Asi inini andiashiri uchapupu hunobva ku mundhu asi ndinovereketa izvi kuti muponeswe.</verse>
				<verse number="35">Iye wayiva chibani chinobwaka chinojekisa, nemwi mwakatenda kuti mudakare kwo nguva doko mukujeka kwake.</verse>
				<verse number="36">Asi inini ndino uchapupu unopinda kugwinya kuno hwa Johani: Ngokuti mishando iyo yaakandipa Baba kuti ndiipeje, ndiyo mishando yendinoita, inopupura ndini, kuti Baba vakandituma.</verse>
				<verse number="37">Na Baba uwo wakandituma, wakayita chapupu ndini. Amuzivi kutongozwa izwi rake nakamwe, nokuti kutongovona muemo wake.</verse>
				<verse number="38">Nemwi amuna mazwi ake anogara mukati mwenyu, ngokuti amuzivi kutenda uwo waakatuma.</verse>
				<verse number="39">Pshakisisanyi matahwa, ngokuti mukati mwazvo munorangarija kuti munokupona kusikaperi, no izvi, ndizvo zvinopupura ndini.</verse>
				<verse number="40">Nemwi amutendi kuviya kwendiri, kuti muwane kupona.</verse>
				<verse number="41">Andiashiri kukujwa kunobva ku vandhu.</verse>
				<verse number="42">Asi ndinomuziva kuti amuna rudo rwa Mwari mukati mwenyu.</verse>
				<verse number="43">Inini ndakaviya ngo zina ra Baba wangu nemwi amuzivi kundiashira: Kudari umweni achizoviya ngo zina rake pachake, iye munozomuashira.</verse>
				<verse number="44">Mungaita matenderenyi imwimwi munoashira kukujwa kubva kuno umweni no umweni, musikapshaki kukujwa ukwo kunobva kuna Mwari ega?</verse>
				<verse number="45">Musarangarija kuti inini ndinozomuitira ndava kuna Baba: Uripo umwe unozomuitira ndava, ndi Mosi, uwo womunogonda.</verse>
				<verse number="46">Ngokuti kudari mwakatenda Mosi inga mwakatendavo na inini: Ngokuti iye wakatara ndini.</verse>
				<verse number="47">Asi kuti musikatendi zvakatahwa zvake, mungazoita matenderenyi mazwi angu?”</verse>
			</chapter>
			<chapter number="6">
				<verse number="1">Ngosure kwo izvi Jesu wakaambuka mwombera mwo bahari ro Garire, riri ro Tibheriyasi.</verse>
				<verse number="2">No mbungano huru yakamutevera, ngokuti inga yavona mishamiso yaakaita kwavari vaihwara.</verse>
				<verse number="3">Na Jesu wakakwira mudundhu, umwo wogara pasi no vajiji vake.</verse>
				<verse number="4">Zvino Phasika, mushongano wo kuha wo vajudha, rakakwedera.</verse>
				<verse number="5">Ndizvo Jesu amusa majiso ake, avona kuti mbungano huru inga yechiviya kwaari, wakati kuna Firipi: “Tinozotenga kwapi zvimanda kuti ava vahe?”</verse>
				<verse number="6">Asi wakavereketa izvi kumueja; ngokuti iye waiziva chaanozoita.</verse>
				<verse number="7">Firipi wakapingura echiti: “Zvimanda zvo mazana maviri (200) o mare azvivakwani kuti umwe ngaumwe atore chidodoko.”</verse>
				<verse number="8">Umwe wo vajiji vake, Andreu munukuna wa Simoni Pedru wakati kwaari:</verse>
				<verse number="9">“Uri pano murumbwana uno zvimanda zvo bare zvishanu no zvihove zviviri, kani izvi zvingabeserenyi ku vandhu vazhinji vakadari?”</verse>
				<verse number="10">Jesu wakati: “Garisanyi vandhu pasi.” Kwayivapo pandau iyo mwenje wakawanda. Ndizvo vanarume vakagara pasi, vaida kuyita zviuru zvishanu (5.000) ngo kuwanda.</verse>
				<verse number="11">Ndizvo Jesu wakatora zvimanda; naapo abonga, wakakovanisa kuna vayinga vakagara pasi; no zvihove ngokudaro kudari ngo kuda kwavo.</verse>
				<verse number="12">Naapo vaguta wakati kuvajiji vake: “Unganijanyi matshekeneswa asara, kuti kusarashwa chiro.”</verse>
				<verse number="13">Ndizvo vakaunganija, vakazaja zvitengu zviri gumi nazviviri ngo matshekeneswa ozvimanda zvebare zvishanu akasara kuna avo vayinga vakaha.</verse>
				<verse number="14">Ndizvo vandhu avo vavona uwu mushamiso waakayita, vakati: “Zvirokwazvo uwu ndiye muprofeti uwo unoviya mu nyika.”</verse>
				<verse number="15">Ndizvo apo Jesu echiziva kuti voda kuviya vamupire ngo simba kuti vamuite Mambo, wakataraukazve kuenda ku dundhu ari ega.</verse>
				<verse number="16">Kwakati zuva rabira vajiji vake vakabzuka kubahari;</verse>
				<verse number="17">Vakakwira mungarava vakaambuka bahari kuenda Kaperanaume. Kwayinga kwasvipa, na Jesu wayinga asati aguma kwavari.</verse>
				<verse number="18">No mavimbi o bahari akakwira ngo ndava yo dutu guru raivhuvhuta.</verse>
				<verse number="19">Naapo vayinga vavhutha makiromitha mashanu nokuti matandhatu vakavona Jesu echifamba panyezuru po kumwa echikwedera ku ngarava, navo vakatya.</verse>
				<verse number="20">Asi wakati kwavari: “Ndini hangu, musatya.”</verse>
				<verse number="21">Ndizvo vakamuashira mungarava, paripo ngarava yakaguma ku nyika kwavaienda.</verse>
				<verse number="22">No cho mangwanani apo mbungano iyo yayinga yakayima mwombera mwo bahari, yakavona kuti inga pasina ngarava imweni, yega imwe iyo yo vayinga vanghwina kwoiri vajiji vake, nokuti Jesu aazivi kukwira pamwepo no vajiji vake mu ngarava, asi kuti vajiji vake vayinga vaenda vari vega.</verse>
				<verse number="23">Kwakaviya ngarava jimweni jakabva Tibheriyasi jakaguma phedo po ndau apo po vakaha zvimanda ngo sure Mambo azvibonga.</verse>
				<verse number="24">Ndizvo apo mbungano yavona kuti Jesu aachaingepo, nokuti vajiji vake, yakakwiravo mungarava yakaviya mu Kaperanaume yechimupshaka Jesu.</verse>
				<verse number="25">Naapo vayinga yamuvona mwombera mwo bahari, yakati kwaari: “Rabhi, waguma pano rini?”</verse>
				<verse number="26">Jesu wakapingura, akati: “Zvirokwazvo, zvirokwazvo, ndinoti kwomuri, amundipshaki ngokuti mwakavona mishamiso asi ngokuti mwakaha zvimanda mukaguta.</verse>
				<verse number="27">Musashandira kuha ukwo kunopera, asi kuha ukwo kunogara mbhera narini kwaanozomupa Mwana wo Mundhu, ngokuti panyezuru pake Baba Mwari wakadira chivoniso chake.”</verse>
				<verse number="28">Naapo vakati kwaari: “Tingaitenyi kuti tishande mishando ya Mwari?”</verse>
				<verse number="29">Jesu wakapingura, akati kwavari: “Uwu ndiwo mushando wa Mwari kuti mutende uwo waakatuma.”</verse>
				<verse number="30">Navo vakati kwaari: “Unoita muvonisonyi kuti tiwane titende kwouri? Unoshandenyi?</verse>
				<verse number="31">Majibaba edu akaha mana mushango, kudari kuti ngo zvo zvakatahwa, wakavapa chimanda chakabva mu denga kuti vahe.”</verse>
				<verse number="32">Ndizvo Jesu wakati kwavari: “Zvirokwazvo, zvirokwazvo, ndinoti kwomuri, andiyepi Mosi akadi wakamupa chimanda chakabva mu denga, asi Baba wangu ndiye unomupa chimanda cho gwinyiso chinobva mu denga.</verse>
				<verse number="33">Ngokuti chimanda cha Mwari chiri uwo wakabva mu denga, unopa kupona kunyika.”</verse>
				<verse number="34">Ndizvo vakati kwaari: “Mambo, tipei ngo nguva jese ichi chimanda.”</verse>
				<verse number="35">Jesu wakati kwavari: “Inini ndiri chimanda cho kupona, iye unoviya kwendiri aatongozwi njara, no uwo unotenda kwendiri aatongozwi nyota.</verse>
				<verse number="36">Asi ndakati kwomuri kuti mwakandivona, asi amuzivi kunditenda.</verse>
				<verse number="37">Vese avo vaanondipa Baba vanozoviya kwendiri, no uwo unoviya kwendiri andizomurashi akadi.</verse>
				<verse number="38">Ngokuti andizivi kubzuka kubva mu denga kuti ndiite kuda kwangu asi kuda kwo uwo wakandituma.</verse>
				<verse number="39">Uku ndikwo kuda kwo wakandituma, kuti vese vaakandipa andizorashikihwi naumwe kwavari, asi kuti ndivamuse ngo zuva rokupera.</verse>
				<verse number="40">Ngokuti uku ndikwo kuda kwa Baba wangu, kuti mundhu wese unoringira Mwana no kutenda kwaari unova no kupona kusikaperi, neni ndinozomumusa ngo zuva rokupera.”</verse>
				<verse number="41">Ndizvo vajudha vakan'un'uta ndiye, ngokuti wakati: “Inini ndiri chimanda chinobva mu denga.”</verse>
				<verse number="42">Navo vakati: “Uwu andiyepi here mwana wa Josefa, baba wake na mayi wake vetinoziva? Zvino unoyita mavereketerenyi, kuti: Ndakabva mu denga?”</verse>
				<verse number="43">Jesu wakapingura akati kwavari: Musan'un'uta mukati mwenyu.</verse>
				<verse number="44">Akuna naumwe uno simba ro kuviya kwendiri, kudari Baba wakandituma asakamukweva, neni ndinomumusa ngo zuva rokupera.</verse>
				<verse number="45">Kwakatahwa ngo vaprofeti, kuti: “Vese vanozojijiswa ndi Mwari. Ndizvo mundhu wese wakazwa, echijija, ndi Baba, unoviya kwendiri.</verse>
				<verse number="46">Andikwopi kuti uripo wakamuvona Baba, kwega iye wakabva kuna Mwari, ndiye wakamuvona Baba.</verse>
				<verse number="47">Zvirokwazvo, zvirokwazvo, ndinoti kwomuri, iye unotenda waano kupona kusikaperi.</verse>
				<verse number="48">Inini ndiri chimanda cho kupona.</verse>
				<verse number="49">Majibaba enyu akaha mana mushango, vakafa.</verse>
				<verse number="50">Ichi ndicho chimanda chinobva mu denga kuti pikija ndiyani kwomuri unochiha aachafi.</verse>
				<verse number="51">Inini ndiri chimanda cho kupona chakabva mu denga, pikija ndiyani unochiha ichi chimanda unozorarama kusikaperi: No chimanda chondinozopa chiri nyama yangu, yo ndinozopa kuti iyite kupona kwo nyika.”</verse>
				<verse number="52">Ndizvo vajudha vakaitirana hasha pakati pavo, vechiti: “Mundhu uwu ungatiyita mapirenyi nyama yake kuti tihe?”</verse>
				<verse number="53">Ndizvo Jesu wakati kwavari: “Zvirokwazvo, zvirokwazvo, ndinoti kwomuri, kudari musikahi nyama yo Mwana wo Mundhu, musikamwi ngazi yake amuna kupona mukati mwenyu.</verse>
				<verse number="54">Iye unoha nyama yangu, amwe ngazi yangu, waano kupona kusikaperi, neni ndinozomumusa ngo zuva rokupera.</verse>
				<verse number="55">Ngokuti nyama yangu iri kuha kwo gwinyiso, no ngazi yangu iri kumwa kwo gwinyiso.</verse>
				<verse number="56">Iye unoha nyama yangu, amwe ngazi yangu, unogara mukati mwangu, neni ndinogara mukati mwake.</verse>
				<verse number="57">Kudari ndi Baba vanopona vakandituma, neni ndinopona ndi Baba, ngokudaro, iye unondiha, ndiye unozopona ndini.</verse>
				<verse number="58">Ichi ndicho chimanda chakabzuka kubva mu denga chisikazivi kudari ngo chakaha majibaba enyu, vakafa: Iye unoha chimanda ichi unozopona mbhera narini.”</verse>
				<verse number="59">Wakavereketa izvi echivajijisa izvi ari mu nyumba yo kudira mu Kaperanaume.</verse>
				<verse number="60">Ndizvo vazhinji vo vajiji vake apo vazwa vakati: “Iri izwi igukutu; ndiyani unokona kurizwa?”</verse>
				<verse number="61">Asi Jesu echiziva mukati mwake kuti vajiji vake vakamun'un'utira ngoizvo, wakati kwavari: “Ichi chinomukhugunyisa here?</verse>
				<verse number="62">Mungadini kudari mwechivona Mwana wo Mundhu echikwira apo paayiva pakutanga?</verse>
				<verse number="63">Ndi mweya unopa kupona, nyama ayinyuri chiro: Mazwi endakavereketa kwo muri ari mweya no kurarama.</verse>
				<verse number="64">Asi varipo vamweni pakati penyu vasikatendi.” Ngokuti kubvira pakutanga, Jesu waindoziva kuti ngo vapi avo vasikatendi, nokuti ndiyani unozomupira.</verse>
				<verse number="65">Naye wakati: “Ngo iyi ndava ndakavereketa kwomuri, ndechiti: Apana uno simba ro kuviya kwendiri kuti asikazivi kuripuwa ndi Baba.”</verse>
				<verse number="66">Kubvira ngo uwo mukuvo vazhinji vo vajiji vake vakahwirira sure, avazivi kuchazofamba naye.</verse>
				<verse number="67">Ndizvo Jesu wakati kuna vari gumi na vaviri: “Munoda kuendavo here?”</verse>
				<verse number="68">Simoni Pedru wakapingura: “Mambo, tingaenda kunani? Mazwi okupona kusikaperi ari kwouri.</verse>
				<verse number="69">Nesu takatenda, tinoziva kuti iwewe uri Wakachena wa Mwari.”</verse>
				<verse number="70">Jesu wakapingura akati: “Andizivi kumutshanangura here muri gumi no vaviri? No umwe wenyu uri dhiyabhorosi?”</verse>
				<verse number="71">Asi wakavereketa ndi Judhasi Isikariyoti, mwana wa Simoni, ngokuti ndiye waizomupira, ari umwe wo vari gumi no vaviri.</verse>
			</chapter>
			<chapter number="7">
				<verse number="1">Ngosure kwo izvo Jesu wakafamba mu Garire, ngokuti inga asikachadi kufamba mu Judhiya, ngokuti vajudha vaipshaka kumuuraya.</verse>
				<verse number="2">Zvino mushongano wo kuha kwo vajudha, mushongano wo kugara mumichacha, wayiva phedo.</verse>
				<verse number="3">Ndizvo vanukuna vake vakati kwaari: “Ibva pano uende mu Judhiya, kuti vajiji vako vavonezve mishando yako younoita.</verse>
				<verse number="4">Ngokuti akuna mundhu unoyita chiro ngo kufishika, echipshaka kuti azivikane pambhene. Kudari wechiyita izvi zviro jipangijire kuna vese vo mu nyika.”</verse>
				<verse number="5">Ngokuti vanukuna vake inga vasati vatenda kwaari.</verse>
				<verse number="6">Ndizvo Jesu wakati kwavari: “Nguva yangu aisati yaguma akadi, asi nguva yenyu yakandonaka mukuvo wese.</verse>
				<verse number="7">Nyika aingamunyenyi akadi, asi inondinyenya inini ngokuti ndinopupura ndiyo, kuti mishando yayo yakashata.</verse>
				<verse number="8">Kwiranyi imwimwi kumushongano uwu wo kuha; inini andikwiriyo zvino kumushango uwu wo kuha, nguva yangu aisati yaguma.”</verse>
				<verse number="9">Apo avereketa izvi kwavari wakagara mu Garire.</verse>
				<verse number="10">Asi apo vanukuna vake vayinga vakwira ku mushongano wo kuha, wakakwiravo, haiwa pambhene, asi ngo kufishika.</verse>
				<verse number="11">Ndizvo vajudha vakamupshaka mu mushongano wo kuha, vakati: “Umbori kwapi?”</verse>
				<verse number="12">Kwayivapo kun'un'uta kukurutu pakati po mbungano ngo ndava yake. Vamweni vakati: Uri mundhu kwaye: Asi vamweni vakati: “Haiwa asi unopaukisa mbungano.”</verse>
				<verse number="13">Asi apana mundhu wakavereketa ndiye pambhene ngo ndava yo kutya vajudha.</verse>
				<verse number="14">Asi apo mushongano wo kuha waapakati, Jesu wakakwira mu themperi wakajijisa.</verse>
				<verse number="15">Ndizvo vajudha vakashama vechiti: “Uwu unoyita mazivirenyi matahwa, asikazivi kujija?”</verse>
				<verse number="16">Ndizvo Jesu wakavapingura, akati: “Kujijisa kwangu asipi kwangu akadi, asi ngo kwo uwo wakandituma;</verse>
				<verse number="17">pikija ndiyani unoda kuyita kuda kwake, unozoziva ngo ndava yo chijijiso, kuti chinobva kuna Mwari here nokuti ndinojivereketera.</verse>
				<verse number="18">Iye unojivereketera unopshaka kuirikijwa kwake, asi iye unopshaka kuirikija uwo wakandituma, ndiye uri wo gwinyiso, apana kusikarurami mukati mwake.</verse>
				<verse number="19">Mosi aazivi kumupa here mipango, asi apana pakati penyu unongwarira mipango. Munopshakirenyi kundiuraya?”</verse>
				<verse number="20">Mbungano yakapingura: “Uno bzoka; ndiyani unopshaka kukuuraya?”</verse>
				<verse number="21">Jesu wakapingura akati kwavari: “Ndakaita mushando umwe, nemwi mwese mwakashamiswa.</verse>
				<verse number="22">Ngo iyi ndava Mosi wakamupa kuti muchekwe (asi akuzivi kubva kuna Mosi akadi, asi kwakabva ku majibaba), nemwi ngo zuva ro sabatha munocheka mundhu.</verse>
				<verse number="23">Kudari mundhu echiashira kuchekwa ngo zuva ro sabatha, kuti mupango wa Mosi usaguhwa, hino munondichenekera ngenyi ngokuti ndakaponesa mundhu ngo sabatha?</verse>
				<verse number="24">Musatonga ngo kuvoneka kwo kunja, asi tonganyi kutonga kwakarurama.”</verse>
				<verse number="25">Ndizvo vamweni vakatikuti vo Jerusarema vakati: “Uwu andiyepi here uwo wo vanopshaka kuuraya?</verse>
				<verse number="26">Ringiranyi unovereketa pambhene, navo avavereketi chiro kwaari. Vatongi avazivi here ngo chokwadi kuti uwu ndi Kristu?</verse>
				<verse number="27">Asi uwu tinomuziva paanobva; asi apo Kristu oozoviya apana naumwe unozoziva kuti unobva kwapi.”</verse>
				<verse number="28">Ndizvo Jesu wakadanijira ari mu themperi echijijisa wakati: “Munondiziva, munozivazve pondinobva, neni andizivi kuviya ngo kwangu, asi uwo wakandituma uno gwinyiso, nemwi amumuzivi.</verse>
				<verse number="29">Asi inini ndinomuziva; ngokuti ndinobva kwaari, naye wakandituma.”</verse>
				<verse number="30">Ndizvo vakapshaka kumubata, asi apana naumwe wakadira nyara panyezuru pake, ngokuti nguva yake inga isati yaguma.</verse>
				<verse number="31">No vazhinji no mbungano vakatenda kwaari, vakati: “Apo Kristu oviya unozokona here kuyita mishando inopinda iyi yakaitwa ngo uwu mundhu?”</verse>
				<verse number="32">vakazwa kuti mbungano yain'unu'ta ngo izvi zviro ndiye; no vapristi vakuru no vafarisi vakatuma vangwariri kuti vamubate.</verse>
				<verse number="33">Ndizvo Jesu wakati: “Inguva doko ndichinemwi, neni ndinozoenda kwo uwo wakandituma.</verse>
				<verse number="34">Munozondipshaka, asi amuzondiwani: No pendiri, amuna simba ro kugumapo.”</verse>
				<verse number="35">Ndizvo vajudha vakavereketa pakati pavo, vechiti: “Unozoenda kwapi kwotisikazomuwani isisu? Unozoenda here kuno vakaparajika pakati po vaGiriki, no kuvajijisa vaGiriki?</verse>
				<verse number="36">Rinonangenyi izwi iri raanovereketa, kuti, Munozondipshaka, asi amuzondiwani, nependiri amuna simba ro kugumapo?”</verse>
				<verse number="37">Ngo zuva ro kupejisira, zuva guru ro mushongano wo kuha, Jesu wakamuka, wakadanijira, echiti: “Pikija ndiyani uno nyota ngaaviye kwendiri, amwe.</verse>
				<verse number="38">Iye unotenda kwendiri, kudari ngo kunanga kwo matahwa, murambo jo kupona jinozopopoma kubva mu ndani mwake:”</verse>
				<verse number="39">Asi wakavereketa izvi ngo ndava yo Mweya wo vanozoashira avo vanotenda kwaari: Ngokuti Mweya wayinga usati wapuwa, ngokuti Jesu inga asati wairikijwa.</verse>
				<verse number="40">Ndizvo vamweni vo mbungano, apo vazwa aya mazwi, vakati: “Ngochakwadi uwu ndiye Muprofeti.”</verse>
				<verse number="41">Vamweni vakati: “Uwu ndiye Kristu.” Asi vamweni vakati: “Kristu ungabva Garire here?</verse>
				<verse number="42">Matahwa aanangi here kuti Kristu unobva kujinja ra Dhavhidha, nokubva Bhetherehema, muguta apo paaigara Dhavhidha?”</verse>
				<verse number="43">Ndizvo kwayivapo kuparajana pakati po mbungano ngo ndava yake.</verse>
				<verse number="44">Vamweni pakati pavo vakada kuti vamubate, asi apana wakadira nyara panyezuru pake.</verse>
				<verse number="45">Ndizvo vangwariri vakaviya ku vapristi vakuru no vafarisi, navo vakati kwavari: “Mwarega kuviya naye ngenyi?”</verse>
				<verse number="46">No vangwariri vakapingura: “Narini, akuna mundhu wakambovereketa kudari ngo uwu mundhu.”</verse>
				<verse number="47">Ndizvo vafarisi vakavapingura: “Nemwivo mwachengejehwa here?</verse>
				<verse number="48">Uripo here wo vatongi nokuti wo vafarisi wakamutenda?</verse>
				<verse number="49">Asi iyi mbungano isikazivi mipango yakatukwa.”</verse>
				<verse number="50">Nikodhemusi ari umwe wavo (uwo wakaguma kwaari pakutanga), wakati kwavari:</verse>
				<verse number="51">“Mipango yedu inorasa here mundhu, tisati tamuzwa, nokuziva chaanoyita?”</verse>
				<verse number="52">Vakamupingura, vakati kwaari: “Newe auri wo Garire here? Pshakisisa uvone, ngokuti akuna muprofeti unobva Garire.”</verse>
				<verse number="53">No mundhu wese wakaparara kuenda ku nyumba yake.</verse>
			</chapter>
			<chapter number="8">
				<verse number="1">Asi Jesu wakaenda kudundhu ro Maorivhe.</verse>
				<verse number="2">Mangwanani mavishi wakaviyazve mu themperi, no vandhu vese vakaviya kwaari, naye wakagara pasi, akavajijisa.</verse>
				<verse number="3">Vatari no vafarisi vakazisa kwaari jimayi rakabatwa rechiomba, naapo vayinga varigajika pakati,</verse>
				<verse number="4">vakati kwaari: “Mujijisi, iri jimayi rakabatwa mukuomba, rechiomba yambo.</verse>
				<verse number="5">Zvino Mosi wakatipanga mumipango kuti vakadaro vafuhwe ngo mapuwe: Asi iwewe unoti kudini?”</verse>
				<verse number="6">Izvi vakazvivereketa vechimueja, kuti vawane chokumuparisa ndava ndicho. Asi Jesu wakakotama pasi, wakatara ngo chikunwe pamavhu.</verse>
				<verse number="7">Asi apo vavangirira kumubvunjisisa, wakajirungamisa, akati kwavari: “Iye usina kushaisha pakati penyu, ngaatange kukandira buwe kumufura.”</verse>
				<verse number="8">Wakakotamazve pasi, wakatara pamavhu.</verse>
				<verse number="9">Navo vazwa vechiyitihwa ndava ngo murangarijo yavo, vakabuda umwe ngaumwe, kubvira kuvasharuka mbhera kuvadoko: Na Jesu wakasara ari ega no jimayi rakagara pakati.</verse>
				<verse number="10">Naapo Jesu ayinga ajiruramisa, wakavona jimayi rega akati kweriri: “Jimayi, vari kwapi avo vakakuitira ndava? Apana here wakakurasha?”</verse>
				<verse number="11">Rakati: “Akuna, Mambo.” Jesu wakati kweriri: “Neni andikurashi. Enda, usachazoshaishazve.”</verse>
				<verse number="12">Ndizvo Jesu wakavereketazve kwavari, echiti: “Inini ndiri kujeka kwo nyika; uwo unonditevera, aazofambi muchidima, asi unozova mukujeka kwo kupona.”</verse>
				<verse number="13">Ndizvo vafarisi vakati kwaari: “Unojipupurira; uchapupu hwako ahuna gwinyiso.”</verse>
				<verse number="14">Jesu wakapingura akati kwavari: “Pikija ndechijipupurira uchapupu hwangu huno gwinyiso, ngokuti ndinoziva pondakabva, no pondinoenda: Asi imwimwi amuzivi pondakabva, no pondinoenda.</verse>
				<verse number="15">Imwimwi munotonga ngo kwenyama, inini anditongi mundhu.</verse>
				<verse number="16">Pikija ndechinyatonga, kutonga kwangu kuno gwinyiso, ngokuti andiri ndega akadi, asi inini ndiri pamwepo na Baba vakandituma.</verse>
				<verse number="17">Kwakatahwa mumipango yenyu kuti uchapupu hwo vandhu vaviri huno gwinyiso.</verse>
				<verse number="18">Inini ndiri iye unojipupurira, na Baba vakandituma ivo vanopupura ndini.”</verse>
				<verse number="19">Ndizvo vakati kwaari: “Vari kwapi Baba wako?” Jesu wakapingura, akati: “Imwimwi amundizivi, nokuti Baba wangu; kudari mwaindiziva, mwaizozivazve Baba wangu.”</verse>
				<verse number="20">Jesu wakavereketa aya mazwi muugaro hwozvipo, echijijisa ari mu themperi: Apana wakamubata ngokuti nguva yake yayinga isati yaguma.</verse>
				<verse number="21">Ndizvo wakatizve kwavari: “Inini ndinoenda, nemwi munozondipshaka nemwi munozofira muzvishaishi zvenyu: No pondinoenda amuna simba ro kuviya apo.”</verse>
				<verse number="22">Ndizvo vajudha vakati: “Unojiuraya here? Ngokuti unoti: Pondinoenda, imwimwi amuna simba ro kuviya apo.”</verse>
				<verse number="23">Wakati kwavari: “Imwimwi muri vo pasi inini ndinobva mu denga; imwimwi muri vo nyika iyi, asi inini andiripi wo nyika iyi akadi.”</verse>
				<verse number="24">Ndizvo ndakati kwomuri kuti: Munozofira muzvishaishi zvenyu, ngokuti kudari musikatendi kuti ndiri iye.</verse>
				<verse number="25">Ndizvo vakati kwaari: “Uriyani iwewe?” Jesu wakati kwavari: “Ndiri uwo wo ndakamubvunja mukutanga.</verse>
				<verse number="26">Ndino zvakawanda zvo kuvereketa ndimwi no kutonga, asi iye wakandituma uri gwinyiso; neni ndinovereketa ku nyika izvo zvondakazwa kubva kwaari.”</verse>
				<verse number="27">Avazivi kuziva kuti waivereketa kwavari ndi Baba.</verse>
				<verse number="28">Ndizvo Jesu wakati kwavari: “Apo mwazomukwija Mwana wo Mundhu, naapo munozoziva kuti inini ndiri iye, nokuti andiyiti chiro ndenga, asi kudari ngo zvondakajijiswa ndi Baba, izvi ndizvo zvondakavereketa.</verse>
				<verse number="29">No uwo wakandituma undori neni: Aazivi kundisiya ndega, ngokuti ndinoita mukuvo wese izvi zvinomudakaja.”</verse>
				<verse number="30">Achavereketa, vazhinji vakatenda kwaari.</verse>
				<verse number="31">Ndizvo Jesu wakati kuna avo vajudha vakatenda kwaari: “Kudari mwechigara mumazwi angu ngo gwinyiso muri vajiji vangu.</verse>
				<verse number="32">Nemwi munozoziva gwinyiso no gwinyiso rinozomusunungura.”</verse>
				<verse number="33">Vakapingura: “Isisu tiri mubarihwana ya Abrahama, atizivi kumboitwa varanda ngo mundhu naumwe; unodaro ngenyi kuti munozosununguhwa?”</verse>
				<verse number="34">Jesu wakapingura: “Zvirokwazvo, ndinoti kwomuri, kuti, pikija ndiyani unoyita kushaisha, uri muranda wo kushaisha.</verse>
				<verse number="35">No muranda aagari mu nyumba mbhera narini, asi Mwana unogaremwo mbhera narini.</verse>
				<verse number="36">Ndizvo kudari Mwana echizomusunungura, munozosununguhwa aembho.</verse>
				<verse number="37">Ndinoziva kuti imwimwi muri mubarihwana wa Abrahama: Asi munopshaka kundiuraya, ngokuti izwi rangu arina ndau mukati mwenyu.</verse>
				<verse number="38">Inini ndinovereketa izvo zvondakavona kuna Baba wangu, nemwivo munoyita zvo mwakazwa kuna baba wenyu.”</verse>
				<verse number="39">Vakamupingura, vakati kwaari: “Baba wedu ndi Abrahama.” Jesu wakati kwavari: “Kudari mwayiva vana va Abrahama, mwaizoyita mishando ya Abrahama.</verse>
				<verse number="40">Asi zvino munopshaka kundiuraya ndiri mundhu wakavereketa gwinyiso kwomuri, iro rondakazwa kuna Baba wangu: Abrahama aazivi kuyita zvakadari.</verse>
				<verse number="41">Imwimwi munoyita mishando ya baba wenyu.” Vakati kwaari: “Isisu atizivi kubahwa ngo kuomba, tina Baba umwe ndi Mwari.”</verse>
				<verse number="42">Jesu wakati kwavari: “Kudari Mwari wayiva Baba wenyu, mwaizondida; ngokuti ndakabuda ndechibva kuna Mwari, ngokuti andizivi kuviya ngo kwangu, asi iye wakandituma.</verse>
				<verse number="43">Amuzwisisi ngenyi kuvereketa kwangu? Ngokuti amuna simba ro kuzwisisa izwi rangu.</verse>
				<verse number="44">Imwimwi muri va baba wenyu dhiyabhorosi, no kuemura kwa baba wenyu munoda kukuyita. Uwo wayiva muurayi kubvira pakutanga, naye aazivi kuema mugwinyiso, ngokuti gwinyiso amuna mukati mwake, apo echivereketa manyepo, unojivereketera, ngokuti iye uri munyepi na baba wo manyepo.</verse>
				<verse number="45">Asi ngokuti inini ndinovereketa gwinyiso amunditendi.</verse>
				<verse number="46">Ndiyani kwomuri ungandivonisa ndava yo ndakashaisha? Kudari ndechivereketa gwinyiso amunditendi ngenyi?</verse>
				<verse number="47">Iye uri wa Mwari unozwa mazwi a Mwari; ngo iyi ndava imwimwi amundizwi, ngokuti amuri va Mwari akadi.”</verse>
				<verse number="48">Vajudha vakamupingura, vakati kwaari: “Atinasi kunanga here kuti uri muSamariya, newe uno bzoka?”</verse>
				<verse number="49">Jesu wakapingura: “Inini andina bzoka, asi ndinoreremeja Baba wangu, nemwi amundireremeji.</verse>
				<verse number="50">Asi andipshaki kuirikijwa kwangu, uripo umwe unopshaka, no unotonga.</verse>
				<verse number="51">Zvirokwazvo, zvirokwazvo, ndinoti kwomuri, pikija ndiyani unongwarira mazwi angu, aatongozovoni kufa.”</verse>
				<verse number="52">Vajudha vakati kwaari: “Zvino tinoziva kuti uno bzoka, Abrahama wakafa, no vaprofeti; newe unoti. Pikija ndiyani unongwarira mazwi angu, aatongozovoni kufa.</verse>
				<verse number="53">Iwewe uri mukuru here kuna baba wedu Abrahama, vakafa, no vaprofeti vakafa; unojiyita iyani?”</verse>
				<verse number="54">Jesu wakapingura: “Kudari ndechijiirikija, kuirikijwa kwangu kuri kusina shwiro: Ndi Baba wangu anondiirikija, vomunoti ndivo kuti vari Mwari wenyu:</verse>
				<verse number="55">Nemwi amuzivi kuvaziva, asi inini ndinovaziva, nokudari ndechiti: Andivazivi, ndingayita munyepi kudari ndimwi; asi ndinovaziva, ndinongwarira mazwi avo.</verse>
				<verse number="56">Abrahama baba wenyu wakadakara ngo kurivona zuva rangu; naye wakarivona, wakadakara.”</verse>
				<verse number="57">Ndizvo vajudha vakati kwaari: “Ausati waano makore ari makumi mashanu, newe wakavona Abrahama here?”</verse>
				<verse number="58">Jesu wakati, kwavari: “Zvirokwazvo, zvirokwazvo, ndinoti kwomuri, Abrahama asati abahwa, ndaindovapo.”</verse>
				<verse number="59">Ndizvo vakatora mapuwe kuti vamufure, asi Jesu wakangarangaka, akabuda kubva mu themperi.</verse>
			</chapter>
			<chapter number="9">
				<verse number="1">Kwakati achipinda wakavona mundhu wayiva bofu kubvira mukubahwa kwake.</verse>
				<verse number="2">No vajiji vake vakamubvunjisa vechiti: “Mujijisi, ndiyani wakashaisha, uwu mundhu nokuti vabari vake, kuti abahwe ari bofu?”</verse>
				<verse number="3">Jesu wakapingura, akati: “Uwu mundhu aazivi kushaisha nokuti vabari vake, asi kwokuti mishando ya Mwari ivoniswe ndiye.</verse>
				<verse number="4">Kunosisira kuti tishande mishando yo uwo wakandituma achiri masikati, ngokuti usiku hunoviya apo apana ungazokona kushanda.</verse>
				<verse number="5">Apo ndichindori mu nyika, ndiri kujeka kwo nyika.”</verse>
				<verse number="6">Apo ayinga avereketa izvi, wakapfira pa mabvu, wakakanya matope ngo mata, wakazoja majiso aro ngo dope.</verse>
				<verse number="7">Wakati kweriri: Enda, ushambe mugandwa ro Siroma (ngo kukhumuchwa kunoti, Wakatumwa). Ndizvo wakaenda, akashamba, wakaviya ovona.</verse>
				<verse number="8">Ndizvo avo vakavakirana naye, naavo vaimuvona kare, kuti wayiva mupembhi, vakati: “Uwu andiyepi here uwo waigara echipembha?”</verse>
				<verse number="9">Vamweni vakati: “Ndiye.” Vamweni vakati. “Haiwa asi unotojana naye.” Asi iye wakati: Ndini.</verse>
				<verse number="10">Ndizvo vakati kwaari: “Majiso ako akaita mapembenujihwenyi?”</verse>
				<verse number="11">Wakati: “Mundhu unozwi ndi Jesu wakakanya matope, akazoja majiso angu, akati kwendiri: Enda Siroma, ushambe: Ndizvo ndakaenda, ndikashamba, ndikavona.”</verse>
				<verse number="12">Navo vakati kwaari: “Uri kwapi?” Iye wakati: “Andizivi.”</verse>
				<verse number="13">Ndizvo vakamuzisa ku vafarisi uwo wayiva bofu.</verse>
				<verse number="14">Rayiva sabatha ngo zuva iro Jesu wakakanya matope akapembenuja majiso aro.</verse>
				<verse number="15">Ndizvo vafarisi vakahwirijira kumubvunjisazve, kuti, wakayita mapembenujihwenyi. Asi wakati kwavari: “Iye wakadira matope pa majiso angu, neni ndakashamba, zvino ndinovona.”</verse>
				<verse number="16">Ndizvo vamweni vo vafarisi vakati: “Uwu mundhu aabvi kuna Mwari akadi, ngokuti aangwariri sabatha.” Vamweni vakati: “Mundhu uri mushaishi ungaita maitirenyi iyi mishamiso?” Kwakavapo kuparajana mukati mwavo.</verse>
				<verse number="17">Ndizvo vakatizve kuno bofu: “Unoti kudini ndiye iwewe, ngo ndava yokuti wakapembenuja majiso ako?” Naye wakati: “Uri muprofeti.”</verse>
				<verse number="18">Ndizvo vajudha avazivi kutenda kuti ndiye wayiva uri bofu, nokuti wakapembenujwa, mbhera vakadanija vabari vo wakapembenujwa.</verse>
				<verse number="19">Navo vakavabvunjisa, vechiti: “Uwu uri mwana wenyu here, womunoti, kuti wakabahwa ari bofu? Ndizvo zvino unoyita mavonerenyi?”</verse>
				<verse number="20">Ndizvo vabari vake vakapingura vakati: “Chotinoziva ngo chokuti uwu uri mwana wedu, nokuti wakabahwa ari bofu:</verse>
				<verse number="21">Hino kuti unoyita mavonerenyi atizivi, nokuti ndiyani wakamupembenuja majiso ake, atizivi: Mubvunjisenyi, wabva mundanga, unozojivereketera pachake.”</verse>
				<verse number="22">Vabari vake vakavereketa izvi ngokuti vaitya vajudha ngokuti vajudha inga vakatenderana kuti pikija ndiyani unozomutenda kuti iye uri Kristu, unozombirimbijwa kubva mu nyumba yo kudira.</verse>
				<verse number="23">Ngo iyi ndava vabari vake vakati: “Wabva mundanga, mubvunjisenyi.”</verse>
				<verse number="24">Ndizvo vakamudanija ngo kwo chipiri uwo wayiva bofu, vakati kwaari: “Irikija Mwari iwewe, isisu tinoziva kuti uwu mundhu uri mushaishi.”</verse>
				<verse number="25">Ndizvo iye wakapingura: “Pikija uri mushaishi nokuti asiri, andizivi; asi chiro chimwe chega chendinoziva, ngo chokuti inini ndayiva bofu, zvino ndinovona.”</verse>
				<verse number="26">Ndizvo vakati kwaari: “Wakaitenyi kwouri? Wakaita mapembenujirenyi majiso ako?”</verse>
				<verse number="27">Iye wakapingura: “Ndakamubvunja, asi amuzivi kutenda; munoda kuchayita mazwirenyi? Nemwivo munoda kuyita vajiji vake?”</verse>
				<verse number="28">Ivo vakamutuka, vechiti: “Iwewe uri mujiji wake, asi isisu tiri vajiji va Mosi.</verse>
				<verse number="29">Tinoziva kuti Mwari wakavereketa kuna Mosi, asi uwu mundhu, atizivi paanobva.”</verse>
				<verse number="30">Mundhu uwu wakapingura, akati kwavari: “Ichishamiso kuti amuzivi paanobva, asi wakapembenuja majiso angu?</verse>
				<verse number="31">Tinoziva kuti Mwari aazwi vashaishi: Asi pikija ndiyani unomureremeja, nokuita kuda kwake, iye unomuzwa.</verse>
				<verse number="32">Kubvira mukutanga akuzivi kumbozwika kuti mundhu wakambopembenuja majiso o wakabahwa ari bofu.</verse>
				<verse number="33">Kudari uwu mundhu asiri unobva kuna Mwari, aangavi naro simba rokuita chiro.”</verse>
				<verse number="34">Vakamupingura vakati kwaari: “Iwewe wakabahwa aembho mukushaisha, newe unotijijisa here?” Vakamumbirimbija kunja.</verse>
				<verse number="35">Jesu wakazwa kuti vayinga vamumbirimbija kunja, amuvona, wakati: “Unotenda here Mwana wa Mwari?”</verse>
				<verse number="36">Naye wakapingura akati: “Uriyani, Mambo, kuti nditende kwaari?”</verse>
				<verse number="37">Jesu wakati kwaari: “Wamuvona, ndiyezve unovereketa newe.”</verse>
				<verse number="38">Wakati: “Mambo ndinotenda.” Naye wakamudira.</verse>
				<verse number="39">Na Jesu wakati: “Ndakaviyira kutonga mu nyika muno, kwokuti vasikavoni vavone, no vanovona vaitwe mapofu.”</verse>
				<verse number="40">No vamweni vo vafarisi, avo vayiva naye vakazwa izvi, vakati kwaari: “Nesuvo tiri mapofu here?”</verse>
				<verse number="41">Jesu wakati kwavari: “Kudari mwayiva mapofu, amusaizova no kushaisha, asi zvino munoti: Tinovona, ndizvo kushaisha kwenyu kunondogara.”</verse>
			</chapter>
			<chapter number="10">
				<verse number="1">“Zvirokwazvo, zvirokwazvo, ndinoti kwomuri: Uwo usikapindi ngo pamusuvo muphandu ro mabvuta, asi echikwira ngo imweni njira, iye uri mbavha no jongoni.</verse>
				<verse number="2">Asi uwo unopinda ngo pamusuvo ndiye uri muhavisi wo mabvuta.</verse>
				<verse number="3">Kwaari murindi unomubewurira, no mabvuta anozwa izwi rake, unodanija mabvuta ngo mazina ao, aabudise.</verse>
				<verse number="4">Naapo aabudisa ake, unoatungamirira, no mabvuta anomutevera, ngokuti anoriziva izwi rake:</verse>
				<verse number="5">Asi aazoteveri mupara, asi anozomutiza, ngokuti aazivi izwi ro mupara.”</verse>
				<verse number="6">Jesu wakavereketa muezaniso uwu kwavari; asi avazivi kuzwisisa izvo zvaakavereketa kwavari.</verse>
				<verse number="7">Ndizvo wakavereketazve kwavari: “Zvirokwazvo, zvirokwazvo, ndinoti kwomuri; Inini ndiri musuvo wo mabvuta.</verse>
				<verse number="8">Vese vakatanga pamberi pangu vari mbavha no majongoni: Asi mabvuta aazivi kuvazwa.</verse>
				<verse number="9">Inini ndiri musuvo: Pikija ndiyani unopinda ndini unozoponeswa unozonghwina, unozobuda, awane kuha.</verse>
				<verse number="10">Mbavha inoviya kwega kuba, no kuuraya, no kuparaja: Inini ndakaviya kuti vawane kupona, vakuwane kakurutu.</verse>
				<verse number="11">Inini ndiri muhavisi wakanaka; muhavisi wakanaka unodira pasi kupona kwake ngo ndava yo mabvuta.</verse>
				<verse number="12">Asi iye unoshanda kuti awane muthuso, asipi muhavisi akadi, uwo mabvuta asipi ake akadi, unovona thika rechiviya, unoasiya mabvuta, unotiza, no thika rinoabvuka no kuaparaja.</verse>
				<verse number="13">Unotiza ngokuti uri unoshandira muthuso, aana ndava no mabvuta.</verse>
				<verse number="14">Inini ndiri muhavisi wakanaka, neni ndinoaziva angu, no anguvo anondiziva,</verse>
				<verse number="15">kudari ngo zvaanondiziva Baba, zvakadaro nenivo ndinovaziva Baba, neni ndinodira pasi kupona kwangu ngo ndava yo mabvuta.</verse>
				<verse number="16">Ndinao amweni mabvuta, asiri o iri phandu, naozve kunosisira kuti ndiazise, nao anozozwa izwi rangu, nao anozoita phandu rimwero ro muhavisi umwewo.</verse>
				<verse number="17">Ngo iyi ndava Baba vanondiziva, ngokuti ndinodira pasi kupona kwangu, kuti ndikutorezve.</verse>
				<verse number="18">Apana mundhu unokutora kubva kwendiri, asi ndinokudira pasi ngo kwangu. Ndino simba ro kukudira pasi, ndino simba ro kukutorazve. Uwu mupango ndakaupuwa ndi Baba wangu.”</verse>
				<verse number="19">Kwayivapo kuparajana pakati po vajudha ngo ndava yo mazwi aya.</verse>
				<verse number="20">No vazhinji vavo vakati: “Uno bzoka, unopenga; munomupurukirirenyi?”</verse>
				<verse number="21">Vamweni vakati: “Aya mazwi andiopi anovereketwa ngo unofukwa ngo bzoka: bzoka ringapembenuja majiso obofu here?”</verse>
				<verse number="22">Ngo uwo mukuvo kwayivapo mushongano wo kupira themperi mu Jerusarema, kwayiva chipepo.</verse>
				<verse number="23">Na Jesu wakafamba mu themperi, mu berere ra Saromona.</verse>
				<verse number="24">Ndizvo vajudha vakamuunganira, vakati kwaari: “Unotiyita gariremwo mbhera rini? Kuti uri Kristu, tibvunje pambhene.”</verse>
				<verse number="25">Jesu wakavapingura: “Ndakamubvunja, nemwi amutendi: Mishando yo ndinoita ngo zina ra Baba wangu, inopupura ndini.</verse>
				<verse number="26">Kani, imwimwi amutendi ngokuti amuri vo mabvuta angu akadi.</verse>
				<verse number="27">Mabvuta angu anozwa izwi rangu, neni ndinoaziva, nao anonditevera.</verse>
				<verse number="28">Ndinoapa kupona kusikaperi, nao aazofi narini, zve akuna unoabvuka kubva munyara yangu.</verse>
				<verse number="29">Baba wangu uwo wakandipa awo, uri mukuru kwavari vese, apana naumwe uno simba rokuabvuka kubva munyara ya Baba wangu.</verse>
				<verse number="30">Inini na Baba tiri umwe.”</verse>
				<verse number="31">Vajudha vakabojerazve mapuwe kuti vamufure.</verse>
				<verse number="32">Jesu wakavapingura: “Ndakamuvonisa mishando mizhinji yakanaka inobva kuna Baba; ngo wapi kwo iyo mishando, womunondifura ngo mapuwe?”</verse>
				<verse number="33">Vajudha vakapingura: “Atikufuri ngo ndava yo mushando wakanaka, asi ngo ndava yo kutuka, na ngokuti iwewe uri mundhu unojiyita Mwari.”</verse>
				<verse number="34">Jesu wakavapingura: “Akuzivi kutahwa here mumipango yenyu kuti: Ndakati muri zvimwari?</verse>
				<verse number="35">Kudari akavadanija kuti zvimwari, avo kwarakaguma izwi ra Mwari, (no matahwa aangadarikwi),</verse>
				<verse number="36">munovereketa ngenyi ndiye, uwo waakaemesa Baba no kumutuma mu nyika, kuti: Unotuka Mwari, ngokuti ndakananga kuti: Inini ndiri Mwana wa Mwari?</verse>
				<verse number="37">Kudari ndisikaiti mishando ya Baba wangu, musanditenda:</verse>
				<verse number="38">Asi kuti ndechiyita, pikija musikatendi kwendiri, tendanyi mishando yendinoita, kuti muzive muzwisise kuti Baba vari mukati mwangu, neni ndiri mukati mwa Baba.”</verse>
				<verse number="39">Ndizvo vakapshakazve kumubata: Asi iye wakapokonyoka kubva munyara javo.</verse>
				<verse number="40">Naye wakaendazve mwombera mwo Jordhani ku ndau iyo yaakabhapatisa Johani kutanga; wakagara apo.</verse>
				<verse number="41">No vazhinji vakaviya kwaari vakati: “Johani aazivi kuyita mishamiso, asi zvese zvaakavereketa Johani ngo ndava yo uwu zviri gwinyiso.”</verse>
				<verse number="42">Vazhinji vakamutenda apo.</verse>
			</chapter>
			<chapter number="11">
				<verse number="1">Zvino mundhu wakatikuti waihwara, waizwi Razaro wo Bhetani guta ra Mariya na yaya wake Marita.</verse>
				<verse number="2">Mariya wayiva uwo wakazoja Mambo ngo mafuta, akapukuta tsaka jake ngo bvuji rake, ndiye wayiva no hama yake Razaro waihwara.</verse>
				<verse number="3">Ndizvo hanzvaji jake jakatumira kwaari jechiti: “Mambo, vonayi, uwo wounoda ari kuhwara.”</verse>
				<verse number="4">Asi apo Jesu azwa, wakati: “Uku kuhwara akuri kwokuti afe akadi, asi kuri kwo kukurisa Mwari, kuti Mwana wa Mwari airikijwe ndikwo.”</verse>
				<verse number="5">Zvino Jesu wakamuda Marita, no munukuna wake, na Razaro.</verse>
				<verse number="6">Ndizvo apo azwa kuti waihwara, wakagara mazuva maviri pa ndau payivapo.</verse>
				<verse number="7">Ngosure kwo izvi wakati kuvajiji vake: “Ngatihwirire Judhiya.”</verse>
				<verse number="8">Vajiji vakati kwaari: “Mujijisi, vajudha vaitopshaka kukufura ngo mapuwe, wohwirireyozve here?”</verse>
				<verse number="9">Jesu wakapingura, akati: “Akuna here nguva jiri gumi na mbiri ngo zuva? Kudari mundhu echifamba masikati aakhugunywi, ngokuti unovona kujeka kwo mu nyika muno.</verse>
				<verse number="10">Asi kudari mundhu echifamba usiku unokhugunywa, ngokuti aana kujeka mukati mwake.”</verse>
				<verse number="11">Wakavereketa izvi; naapo wakati kwavari: “Razaro shamwari yedu wavata; asi inini ndinoenda kuti ndimumuse.”</verse>
				<verse number="12">Ndizvo vajiji vake vakati kwaari: “Mambo, kudari akavata, unozoita nane.”</verse>
				<verse number="13">Asi Jesu waivereketa ngo kufa kwake: Asi ivo vaikarakaja kuti waivereketa ngo kuzorora mukuvata.</verse>
				<verse number="14">Ndizvo Jesu wakati kwavari pambhene: “Razaro wafa.</verse>
				<verse number="15">Neni ndinodakara ngo ndava yenyu kuti inga ndisipo, kuti imwimwi mutende, asi ngatiende kwaari.”</verse>
				<verse number="16">Ndizvo Tomasi uwo unozwi, Munyambiri, wakati kuvajiji shamwari jake: “Nesu ngatiendevo, kuti tife naye.”</verse>
				<verse number="17">Naapo Jesu aguma wakavona kuti zvino inga aano mazuva marongomuna ari mu guva.</verse>
				<verse number="18">Zvino Bhetani rayiva phedo po Jerusarema, kwaida kuyita makiromitha matatu:</verse>
				<verse number="19">No vazhinji vo vajudha inga vaguma kuna Marita na Mariya, kuti vavaembezere ngo ndava yo hama yavo.</verse>
				<verse number="20">Ndizvo Marita, apo azwa kuti Jesu ari kuviya, wakaenda kwooshongana naye: Asi Mariya wakasara akagara mu nyumba.</verse>
				<verse number="21">Ndizvo Marita wakati kuna Jesu: “Mambo, kudari wayinga uri pano, hama yangu inga isikazivi kufa.</verse>
				<verse number="22">Nazvino ndinoziva kuti icho chounozokumbira kuna Mwari, Mwari unozokupa.”</verse>
				<verse number="23">Jesu wakati kwaari: “Mukoma wako unozomukazve.”</verse>
				<verse number="24">Marita wakati kwaari: “Ndinoziva kuti unozomuka mukumuka kwo zuva ro kupera.”</verse>
				<verse number="25">Jesu wakati kwaari: “Inini ndiri kumuka no kupona; iye unonditenda pikija afa, unozoponazve.</verse>
				<verse number="26">No uwo unorarama, echinditenda aatongozofi mbhera narini. Unotenda ichi here?”</verse>
				<verse number="27">Wakati kwaari: “Eya Mambo; inini ndakatenda kuti iwewe uri Kristu, Mwana wa Mwari, uwo unoviya mu nyika.”</verse>
				<verse number="28">Wavereketa izvi wakaenda, akadanija munukuna wake ngo kufishika, akati: “Mujijisi waapano, unokudanija.”</verse>
				<verse number="29">Naye azwa, wakakasira kumuka akaenda kwaari.</verse>
				<verse number="30">Zvino Jesu wayinga asati waguma ku guta, asi wayiva achiri apo paakasongana na Marita.</verse>
				<verse number="31">Ndizvo vajudha avo vayiva naye mu nyumba vachimuembezera, vavona kuti Mariya wamuka ngo kukasira akabuda, vakamutevera, vechikarakaja kuti unoenda kuiba kwoochemapo.</verse>
				<verse number="32">Apo Mariya aguma payiva na Jesu, amuvona wakawa pasi patshoka jake, akati kwaari: “Mambo, kudari wayinga pano, hama yangu inga isikazivi kufa.”</verse>
				<verse number="33">Ndizvo Jesu amuvona echichema, no vajudha vechichema, avo vakaviya naye, wakayita mahwema mumweya mwake, wakatambujika.</verse>
				<verse number="34">Wakati: “Mwakamurajika kwapi?” Vakati kwaari: “Mambo, viya, uvone.”</verse>
				<verse number="35">Jesu wakachema musoji.</verse>
				<verse number="36">Ndizvo vajudha vakati: “Ringiranyi, kumudisisa kwake!”</verse>
				<verse number="37">Asi vamweni vavo vakati: “Uwu mundhu wakapembenuja majiso owayiva ari bofu, inga asina simba here rokuita kuti mundhu uwu asafa?”</verse>
				<verse number="38">Ndizvo Jesu echichemazve mukati mwake wakaguma ku guva: Rayiva bako, no buwe inga rakaridumaija.</verse>
				<verse number="39">Jesu wakati: “Bvisanyi buwe.” Marita hanzvaji yo uwo wakafa wakati kwaari: “Mambo, zvino wotonuha, ngokuti waano mazuva marongomuna afa.”</verse>
				<verse number="40">Jesu wakati kwaari: “Andizivi kukubvunja here, kuti, kudari wechitenda, ungazovona uthende hwa Mwari?”</verse>
				<verse number="41">Ndizvo vakabvisa buwe. Na Jesu wakamiruja majiso ake mu denga, akati: “Baba, ndinokutenda ngokuti wandizwa.</verse>
				<verse number="42">Neni ndinoziva kuti unondizwa ngo nguva jese: Asi ngo ndava yo mbungano yakayima phedo ndavereketa kudaro, kuti itende kuti ndiwe wakandituma.”</verse>
				<verse number="43">Naapo avereketa izvi wakadanijira ngo izwi guru: “Razaro, buda.”</verse>
				<verse number="44">Uwo wayinga akafa wakabuda, akasungwa tshoka no nyara ngo machira okuvigwa nao, no hope yake yakasungwa nayo ngo jira doko. Jesu wakati kwavari: “Musunungurenyi, mumuregere aende.”</verse>
				<verse number="45">Ndizvo vazhinji vo vajudha avo vakaviya kuna Mariya, vechivona izvo zvaakaita, vakamutenda:</verse>
				<verse number="46">Asi vamweni vavo vakaenda ku vafarisi, vakavabvunja zvaayinga ayita Jesu.</verse>
				<verse number="47">Ndizvo vapristi vakuru no vafarisi vakaungana pamwepo kuyita bangano, vakati: “Tinozoitenyi? Ngokuti mundhu uwu unoyita mishamiso yakawanda.</verse>
				<verse number="48">Kudari techimuregera vandhu vese vanozotenda kwaari, no vaRoma vanozoviya vatibvukire zvese ndau yedu no jinja redu.”</verse>
				<verse number="49">Asi umwe wavo Khaifasi, ari mupristi mukuru ngo gorero, wakati kwavari: “Amuzivi chiro nachimwe.</verse>
				<verse number="50">Nokuti kukarakaja kuti kunosisira kuti mundhu umwe afe ngo ndava yo vandhu, kwokuti jinja rese risapera.”</verse>
				<verse number="51">Asi izvi aazivi kujivereketera, asi ngokuti wayiva ari mupristi mukuru ngo gorero, wakaprofeta kuti Jesu unozofira jinjero.</verse>
				<verse number="52">Asi haiwa kufira jinjero kwega, asi kuti aunganijevo pamwepo vana va Mwari avo vakaparajika ku nyika yese, kuti vayite umwe.</verse>
				<verse number="53">Ndizvo kubvira ngo zuva iro vakayita bangano pamwepo rokuti vamuuraye.</verse>
				<verse number="54">Ndizvo Jesu aazivi kuchafambazve pambhene pakati po vajudha, asi kubva apo wakaenda ku nyika iri phedo no bani, ku dhoropa rinozwi Efraimu, naapo wakagara no vajiji vake.</verse>
				<verse number="55">No Phasika ro vajudha rayiva phedo, vazhinji vakakwira Jerusarema, vechibva mundharaunda, Phasika risati raguma, kwokuti vajichenese.</verse>
				<verse number="56">Ndizvo vakamupshaka Jesu, vechibvunjisa vakayima mu themperi, vechiti: “Munoti kudini? Kuti aazoviyi here kumushongano wo kuha?”</verse>
				<verse number="57">Ndizvo vapristi vakuru no vafarisi vayinga vakayita mupango kuti pikija ndiyani unoziva paari, ngaanange kuti vamubate.</verse>
			</chapter>
			<chapter number="12">
				<verse number="1">Ndizvo mazuva matandhatu Phasika risati raguma, Jesu wakaguma Bhetani, apo payiva na Razaro, uwo waakamusa kwo vakafa.</verse>
				<verse number="2">Ndizvo vakamuitira kuha apo, na Marita wakavapakurira, asi Razaro wayiva umwe wo avo vaitseyama naye pa kuha.</verse>
				<verse number="3">Naapo Mariya wakatora mafuta okuzora anoda kukwana litha onardhi aidhura, wakazoja tshoka ja Jesu, akapukuta tshoka jake ngo bvuji rake. No nyumba yakazara ngo gwema ro mafuta.</verse>
				<verse number="4">Asi Judhasi Isikariyoti, umwe wo vajiji vake, uwo waizomupira, wakati:</verse>
				<verse number="5">“Kwaregehwa ngenyi kutengesa mafuta aya ngo pondo jiri gumi na shanu, jipuwe varombo?”</verse>
				<verse number="6">Izvi wakazvivereketa kusiri kuvada varombo, asi ngokuti wayiva mbavha, waingwarira nyede, naye waitora zvaidihwemwo.</verse>
				<verse number="7">Ndizvo Jesu wakati: “Muregerenyi, ngaangwaririre mbhera zuva ro kuvigwa kwangu.</verse>
				<verse number="8">Ngokuti varombo munavo nguva jese, asi amuneni akadi nguva jese.”</verse>
				<verse number="9">Ndizvo vazhinji vo mbungano yo vajudha vakaziva kuti wayivapo, navo vakaviya haiwa kwokuti vavone Jesu kwega, asi kuti vavone Razaro, uwo waakamusa kubva kwo vakafa.</verse>
				<verse number="10">Asi vapristi vakuru vakapangana kuti vauraye na Razarowo;</verse>
				<verse number="11">ngokuti ngo ndava yake vazhinji vo vajudha vakaenda vakatenda kuna Jesu.</verse>
				<verse number="12">No zuva rayitevera mbungano huru, iyo yakaviya kumushongano wo kuha, apo yazwa kuti Jesu woviya.</verse>
				<verse number="13">Yakatora matavi emichindu, yakabuda kwooshongana naye, vakadanijira, vechiti: “Hosana, unomuchena uwo unoviya ngo zina ra Mambo, uri Mambo wo Israeri.”</verse>
				<verse number="14">Na Jesu awana mbongoro ipsha, wakagadha panyezuru payo, kudari ngo zvakatahwa:</verse>
				<verse number="15">“ Usatya, iwewe mwana wo kaji wo Zioni” Ringira, mambo wako unoviya, akagadha panyezuru po tshiru ro mbongoro.</verse>
				<verse number="16">Vajiji vake avazivi kuzwisisa izvi pakutanga, asi Jesu airikijwa, vakazocherecheja, kuti izvi zvayinga zvakatahwa ndiye, nokuti vakamuitira izvi.</verse>
				<verse number="17">No mbungano iyo yayiva naye apo paakadanija Razaro kubva mu guva akamumusa kwo vakafa, yakayita chapupu.</verse>
				<verse number="18">Ngo iyi ndava mbungano yakaenda kwooshongana nayezve ngokuti yayinga yazwa kuti wakayita uwu mushamiso.</verse>
				<verse number="19">Ndizvo vafarisi vakavereketa pakati pavo, kuti: “Ringiranyi, amungaiti chiro: Vonanyi nyika yese inomutevera.”</verse>
				<verse number="20">Kwayivapo vaGiriki vakatikuti pakati po avo vakakwira kwoodira kumushongano wo kuha:</verse>
				<verse number="21">Ndizvo ava vakaguma kuna Firipi, uwo wayiva wo Bhetisaidha ro Garire, vakakumbira kwaari, vechiti: “Changamire, tinoda kuvona Jesu.”</verse>
				<verse number="22">Firipi wakaviya, akabvunja Andreu; Andreu na Firipi vakamubvunja Jesu.</verse>
				<verse number="23">Na Jesu wakapingura, echiti: “Nguva yaguma kuti Mwana wo Mundhu airikijwe.</verse>
				<verse number="24">Zvirokwazvo, zvirokwazvo, ndinoti kwomuri; kudari mbhumba yo koroni isikawi mu mavhu no kufa, inogara iri yega, asi kuti ikafa, inobereka michero jakawanda.</verse>
				<verse number="25">Iye unoda kupona kwake, unozokurasha; asi iye unokunyenya kupona kwake mu nyika muno, unozokungwarira kupona kusikaperi.</verse>
				<verse number="26">Kudari mundhu echindishandira ngaanditevere; no pendiri naye muranda wangu unozovapovo: Kuti mundhu echindishandira, iye unozoreremejwa ndi Baba.”</verse>
				<verse number="27">“Zvino mweya wangu unoneseka; neni ndinozoti kudini? Baba ndiponese kubva kuna nguva iyi. Asi ngo iyi ndava ndakaviira nguva iyi</verse>
				<verse number="28">Baba kujai zina rako.” Nguva iyo rakaviya izwi rechibva mu denga rechiti: “Ndakarikuja, neni ndinozorikujazve.”</verse>
				<verse number="29">No mbungano vayinga yakaima apo, yairizwa, yakati: “Kwatindhira.” Vamweni vakati: “Ingirosi yavereketa naye.”</verse>
				<verse number="30">Jesu wakapingura, akati: “Iri izwi arizivi kuguma ngo ndava yangu, asi ngo ndava jenyu.</verse>
				<verse number="31">Zvino kwaguma kutongwa kwo nyika iyi; zvino muzvare wo nyika iyi unozorashwa kunja.</verse>
				<verse number="32">Neni kudari ndechitakuhwa panyika, ndinozokweva vese vandhu kwendiri.”</verse>
				<verse number="33">Wakavereketa izvi echipangijira njira yo kufa kwaaizofa ndikwo.</verse>
				<verse number="34">Ndizvo mbungano yakamupingura: “Takazwa mumipango kuti Kristu, unozogara mbhera narini, hino unoyita mavereketerenyi kuti Mwana wo Mundhu unodikana kuti atakuhwe? Ndiyani uwu Mwana wo Mundhu?”</verse>
				<verse number="35">Jesu wakati kwavari: Inguva doko kujeka kuchiripo pakati penyu. Fambanyi muchino kujeka kuti chidima chisamubata: No uwo unofamba muchidima aatongozivi paanoenda.</verse>
				<verse number="36">Muchino kujeka, tendanyi kujeka, kuti muite vana vo kujeka. Jesu wakavereketa izvi, akabva apo akajifisha kubva kwavari.</verse>
				<verse number="37">Pikija wayinga wayita mishamiso mizhinji pamberi pavo, asi avazivi kumutenda,</verse>
				<verse number="38">kwokuti izwi ra Isaya muprofeti rizarisike, iro rinoti: “Mambo, ndiyani wakatenda izwi redu, no mukono wa Jehovha wapangijihwa kunani?”</verse>
				<verse number="39">Ngo ndava yo izvi inga vasina simba ro kutenda, ngokuti Isaya unotizve:</verse>
				<verse number="40">Iye wakapofumaja majiso avo, wakaomesa mwoyo yavo, kuti vasazovona ngo majiso avo, vasaziva ngo mwoyo yavo, vatenderuke, ndivarape.</verse>
				<verse number="41">Izvi Isaya wakazvivereketa apo avona uthende hwake, akavereketa ndiye.</verse>
				<verse number="42">Asi pakati po majimambo vazhinji vakamutenda, asi ngo ndava yo vafarisi avazivi kumutenda ngo muromo, kuti vasambirimbijwa kubva mu nyumba jo kudira:</verse>
				<verse number="43">Ngokuti vaipinda kuda kuirikijwa ngo vandhu kuno kuirikijwa ndi Mwari.</verse>
				<verse number="44">Jesu wakadanijira, akati: “Iye unonditenda, aatendi inini akadi, asi unotenda kwaari wakandituma.</verse>
				<verse number="45">No uwo unondivona, unovona uwo wakandituma.</verse>
				<verse number="46">Inini ndakaviya ndiri kujeka mu nyika, kuti pikija ndiyani unotenda kwendiri aachagari muchidima.</verse>
				<verse number="47">Pikija ndiyani unozwa mazwi angu, asikaatendi, andimutongi inini; ngokuti andizivi kuviya kwootonga nyika asi kooponesa nyika.</verse>
				<verse number="48">Uwo unondiramba asikaashiri mazwi angu, unaye unomutonga: Izwi iro ro ndakavereketa, ndiro rinozomutonga ngo zuva rokupera.</verse>
				<verse number="49">Ngokuti andizivi kujivereketera pachangu; asi Baba uwo wakandituma iye wakandipanga chondinonanga, no chondinozovereketa.</verse>
				<verse number="50">Neni ndinoziva kuti mupango wake uri kupona kusikaperi: Ndizvo izvo zvondakavereketa, ndinozvivereketa kudari ngo zvondakabvunjwa ndi Baba.”</verse>
			</chapter>
			<chapter number="13">
				<verse number="1">Zvino kusati kwaguma kuha kwo Phasika, Jesu echiziva kuti nguva yake yaguma kuti abve mu nyika muno, aende kuna Baba, avada vake avo vari mu nyika, wakavada mbhera mukupera.</verse>
				<verse number="2">Vachiha, Dhiabhorosi inga atonghwina mu mwoyo mwa Judhasi Isikariyoti mwana wa Simoni kuti amupire.</verse>
				<verse number="3">Echiziva kuti Baba ayinga amupa zvese munyara jake, nokuti wakabva kuna Mwari, nokuti unoenda kuna Mwari;</verse>
				<verse number="4">wakamuka kubva pokuha wakakhumura zvokusimira zvake wakatora jira ro kupukuta ndiro, akasungira muchiunu chake.</verse>
				<verse number="5">Naapo wakadurura kumwa mundiro, akatanga kusuka tshoka jo vajiji no kujipukuta ngo jira rayinga akasungira.</verse>
				<verse number="6">Ndizvo wakaguma pana Simoni Pedru, uwo wakati kwaari: “Mambo iwewe unosuka tshoka jangu here?”</verse>
				<verse number="7">Jesu wakapingura, akati kwaari: “Icho chendinoita autochizivi zvino, unozochiziva ngosure kwo izvi.”</verse>
				<verse number="8">Pedru wakati kwaari: “Aungasuki tshoka jangu narini.” Jesu wakapingura: “Kudari ndisikakusuki, tshoka auna ugaro neni.”</verse>
				<verse number="9">Simoni Pedru wakati kwaari: “Mambo kusachayita tshoka jangu jega asi najo nyara jangu no musoro wangu.”</verse>
				<verse number="10">Jesu wakati kwaari: “Uwo wasukwa aachatami chiro chimweni kwega kusuka tshoka jake, asi wacheneswa aembho: Nemwi muri vacheneswa, asi haiwa mwese.”</verse>
				<verse number="11">Wakamuziva uwo waizomupira, ndizvo wakati: Amuzivi kucheneswa mwese.</verse>
				<verse number="12">Ndizvo apo ayinga asuka tshoka javo, no kutora zvokusimira zvake no kugara pasizve, wakati kwavari: “Munoziva here chendamuitira?</verse>
				<verse number="13">Munondidanija kuti: Mujijisi nokuti Mambo, nemwi munonasa kunanga, ngokuti ndiri iye.</verse>
				<verse number="14">Ndizvo kudari inini Mambo no Mujijisi ndasuka tshoka jenyu nemwivo kunodikana kuti musukane tshoka jenyu:</verse>
				<verse number="15">Ngokuti ndamupa chivonero kuti nemwi muite kudari ngo zvondinoita kwomuri.</verse>
				<verse number="16">Zvirokwazvo, zvirokwazvo ndinoti kwomuri: Muranda aatongopindi mambo wake, zve no wakatumwa aatongopindi uwo wakamutuma.</verse>
				<verse number="17">Kudari mwechiziva izvi munomuchena kudari mwechizviyita.</verse>
				<verse number="18">Andivereketi ndimwi mwese akadi; ndinovaziva avo vo ndakatshanangura: Asi kuti matahwa azarisike, anoti: Uwo unoha chimanda changu wakandimusira chisisinindo chake kurwisana neni.</verse>
				<verse number="19">Kubvira zvino ndinomubvunja zvisati zvaitika, kuti apo zvaitika kuti mutende kuti ndiri iye.</verse>
				<verse number="20">Zvirokwazvo, zvirokwazvo ndinoti kwomuri: Iye unoashira uwo wo ndinotuma, unoashira inini; no uwo unondiashira unoashira uwo wakandituma.”</verse>
				<verse number="21">Apo Jesu ayinga avereketa izvi wakatambujika mumweya mwake, wakapupura akati: “Zvirokwazvo, zvirokwazvo ndinoti kwomuri, kuti umwe kwomuri unozondipira.”</verse>
				<verse number="22">Vajiji vakaringirana vasikazivi kuti unovereketa ndiyani.</verse>
				<verse number="23">Wayivapo umwe wo vajiji vake wayinga akacheama pa diti ra Jesu waidiwa ndi Jesu.</verse>
				<verse number="24">Ndizvo Simoni Pedru wakamukopera kuti abvunjise kwaari, kuti ndiyani waanovereketa ndiye.</verse>
				<verse number="25">Ndizvo uwo wakacheama pa diti ra Jesu wakati kwaari: “Mambo, ndiyani?”</verse>
				<verse number="26">Ndizvo Jesu wakapingura: “Ndiye uwo wondinozoseva musuva ndimupe.” Naapo aseva musuva wakaupa Judhasi Isikariyoti mwana wa Simoni.</verse>
				<verse number="27">Na ngosure kwo musuva Sathani wakanghwina kwaari. Ndizvo Jesu wakati kwaari: “Icho chounoita chiite ngo kukasira.”</verse>
				<verse number="28">Kwayiva kusina mundhu pakuha wakaziva singwisingwi yo zvaakavereketa kwavari:</verse>
				<verse number="29">Ngokuti Judhasi wayiva wo chikhwama, vamweni vaipinimija kuti Jesu wakati kwaari: Tenga zvotinotama mu Phasika; nokuti ape chiro ku varombo.</verse>
				<verse number="30">Ndizvo apo aashira musuva paripo wakabuda kuenda: Inga hwa usiku.</verse>
				<verse number="31">Ndizvo, apo abuda, Jesu wakati: “Zvino Mwana wo Mundhu unoirikijwa, na Mwari unoirikijwa mukati mwake:</verse>
				<verse number="32">Kudari Mwari echizoirikijwa mukati mwake, Mwari unozomuirikijazve mukati mwake pachake, naye unozomuirikija ngo kukasira.</verse>
				<verse number="33">Vana vadoko, inguva doko ndichinemwi: Munozondipshaka, no kudari ngo zvo ndakavereketa ku vajudha, kuti, pondinoenda, amuna simba ro kuviyapo, nazvino ndinonanga kudaro kwomuri.</verse>
				<verse number="34">Mupango mupsha ndinomupa kuti mudane. Kudari ndini ndakamuda ngokudaro, imwimwivo mudane.</verse>
				<verse number="35">Ngo ichi vese vanoziva kuti imwimwi muri vajiji vangu, kudari muno rudo umwe kwo umweni.”</verse>
				<verse number="36">Simoni Pedru wakati kwaari: “Mambo, unoenda kwapi?” Jesu wakapingura: “Pondinoenda, auna simba rokunditevera zvino, asi unozotevera sure kwo izvi.”</verse>
				<verse number="37">Pedru wakati kwaari: “Mambo, andina simba rokukutevera zvino ngenyi? Ndinozofa ngo ndava jako.”</verse>
				<verse number="38">Jesu wakapingura: “Unozofa ngo ndava jangu here? Zvirokwazvo, zvirokwazvo, ndinoti kwouri, jongwe arizoriri usati wandiramba katatu.”</verse>
			</chapter>
			<chapter number="14">
				<verse number="1">“Mwoyo yenyu isatambujika; tendanyi kuna Mwari, mutendevo kwendiri.</verse>
				<verse number="2">Mu nyumba mwa Baba wangu huriyo ugaro hwakawanda: Kudari zvisakadaro, inga ndakamubvunja; ngokuti ndinoenda kwoomunasirira ugaro.</verse>
				<verse number="3">Kudari ndechienda kwoomunasirira ugaro, ndinozoviyazve, no kumuashira ndambhwine, kuti pondiri, nemwi mungazovapovo.</verse>
				<verse number="4">No pondinoenda munoiziva njira.”</verse>
				<verse number="5">Tomasi wakati kwaari: “Mambo, atizivi pounoenda; no njira tingaiziva ngenyi?”</verse>
				<verse number="6">Jesu wakati kwaari: “Inini ndiri njira, no gwinyiso, no kupona; akuna unoviya kuna Baba, asikaviyi ndini.</verse>
				<verse number="7">Kudari mwaindiziva inga mwakamuziva Baba wanguvo. Kubvira pano munomuziva, nemwi mwakamuvona.”</verse>
				<verse number="8">Firipi wakati kwaari: “Mambo, tipangijire Baba, nesu tikwaniswe.”</verse>
				<verse number="9">Jesu wakati kwaari: “Ndakagara nemwi mukuvo wakareba, asi ausati wandiziva here, Firipi? Iye wakandivona inini wakavona na Baba: Unonanga ngenyi kuti, Tipangijire Baba?</verse>
				<verse number="10">Autendi here, kuti inini ndiri mukati mwa Baba, na Baba vari mukati mwangu? Mazwi ondinovereketa kwomuri, andijivereketeri: Asi Baba vanogara mukati mwangu ndivo vanoyita mishando yavo.</verse>
				<verse number="11">Tendanyi inini kuti ndiri mukati mwa Baba, na Baba vari mukati mwangu, asi kuti musikatendi kudaro, tendanyi inini ngo ndava yo mishando yambhwine.</verse>
				<verse number="12">Zvirokwazvo, zvirokwazvo, ndinoti kwomuri: Uwo unonditenda; mishando yo ndinoita, unozoyitavo, no mishando mukuru kuno iyi unozoyita, ngokuti inini ndinoenda kuna Baba.</verse>
				<verse number="13">Pikija chinyi chomunozokumbira ngo zina rangu, ndinozochiyita, kuti Baba airikijwe ngo Mwana.</verse>
				<verse number="14">Kudari mwanyazokumbirenyi kwendiri ngo zina rangu, inini ndinozochiyita.”</verse>
				<verse number="15">“Kudari mwechindida, munozongwarira mipango yangu.</verse>
				<verse number="16">Neni ndinozokumbira kuna Baba naye unozomupa umweni Muembezeri kuti agare nemwi kusikaperi.</verse>
				<verse number="17">Mweya wo gwinyiso, uwo aungaashihwi ngo nyika; ngokuti aiuvoni, aiuzivizve: Asi imwimwi munouziva, ngokuti unogara nemwi, unozogara mukati mwenyu.</verse>
				<verse number="18">Andizomusiyi muri ndherera, ndinozoviya kwomuri.</verse>
				<verse number="19">Kuchino nguva doko no nyika aichandivoni, asi imwimwi munondivona, ngokuti inini ndinopona nemwivo munozopona.</verse>
				<verse number="20">Ngo iro zuva munozoziva kuti inini ndiri mukati mwa Baba wangu, na imwimwi muri mukati mwangu, neni ndiri mukati mwenyu.</verse>
				<verse number="21">Uwo uno mipango yangu, echiingwarira, uwo ndiye unondida; no uwo unondida unodiwa ndi Baba wangu, neni ndinozomuda, ndijivonise kwaari.”</verse>
				<verse number="22">Judhasi (asiriye Isikariyoti), wakati kwaari: “Mambo, zvinoita ngenyi kuti unozojivonisa kwetiri, usikajivonisi ku nyika?”</verse>
				<verse number="23">Jesu wakapingura, akati kwaari: “Pikija ndiyani unondida unozongwarira mazwi angu, na Baba wangu vanozomuda, nesu tinozoviya kwaari, tiite ugaro hwedu pamwepo naye.</verse>
				<verse number="24">Uwo usikandidi, aangwariri mazwi angu; no izwi ro munozwa asiri rangu akadi, asi ngo ra Baba wangu avo vakandituma.</verse>
				<verse number="25">Izvi ndakamubvunja ndichakagara nemwi.</verse>
				<verse number="26">Asi Muembezeri, Mweya Wakachena, uwo waanozotuma Baba ngo zina rangu, iye unozomujijisa zviro zvese amucherechejise zvese zvo ndakamubvunja.</verse>
				<verse number="27">Kunyarara ndinokusiya kwomuri, kunyarara kwangu ndinomupa: Andimupi kudari ngo kupa kwo nyika. Mwoyo yenyu isatambujika, isakarukazve.</verse>
				<verse number="28">Mwazwa kuti ndati kwomuri, ndinoenda, neni ndinozoviyazve kwomuri. Kudari mwayindida mwaizodakara ngokuti ndinoenda kuna Baba, ngokuti Baba vari mukuru kwondiri.</verse>
				<verse number="29">Zvino ndakamubvunja zvisati zvaitika, kuti apo zvazoitika mutende.</verse>
				<verse number="30">Ngosure kwoizvi andichazovereketi kakurutu nemwi; ngokuti muzvare wo nyika iyi unoviya, naye aana chiro mukati mwangu.</verse>
				<verse number="31">Asi kuti nyika izive kuti ndinomuda Baba, nokudari ndi Baba wakandipa mupango ngokudaro ndinoita. Mukanyi ngatibve pano.”</verse>
			</chapter>
			<chapter number="15">
				<verse number="1">“Inini ndiri muvhini wo chakwadi, na Baba wangu murimi.</verse>
				<verse number="2">Matavi ese ari mukati mwangu, asikabereki michero, unoabvisa, nao ese anobereka michero unoatongora kuti abare michero yakapinda kuwanda.</verse>
				<verse number="3">Imwimwi muri vakatocheneswa ngo izwi rondakavereketa kwomuri.</verse>
				<verse number="4">Garanyi mukati mwangu, neni mukati mwenyu. Kudari ngo davi risina simba rokubereka michero rega, risikagari mukati mwo muvhini, zvakadaro nemwi kudari musikagari mukati mwangu.</verse>
				<verse number="5">Inini ndiri muvhini, imwimwi muri matavi: Uwo unogara mukati mwangu, neni mukati mwake, ndiye unobereka michero yakawanda, ngokuti ngo kunja kwangu imwimwi amungakoni kuyita chiro.</verse>
				<verse number="6">Pikija ndiyani usikagari mukati mwangu, unorashwa kudari ngo davi, rinozooma, navo vanoaunganija vaakhandire mu muriro, nao anopsha.</verse>
				<verse number="7">Kudari mwechigara mukati mwangu, no mazwi angu anogara mukati mwenyu nemwi munozokumbira icho cho munoda, nacho chinozoitwa kwomuri.</verse>
				<verse number="8">Ngo ichi Baba wangu vanoirikijwa, kuti mubare michero yakawanda, ngokudaro munozoita vajiji vangu.</verse>
				<verse number="9">Kudari ndi Baba vakandida, zvakadaro neni ndakamudavo: Garanyi murudo rwangu.</verse>
				<verse number="10">Kudari mwechingwarira mipango yangu, munozogara murudo rwangu; kudari ndini ndakangwarira mipango ya Baba wangu, no kugara murudo rwake.</verse>
				<verse number="11">Ndakavereketa izvi kwomuri kuti kudakara kwangu kugare kwomuri, nokuti kudakara kwenyu kuzarisike.</verse>
				<verse number="12">Uwu ndiwo mupango wangu, kuti mudane, kudari ndini ndakamuda.</verse>
				<verse number="13">Akuna mundhu uno rudo rukuru kuno urwu, kuti mundhu afe ngo ndava yo shamwari jake.</verse>
				<verse number="14">Imwimwi muri shamwari jangu kudari mwechyita izvo zvo ndinomupanga.</verse>
				<verse number="15">Andichamudaniji kuti muri varanda, ngokuti muranda aazivi chinoitwa ndi Mambo wake, asi ndakamudanija kuti muri shamwari: Ngokuti zvese zvo ndakazwa kuna Baba wangu, ndakazvizivisa kwomuri.</verse>
				<verse number="16">Imwimwi amuzivi kunditshanangura, asi ndakamutshanangura inini, ndikamuemesa kuti muende, mubare michero, nokuti michero yenyu igare: Kuti pikija chinyi chomunozokumbira kuna Baba ngo zina rangu, vachipe kwomuri.</verse>
				<verse number="17">Izvi ndinomupanga kuti mudane.”</verse>
				<verse number="18">“Kudari nyika yechimunyenya, munoziva kuti yakatanga kundinyenya inini.</verse>
				<verse number="19">Kudari mwayiva vo mu nyika, nyika yaizoda vayo: Asi ngokuti amuri vo mu nyika akadi, asi ngokuti ndakamutshanangura kubva mu nyika, ndizvo nyika inomunyenya.</verse>
				<verse number="20">Karakajanyi izwi iro ro ndakavereketa kwomuri, kuti: Muranda aatongopindi mambo wake. Kudari vakanditeverera inini, vanozomutevereravo: Kudari vakangwarira izwi rangu, vanozongwarira no renyuvo.</verse>
				<verse number="21">Asi zvese izvi vanozomuitira ngo ndava yo zina rangu, ngokuti avamuzivi uwo wakandituma.</verse>
				<verse number="22">Kudari ndisikazivi kuviya ndikavereketa kwavari, avasaizova no kushaisha: Asi zvino avachina chokuregerehwa ndicho ngokushaisha kwavo.</verse>
				<verse number="23">Uwo unondinyenya, unonyenyavo Baba wangu.</verse>
				<verse number="24">Kudari ndisikazivi kuyita pakati pavo mishando iyo isikazivi kumboitwa ngo umweni, vangadari vasina kushaisha; asi zvino vakavona vakanyenya tese inini na Baba wangu.</verse>
				<verse number="25">Asi kuti izwi rizarisike iro rakatahwa mumipango yavo, rokuti: Vakandinyenya, pasina ndava.</verse>
				<verse number="26">Asi apo aguma Muembezeri, uwo wondinozotuma kwomuri echibva kuna Baba, Mweya wo gwinyiso, unobva kuna Baba, iye unozopupura ndini.</verse>
				<verse number="27">Nemwizve munozopupura, ngokuti mwayiva neni kubvira mukutanga.”</verse>
			</chapter>
			<chapter number="16">
				<verse number="1">Ndakavereketa izvi kwomuri kuti musazokhugunyiswa.</verse>
				<verse number="2">Vanozomumbirimbija kubva mu nyumba javo jo kudira: Eya, nguva inoviya apo mundhu wese, unozomuuraya, unozopinimija kuti uri kushandira Mwari.</verse>
				<verse number="3">Navo vanozoyita izvi ngokuti avazivi kumuziva Baba, nokuti inini.</verse>
				<verse number="4">“Asi ndakamubvunja izvi, kuti, apo yaguma nguva yazvo, mucherecheje kuti ndakamubvunja ndizvo.” “Asi andizivi kumubvunja izvi kubvira po kutanga, ngokuti ndayinga ndichinemwi.</verse>
				<verse number="5">Asi zvino ndinoenda kuno uwo wakandituma; akuna naumwe wenyu unondibvunjisa, kuti: Unoenda, kwapi?</verse>
				<verse number="6">Asi ngokuti ndakavereketa izvi kwomuri, mwoyo yenyu yazara ngo kusururika.</verse>
				<verse number="7">Asi ndinomubvunja gwinyiso; kuti zvakamunakira kuti ndiende: Ngokuti kudari ndisikaendi, Muembezeri aazoviyi kwomuri, asi kudari ndikaenda, ndinozomutuma kwomuri.</verse>
				<verse number="8">Naye apo aviya unozotendisa nyika ngo ndava yo kushaisha, na ngo kururama, na ngo kutonga.</verse>
				<verse number="9">Ngo ndava yo kushaisha ngokuti avanditendi;</verse>
				<verse number="10">ngo ndava yo kururama ndinoenda kuna Baba, nemwi amusazondivoni;</verse>
				<verse number="11">ngo ndava yo kutonga ngokuti muzvare wo nyika ino wakatongwa.</verse>
				<verse number="12">Ndichina zvizhinji zvo kumubvunja, asi amusati mwaano simba ro kuzwisisa zvino.</verse>
				<verse number="13">Asi apo, Mweya wo gwinyiso waviya, unozomutungamirira mu gwinyiso rese: Ngokuti aazojivereketeri, asi zvaanozwa, ndizvo zvaanozovereketa, naye unozomupangijira zvinozoviya.</verse>
				<verse number="14">Uwo unozondiirikija, ngokuti unozoashira zvo kwangu, no kuzvizivisa kwomuri.</verse>
				<verse number="15">Zvese zvaanazvo Baba ngo zvangu, ndizvo ndakati kuti: Unozoashira zvokwangu; no kuzvipangijira kwomuri.”</verse>
				<verse number="16">“Inguva doko nemwi amuchazondivoni, no nguva dokozve nemwi munozondivona.”</verse>
				<verse number="17">Vamweni vo vajiji vake vakavereketa pachavo, vechiti: “Chinyi ichi chaanovereketa kwetiri, kuti: Inguva doko nemwi amuchazondivoni, no nguva dokozve nemwi munozondivona, echitizve: Ngokuti ndinoenda kuna Baba?”</verse>
				<verse number="18">Ndizvo vakati: “Chinyi ichi chaanovereketa kuti, inguva doko? Atizivi kuti unonangenyi?”</verse>
				<verse number="19">Jesu wakaziva kuti vaida kumubvunjisa, naye wakati kwavari: “Munobvunjisana here pakati penyu, ngo icho chondananga, kuti, inguva doko nemwi amuchazondivoni, na ngo nguva dokozve, nemwi munozondivona?</verse>
				<verse number="20">Zvirokwazvo, zvirokwazvo, ndinoti kwomuri, kuti munozochema no kurija mbhere, asi nyika inozodakara: Imwimwi munozotambujika, asi kutambujika kwenyu kunozotshandujwa kuyita kudakara.</verse>
				<verse number="21">Jimayi rooda kubereka rinotambujika, ngokuti nguva yaro yaguma; asi rabereka mwana, arichakarakaji ngo kuhwajihwa, ngo ndava yo kudakara kuti mundhu wabahwa mu nyika.</verse>
				<verse number="22">Nemwi munozotshumba zvino, asi ndinozomuvonazve no mwoyo yenyu inozodakara, no kudakara kwenyu akuna mundhu unokubvisa kubva kwomuri.</verse>
				<verse number="23">Ngo iro zuva amuzondibvunjisi chiro. Zvirokwazvo, zvirokwazvo, ndinoti kwomuri, pikija chinyi chomunozokumbira kuna Baba ngo zina rangu unozochipa kwomuri.</verse>
				<verse number="24">Mbhera zvino amuzivi kukumbira chiro ngo zina rangu: Kumbiranyi nemwi munozoashira kuti kudakara kwenyu kuzarisike.”</verse>
				<verse number="25">“Ndakavereketa izvi kwomuri ngo miezaniso, asi nguva inoviya apo andichazovereketi kwomuri ngo miezaniso, asi ndinozomupangijira pambhene ndi Baba.</verse>
				<verse number="26">Ngo iro zuva munozokumbira ngo zina rangu, neni andinangi kwomuri kuti, ndinozomukumbirira kuna Baba;</verse>
				<verse number="27">ngokuti Baba pachavo vanomuda, ngokuti imwimwi mwakandida, nemwi mwakatenda kuti ndakabva kuna Mwari.</verse>
				<verse number="28">Ndakabva kuna Baba, ndakaguma mu nyika; zve, ndinosiya nyika, ndiende kuna Baba.”</verse>
				<verse number="29">Vajiji vake vakati kwaari: “Ringira zvino wovereketa pambhene, auchavereketi ngo miezaniso.</verse>
				<verse number="30">Zvino tinoziva kuti munoziva zvese, autami kuti mundhu naumwe akubvunjise: Ngo ichi tinotenda kuti iwewe wakabva kuna Mwari.”</verse>
				<verse number="31">Jesu wakavapingura, echiti: “Zvino munotenda here?</verse>
				<verse number="32">Ringiranyi, nguva inoviya, eya yatoguma, kuti munozoparajwa uwo no uwo kuno zvake, no kundisiya ndega, asi andiri ndega akadi: Ngokuti Baba uneni.</verse>
				<verse number="33">Izvi ndakamuvhunja kuti kwendiri muwane kunyarara. Munyika munozova no nyatwa: Asi shinganyi mwoyo, ndainyisa nyika.”</verse>
			</chapter>
			<chapter number="17">
				<verse number="1">Jesu wakavereketa izvi, wakamusa majiso ake mu denga, akati: “Baba, nguva yaguma; irikija Mwana wako, kuti Mwana wako akuirikije:</verse>
				<verse number="2">Kudari ngo zvo wakamupa simba panyezuru po nyama yese, kwokuti vese vo wakamupa, iye avape kupona kusikaperi.</verse>
				<verse number="3">Uku ndikwo kupona kusikaperi, kuti vakuzive iwewe, Mwari wega wo gwinyiso, na Jesu Kristu uwo wo wakatuma.</verse>
				<verse number="4">Ndakakuirikija mu nyika: Ndakapeja mushando wo wakandipa kuti ndiuite.</verse>
				<verse number="5">Nazvino, iwewe Baba, ndiirikije pachako ngo kuirikijwa ukwo kwo ndayiva nakwo newe, ngo pamberi nyika isati yasikwa.</verse>
				<verse number="6">Ndakapangijira zina rako kuna avo vandhu vo wakandipa kubva mu nyika: Vayiva vako, newe wakavapa kwendiri, navo vakangwarira izwi rako.</verse>
				<verse number="7">Zvino vanoziva kuti zvese zvo wakandipa zvakabva kwouri:</verse>
				<verse number="8">Ngokuti mazwi owakandipa ndakaapavo kwavari, navo vakaashira, vakaziva ngo gwinyiso kuti ndakabva kwouri, vakatenda kuti iwewe wakandituma.</verse>
				<verse number="9">Ndinovakumbirira; andikumbiriri nyika, asi avo vo wakandipa, ngokuti, vari vako.</verse>
				<verse number="10">No zvese zvangu ngo zvako, no zvako ngo zvangu; neni ndinoirikijwa ndivo.</verse>
				<verse number="11">Andichimwo akadi mu nyika, asi ava vachiri mu nyika, neni ndoviya kwouri. Baba vakachena, vangwarire ngo zina rako, avo vo wakandipa; kuti vayite umwe kudari tisu.</verse>
				<verse number="12">Apo ndichinavo ndakavangwarira muzina rako, avo vo wakandipa; ndakavarinda, akuna naumwe wavo wakarashika, kwega mwana wo kurashwa, kuti matahwa azarisike.</verse>
				<verse number="13">Asi zvino ndinoviya kwomuri, no izvi ndinovereketa mu nyika kuti kudakara kwangu kuzarisike mukati mwavo.</verse>
				<verse number="14">Ndakapa kwavari izwi rako, no nyika yakavanyenya, ngokuti avari vo nyika akadi; kudari ndini andiri wo nyika akadi.</verse>
				<verse number="15">Andikumbiri kuti muvabvise kubva mu nyika, asi kuti muvangwarire kubva kuno uwo wakashata.</verse>
				<verse number="16">Avari vo nyika akadi, kudari ndini andiri wo nyika.</verse>
				<verse number="17">Vachenese ngo gwinyiso: Izwi rako riri gwinyiso.</verse>
				<verse number="18">Kudari ngo zvo wakandituma mu nyika, ngokudaro nenivo ndinovatuma mu nyika.</verse>
				<verse number="19">Ngo ndava yavo ndinojichenesa, kuti navo vacheneswevo ngo gwinyiso.</verse>
				<verse number="20">Andivakumbiriri ava vega, asi naavo vanozotenda kwendiri ngo izwi ravo.</verse>
				<verse number="21">Kuti vese vayite umwe, kudari ndiwe Baba uri mukati mwangu, neni ndiri mukati mwako, kuti navo vagare mukati mwedu, kuti nyika itende kuti iwewe wakandituma.</verse>
				<verse number="22">No uthende, hwo wakandipa, ndakaupavo kwavari; kuti vayite umwe kudari tisu tiri umwe.</verse>
				<verse number="23">Inini mukati mwavo, newe mukati mwangu, kuti vayitwe vakaperera vari umwe: Kuti nyika izive kuti iwewe wakandituma, nokuti unovada kudari ngo zvo unondida inini.</verse>
				<verse number="24">Baba, vo wakandipa ndinoda kuti vavepo pendiri kuti varingire uthende hwangu, uhwo hwo wakandipa inini; ngokuti wakandida nyika isati yasikwa.</verse>
				<verse number="25">Baba vakarurama, nyika, aizivi kukuziva asi inini ndinokuziva; na ava vakaziva kuti iwewe wakandituma:</verse>
				<verse number="26">Neni ndakazivisa zina rako, neni ndinozorizivisa, kuti rudo urwo rwo wakandida ndirwo ugare mukati mwavo, neni mukati mwavo.”</verse>
			</chapter>
			<chapter number="18">
				<verse number="1">Apo wayinga avereketa izvi, wakabuda no vajiji vake akaambuka mwombera mwo mukova wo Kedroni, apo payiva no munda, iye wakanghwina mukati mwao no vajiji vake.</verse>
				<verse number="2">Na Judhasi uwo wakamupira, waiziva ugarohwo ngokuti Jesu waiunganemwo kazhinji no vajiji vake.</verse>
				<verse number="3">Ndizvo, Judhasi aashira chikwata, no vatungamiriri kubva ku vapristi vakuru no vafarisi, vakagumapo, vano zvivheneko, no masasi no zvokurwa ndizvo.</verse>
				<verse number="4">Ndizvo Jesu echiziva kuti zvese zvinozomugumira, wakabudira kwavari, akati kwavari: “Munopshaka iyani?”</verse>
				<verse number="5">Vakamupingura: “Jesu wo Nazaretha.” Wakati kwavari: “Ndini.” Na Judhasi uwo wakamupira, wayinga akaima navo.</verse>
				<verse number="6">Ndizvo apo avabvunja kuti: Ndini, vakayita pfundamutete, vakawa pasi.</verse>
				<verse number="7">Ndizvo wakavabvunjisazve, akati: “Munopshaka iyani?” Navo vakati: “Jesu wo Nazaretha.”</verse>
				<verse number="8">Jesu wakavapingura: “Ndamubvunja kuti, ndini: Ndizvo kuti mwechipshaka inini regeranyi, ava vaende.”</verse>
				<verse number="9">Kuti izwi rizarisike, iro rinoti: Avo vo wakandipa andizivi kurashikihwa naumwe wavo.</verse>
				<verse number="10">Ndizvo Simoni Pedru inga ano shoti, wakaizaura, wakatema muranda wo mupristi mukuru, akagura njeve yake yo kumuho: Zina ro muranda uwo rayiva Marikusi.</verse>
				<verse number="11">Ndizvo Jesu wakati kuna Pedru: “Hwirija shoti yako muchikhwama chako: Mukheyo waakandipa Baba, andizoumwi here?”</verse>
				<verse number="12">Ndizvo chikwata no nduna no vatungamiriri vo vajudha vakabata Jesu, vakamusunga,</verse>
				<verse number="13">navo vakamuzisa kutanga kuna Anasi: Ngokuti iye wayiva vatezvara va Khaifasi, uwo wayiva mupristi mukuru ngo gorero.</verse>
				<verse number="14">Zvino Khaifasi ndiye wakavangwaja vajudha kuti kwaidikana kuti mundhu umwe afire vandhu.</verse>
				<verse number="15">Asi Pedru wakamutevera Jesu, no mujiji umweni. Zvino uwo mujiji waizivikanwa ku mupristi mukuru, naye wakanghwina na Jesu muruvanje wo mupristi mukuru.</verse>
				<verse number="16">Asi Pedru wakayima pa musuvo kunja. Ndizvo mujiji umweni uwo waizivikanwa ku mupristi mukuru wakabuda kunja akavereketa kuno uwo waingwarira musuvo, akanghwinisa Pedru.</verse>
				<verse number="17">Ndizvo musikana uwo waingwarira musuvo, wakati kuna Pedru: “Newe auri umwe here wo vajiji vo uwu mundhu?” Wakati: “Andiriye akadi.”</verse>
				<verse number="18">No varanda no vatungamiriri vakayima apo vakabasa muriro wo masimbe; ngokuti kwaitondhora: Vaikota, na Pedru wakayima navo echikota.</verse>
				<verse number="19">Ndizvo mupristi wakamubvunjisa Jesu ngo ndava yo vajiji vake, na ngo kujijisa kwake.</verse>
				<verse number="20">Jesu wakamupingura: “Inini ndakavereketa pa mbhene ku vandhu vo nyika: Nguva jese ndaijijisa mu nyumba jo kudira, no mu themperi apo paiungana vese vajudha, andizivi kuvereketa chiro ngo kufishika.</verse>
				<verse number="21">Unondibvunjisirenyi? Bvunjisai avo vakandizwa, chendakavereketa kwavari: Ringira, avo vanoziva chendakavereketa inini.”</verse>
				<verse number="22">Naapo ayinga avereketa izvi, umwe wo vatungamiriri vayinga vakayima apo wakamurova Jesu ngo pama echiti: “Unopingura mupristi mukuru kudaro here?”</verse>
				<verse number="23">Jesu wakamupingura: “Kudari ndavereketa zvakashata, pupura ngo zvakashatezvo; asi kudari zvakanaka, unondiroverenyi?”</verse>
				<verse number="24">Ndizvo Anasi wakamutumira akasungwa kuna Khaifasi mupristi mukuru.</verse>
				<verse number="25">Na Simoni Pedru wakayima echikota. Ndizvo vakati kwaari: “Newe auri umwe here wo vajiji vake?” Iye wakavapingura, akati: “Andiriyepi.”</verse>
				<verse number="26">Umwe wo varanda wo mupristi mukuru wayiva hama yo uwo waakatema njeve Pedru, wakati: “Andizivi kukuvona unaye mumunda here?”</verse>
				<verse number="27">Ndizvo wakakanijazve, paripo jongwe rakarira.</verse>
				<verse number="28">Ndizvo vakamukweva Jesu kubva kuna Khaifasi vachienda naye ku nyumba yo kutongera: Inga achiri mangwanani; ivo pachavo avazivi kunghwina mu nyumba yo kutongera, kuti vasazosvipiswa, kwokuti vahe Phasika.</verse>
				<verse number="29">Ndizvo Piratu wakabudira kwavari, akati: “Ndava ngoyenyi yo munoitira uwu mundhu?”</verse>
				<verse number="30">Vakapingura, kwaari: “Kudari uwu mundhu asayita zvakashata, inga tisikazivi kumupira kwouri.”</verse>
				<verse number="31">Ndizvo Piratu vakati kwavari: “Mutorenyi imwimwi mumutonge kudari ngo mipango yenyu.” Vajudha vakati kwaari: “Akutendehwi kuti isisu tiuraye mundhu nokuti ngowapi.”</verse>
				<verse number="32">Kwokuti rizarisike izwi iro raakavereketa Jesu echipangijira kuti injiranyi yaizofa ndiyo.</verse>
				<verse number="33">Ndizvo Piratu wakanghwinazve mu nyumba yo kutongera, akadanija Jesu, akati kwaari: “Iwewe uri Mambo wo vajudha here?”</verse>
				<verse number="34">Jesu wakapingura: “Unojivereketera izvi here nokuti vamweni vakazvinanga kwouri ndini?”</verse>
				<verse number="35">Piratu wakapingura: “Inini ndiri mujudha here?” Jinja rako no vapristi vakuru vakakupira kwendiri: “Ichinyi chowakamboita?”</verse>
				<verse number="36">Jesu wakapingura: “Umambo hwangu auri hwo mu nyika muno akadi: Kudari umambo hwangu hwayiva hwo mu nyika muno, varanda vangu inga vakandirwira kuti ndisapihwa ku vajudha: Asi zvino umambo hwangu ahuri hwo muno akadi.”</verse>
				<verse number="37">Ndizvo Piratu wakati kwaari: “Ndizvo uri Mambo here?” Jesu wakapingura: “Iwewe unonanga kuti ndiri Mambo: Ngo iyi ndava ndakabahwa; na ngo iyi ndava ndakaviya mu nyika, kwokuti ndipupurire gwinyiso: Pikija ndiyani uri wo gwinyiso unozwa izwi rangu.”</verse>
				<verse number="38">Piratu wakati kwaari: “Gwinyiso ichinyi?” Avereketa izvi, wakabudirazve ku vajudha, akati kwavari: “Andivoni ndava kwaari.”</verse>
				<verse number="39">Asi imwimwi muno chirovejeso chokuti ndisunungure umwe kwomuri ngo Phasika: “Ndizvo munoda here kuti ndisunungure kwomuri Mambo wo vajudha?”</verse>
				<verse number="40">Ndizvo vakamima, vechiti: “Haiwa uwu, asi Bharabhasi.” Zvino Bharabhasi wayiva jongoni.</verse>
			</chapter>
			<chapter number="19">
				<verse number="1">Ndizvo apo Piratu wakamutora Jesu, akamuchaya.</verse>
				<verse number="2">No masocha akaruka junguja ro minzwa, akaridira panyezuru po musoro wake akamusimija nguvo yakapshuka.</verse>
				<verse number="3">Akaviya kwaari akati: “Changamire, Mambo wo vajudha!” Nao akamurova ngo pama.</verse>
				<verse number="4">Na Piratu wakabudazve, akati kwavari: “Ringiranyi, ndinomubudisa kwomuri kuti muzive kuti andiwani ndava kwaari.”</verse>
				<verse number="5">Ndizvo Jesu wakabuda, akasimijwa junguja ro minzwa, no nguvo yakapshuka. Piratu wakati, kwavari: “Ringiranyi uwu mundhu!”</verse>
				<verse number="6">Ndizvo apo vapristi vakuru, no vatungamiriri vamuvona, vakamima, vechiti: “Mukohomere, mukohomere.” Piratu wakati kwavari: “Mutorenyi imwimwi mumukohomere; ngokuti, andiwani ndava kwaari.”</verse>
				<verse number="7">Vajudha vakamupingura: “Tino mupango; ngo mupango uwu kunosisira kuti afe, ngokuti iye wakajiita Mwana wa Mwari.”</verse>
				<verse number="8">Ndizvo Piratu azwa izwi iri wakapinda kutya.</verse>
				<verse number="9">Wakanghwinazve mu nyumba yo kutongera, akati kuna Jesu: “Unobva kwapi?” Asi Jesu aazivi kumupingura.</verse>
				<verse number="10">Ndizvo Piratu wakati kwaari: “Aundipinguri here? Auzivi here kuti ndino simba rokukusunungura, neni ndino simba rokukukohomera?”</verse>
				<verse number="11">Jesu wakamupingura: “Aungavi no simba panyezuru pangu kuti usikazivi kuripuwa rechibva mu denga: Ndizvo uwo wakandipira kwouri uno kushaisha kwakapinda kukura.”</verse>
				<verse number="12">Ngosure kwo izvi, Piratu wakapshaka kuti ungamusunungura: Asi vajudha vakadanijira, vechiti: “Kuti ukamusunungura uwu auri shamwari ya Khesari akadi: Pikija ndiyani unojiita Mambo unovereketa kumukira Khesari.”</verse>
				<verse number="13">Apo Piratu azwa aya mazwi wakamubudisa Jesu kunja, wakagara pachigaro cho kutongera ndava, pandau inozwi Yakagangatwa Mapuwe, asi ngo kwo Chihebheru inozwi Gabatha.</verse>
				<verse number="14">Kwayiva nguva yo kunasirira Phasika yoda kuyita nguva yo chitandhatu; naye wakati kuna vajudha: “Ringiranyi mambo wenyu!”</verse>
				<verse number="15">Ndizvo vakadanijira: “Mubvisei, mubvisei, mumukohomere.” Piratu wakati kwavari: “Ndokohomera here mambo wenyu?” Vapristi vakuru vakapingura: “Isisu atina mambo, ega Khesari.”</verse>
				<verse number="16">Ndizvo iye wakamupira kwavari kuti akohomehwe. Navo vakamutora Jesu.</verse>
				<verse number="17">Naye wakabuda echitwara muchinjiko kuenda ku ndau inozwi Dendhenya, iyo inodanijwa ngo kwo Chihebheru, Gorogota.</verse>
				<verse number="18">Apo ndipo po vakamukohomera, pamwepo no vamweni vaviri umwe ngo ino, no umweni ngo iyo, na Jesu ngo pakati.</verse>
				<verse number="19">Na Piratu wakatarazve matahwa akadira panyezuru po muchinjiko; uku ndikwo kutahwa kwawo, JESU WO NAZARETHA, MAMBO WO VAJUDHA.</verse>
				<verse number="20">Ndizvo matahwa aya akajijwa ngo vazhinji vo vajudha; ngokuti ndau iyo yaakakohomehwa Jesu yayiva phedo no dhoropa: Nao inga akatahwa ngo Chihebheru, ngo Chiroma, no Chigiriki.</verse>
				<verse number="21">Ndizvo vapristi vakuru no vajudha vakati kuna Piratu: “Usatara kuti, Mambo wo vajudha, asi kuti iye wakati: Ndiri mambo wo vajudha.”</verse>
				<verse number="22">Piratu wakapingura, kuti: “Chondatara, ndatara.”</verse>
				<verse number="23">Ndizvo masocha ayinga akohomera Jesu, akatora zvokusimira zvake, akazviparura kuyita matimbu marongomuna kusocha rimwe ngarimwe dimbu raro; nghanju yakezve vayinga isina musono, asi inga yakarukwa ngo kureba kubvira ngo nyezuru kwayo mbhera urebu hwayo hwese.</verse>
				<verse number="24">Ndizvo akavereketesana pakati pavo, echiti: “Tisaparura, asi ngatiringijire hakata tivone kuti inoita yani.” Kuti matahwa azarisike, anoti: “Vakakovanisana zvokusimira zvangu pakati pavo, no nghanju yangu yakaringijihwa hakata.” Ndizvo masocha akaita izvi.</verse>
				<verse number="25">Asi inga kwakayima apo phedo po muchinjiko wa Jesu mayi wake, na yaya wa mayi wake, na Mariya mukaji wa Kropasi, na Mariya Magadhareni.</verse>
				<verse number="26">Ndizvo Jesu avona mayi wake no mujiji uwo waaida vakayima phedopo, wakati kuna mayi wake: “Jimayi vona mwana wako.”</verse>
				<verse number="27">Ndizvo wakati kuna mujiji uwo: “Vona mayi wako.” Kubvira ngo nguva iyo uwo mujiji wakavatora kuti vagare kanyi kwake.</verse>
				<verse number="28">Sure kwo izvi Jesu echiziva kuti zviro zvese zvayinga zvapera kuti matahwa azarisike, wakati: “Ndapera ngo nyota.”</verse>
				<verse number="29">Ndizvo chayivapo chimujiyo chakazara ngo vhini, raishasha, navo vakadira shiponji chakazara ngo vhini raishasha pa, vakaridira pa muromo wake.</verse>
				<verse number="30">Ndizvo apo Jesu aashira vhini raishasha wakati: “Zvapera.” Wakakotamisa musoro wake, wakafa.</verse>
				<verse number="31">Ndizvo vajudha, ngokuti rayiva zuva ro kunasirira Phasika, kwokuti miviri isagara iri pa muchinjiko ngo zuva ro sabatha ngokuti iro zuva ro sabatha rayiva zuva guru, vakakumbira kuna Piratu kuti mirenje yavo iguhwe, nokuti vabviswepo.</verse>
				<verse number="32">Ndizvo masocha akaviya, akagura mirenje yo wokutanga, no yo umweni, avo vakakohomehwa naye.</verse>
				<verse number="33">Asi apo aguma paayiva Jesu, akavona kuti inga wafa, aazivi kugura mirenje yake,</verse>
				<verse number="34">asi umwe wo masocha, wakabaya rutivi rwake ngo mukhondo, paripo kwakabuda ngazi no kumwa.</verse>
				<verse number="35">No uwo wakazvivona wakayita chapupu, no uchapupu hwake huno gwinyiso, no uwo unoziva kuti unovereketa gwinyiso, kwokuti imwimwi mutende.</verse>
				<verse number="36">Ngokuti izvi zvakaitika kuti matahwa azarisike, anoti: “Godo narimwe rake arizoguhwi.”</verse>
				<verse number="37">No matahwa amwenizve anoti: “Vanozomuringira, uwo wo vakabaya.”</verse>
				<verse number="38">Ngosure kwo izvi Josefa wo Arimatiya, ari mujiji wa Jesu asi ngo kufishika ngo kutya vajudha wakakumbira kuna Piratu kuti ungabvisa muviri wa Jesu: Na Piratu wakamutendera, ndizvo wakaviya akabvisa muviri wake.</verse>
				<verse number="39">Na Nikodhemusi wakaviyavo, uwo wakaviya kwaari pakutanga usiku, echizisa mutombo wakayita muvhengo wo mure no mutengo hwawo hwayiva mapaundi ari zana (100).</verse>
				<verse number="40">Ndizvo vakatora muviri wa Jesu, vakaupukutira ngo jira rakachena pamwepo no mutombo wo maka, kudari ngo chirovejeso cho vajudha cho kuviga.</verse>
				<verse number="41">Zvino kwayivapo munda pandau iyo yaakakohomehwa, no mumunda umwo mwayiva no guva ibza risikazivi kumbovigwemwo mundhu.</verse>
				<verse number="42">Ndizvo vakaviga umwo Jesu ngokuti rayiva zuva rokunasirira ro vajudha; ngokuti guva rayiva phedopo.</verse>
			</chapter>
			<chapter number="20">
				<verse number="1">Zvino ngo zuva rokutanga ro vhiki ngosure kwo sabatha wakaenda Mariya Magadhareni mangwanani kuchakasvipa kuiba, wakavona buwe rakamburumbujwa kubva pa guva.</verse>
				<verse number="2">Ndizvo wakagogoma wakaguma kuna Simoni Pedru no kuno mujiji umweni uwo waaida Jesu, akati kwavari: “Vakabvisa Mambo kubva mu guva, nesu atizivi po vakamurajika.”</verse>
				<verse number="3">Ndizvo Pedru wakabuda no umweni mujiji vakaenda ku guva.</verse>
				<verse number="4">Zvino vakagogoma vari pamwepo: Mujiji umwenivo wakapindirija Pedru, naye wakatanga kuguma ku guva.</verse>
				<verse number="5">Echikotama pasi, wakaringira mukati, akavona machira akachena ari pasi, asi aazivi kunghwinemwo.</verse>
				<verse number="6">Ndizvo Simoni Pedru wakagumavo, echimutevera, iye wakanghwina mu guva, akavona machira akachena akarajikwa.</verse>
				<verse number="7">No dhuku iro rayinga rakasungwa musoro mwake risikazivi kurajikwa pamwepo no machira akachena, asi inga rakapetwa riri rega pandau imweni.</verse>
				<verse number="8">Ndizvo wakanghwinemwo mujiji umweni, uwo wakatanga kuguma pa guva, naye wakavona, akatenda.</verse>
				<verse number="9">Ngokuti inga vasati vaziva matahwa kuti kwaisisira kuti amuke kubva kwo vakafa.</verse>
				<verse number="10">Ndizvo vajiji avo vakaenda kanyi kwavo.</verse>
				<verse number="11">Asi Mariya wakayima kunja kwo guva echichema; achachema, wakakotama, akaringira mu guva.</verse>
				<verse number="12">Naye wakavona ngirosi mbiri jakasimira zvakachena, jakagara imwe ngo kumusoro, no imweni ngo kutshoka, apo po wayinga wakarajikwa muviri wa Jesu.</verse>
				<verse number="13">Najo jakati kwaari: “Jimayi, unochemenyi?” Wakati kwejiri: “Ngokuti vabvisa Mambo wangu, neni andizivi po vakamurajika.”</verse>
				<verse number="14">Apo avereketa izvi wakakunukukira sure, wakamuvona Jesu, akaima, aazivi kumuziva kuti ndi Jesu.</verse>
				<verse number="15">Jesu wakati kwaari: “Jimayi, unochemenyi? Unopshaka yani?” Iye echipinimija kuti wayiva murimi wakati kwaari: “Mambo kudari wakamubvisa kubva pano, ndibvunjei po wakamurajika, neni ndimutore.”</verse>
				<verse number="16">Jesu wakati kwaari: “Mariya.” Naye wakakunukuka, akati kwaari, ngo rurimi hwo Chihebheru: “Rabhoni” (ukwo kunoti, Mujijisi)!</verse>
				<verse number="17">Jesu wakati kwaari: “Usandipshasa, ngokuti andisati ndakwira kuna Baba; asi enda kuno vanukuna vangu, wooti kwavari: Ndinokwira kuna Baba wangu, na Baba wenyu no kuna Mwari wangu, na Mwari wenyu.”</verse>
				<verse number="18">Mariya Magadhareni wakaviya akabvunja vajiji, kuti: “Ndavona Mambo” nokuti wakavereketa izvi kwaari.</verse>
				<verse number="19">Kwakati ngo zuvero, madekoni zuva rokutanga ro vhiki ngosure kwo sabatha, musuvo yakakonyiwa umwo mwayiva no vajiji ngo ndava yo kutya vajudha, Jesu wakaviya akaima pakati pavo, akati kwavari: “Kunyarara ngakuve kwomuri.”</verse>
				<verse number="20">Avereketa izvi, wakavatatija nyara jake, no rutivi rwake. Naapo vajiji vakadakara apo vavona Mambo.</verse>
				<verse number="21">Jesu wakatizve kwavari: “Kunyarara ngakuve kwomuri: Kudari ngo zvaakandituma Baba, ngokudaro ndinomutumavo.”</verse>
				<verse number="22">Avereketa izvi wakavafemera, akati kwavari: “Ashiranyi imwimwi Mweya Wakachena.</verse>
				<verse number="23">Pikija vese vomunozoregerera zvishaishi zvavo zvinozoregerehwa kwavari, no pikija ndiyani vomusikazoregereri avazorekerehwi.”</verse>
				<verse number="24">Asi Tomasi, umwe wo gumi na vaviri, uwo unozwi Munyambiri, wayinga asiri navo apo Jesu wakaviya.</verse>
				<verse number="25">Ndizvo vajiji vamweni vakati kwaari: “Tamuvona Mambo.” Asi iye wakati kwavari: “Kuti ndisikazivi kuvona munyara jake mbanga jo zvipikiri, ndipfekemwo chikunwe changu mu mbanga jo zvipikiri, ndipfeke nyara yangu parutivi hwake, andizotendi.”</verse>
				<verse number="26">Ngosure kwo mazuva masere, vajiji vayivazve mukati, na Tomasi wayiva navo: Jesu wakaviya, musuvo inga yakakonywa, wakayima pakati pavo, wakati: “Kunyarara ngakuve kwomuri.”</verse>
				<verse number="27">Ndizvo wakati kuna Tomasi: “Dirai chikunwe chako uvone nyara jangu, utambanuje nyara yako uipfeke pa rutivi rwangu, usaita usikatendi, asi unotenda.”</verse>
				<verse number="28">Tomasi wakapingura, akati kwaari: “Mambo wangu, Mwari wangu.”</verse>
				<verse number="29">Jesu wakati, kwaari: “Ngokuti wandivona, wazotenda; vanomuchena avo vanotenda vasikazivi kuvona.”</verse>
				<verse number="30">Ndizvo Jesu wakayita mivoniso imweni mizhinji, mukuvona kwo vajiji vake, isikazivi kutahwa mutshamba iyi:</verse>
				<verse number="31">Asi iyi yakatahwa kuti imwimwi mutende kuti Jesu uri Kristu, Mwana wa Mwari, nokuti ngo kutenda muve no kupona ngo zina rake.</verse>
			</chapter>
			<chapter number="21">
				<verse number="1">Ngosure kwo izvi Jesu wakajivonisazve kuvajiji vake, vari pa jombe ro Tibheriyasi; naye wakajivonisa ngo njira iyi.</verse>
				<verse number="2">Vayiva vari pamwepo Simoni Pedru, na Tomasi, unozwi Munyambiri, na Natanaeri, uwo waibva Kana ro Garire, no vana va Zebhedhi, no vamweni vaviri vo vajiji vake.</verse>
				<verse number="3">Simoni Pedru wakati kwavari: “Ndinoenda kwootanda hove.” Vakati kwaari: “Nesu tinoendavo newe.” Vakaenda vakakwira mu ngarava, ngo uhwo usiku avazivi kubata chiro.</verse>
				<verse number="4">Asi apo kwooita mambakweja, Jesu wakayima pambhiripiri; asi vajiji avazivi kuziva kuti ndi Jesu.</verse>
				<verse number="5">Ndizvo Jesu wakati kwavari: “Vana munacho here chokuha?” Vakamupingura: “Haiwa.”</verse>
				<verse number="6">Wakati kwavari: “Khandiranyi juya ngo kurutivi hwo kumuho hwo ngarava, nemwi munozowana.” Ndizvo vakarikandira kudaro, inga vasina simba ro kurikweva ngo ndava yo kuwanda kwo hove.</verse>
				<verse number="7">Ndizvo mujiji uwo waaida Jesu wakati kuna Pedru “ndi Mambo.” Ndizvo Simoni Pedru apo azwa kuti ndi Mambo, wakasimira jira rake, ngokuti wayiva mitu wakajikandira mujombe:</verse>
				<verse number="8">Asi vajiji vamweni, vakaviya vari mu ngarava, ngokuti vayiva vasiri ndhambo no nyika, asi kwaida kuyita zana ro mamitha (100), vechikweva juya rina hove.</verse>
				<verse number="9">Ndizvo apo vaguma pa mbhiripiri vakavona muriro wo masimbe, no hove yakadihwa panyezuru po muriro, no chimanda.</verse>
				<verse number="10">Jesu wakati kwavari: “Visanyi jimweni jo hove jomwabata zvino.”</verse>
				<verse number="11">Simoni Pedru wakakwiremwo akakweva juya pa mbhiripiri, rakazara ngo hove huru jayivemwo jiri zana no makumi mashanu na ndhatu (153): Pikija jayiva zhinji kudaro, juya arizivi kuparuka.</verse>
				<verse number="12">Jesu wakati kwavari: “Viyanyi muhe.” Apana no umwe wo vajiji waishinga kumubvunjisa, kuti Uriyani? Vachiziva kuti ndi Mambo.</verse>
				<verse number="13">Jesu wakaviya, akatora chimanda, akavapa, no hove ngokudaro.</verse>
				<verse number="14">Zvino iyi vayinga yaanguva yechitatu yaakajivonisa Jesu kuvajiji ngosure kwo kumuka kwake kwo vakafa.</verse>
				<verse number="15">Ndizvo apo vayinga vaha Jesu wakati kuna Simoni Pedru: “Simoni mwana wa Johani unondida here kupinda ava?” Wakati kwaari: “Eya, Mambo, unoziva kuti ndinokuda.” Wakati kwaari: “Havisa vana vo mabvuta angu.”</verse>
				<verse number="16">Wakati kwaarizve ngo kwo chipiri: “Simoni, mwana wa Johani, unondida here?” Wakati kwaari: “Eya, Mambo, unoziva kuti ndinokuda,” wakati kwaari: “Ngwarira mabvuta angu.”</verse>
				<verse number="17">Wakati kwaari ngo kwo chitatu: “Simoni, mwana wa Johani, unondida here?” Pedru wakasvipa mwoyo ngokuti wakati kwaari ngo kwo chitatu: “Unondida here?” Naye wakati kwaari: “Mambo, iwewe unoziva zvese, unoziva kuti ndinokuda.” Jesu wakati kwaari: “Havisa mabvuta angu.</verse>
				<verse number="18">Zvirokwazvo, zvirokwazvo, ndinoti kwouri, apo uchiri mupsha, waijisimija, wechifamba kuenda po waida, asi apo wazova musharuka, unozotambanuja nyara jako, no umweni unozokusimija, no kukuendesa, pousikadi.”</verse>
				<verse number="19">Wakavereketa izvi echipangijira kuti injira yakaitawani yaizofa ndiyo kuti airikije Mwari. Apo avereketa izvi, wakati kwaari: “Nditevere.”</verse>
				<verse number="20">Ndizvo Pedru echikunukukira sure, wakavona mujiji uwo waaida Jesu, echimutevera, wiya wayinga akatsheyama paditi rake mukuha kwo madekoni, uwozve wakati: “Mambo, ndiyani unozokupira?”</verse>
				<verse number="21">Pedru echimuvona, wakati kuna Jesu: “Uwu kere, unozoitenyi?”</verse>
				<verse number="22">Jesu wakati kwaari: “Kudari ndechida kuti agare mbhera ndiviye, unenyi nazvo iwewe? Nditevere.”</verse>
				<verse number="23">Ndizvo iri izwi rakabudira mukati mwevakoma, rokuti uwu mujiji aazofi: Asi Jesu aazivi kuzvinanga kwaari, kuti aazofi, asi kuti: Kudari ndechida kuti agare mbhera ndiviye, unenyi nazvo iwewe?</verse>
				<verse number="24">Uwu ndiye mujiji uwo unopupura ngo izvi zviro, no wakatara izvi: Nesu tinoziva kuti uchapupu hwake ngo hwo gwinyiso.</verse>
				<verse number="25">Zviripo zvimweni zvizhinji zvaakaita Jesu, kudari zvakatahwa chimwe nga chimwe chazvo, ndinoti pamweni no nyika pachayo aichaizokwana ngo tshamba jingatahwa.</verse>
			</chapter>
		</book>
		<book number="44">
			<chapter number="1">
				<verse number="1">Ndakatara bhuku ro kutanga, A Tiofiro, yo izvo zvese zvaakatanga Jesu kuyita no kujijisa,</verse>
				<verse number="2">mbhera kuguma kuzuva iro raakaashihwa mu denga, ngosure ayinga apanga ndi Mweya Wakachena vapostori vaayinga akatsanangura.</verse>
				<verse number="3">Kwavarizve iye wakajipangijira uri unopona ngosure kwo kutambujika kwake, ngo zvinovonekesa gwinyiso zvakawanda, echivoneka kwavari mazuva ari makumi marongomuna, echivereketa ngo ndava yo Umambo hwa Mwari.</verse>
				<verse number="4">Echiungana pamwepo navo, wakavapanga kuti vasazobva mu Jerusarema, asi kuti vagarire icho chakagondiswa ndi Baba, icho chomwakazwa ndini:</verse>
				<verse number="5">“Ngokuti ngo gwinyiso Johani wakabhapatisa mu kumwa, asi imwimwi munozobhapatiswa ndi Mweya Wakachena ngosure kwo mazuva mashomani.”</verse>
				<verse number="6">Ndizvo avo, apo vayinga vaungana, vakamubvunjisa, vechiti: “Mambo, ngo uwu mukuvo unozohwirija here umambo ku Israeri?”</verse>
				<verse number="7">Iye wakati kwavari: “Akuri kwenyu akadi kuziva mukuvo nokuti nguva, izvo zvaakangwaririra Baba pasi po simba rake ambhwine.</verse>
				<verse number="8">Asi munozoashira simba apo Mweya Wakachena waguma panyezuru penyu, nemwi munozoita zvapupu zvangu mu Jerusarema, no mu Judhiya mwese, no mu Samariya, no kumagumo onyika.”</verse>
				<verse number="9">Naapo ayinga avereketa izvi, vacharingira, iye wakatohwa kuenda mu denga; no gore rakamuashira kumufisha kubva mukuvona kwavo.</verse>
				<verse number="10">Kwakati vacharingisisa mu denga, echikwira, vonayi, vanarume vaviri vakayima phedo pavo, vane zvokusimira zvinon'anikira.</verse>
				<verse number="11">Avozve vakati kwavari: “Vamuna vo Garire, munoima ngenyi mwechiringira mu denga? Uwu Jesu waashihwa kubva kwomuri kuenda mu denga, unozoviyazve kudari ngo zvo mwakamuvona echienda mu denga.”</verse>
				<verse number="12">Ndizvo vopetuka kuenda Jerusarema, kubva ku dundhu ro Maorivhe, riri phedo no Jerusarema, muhambo wo zuva ro sabatha.</verse>
				<verse number="13">Naapo vayinga vanghwinemwo, vakakwira ku kamera ro muturika, apo po vayigara vese; vana Pedru, na Jakobe, na Johani, na Andreu, na Firipi, na Tomasi, na Bhartoromeu, na Mateu, na Jakobe mwana wa Arifeu, na Simoni, na Judhasi mwana wa Jakobe.</verse>
				<verse number="14">Ava vese vakavangirira kukumbira ngo chisungo chimwe, pamwepo no majimayi, Mariya mayi wa Jesu, no vanukuna vake.</verse>
				<verse number="15">Na ngaao mazuva Pedru wakayima pakati po vatendi, no uwandu hwo vandhu avo pamwepo hwayiva hunonga huri zana no makumi maviri (120), akati:</verse>
				<verse number="16">“Vanarume, vatendi, kunodikana kuti chizarisike icho chakatahwa chakavereketwa kare ndi Mweya Wakachena ngo muromo wa Dhavhidha ngo ndava ya Judhasi, uwo wayita mutungamiri wo avo vakamubata Jesu.</verse>
				<verse number="17">Ngokuti iye wakaverengwa pamwepo nesu, akaashira chikovanisihwa chake cho uwu mushando.</verse>
				<verse number="18">(Zvino uwu mundhu wakatenga munda ngo muthuso wo kunyangaja kwake; naye echiwa ngo tsukupinya wakaputika ndani, no maura ake ese akabuda.</verse>
				<verse number="19">Nakwo kwakazivikanwa kuvagari vese vo Jerusarema; kwokuti munda uwo wakadujwa ngo rurimi hwavo kuti, Akeredhama, ukwo kunoti, munda wo ngazi).</verse>
				<verse number="20">Ngokuti kwakatahwa mu tshamba yo Nduyo: Ugaro hwake ngahuite shango, mundhu asagara mukati mwahwo. No mushando wo utungamiriri hwake ngautohwe ngo umweni.</verse>
				<verse number="21">Ndizvo kwaavo vanarume vakagara nesu ngo mukuvo wese waakanghwina no kubuda Jesu pakati pedu,</verse>
				<verse number="22">kubvira kwo rubhapatiso rwa Johani, mbhera kuguma kuzuva iro raakaashihwa mu denga kubva kwetiri, kunosisira kuti umwe atsananguhwe kuti ayite chapupu nesu cho kumuka kwake kubva kwo vakafa.”</verse>
				<verse number="23">Navo vakaimisa vaviri, Josefa waizwi Bharsabhasi uwo mutupo wake waizwi Justu, na Matiasi.</verse>
				<verse number="24">Vakakumbira vakati: “Iwewe Mambo, unoziva mwoyo yo vandhu vese, pangijira kwaavo vaviri uwo wo wakatsanangura,</verse>
				<verse number="25">kuti iye aashire rupande rwo uwu mushando, no upostori, hwaakapauka Judhasi kubva kwouri, kuti aende kuugaro hwake.”</verse>
				<verse number="26">Navo vakaringija hakata javo; no hakata jakabata Matiasi; naye wakaverengwa pamwepo no vapostori vari gumi naumwe.</verse>
			</chapter>
			<chapter number="2">
				<verse number="1">Kwakati raguma zuva ro Pentekosti vayiva vese pamwepo paugaro humwehwo.</verse>
				<verse number="2">Paripo rakaguma kubva mu denga bope rakadari ngo kuvhuvhutha kwo dutu rine simba, naro rakazarisa nyumba yese apo po vayigara.</verse>
				<verse number="3">Kwakavoneka kwavari ndimi, jakadari ngo muriro, jakajiparajanisa pakati pavo; jikagara panyezuru pavo vese.</verse>
				<verse number="4">Navo vese vakazariswa ndi Mweya Wakachena, vakatanga kuvereketa ngo ndimi jimweni, kudari ngo zvaakapa Mweya kwavari kuti vaverekete.</verse>
				<verse number="5">Zvino vayigara mu Jerusarema vaJudha, vandhu vanodira, vakabva ku majinja ese ari pasi po mu denga.</verse>
				<verse number="6">Naapo iri bope rayinga razwika, mbungano yakaungana, navo vakashamiswa ngokuti mundhu wese wakavazwa vechivereketa ngo rurimi rwake.</verse>
				<verse number="7">Navo vese vakashamiswa no kukangaijwa, vechiti: “Vonanyi, avo vese vanovereketa avari vagarire here?”</verse>
				<verse number="8">Nesu tese tinoyita mazwirenyi mundhu wese echivereketa ngo rurimi rwedu, rwetakabarwa narwo.</verse>
				<verse number="9">Vapartiya, no vaMede, no vaEramu, no vagari vo Mesopotamiya, no vo Judhiya, no vaKapadhosiya, mu Pontu, no mu Aziya,</verse>
				<verse number="10">jese Frigiya, no Pamfriya, no Egipite, no marupande o Ribhiya anotendeneja Kureni, no zvigarandimo zve Roma, vese vaJudha no vo majinja vanotenda chijudha.</verse>
				<verse number="11">Vakrete, no vaArabhiya, tinovazwa vechivereketa ngo ndimi jedu ngoukuru hwa Mwari.</verse>
				<verse number="12">Navo vese vakashamiswa no kukangaijwa, vechiti umwe kuno umweni: “Chinorevenyi ichi?”</verse>
				<verse number="13">Asi vamweni vechiita jee, vakati: “Vazara ngo vhini ibza.”</verse>
				<verse number="14">Asi Pedru echiyima pamwepo no vari gumi naumwe, wakatandhamusa izwi rake, echivereketa kwavari echiti: “Vanarume vo Judhiya, nemwi mwese munogara mu Jerusarema, ichi ngachizivikane kwomuri, mupurutane mazwi angu.</verse>
				<verse number="15">Ngokuti ava avazivi kuraja kudari ngo zvo munorangarira; kwechivoneka kuti uchiri mukuvo wo nguva yochitatu wo zuva.</verse>
				<verse number="16">Asi ichi ndicho chakavereketwa ngo muprofeti Joweri:</verse>
				<verse number="17">Mwari unoti, kunozoitika ngo mazuva okupejisira kuti ndinozodurura Mweya wangu panyezuru po vandhu vese; no vana venyu vo rume no vo kaji vanozoprofeta, no majaha enyu anozovona zvivoniso, no harahwa jenyu jinozorota hope.</verse>
				<verse number="18">Eya, no panyezuru po varanda vangu vo vanarume, no panyezuru po varandakaji vangu ndinozodurura ngaao mazuva Mweya wangu, navo vanozoprofeta.</verse>
				<verse number="19">Neni ndinozopangijira zvishamiso mu denga, no zvivoniso mu nyika, ngazi no muriro, no kupwititika kwo usi.</verse>
				<verse number="20">Zuva rinozotsandujwa kuyita chidima, no mweji kuyita ngazi, risati raguma zuva guru, no rine mbiri ra Mambo.</verse>
				<verse number="21">Kunozoitika kuti pikija ndiyani unozokumbira ngo zina ra Mambo unozoponeswa.</verse>
				<verse number="22">Imwimwi vanarume vaIsraeri izwanyi mazwi aya: Jesu wo Nazaretha, mundhu wakapangijihwa kwomuri ndi Mwari ngo mishando inosimba no mishamiso, no zvivoniso, zvaakayita Mwari ndiye pakati penyu, kudari ngo zvomunoziva mwambhwine.</verse>
				<verse number="23">Iye wakapihwa ngo kuemeswa kwo bangano na ngo kuziva kwa Mwari, imwimwi ngo nyara jo vandhu vakashata mwakamukohomera no kumuuraya.</verse>
				<verse number="24">Iye Mwari wakamumusa, amusunungura kuhwajihwa kwo kufa; ngokuti akusaitongoitika kuti asungwe ndikwo.</verse>
				<verse number="25">Ngokuti Dhavhidha wakavereketa ndiye, kuti: ‘Ndakamuvona Mambo ngo nguva jese, andori pamberi po hope yangu; ngokuti iye uri ngo kumuho kwangu kuti ndisazotshukunuswa.’</verse>
				<verse number="26">Ndizvo mwoyo wangu wakadakara, no rurimi rwangu rwakadakajwa; no nyama yangu inozogara mukugonda.</verse>
				<verse number="27">Ngokuti iwewe auzoregeri mweya wangu uri mu Haidhesi, zve, auzotenderi Wakachena wako kuti avore.</verse>
				<verse number="28">Iwewe wakandizivisa njira jo kupona, unozondizarisa ngo kudakajwa kwehope yako.</verse>
				<verse number="29">Vanarume, vakoma, ndingavereketa ngo kurerukihwa ngo ndava ya baba mukuru Dhavhidha, ngokuti iye wakafa, akavigwa, no guva rake riri kwetiri mbhera nyamasi.</verse>
				<verse number="30">Ndizvo, ngokuti wayiva muprofeti, echiziva kuti Mwari wakapika kwaari ngo mbhiko, yokuti ku mubarihwana wo chiunu chake ngo kwenyama unozoemesa umwe kuti agare pa dendemaro rake;</verse>
				<verse number="31">iye echivona ichi, wakavereketa ngo kumuka kwa Kristu kwo vakafa, kuti Mweya wake auzivi kuregehwa uri mu Haidhesi, zve, nyama yake aizivi kutongovora.</verse>
				<verse number="32">Uwu Jesu, Mwari wakamumusa kwo vakafa, nesu tese tiri zvapupu zvakwo.</verse>
				<verse number="33">Ndizvo iye echikuriswa ngo kumuho wa Mwari, aashira chigondiso cho Mweya Wakachena kubva kuna Baba, wakadurura ichi cho munovona, no cho munozwa.</verse>
				<verse number="34">Ngokuti Dhavhidha aazivi kukwira mu denga; asi wakati, Jehovha wakati kuna Mambo wangu: Gara ngo kumuho kwangu,</verse>
				<verse number="35">mbhera ndiite vakorore vako chitambarariro cho tshoka jako.</verse>
				<verse number="36">Ndizvo ngavazive vo nyumba yese ya Israeri kuti Mwari wakamuita Mambo na Kristuzve uwo Jesu wo mwakakohomera.”</verse>
				<verse number="37">Naapo vazwa, vakabaiwa mu mwoyo yavo, navo vakati kuna Pedru no kuna vapostori vamweni: “Vanarume, vakoma, tinozoitenyi?”</verse>
				<verse number="38">Na Pedru wakati kwavari: “Tenderukanyi, umwe ngaumwe wenyu, mubhapatiswe mwese ngo zina ra Jesu Kristu, ngo ndava yo kuregerehwa kwo zvishaishi zvenyu, nemwi munozoashira chipuwo cho Mweya Wakachena.</verse>
				<verse number="39">Ngokuti chigondiso chakagondiswa kwomuri, no kuvana venyu, no kwavari vese vari ndhambo, vese avo vanozodanijwa ndi Mambo Mwari wedu.”</verse>
				<verse number="40">Na ngo mazwi amweni akawanda iye wakapupura no kuvapanga, echiti: “Jiponesenyi ngokwenyu kubva kuno uwu mubarihwana wakashongoroka.”</verse>
				<verse number="41">Ndizvo avo vakaashira mazwi ake ngo kudakara, vakabhapatiswa, na ngo zuva rimwero kwakanyengejehwa kwavari vandhu vanoda kukwana zviuru zvitatu (3.000).</verse>
				<verse number="42">Navo vakavangirira kungwarira zvijijiso zvo vapostori, no kuiyana, mukugura chimanda, no mukukumbira.</verse>
				<verse number="43">No mundhu wese wakagumihwa ngo kutya, no mishando yakawanda no zvivoniso zvakaitwa ngo vapostori.</verse>
				<verse number="44">Navo vese vakatenda vayiva pamwepo, no zviro zvavo vakazviita muhengo pamwepo;</verse>
				<verse number="45">navo vakatengesa upfumi hwavo, no mujiyo javo, vakazvikovanisira kwavari vese kudari ngo kutama kwo mundhu.</verse>
				<verse number="46">Navo zuva ngo zuva vakagara pamwepo ngo chisungo chimwe mu themperi, vechigura chimanda kumakanyi avo, vakaha ngo kudakara na ngo mwoyo wo kuzwana,</verse>
				<verse number="47">vechikuja Mwari, vechidikanwa ngo vandhu vese. Na Mambo wakanyengejera kwavari zuva ngo zuva avo vayiponeswa.</verse>
			</chapter>
			<chapter number="3">
				<verse number="1">Zvino Pedru na Johani vayikwira ku themperi ngo nguva yo kukumbira, kunoti, nguva yochipfumbamwe.</verse>
				<verse number="2">No mundhu wakatikuti wayiva chirema kubvira mundani ya mayi wake, waitwahwa, uwo wo vaidira zuva ngo zuva pa musuvo wo themperi, unozwi, Wakanaka, kuti apembhe kwaavo vainghwina mu themperi.</verse>
				<verse number="3">Iye avona Pedru na Johani vooda kunghwina mu themperi wakapembha.</verse>
				<verse number="4">Asi Pedru, echimuringisisa, na Johani, wakati: “Ringira kwetiri.”</verse>
				<verse number="5">Naye wakavaringira, echigarira kuti unozopuwa chiro ndivo.</verse>
				<verse number="6">Asi Pedru wakati: “Sirivha no mukore, andina; asi icho chendinacho ndinokupa, ngo zina ra Jesu Kristu wo Nazaretha, muka ufambe.”</verse>
				<verse number="7">Naye wakamubata ngo nyara yo kumuho, akamumiruja; paripo tshoka jake no magodo o majiso o tshoka jake zvakagwinyiswa,</verse>
				<verse number="8">naye echinyanduka wakayima, wakatanga kufamba; wakanghwina navo mu themperi, echifamba, echinyanduka, echikuja Mwari.</verse>
				<verse number="9">No vandhu vese vakamuvona, echifamba, echikuja Mwari:</verse>
				<verse number="10">Navo vakaziva kuti ndiye uwo wayigara echipembha mare pa musuvo wo themperi unozwi, Wakanaka. Vakashamiswa no kukangaijwa ngo izvo zvayinga zvakaitika kwaari.</verse>
				<verse number="11">Iye achabata Pedru na Johani, vandhu vese vakagogoma kuungana kwavari vari mu berere ra Saromona, vechishamiswa kakurutu.</verse>
				<verse number="12">Naapo Pedru echivona, wakapingura kuna vandhu: “Imwimwi vanarume vaIsraeri, munoshamiswa ngenyi ngoichi? Nokuti kutiringisisa ingatei isimba redu, nokuti unaku hwedu zvayita kuti afambe?</verse>
				<verse number="13">Mwari wa Abrahama, no wa Isaka, no wa Jakobe, no wo majibaba edu, wakakuja muranda wake Jesu, uwo wo mwakapira imwimwi, mukamuramba pamberi po hope ya Piratu, apo iye ayinga ada kumusunungura.</verse>
				<verse number="14">Asi imwimwi mwakaramba uwo Wakachena, Wakarurama, mukakumbira kuti muurayi apuwe kwomuri.</verse>
				<verse number="15">Mwakauraya Muzvare wokupona; uwo waakamusa Mwari kwo vakafa; isisu tiri zvapupu ndikwo.</verse>
				<verse number="16">Ngo kugonda zina rake, uwu mundhu wo munovona no wo munoziva, kubudikija ngo kugonda muna Jesu kwayita kuti agwinye kudari pamberi penyu mwese.</verse>
				<verse number="17">Nazvino vakoma, ndinoziva kuti mwakazviita ngo kusikazivi, kudari ngo zvavakaitavo vatongi venyu.</verse>
				<verse number="18">Asi izvo zvaakapangijira Mwari ngo pamberi ngo muromo wo vaprofeti vese, kuti Kristu wake unozotambujika, iye wakazvizarisa kudaro.</verse>
				<verse number="19">Ndizvo tenderukanyi imwimwi mukunukuke kuti zvishaishi zvenyu zvitshukutijwe kuti ngokudaro kungaviya nguva jokumusihwa jinobva pamberi pa Mambo.</verse>
				<verse number="20">Zve, kuti atume Kristu Jesu uwo wakaemesehwa kwomuri.</verse>
				<verse number="21">Kunosisira kuti uwo aashihwe mu denga mbhera kuguma mikuvo yo kumusijihwa kwo zviro zvese, yaakavereketa ndiyo Mwari ngo miromo yo vaprofeti vake vakacheneswa kubvira pakutanga.</verse>
				<verse number="22">Ngokuti Mosi ngo gwinyiso wakati: ‘Jehovha Mwari unozomubudisira muprofeti unobva pakati po hama jenyu, wakadari ndini; nemwi munozomupurutana kuzviro zvese zvaanozovereketa kwomuri.</verse>
				<verse number="23">Kunozoitika kuti mundhu wese usikazopurutani kuno uwo muprofeti, unozourawa aembho kubva pakati po vandhu.’</verse>
				<verse number="24">Eya, no vaprofeti vese kubvira kuna Samueri navo vese vakatevera, vese vakavereketa, avo navo vakavereketa ngaaya mazuva.</verse>
				<verse number="25">Imwimwi muri vana vo vaprofeti, no vo chitenderano chaakaita Mwari no majibaba enyu, echiti kuna Abrahama, no ku rusinga rwako mbhuri jese jo mu nyika jinozodakajiswa.</verse>
				<verse number="26">Kwomuri kutanga Mwari wakaemesa Muranda wake, akamutuma kuti amudakajise, ngo kutenderuja umwe ngaumwe wenyu kubva mu zvishaishi zvenyu.”</verse>
			</chapter>
			<chapter number="4">
				<verse number="1">Vachavereketa kuna vandhu, vapristi no nduna yo themperi, no vasadhusi, vakaviya kwavari,</verse>
				<verse number="2">vechitambujika kakurutu ngokuti vaijijisa vandhu, no kuteketesa ndi Jesu kumuka kwo vakafa.</verse>
				<verse number="3">Navo vakavabata, vakavafungira mu guniya mbhera zuva raitevera; ngokuti inga aamadekoni.</verse>
				<verse number="4">Asi vazhinji vakazwa izwi vakatenda; no uwandu hwo vandhu hwaida kuguma zviuru zvishanu (5.000).</verse>
				<verse number="5">Kwakaitika ngo zuva raitevera, kuti vatongi, no vakuru no vatari, vakaungana mu Jerusarema,</verse>
				<verse number="6">na Anasi mupristi mukuru, na Kaiafasi, na Johani, na Arixandreu, naavo vese vayiva vo mbhuri yo mupristi mukuru.</verse>
				<verse number="7">Naapo vayinga vavaemesa pakati pavo, vakavabvunjisa, kuti: “Ngo simba rani ro mwayita ichi chiro?”</verse>
				<verse number="8">Naapo Pedru, azariswa ndi Mweya Wakachena, wakati kwavari: “Imwimwi vatongi vo vandhu, no vakuru,</verse>
				<verse number="9">kudari isisu tinobvunjiswa nyamasi ngo ndava yo mushando wakanaka wakaitwa kuno mundhu wakaremara, kuti waponeswa ngo njira yakaitawani;</verse>
				<verse number="10">ngakuzivikanwe kwomuri mwese, no ku vandhu vese vaIsraeri, kuti ngo zina ra Jesu Kristu wo Nazaretha, wo mwakakohomera, uwo waakamusa Mwari kwo vakafa, eya, ndiye uwu mundhu unoyima pamberi penyu wakagwinya.</verse>
				<verse number="11">Ndiye uri buwe rakarambwa ndimwi vavaki, uwo wakayita musoro wo pakhona.</verse>
				<verse number="12">Akunazve kuponeswa ngo umweni, ngokuti akuna zina rimweni pasi po mudenga rakapuwa kuna vandhu rokuti tingaponeswa ndiro.”</verse>
				<verse number="13">Zvino apo vavona kushinga kwa Pedru na Johani, vavona kuti vayiva vandhu vasikazivi kujija, vasina chevanoziva, vakashama, navo vakaziva kuti vayiva na Jesu.</verse>
				<verse number="14">Vechivona mundhu wakaponeswa echiyima navo, avasaikona kukanija.</verse>
				<verse number="15">Asi apo vayinga vavapanga kuti vabve pakati po makota, vakapangana pakati pavo,</verse>
				<verse number="16">vechiti: “Tinozoitenyi kuna ava vandhu? Ngokuti kwakavoneka pambhene kuna vese vanogara mu Jerusarema kuti ngo gwinyiso mushamiso uno mbiri wakaitwa ndivo; nesu atikoni kuuramba.</verse>
				<verse number="17">Asi kusachazowandiswa pakati po vandhu, ngativakohomejise kuti vasazovereketazve ngo zina ro uwu kuno mundhu pikija ngouri.”</verse>
				<verse number="18">Navo vakavadanija, vakavapangisisa kuti vasazovereketa nokuti kujijisa ngo zina ra Jesu.</verse>
				<verse number="19">Asi Pedru na Johani vechipingura, vakati kwavari: “Kuti kwakanaka mukuvona kwa Mwari kupurutana kwomuri kuno kupurutana kuna Mwari, guranyi imwimwi.</verse>
				<verse number="20">Ngokuti atikoni kurega kuvereketa izvo zviro zvotakavona no zvatakazwa.”</verse>
				<verse number="21">Ndizvo apo vayinga vavakohomejisazve, vakavaregera kuti vaende, vasikawani ndava yokuti vavatambuje ndiyo, ngo ndava yo vandhu, ngokuti vandhu vese vaikuja Mwari ngo icho chakaitwa.</verse>
				<verse number="22">Ngokuti mundhu uwo wayiva no makore anopinda makumi marongomuna okubahwa kwake, uwo chivoniso ichi cho kuponeswa chakaitwa kwaari.</verse>
				<verse number="23">Varegehwa kuti vaende, vakaviya kuno vandhu vavo, vakavaverengera zvese izvo zvovakananga kwavari vapristi vakuru no vakuru.</verse>
				<verse number="24">Navo, apo vayinga vazwa, vakamusa izwi ravo kuna Mwari ngo chisungo chimwe, vakati: “A Mambo, iwewe ndiwe wakasika denga no nyika, no jombe, no zvese zviri mukati mwazvo;</verse>
				<verse number="25">iwewe wakavereketa ndi Mweya Wakachena ngo muromo wo muranda wako, baba wedu Dhavhidha, kuti: Majinja anoita ushungu ngenyi, no vandhu vanotanda zvisina shwiro?</verse>
				<verse number="26">Majimambo onyika akajironga mukurwa, no vatongi vakaungana, kumukira Jehovha, no kumukira Kristu wake.</verse>
				<verse number="27">Ngokuti ngo gwinyiso vakaungana mu dhoropa iri kumukira Muranda wako Wakachena Jesu, uwo wo wakazoja, vese Herodhi na Pontio Piratu no majinja no vandhu vese vaIsraeri,</verse>
				<verse number="28">kuyita izvo zvakaemeswa ngo pamberi ngo nyara yako na ngo kupanga kwako kuti zviyitike.</verse>
				<verse number="29">Nazvino, Jehovha, ringira kukohomejisa kwavo, upe ku varanda vako kuti vaverekete izwi rako ngo kushinga, kukurutu,</verse>
				<verse number="30">ngo kutambanuja nyara yako kuponesa; kuti zvivoniso no mishamiso zviyitike ngo zina ro Muranda wako Wakachena Jesu.”</verse>
				<verse number="31">Naapo vayinga vakumbira, ndau yakazungunyiswa apo povayinga vakaungana; navo vese vakazariswa ndi Mweya Wakachena, vakavereketa izwi ra Mwari ngo kushinga.</verse>
				<verse number="32">No mbungano yese yo avo vakatenda vayiva no mwoyo umwe, akuna naumwe wavo wainanga kuti zviro zvaaiva nazvo zvayiva zvake; asi zvese zvayiva zvavo vese.</verse>
				<verse number="33">Na ngo simba guru vapostori vakayita chapupu cho kumuka kwa Mambo Jesu kwo vakafa; no nyasha huru yayiva panyezuru pavo vese.</verse>
				<verse number="34">Ngokuti inga pasina naumwe pakati pavo waitama; ngokuti avo vayiva no minda nokuti nyumba, vakazvitengesa, vakazisa mitengo yo izvo zvakatengeswa,</verse>
				<verse number="35">vakadira pa tshoka jo vapostori; nazvo zvakakovanisihwa kuna umwe ngaumwe kudari ngo kutama kwo mundhu.</verse>
				<verse number="36">Na Josefa, uwo wakadujwa ngo vapostori kuti, Bharnabha, kunoti ngo kukumuchwa, Mwana wo kuembezehwa, muRevhi, mundhu wo Kupro ngoujinja,</verse>
				<verse number="37">ano munda, wakautengesa, naye wakazisa mare, akaidira pa tshoka jo vapostori.</verse>
			</chapter>
			<chapter number="5">
				<verse number="1">Asi mundhu wakatikuti, zina rake wayiva Ananiya, no mukaji wake Safira, wakatengesa munda.</verse>
				<verse number="2">Wakasara no rupande rwo mutengo, no mukaji wake echiziva naye, azisa rupande rwakatikuti, wakaudira pa tshoka jo vapostori.</verse>
				<verse number="3">Asi Pedru wakati: “Ananiya, Sathani wazarisa ngenyi mwoyo wako kuti unyepe kuna Mweya Wakachena no kusara no rupande rwo mutengo wo munda.</verse>
				<verse number="4">Ngo nguva uchiripo wayinga usiri wako here? Ngosure kwokutengeswa kwawo, ausayinga uri pasi po simba rako here? Wakatanda ngenyi ichi mu mwoyo mwako? Auzivi kunyepera kuno mundhu, asi kuna Mwari.”</verse>
				<verse number="5">Na Ananiya echizwa aya mazwi, wakawa pasi, wakafa; no kutya kwakakura kwakagumira avo vese vakazvizwa.</verse>
				<verse number="6">No majaha akamuka, akamupukutira, akamutwara kuenda kunja koomuviga.</verse>
				<verse number="7">Kwakaitika ngosure kwo mukuvo unoda kuyita nguva ndhatu, kuti mukaji wake naye, asikatongozivi icho chakaitika, wakanghwinemwo.</verse>
				<verse number="8">Na Pedru wakati kwaari: “Ndibvunjeyi kuti mwakatengesa munda here ngo mare yakadari?” Naye wakati: “Eya, ngo mare yakadaro.”</verse>
				<verse number="9">Asi Pedru wakati kwaari: “Mwakatenderana ngenyi kueja Mweya wa Mambo? Vonayi, tshoka jaavo vaviga mwamuna wako jiri pa musuvo, navo vanozokutwara kuenda kunja.”</verse>
				<verse number="10">Paripo iye wakawa pasi pa tshoka jake, akafa: No majaha awo akanghwina akamuvona afa, akamubudisa kunja akamuviga payiva no mwamuna wake.</verse>
				<verse number="11">No kutya kwakakura kwakagumira vese vo chiara, no panyezuru po avo vese vakazwa izvi.</verse>
				<verse number="12">No zvivoniso no zvishamiso zvakawanda zvakaitwa ngo nyara jo vapostori pakati po vandhu; navo vayivapo vese ngo chisungo chimwe mu berere ra Soromona.</verse>
				<verse number="13">Asi akuna wo vamweni waishinga kuti anghwinire mukati mwavo, asi vandhu vakavakurisa;</verse>
				<verse number="14">no vatendi vakanyanya kuengejehwa kuna Mambo, vazhinji, vese vanarume no vanakaji.</verse>
				<verse number="15">Kwokuti vakabudisa mu makwanja avo vaihwara, vakavarajika pa mandhi no mu misengere, kuti apo Pedru echipinda, bvute rake rifukije vamweni vavo.</verse>
				<verse number="16">Zve, kwakaviya vandhu vazhinji vechibva ku madhoropa ayitendeneja Jerusarema, vechizisa vandhu vaihwara, naavo vaitambujwa ngo mweya ine svina; navo vese vakatambiswa.</verse>
				<verse number="17">Asi kwakamiruka mupristi mukuru, navo vese vayiva naye, vari vechikwata cho vasadhusi, navo vakazara ngo ndurumwa,</verse>
				<verse number="18">vakabata vapostori, vakavafungira mu guniya ro vandhu vese.</verse>
				<verse number="19">Asi ngirosi ya Mambo yakabewura misuvo yo guniya usiku, ikavabudisa kunja, yakati:</verse>
				<verse number="20">“Endanyi, muime mu themperi mwechivereketa ku vandhu mazwi ese okupona uku.”</verse>
				<verse number="21">Vachazwa izvi, vakanghwina mu themperi mangwanani mavishi, vakajijisa. Asi mupristi mukuru wakaviya naavo vayiva naye, akadanija pamwepo magurukota ese, no vakuru vese vo vandhu vaIsraeri, vakatuma ku guniya kuti vavazise.</verse>
				<verse number="22">Asi vangwariri avo vakatumwa avazivi kuvawana mu guniya; navo vakapetuka vakavabvunja,</verse>
				<verse number="23">vechiti: “Nyumba yo guniya taiwana yakakonywa aembho, no vangwariri vechiima pamberi po musuvo. Asi apo tabewura, atizivi kuwana mundhu mukati.”</verse>
				<verse number="24">Zvino apo mukuru wo themperi, no vapristi vakuru vazwa mazwi aya, vakakangaijwa kakurutu ndivo, kuti ichi chingazoita makurirenyi.</verse>
				<verse number="25">Kwakaviya mundhu akavabvunja, echiti: “Vonanyi, vandhu vomwakanghwinisa mu guniya vanoyima mu themperi vachijijisa vandhu.”</verse>
				<verse number="26">Naapo mukuru pamwepo no masocha, vakaenda, vakavazisa vasikavavangijiri, ngokuti vaitya vandhu, kuti pamweni vangafuhwa ngo mapuwe.</verse>
				<verse number="27">Naapo vayinga vavazisa, vakavadira pamberi po magurukota. No mupristi mukuru wakavabvunjisa</verse>
				<verse number="28">echiti: “Takamupangisisa no kumupanga kuti musazojijisa ngoiri zina, vonanyi, mwazaja Jerusarema ngo rujijiso rwenyu, nemwi munoda kuviisa panyezuru pedu ngazi yo mundhu uwu.”</verse>
				<verse number="29">Asi Pedru no vapostori vechipingura, vakati: “Kunodikana kuti tipurutane kuna Mwari kuno kupurutana ku vandhu.</verse>
				<verse number="30">Mwari wo majibaba edu wakamusa Jesu uwo wo mwakauraya, ngokumuturika pa muti.</verse>
				<verse number="31">Iye Mwari wakamumiruja ngo kumuho kwake kuti ayite Muzvare no Muponesi, kuti ape kutenderuka ku vaIsraeri, no kuregerehwa zvishaishi.</verse>
				<verse number="32">Nesu tiri zvapupu zvaaya mazwi; no Mweya Wakachena nawo, uwo waakapa Mwari kwavari vanomupurutana.”</verse>
				<verse number="33">Asi ivo vazwa izvi, vakabaiwa, vakapangana kuvauraya.</verse>
				<verse number="34">Asi kwakamuka mundhu pakati po makota, mufarisi zina rake ndi Gamarieri, gorokota ro mupango, uwo waireremejwa ngo vandhu vese, naye wakapanga kuti avo vanarume vambobviswe kunja ngo mukuvo mudoko.</verse>
				<verse number="35">Wakati kwavari: “Imwimwi vanarume vaIsraeri, jingwarirenyi ngoicho cho munoda kuyita ngo ndava yo ava vandhu.</verse>
				<verse number="36">Ngokuti ngo mazuva okare, umwe unozwi Teudhasi wakamuka, echiti iye wayiva mukuru. Vamuna vakatikuti vanoda kuyita mazana marongomuna (400) vakatevera kwaari: Uwo wakaurawa, naavo vese vakaongwa ndiye vakaparajwa, vakapera.</verse>
				<verse number="37">Ngosure kwake wakamuka Judhasi mu Garire ngo mazuva o ndhariro, wakakweva vandhu vamweni kuti vamutevere; iye wakafa; naavo vese vakaongwa ndiye vakapera.</verse>
				<verse number="38">Nazvino ndinoti kwomuri, taraukanyi kuna ava vandhu, muvaregere; ngokuti iri zano, no uwu mushando kuti zviri zvo vandhu, zvinozoparajwa.</verse>
				<verse number="39">Asi kuti zviri zva Mwari, amuna simba ro kuvanyisa; ngokuti pamweni munozovoneka muri vanorwisana na Mwari.”</verse>
				<verse number="40">Navo vese vakatenderana naye; naapo vadanija vapostori kwavari, vakavarova, vakavapangisisa kuti vasazovereketa ngo zina ra Jesu, vakavaregera.</verse>
				<verse number="41">Ndizvo vakabva pamberi po makota, vechidakara kuti vakaverengwa vari vanosisira kuitihwa zvinopsheruja ngo ndava yo zina rake.</verse>
				<verse number="42">No mazuva ese mu themperi, no mumakanyi, avazivi, kuregera kujijisa no kuchumayira ndi Jesu kuti uri Kristu.</verse>
			</chapter>
			<chapter number="6">
				<verse number="1">Kwakati ngaao mazuva, apo vajiji vaiwandiswa, kwakabuda kuvhuruvhuta kwo vagiriki kuno vahebheru, ngo ndava, yokuti shirikaji javo jakanyimwa mukukovanisihwa kwo zuva ngo zuva.</verse>
				<verse number="2">No vari gumi na vaviri vakadanija kwavari chiunga cho vajiji, vakati: “Akusisiri kuti isisu tisiye izwi ra Mwari, tishande pa thafura.</verse>
				<verse number="3">Ndizvo hama, pshakanyi vanarume vanomwe kubva pakati penyu, vari vanogondeka, vakazara ndi Mweya, na ngo kungwara, vatingaimisa panyezuru po uwu mushando.</verse>
				<verse number="4">Asi isisu tinozovangirira mukukumbira, no mu mushando wo izwi.”</verse>
				<verse number="5">No izwi iro rakadakajisa chiunga chese navo vakatsanangura Stefano, mundhu wakazara ngo kugonda, na ngo Mweya Wakachena, na Firipi, na Prokoro, na Nikanoro, na Timona, na Pemena, na Nikoro wo Antiyoki waiya wakatenderukira kuchijudha.</verse>
				<verse number="6">Avo vakavadira pamberi po vapostori, naapo vayinga vakumbira, vakadira nyara javo panyezuru pavo.</verse>
				<verse number="7">No izwi ra Mwari rakawanjiswa; chiunga cho vajiji chakawanjiswa kakurutu mu Jerusarema; no vazhinji vo vapristi vakateveja mukutenda.</verse>
				<verse number="8">Na Stefano azara ngo nyasha no simba, wakayita mishamiso mikuru, no zvivoniso pakati po vandhu.</verse>
				<verse number="9">Asi kwakamuka vamweni vakatikuti vo nyumba yo kudira vanozwi vandhu Vakasununguka, no vo vaKureni, no vo vaArixandriya, no voavo vanobva Kirikiya, no vo Aziya, vechiita hasha na Stefano.</verse>
				<verse number="10">Navo avazivi kukona kuemesejana no kungwara no Mweya zvaakavereketa ndizvo.</verse>
				<verse number="11">Naapo vakaveruja vandhu vechiti: “Takamuzwa echivereketa mazwi okutuka Mosi na Mwari.”</verse>
				<verse number="12">Navo vakamusa vandhu, no vakuru no vatari, vakamubudira, vakamubata, vakamuzisa kuno bangano.</verse>
				<verse number="13">Vakaemesa zvapupu zvokunyepa, izvo zvakati: “Mundhu uwu aatongoregi kuvereketa mazwi okutuka iyi ndau yakachena, no mupango.</verse>
				<verse number="14">Ngokuti takamuzwa echinanga kuti Uwu Jesu wo Nazaretha unozoparaja ndau iyi, no kuphinduja zvirovejeso zvaakapa Mosi kwetiri.”</verse>
				<verse number="15">Naavo vese vayigara mubangano, vechimuringisisa, vakavona hope yake kuti yayiva inonga hope yo ngirosi.</verse>
			</chapter>
			<chapter number="7">
				<verse number="1">No mupristi mukuru wakati, Izvi zvino gwinyiso here?</verse>
				<verse number="2">Naye wakati: “Vanarume, vakoma, no majibaba, purutanayi, Mwari wo uthende wakavoneka kuna baba wedu Abrahama, apo wayigara mu Mesopotamiya, asati agara mu Harani,</verse>
				<verse number="3">wakati kwaari, buda ku nyika yako, no kubva ku hama jako, uende ku nyika yo ndinozokupangijira.”</verse>
				<verse number="4">Naapo iye wakabuda kubva ku nyika yo vaKaradhiya, wakagara mu Harani: No kubvapo, ngosure kwo kufa kwa baba wake, Mwari wakamuthuthisa kuti aviye ku nyika iyi yo munogara zvino imwimwi.</verse>
				<verse number="5">Naye aazivi kumupa ndhaka mukati mwayo, haiwa, no inokwana kutsikwa ngo tshoka, asi wakamugondisa kuti unozoipa kwaari kuti iyite ndhaka, no jinja rake rinozova sure kwake, apo ayinga asati abara mwana.</verse>
				<verse number="6">Na Mwari wakavereketa kudari, kuti mibarihwana wake unozoyita vandhu vapara mu nyika imweni, zve, kuti vanozoitwa hloko ndivo, vechivabata ngo njira yakashata mbhera kupeja makore ari mazana marongomuna (400).</verse>
				<verse number="7">No jinja iro rovanozoitwa hloko ndiro, ndinozoritonga, wakananga Mwari; ngosure kwo izvo vanozobuda, vandidire kuiyi ndau.</verse>
				<verse number="8">Naye wakamupa chitenderano cho kuchekwa, ndizvo iye abara Isaka, wakamucheka ngo zuva rochisere; na Isaka wakabara Jakobe, na Jakobe wakabara majibaba mukuru vari gumi na vaviri.</verse>
				<verse number="9">No majibaba mukuru, vakayita ndurumwa ndi Josefa, vakamutengesa kuti aende Egipite. Na Mwari wayindova naye,</verse>
				<verse number="10">naye wakamununurira kubva ku matambujiko ake ese, wakamupa nyasha no kungwara pamberi pa Faro mambo wo Egipite, naye wakamuemesera kuti ayite mutongi panyezuru po Egipite, no nyumba yake yese.</verse>
				<verse number="11">Zvino njara yakaviya panyezuru po nyika yese yo Egipite, no Kenani, no kutambujika kukurutu. No majibaba edu avazivi kuwana zvokuha.</verse>
				<verse number="12">Asi apo Jakobe ayinga azwa kuti kwayivapo koroni mu Egipite, wakatuma ngo nguva yokutanga majibaba edu.</verse>
				<verse number="13">Na ngo mukuvo wochipiri, Josefa wakajitatija ku hama jake, no hama ja Josefa jakaziviswa kuna Faro.</verse>
				<verse number="14">Na Josefa atuma, akadanija kuviya kwaari baba wake Jakobe, no hama jake jese, vandhu vayiva makumi manomwe na vashanu.</verse>
				<verse number="15">Ndizvo Jakobe wakabzuka kuenda Egipite, naye wakafa, iye no majibaba edu;</verse>
				<verse number="16">navo vakatwahwa kuenda Shekemi, vakavigwa muiba raakatenga Abrahama kuno vana va Amoni mu Shekemi, ngo mutengo wo mare yo sirivha.</verse>
				<verse number="17">Apo wokwedera mukuvo wo chigondiso, chaakapika Mwari kuna Abrahama, vandhu vakawandiswa nokuita vazhinji mu Egipite,</verse>
				<verse number="18">mbhera kwakavapo mambo umweni mu Egipite, uwo wayinga asikazivi kumuziva Josefa.</verse>
				<verse number="19">Uwu ayita urimbwi kujinja redu, wakabata majibaba edu ngo njira yakashata, ngo kurasha kunja chiya javo, kuti jisazopona.</verse>
				<verse number="20">Ngo nguva iyo Mosi wakaberekwa, naye wayiva wakanaka kakurutu kuna Mwari; wakarehwa mweji mitatu mu nyumba ya baba wake.</verse>
				<verse number="21">Naapo adihwa kunja, mukunda wa Faro wakamuboja, akamurera kuti ayite mwana wake.</verse>
				<verse number="22">Na Mosi wakajijiswa ungwaru wese hwo vaEgipite; wayiva no simba mu mazwi ake no mu mishando yake.</verse>
				<verse number="23">Naapo ayinga aano makore anonga makumi marongomuna o usharuka, kwakanghwina mu mwoyo mwake kuti afambire hama jake, vana vaIsraeri.</verse>
				<verse number="24">Echivona umwe wavo echishaishihwa, wakamurwira uwo waitsikirihwa akauraya muEgipite.</verse>
				<verse number="25">Asi wakapinimija kuti hama jake jaizwisisa kuti Mwari wayivaponesa ngo nyara yake; asi avazivi kuzwisisa.</verse>
				<verse number="26">Na ngo zuva raitevera, wakavoneka kwavari, vechiambana, naye wakavereketa kwavari kuti vaiyane, echiti, Vamuna, muri vakoma; munoshaishirana ngenyi?</verse>
				<verse number="27">Asi iye waishaishira muvakihwana wake wakamusukumija, echiti: Ndiyani wakakuemesa kuyita mambo no mutongi panyezuru pedu?</verse>
				<verse number="28">Unoda kundiuraya here kudari ngo zvowakauraya muEgipite zuro?</verse>
				<verse number="29">Na Mosi wakatiza ngo kuzwa izwi iro, akayita chigarandimo mu nyika yo Midhiyani, apo paakabara vana vaviri.</verse>
				<verse number="30">Naapo makore ari makumi marongomuna apera, ngirosi yakavoneka kwaari uri mu bani ro dundhu ro Sinayi, iri mu murazvu wo muriro mu pfiba.</verse>
				<verse number="31">Naapo Mosi echivona, wakashama ngo chivoniso; achakwedera kuringira kwakazwika kwaari izwi ra Jehovha rechiti:</verse>
				<verse number="32">“Inini ndiri Mwari wo majibaba ako, Mwari wa Abrahama, na Mwari wa Isaka, na Mwari wa Jakobe.” Na Mosi wakahuta, asikashingi kuringira.</verse>
				<verse number="33">Na Jehovha wakati kwaari: Sunungura magwada kubva kutshoka jako: Ngokuti ndau iyo pounoima iri mavhu akachena.</verse>
				<verse number="34">Ngo gwinyiso ndakavona kutambujwa kwo vandhu vangu vari mu Egipite, ndakazwa kugomera kwavo, ndabzuka kuti ndivanunure: Zvino, viya, ndinozokutuma Egipite.</verse>
				<verse number="35">Uwu Mosi wo vakaramba, vechiti: Ndiyani wakuita mambo no mutongi? Iye Mwari wakamutuma kuti ayite mambo no musununguri, kubudikija ngo nyara yo ngirosi yakavoneka mu pfiba.</verse>
				<verse number="36">Uwu mundhu wakavatungamirira kubuda, echiita mishamiso no zvivoniso mu nyika yo Egipite, no mu Jombe Rakapshuka, no mu bani, kwemakore ari makumi marongomuna.</verse>
				<verse number="37">Uwu ndiye Mosi uwo wakati kuna vana vo Israeri, Mwari unozomumusira muprofeti kubva ku hama jenyu, wakadari ndini.</verse>
				<verse number="38">Uwu ndiye wayiva mu mbungano mu bani no ngirosi yakavereketa kwaari mu dundhu ro Sinayi, no kuna majibaba edu; uwo wakaashira mazwi okupona kuti aape kwetiri.</verse>
				<verse number="39">Kwaari majibaba edu aazivi kupurutana, asi vakamusukumija kubva kwavari, vakakunukujira mwoyo yavo kuti vahwirire Egipite;</verse>
				<verse number="40">vechiti kuna Aroni: “Tiitire zvimwari zvinozotitungamirira; ngokuti uwu Mosi wakatibudisa kubva ku nyika yo Egipite, atizivi chakaitika kwaari.”</verse>
				<verse number="41">Navo vakaumba kan'ombe ngaawo mazuva, vakazisa mudiro kuno uwo muezaniso, vakadakara ngo mushando wo nyara javo.</verse>
				<verse number="42">Asi Mwari wakavafuratira, akavapira kuti vadire hondo jo mu denga; kudari ngo zvakatahwa mu tshamba yo vaprofeti: “Mwakapira kwendiri here mbhuka jakaurawa no midiro kwemakore makumi marongomuna muri mu bani, imwimwi vo nyumba ya Israeri?”</verse>
				<verse number="43">Nemwi mwakatora tende ra Moreki, no ndhondo yo chimwari Refani, miezaniso yo mwakaita kuti muidire: Neni ndinozomuthuthisa kuenda mberi kwo Bhabhurona.</verse>
				<verse number="44">Majibaba edu vayiva no tende ro chapupu vari mu bani, kudari ngo zvaakaemesa uwo wakavereketa kuna Mosi, kuti ariyite kudari ngo chivonero chaakavona.</verse>
				<verse number="45">Iro rakaashihwa ngo majibaba edu vakanghwina naro na Joshua, apo vakanghwina kugara ndhaka yo vo majinja, aakambirimbija Mwari kubva pamberi po hope jo majibaba edu, mbhera kuguma kumazuva a Dhavhidha.</verse>
				<verse number="46">Uwo wakawana nyasha pamberi pa Mwari, akadisisa kuti amupshakire ugaro Mwari wa Jakobe.</verse>
				<verse number="47">Asi Soromona wakazomuvakira nyumba.</verse>
				<verse number="48">Asi Uri panyezuru pozvese aagari muugaro hwakaitwa ngo nyara; kudari ngo zvaakavereketa muprofeti:</verse>
				<verse number="49">Denga riri dendemaro rangu, no nyika iri chitambarariro cho tshoka jangu: Unozondivakira nyumba yakadini, unonanga Jehovha, nokuti ngoiyapi ndau yo kuzorora kwangu?</verse>
				<verse number="50">Nyara jangu ajizivi kuyita izvi zvese here?</verse>
				<verse number="51">Imwimwi mune misipa yakakukutara, no vano mwoyo no njeve zvisikazivi kuchekwa, munondogara mwechirwisana no Mweya Wakachena: Kudari ngo zvo vakayita majibaba enyu, ngokudaro munoyita imwimwi.</verse>
				<verse number="52">Ngowapi wo vaprofeti usikazivi kutambujwa ngo majibaba enyu? Navo vakauraya avo vaprofeti vakapangijira ngo pamberi ngo kuviya kwo Uwo Wakarurama; uwo, zvino imwimwi mwakamupira no kumuuraya;</verse>
				<verse number="53">imwimwi mwakaashira mipango ngo ngirosi, musikazi kuingwarira.</verse>
				<verse number="54">Naapo vechizwa izvi vakabaiwa mu mwoyo, navo vakamukwetsera mazino.</verse>
				<verse number="55">Asi iye azariswa ngo Mweya Wakachena, akaringira mu denga, wakavona uthende hwa Mwari, na Jesu echiyima ngo kumuho kwa Mwari.</verse>
				<verse number="56">Akati: “Vonanyi, ndinovona mu denga mwakabewuhwa, no Mwana wo Mundhu echiyima ngo kumuho kwa Mwari.”</verse>
				<verse number="57">Asi vakadanijira ngo izwi guru, vakajiva njeve javo, vakamuhonokera ngo chisungo chimwe.</verse>
				<verse number="58">Navo vakamurasha kunja kwo dhoropa, vakamufura ngo mapuwe. No zvapupu zvakatura zvokufuka zvazvo pa tshoka jo jaha raizwi Sauri.</verse>
				<verse number="59">Navo vakafura Stefano ngo mapuwe, iye wakakumbira kuna Mambo, echiti: “Mambo Jesu, ashira mweya wangu.”</verse>
				<verse number="60">Naye wakagwadama pasi, akadanijira ngo izwi guru: “Mambo, usavayitira ndava ngouku kushaisha.” Naapo avereketa izvi, wakafa.</verse>
			</chapter>
			<chapter number="8">
				<verse number="1">Na Sauri wayiva mu bangano ro kuurawa kwa Stefano. Kwakabuda ngoiro zuva kuteverehwa kukurutu kwo kurwisana no chiara chayiva mu Jerusarema; navo vese vakaparajikira mu nyika yo Judhiya no yo Samariya, kwakasara vapostori vega.</verse>
				<verse number="2">No vandhu vaidira Mwari vakaviga Stefano, vakamuchema kakurutu.</verse>
				<verse number="3">Asi Sauri wakaparaja chiara, echinghwina mu nyumba jese, no kubata ngo simba vese vanarume no vanakaji, no kuvafungira mu guniya.</verse>
				<verse number="4">Ndizvo avo vakaparajika vakaenda ndau jese vechichumaira izwi.</verse>
				<verse number="5">Na Firipi wakabzuka ku dhoropa ro Samariya, wakachumaira kwavari ndi Jesu Kristu.</verse>
				<verse number="6">No vandhu vazhinji vakapurukira ngo chisungo chimwe kuno izvo zvakavereketwa ndi Firipi, apo vazwa, vavona zvivoniso zvaakayita.</verse>
				<verse number="7">Ngokuti kwakabuda mweya ine svina kubva ku vazhinji vayiva nayo, yechidanijira ngo izwi guru; no vazhinji vayiva vakaoma muviri, no zvirema vakaponeswa.</verse>
				<verse number="8">Kwakavepo kudakara kukurutu mu dhoropa iro.</verse>
				<verse number="9">Asi kwayivapo mundhu wakatikuti, zina rake raizwi ndi Simoni, uwo ngo pamberi waikamba mu dhoropa iro, echishamisa jinja ro vaSamariya, echiteketesa kuti iye wayiva mukuru.</verse>
				<verse number="10">Vakamupurukira vese kubvira ku vadoko mbhera ku vakuru, vechiti: “Uwu mundhu uri simba guru ra Mwari.”</verse>
				<verse number="11">Navo vakamupurukira ngokuti kubvira mukuvo wakareba iye wayinga avashamisa ngo kukamba kwake.</verse>
				<verse number="12">Asi apo vatenda Firipi echichumaira ngo ndava yo Umambo hwa Mwari, no zina ra Jesu Kristu, vakabhapatiswa vese vanarume no vanakaji.</verse>
				<verse number="13">Na Simoni naye wakatenda; abhapatiswa wakavangirira kugara na Firipi; echivona zvivoniso no mishamiso mikuru yechiitwa, wakashamiswa.</verse>
				<verse number="14">Naapo vapostori vayiva mu Jerusarema vazwa kuti vaSamariya inga vaashira izwi ra Mwari, vakatuma kwavari Pedru na Johani.</verse>
				<verse number="15">Avo, apo vabzukeyo, vakavakumbirira kuti vaashire Mweya Wakachena;</verse>
				<verse number="16">ngokuti inga usati wabzuka panyezuru po umwe wavo, kwega vayinga vabhapatiswa ngo zina ra Mambo Jesu.</verse>
				<verse number="17">Naapo vakadira nyara javo panyezuru pavo, vakaashira Mweya Wakachena.</verse>
				<verse number="18">Zvino apo Simoni avona kuti Mweya Wakachena wakapuwa ngo kudihwa kwo nyara jo vapostori, iye wakada kuvapa mare,</verse>
				<verse number="19">echiti: “Ndipenyivo iro simba kuti kwaari wo ndinozodira nyara yangu panyezuru pake, unozoashira Mweya Wakachena.”</verse>
				<verse number="20">Asi Pedru wakati kwaari: “Mare yako ngaipere pamwepo newe, ngokuti wapinimija kuti chipuwo cha Mwari chingatengwa ngo mare.</verse>
				<verse number="21">Iwewe auna rupande nokuti chikovaniswa kuiyi ndava; ngokuti mwoyo wako auzivi kururama pamberi pa Mwari.</verse>
				<verse number="22">Ndizvo tenderuka ubve kwokushaisha kwako, ukumbire kuna Mambo kuti pamweni kungaregerehwa kwouri kupinimija kwo mwoyo wako.</verse>
				<verse number="23">Ngokuti ndinovona kuti uri muchanduru chinovava, no mukusungwa kwo kushaisha.”</verse>
				<verse number="24">Na Simoni wakapingura, akati: “Ndikumbirirenyi kuna Mambo, kuti chisazondigumira nachimwe cho izvo zvomwavereketa.”</verse>
				<verse number="25">Ndizvo apo vayinga vayita chapupu, no kuvereketa izwi ra Mambo, vakapetuka Jerusarema, vechichumaira vhangeri mu mizi mizhinji yo vaSamariya.</verse>
				<verse number="26">Asi ngirosi ya Mambo yakavereketa kuna Firipi, yechiti: “Miruka, uende kubaniyo ngo njira inobzuka kubva Jerusarema kuenda Gaza. Ndau iri bani.”</verse>
				<verse number="27">Naye wakamiruka, akaenda, vonayi mundhu wo Etiopiya, muthenwa, mukuru pasi pa Khendese Mambokaji wo Etiopiya, waingwarira upfumi hwake hwese, wayinga akaviya Jerusarema koodira;</verse>
				<verse number="28">iye waipetuka, akagara mungoro yake, naye waijija tshamba yo muprofeti Isaya.</verse>
				<verse number="29">No Mweya wakati kuna Firipi: “Kwedera ushongane no ngoro iyo.”</verse>
				<verse number="30">Na Firipi wakagogoma kuenda kwaari wakamuzwa echijija tshamba ya Isaya muprofeti, wakati: “Unozwisisa here icho cho unojija?”</verse>
				<verse number="31">Naye wakati: “Ndingayita mazwisisirenyi pasina umwe ungandijijisa?” Naye wakamupota Firipi kuti akwire, agare naye.</verse>
				<verse number="32">No ndima yo matahwa yaijija yayiva iyi: “Iye wakakweviwa kudari ngo bvuta koourawa nokudari ngo mwana wo bvuta anonyarara pamberi pounoigunda, ngokudaro aazivi kubewura muromo wake.”</verse>
				<verse number="33">Mukupsherujwa kwake kutongwa kwake kwakabviswa, ndiyani unozoverenga mibarihwana yake? Ngokuti kupona kwake kwakabviswa mu nyika.</verse>
				<verse number="34">No muthenwa wakapingura kuna Firipi, akati: “Ndinokupota, muprofeti unovereketa izvi ndiyani, ndiye ambhwine here, nokuti unovereketa ngo umweni?”</verse>
				<verse number="35">Na Firipi wakabewura muromo wake wakatanga kubvira mu matahwa awo, wakachumaira kwaari ndi Jesu.</verse>
				<verse number="36">Vachafamba mu njira, vakaguma kundau yakatikuti ino kumwa; no muthenwa wakati: “Vonayi, kumwa iri pano; chinyi chinondirambisa kuti ndisabhapatiswa?”</verse>
				<verse number="37">(Naye wakapingura, akati: “Kudari wechitenda ngo mwoyo wako wese, kunotendehwa.” Naye wakapingura echiti: Ndinotenda kuti Jesu Kristu uri Mwana wa Mwari. )</verse>
				<verse number="38">Naye wakapanga kuti ngoro ieme, navo vaviri vakabzuka mu kumwa, Firipi no muthenwa, naye wakamubhapatisa.</verse>
				<verse number="39">Naapo vabuda kubva mu kumwa, Mweya wa Mambo wakamubvisa Firipi; no muthenwa aazivi kuchamuvona, ngokuti iye wakaenda mu njira yake echidakara.</verse>
				<verse number="40">Asi Firipi wakavoneka ari mu Azota; echiparura, wakachumaira vhangeri mu madhoropa ese mbhera wakaguma Khesariya.</verse>
			</chapter>
			<chapter number="9">
				<verse number="1">Asi Sauri echifemurika ngo ushungu wokuda kuuraya vajiji va Mambo, wakaenda ku mupristi mukuru,</verse>
				<verse number="2">akakumbira kwaari tshamba yo kuenda mu Dhamaseku, mu nyumba jo kudira, kuti kudari echivona vayiva vo Njira iyi, pikija vanarume nokuti vanakaji, waizovaviisa vakasungwa ku Jerusarema.</verse>
				<verse number="3">Achafamba, wakakwedera mu Dhamaseku. Paripo kwakaviya kumutendeneja kujeka kwechibva mu denga.</verse>
				<verse number="4">Naye wakawa pasi pa mavhu, wakazwa izwi rechiti kwaari: “Sauri, Sauri, unonditambujirenyi?”</verse>
				<verse number="5">Naye wakati: “Uriyani, Mambo?” No uwo wakati: “Ndiri Jesu wo unotambuja; [kunonesa kwouri kudarika pa machocho anopinja.”</verse>
				<verse number="6">Asi iye echihuta, no kushama, wakati: “Mambo, unoda kuti ndiitenyi?” Na Mambo wakati kwaari:] “Miruka, unghwine mu dhoropa, nakwo kunozobvunjwa kwouri icho chinosisira kuti uite.”</verse>
				<verse number="7">No vanarume vaifamba naye vakayima vasikavereketi, vechizwa izwi, asi avasaivona mundhu.</verse>
				<verse number="8">Na Sauri wakamiruka, naapo abewura majiso ake, aazivi kuvona chiro; navo vakamubata ngo nyara, vakamuendesa mu Dhamaseku,</verse>
				<verse number="9">naye wakayita mazuva matatu asikavoni, asikazivi kuha nokuti kumwa.</verse>
				<verse number="10">Zvino kwayivapo mujiji wakatikuti mu Dhamaseku, zina rake raizwi ndi Ananiya na Mambo wakati kwaari ngo chivoniso: “Ananiya!” Naye wakati: “Ndiri pano Mambo.”</verse>
				<verse number="11">Na Mambo wakati kwaari: “Miruka, uende mu njira inozwi Yakarurama, ubvunjise mu nyumba ya Judhasi mundhu unozwi ndi Sauri wo Tarsu; ngokuti, ringira, iye unokumbira;</verse>
				<verse number="12">naye wavona muchivoniso mundhu zina rake ndi Ananiya, echinghwina, no kudira nyara jake panyezuru pake, kuti aashire kuvona kwake.”</verse>
				<verse number="13">Asi Ananiya wakapingura, echiti: “Mambo, ndakazwa ngo vazhinji ngo ndava yo mundhu uwu ngo kuwanda kwo izvo zvakashata zvaakayita kuno vakacheneswa vako mu Jerusarema.</verse>
				<verse number="14">Napano unaro simba raakapuwa ngo vapristi vakuru kuti asunge avo vese vanokumbira ngo zina rako.”</verse>
				<verse number="15">Asi Mambo wakati kwaari: “Endayi, ngokuti uwu uri ndiro yakatsananguhwa ndini kuti atware zina rangu kuno vo majinja, no majimambo, no kuvana vaIsraeri.</verse>
				<verse number="16">Ngokuti ndinozomupangijira uwandu hwaanozotambujwa ngo ndava yo zina rangu.”</verse>
				<verse number="17">Na Ananiya wakaenda, akanghwina mu nyumba; echidira nyara jake panyezuru pake, akati: “Mukoma Sauri, Mambo, ndiye Jesu, uwo wakavoneka kwouri mu njira yo wakaviya ndiyo, wakandituma kuti uvone, uzariswe ndi Mweya Wakachena.”</verse>
				<verse number="18">Paripo akawa kubva kumajiso ake akadari ngo magwamba, naye wakavona akamuka, akabhapatiswa.</verse>
				<verse number="19">Wakaashira kuha, akagwinyiswa. Sauri wakagareyo mazuva akatikuti no vajiji vayiva mu Dhamaseku.</verse>
				<verse number="20">Paripo mu nyumba jo kudira wakateketesa Jesu kuti uri Mwana wa Mwari.</verse>
				<verse number="21">Naavo vese vakamuzwa vakashama, vechiti: “Uwu andiyepi here wakauraya mu Jerusarema avo vaikumbira ngo zina iro? Naye wakaviya pano kuti atore vakasungwa pamberi po vapristi vakuru?”</verse>
				<verse number="22">Asi Sauri simba rake rakavangirira kukura, akavakangaija vaJudha vayigara mu Dhamaseku, echikohomejisa kuti uwu Jesu uri Kristu.</verse>
				<verse number="23">Ngosure kwo mazuva mazhinji, vaJudha vakayita bangano rokumuuraya.</verse>
				<verse number="24">Asi zano ravo rakazivikanwa kuna Sauri. Navo vakarinda misuvo masikati no usiku kuti vamuuraye;</verse>
				<verse number="25">asi vajiji vake vakamutora usiku, vakamubzusa ngo parukumbati, uri mu dendere.</verse>
				<verse number="26">Naapo ayinga aguma Jerusarema, wakaeja kuti ayite umwe wo vajiji, navo vese vakamutya vasikatendi kuti wayiva mujiji.</verse>
				<verse number="27">Asi Bharnabha wakamutora akamuviisa kuna vapostori, akadurujira kwavari mavonere aakayita Mambo mu njira, no njira yaakavereketa ndiyo kwaari, no njira yayinga akachumaira ngo kushinga mu Dhamaseku ngo zina ra Jesu.</verse>
				<verse number="28">Naye wayiva navo echinghwina no kubuda mu Jerusarema.</verse>
				<verse number="29">Wakachumaira ngo kushinga ngo zina ra Mambo. Wakavereketa echikanijana no vagiriki. Asi avo vakatanda mazano okuda kumuuraya.</verse>
				<verse number="30">Asi apo vakoma vazviziva, vakamubzusa kuenda Khesariya, vakamutumira Tarsu.</verse>
				<verse number="31">Ndizvo zviara zvese zvayiva mu Judhiya, no mu Garire, no Samariya, zvakawana kunyarara, zvakavakiwa, nazvo zvechifamba ngo kumutya Mambo, no mukuembezehwa ndi Mweya Wakachena, zvakawandiswa.</verse>
				<verse number="32">Kwakaitika kuti Pedru echiparura ndau jese wakabzuka kuno vakacheneswa vayigara Ridha.</verse>
				<verse number="33">Naapo wakavona mundhu wakatikuti zina rake raizwi ndi Aniya, uwo wayinga akavata pa mubhedhi wake makore masere, ngokuti wayiva no ndhenda yo kuoma muviri.</verse>
				<verse number="34">Pedru wakati kwaari: “Aniya, Jesu Kristu unokuponesa; miruka, unasirire mubhedhi wako.” Paripo iye wakamuka.</verse>
				<verse number="35">Naavo vese vayigara mu Ridha, no mu Sharoni, vakamuvona, vakatenderuka kuna Mambo.</verse>
				<verse number="36">Zvino kwayivapo mu Jopa mujiji wakatikuti, zina rake raizwi Tabhita, ukwo kunoti ngo kukumuchwa, Dhorika. Iri jimayi inga rina mishando yakanaka, no kukovera zvorakaita.</verse>
				<verse number="37">Kwakaitika ngaao mazuva, kuti rakahwara, rikafa; naapo vayinga varishambija, vakaridira mukamera ro muturika.</verse>
				<verse number="38">Ngokuti Ridha rayiva phedo poJopa, vajiji vechizwa kuti Pedru wayiva umwo, vakatuma vanarume vaviri kwaari, vechimupota, kuti Usanonoka kuviya kwetiri.</verse>
				<verse number="39">Na Pedru wakamiruka, akaenda navo. Naapo ayinga aguma vakamuviisa mukamera ro muturika; jakaima phedo pake jese shirikaji, jechichema, jechipangijira nghanju no zvokufuka zvaainga akayita Dhorika, achiripo navo.</verse>
				<verse number="40">Asi Pedru avabudisa vese, wakagwadama, akakumbira, Akunukuka kuno muviri wakafa, wakati: “Tabhita, muka.” Naye wakabewura majiso ake, avona Pedru, wakamuka, akagara.</verse>
				<verse number="41">Naye amubata ngo nyara yake wakamumusa; adanija vakacheneswa no shirikaji wakamutura kwavari echipona.</verse>
				<verse number="42">Nakwo kwakazivikanwa mukati mwo Jopa rese; no vazhinji vakamutenda Mambo.</verse>
				<verse number="43">Kwakaitika kuti iye wakagara mazuva mazhinji mu Jopa, no mundhu unozwi Simoni, musukuti.</verse>
			</chapter>
			<chapter number="10">
				<verse number="1">Kwayivapo mundhu wakatikuti mu Khesariya, zina rake raizwi Kornorio, nduna yo chikwata cho masocha chaizwi cho Itariya.</verse>
				<verse number="2">Waiya mundhu unodira, no unomutya Mwari pamwepo no vo nyumba yake yese, wakakovera kakurutu ku vandhu, no kugara echikumbira kuna Mwari.</verse>
				<verse number="3">Iye wakavona ngo chivoniso pambhene kunonga nguva yo chipfumbamwe yo zuva, ngirosi ya Mwari yechinghwina kwaari, yechiti kwaari: “Kornorio!”</verse>
				<verse number="4">Asi iye aringisisa kwoiri, echitya, wakati: “Chinyi, Mambo?” Nayo yakati kwaari: “Mikumbiro yako no kukovera kwako zvakakwira kuyita chicherechejiso pamberi pa Mwari.</verse>
				<verse number="5">Nazvino tuma ku Jopa vanarume, uviise mundhu unozwi Simoni, uwo unozwi Pedru.</verse>
				<verse number="6">Iye unogara no mundhu unozwi Simoni musukuti, nyumba yake iri phedo po jombe (iye unozokubvunja icho chinosisira kuti uite).”</verse>
				<verse number="7">Apo ngirosi yakavereketa kwaari yayinga yaenda, wakadanija vaviri vo varanda, vo nyumba yake, no socha raidira raavo vayigara vechimushandira;</verse>
				<verse number="8">naapo ayinga adurujira kwavari zvese, wakavatuma kuenda Jopa.</verse>
				<verse number="9">Zvino ngo zuva raitevera avo vachafamba, vechikwedera ku dhoropa, Pedru wakakwira panyezuru po nyumba kookumbira, kunonga nguva yochitandhatu.</verse>
				<verse number="10">Wakazwa njara, echidisisa kuti ahe; asi vachanasirira, wakabatwa mu mweya;</verse>
				<verse number="11">naye wakavona denga rakabewuka, no ndiro yakatikuti yechibzuka inonga jira rakapetwa rechibzuswa pa nyika ngo makhona aro marongomuna.</verse>
				<verse number="12">Mukati mwaro mwayiva no mbewu jese jo zvinyama zvino mirenje murongomuna, no zvese zvinogwezva zvo mu nyika, no shiri jo mu denga.</verse>
				<verse number="13">No izwi rakazwika kwaari, rechiti: “Miruka, Pedru uraya, uhe.”</verse>
				<verse number="14">Asi Pedru wakati: “Haiwa, Mambo, ngokuti andizivi kutongoha chiro chisina shwiro no chakasvipiswa.”</verse>
				<verse number="15">No izwi rakazwika kwaari, ngo kwochipiri, rechiti: “Icho chaakachenesa Mwari, usati achina shwiro.”</verse>
				<verse number="16">Ichi chakaitika mukuvo mitatu, no ndiro yakaashirwazve mu denga.</verse>
				<verse number="17">Nazvino Pedru achakangaijwa mukati mwake kuti chinorevenyi chivoniso icho chaayinga avona, vonayi, avo vanarume vakatumwa ndi Kornorio, vayinga vechibvunjisa nyumba ya Simoni, vakayima pa musuvo.</verse>
				<verse number="18">Navo vakadanijira, vakabvunjisa kuti Simoni unozwi Pedru unogara apo here.</verse>
				<verse number="19">Na Pedru achapinimija ngo chivoniso, Mweya wakati kwaari: “Vonayi, vanarume vatatu vanokupshaka.</verse>
				<verse number="20">Asi miruka ubzuke uende navo, usikagonondi; ngokuti ndini ndakavatuma.”</verse>
				<verse number="21">Pedru wakabzuka kuna vanarume avo, akati: “Vonanyi, ndini uwo wo munopshaka, ndizvo ndava ngoyenyi yamwafambira?”</verse>
				<verse number="22">Navo vakati: “Kornorio, nduna yo zana, mundhu wakarurama, no unomutya Mwari, uno mbiri yakanaka kujinja rese ro vaJudha, wakapangwa ngo ngirosi yakachena kukutumira kuti uviye ku nyumba yake, no kuzwa mazwi anobva kwouri.”</verse>
				<verse number="23">Ndizvo iye avadanija kunghwina mukati, akavapa po kuvata. Ngo zuva raitevera, wakamuka, akaenda navo, no hama jimweni jo Jopa jakaendavo naye.</verse>
				<verse number="24">Ngo zuva raitevera vakanghwina mu Khesariya. Na Kornorio wayivagarira, wayinga adanija pamwepo no hama jake no shamwari jake jinodikana.</verse>
				<verse number="25">Kwakaitika apo Pedru anghwina Kornorio, wakashongana naye, akawa pa tshoka jake, akamudira.</verse>
				<verse number="26">Asi Pedru wakamumiruja echiti: “Miruka nenivo ndiri mundhu.”</verse>
				<verse number="27">Achavereketa naye, wakanghwina mukati, akavona vazhinji vakaungana.</verse>
				<verse number="28">Wakati kwavari: “Imwimwi mwambhwine munoziva kuti chiri chiro chisikatendehwi ngo mupango kuti mundhu uri mujudha ashonganiswe nokuti aviye kuno mundhu uri wo jinja rimweni, asi Mwari wakandipangijira kuti ndisazonanga kuti mundhu chiro chisina shwiro, nokuti uno svina.”</verse>
				<verse number="29">Ndizvozve ndaviya apo ndakadanijwa ndisikarambi. Ndizvo ndinobvunjisa mwakandidanijirenyi?</verse>
				<verse number="30">Na Kornorio wakati: Aamazuva marongomuna akapinda mbhera nguva iyi, ndaingwarira nguva yo kukumbira yo chipfumbamwe mu nyumba yangu; vonayi, mundhu wakayima pamberi pangu uno zvokufuka zvinojeka,</verse>
				<verse number="31">naye wakati: Kornorio, mikumbiro yako yakazwika, no kukovera kwako kwakacherechejwa pamberi pa Mwari.</verse>
				<verse number="32">Ndizvo tuma ku Jopa, udanije Simoni, uwo unozwi Pedru; unogara mu nyumba ya Simoni musukuti, phedo po jombe.</verse>
				<verse number="33">Ndizvo paripo ndakatumira kwouri, newe ngo kuviya wanasa; ndizvo zvino tiri pano tese pamberi pa Mwari kuzwa zvese zvakapangwa kwouri ndi Mwari.</verse>
				<verse number="34">Na Pedru ashama muromo wake, wakati: Ngo gwinyiso ndinovona kuti Mwari andiyepi mutsananguri wo vandhu,</verse>
				<verse number="35">asi ku majinja ese, uwo unomutya, nokuita zvakarurama, unoashirika kwaari.</verse>
				<verse number="36">Izwi iro raakatuma kuno vana vaIsraeri, echichumaira masoko akanaka okunyarara ndi Jesu Kristu (iye uri Mambo wavo vese).</verse>
				<verse number="37">Iro izwi imwimwi mwambhwine munoriziva, rakateketeswa mu nyika, kubvira ngo mu Garire ngosure kwo rubhapatiso rwaakachumaira Johani.</verse>
				<verse number="38">Ngo njira yaakamuzoja ndiyo Mwari Jesu wo Nazaretha ndi Mweya Wakachena, na ngo simba. Uwo waifamba echiita zvakanaka, echiponesa avo vese vaitambujwa ndi dhiyabhorosi; ngokuti Mwari wayiva naye.</verse>
				<verse number="39">Nesu tiri zvapupu zvo izvo zvese zvaakayita kwese mu nyika yo vaJudha, no mu Jerusarema; uwozve wo vakauraya, ngo kumuturika pa muti.</verse>
				<verse number="40">Uwu Mwari wakamumusa ngo zuva rechitatu, akamupa simba kuti avoneke.</verse>
				<verse number="41">Asi haiwa kuvoneka ngo vandhu vese, asi kuno zvapupu, izvo zvakatsanangurwa ngo pamberi ndi Mwari, no kwetiri isisu, takaha no kumwa naye ngosure kwo kumuka kwake kwo vakafa.</verse>
				<verse number="42">Iye wakatipanga kuchumayira ku vandhu, no kupupura kuti uwu ndiye wakaemeswa ndi Mwari kuyita Mutongi wo vanozwa no wo vakafa.</verse>
				<verse number="43">Kwaari vaprofeti vese vanoyita chapupu ndiye, kuti ngo zina rake, mundhu wese unotenda kwaari unoregerehwa zvishaishi.</verse>
				<verse number="44">Apo Pedru achavereketa aya mazwi, Mweya Wakachena wakabzuka panyezuru pavo vese vakazwa izwi.</verse>
				<verse number="45">Naavo vatendi vo vakachekwa avo vakaviya na Pedru, vakashamiswa ngokuti chipo cho Mweya Wakachena chakadururihwavo panyezuru po vo majinja.</verse>
				<verse number="46">Ngokuti vakavazwa vechivereketa ngo ndimi jimweni, no kukurisa Mwari. Naapo Pedru wakapingura:</verse>
				<verse number="47">“Pane ungarambisa kumwa here kuti ava vasabhapatiswa, avo vakaashira Mweya Wakachena kudari ndisu?”</verse>
				<verse number="48">Naye wakapanga kuti vabhapatiswe ngo zina ra Jesu Kristu. Vorovomupota kuti agare apo mazuva akatikuti.</verse>
			</chapter>
			<chapter number="11">
				<verse number="1">Zvino vapostori no hama jaigara mu Judhiya, vakazwa kuti majinja nao ayinga aashira izwi ra Mwari.</verse>
				<verse number="2">Naapo Pedru ayinga akwira Jerusarema, avo vovakachekwa vakayita hasha naye,</verse>
				<verse number="3">vechiti: “Iwewe wakanghwina kuna vandhu vasikazivi kuchekwa, wakaha navo.”</verse>
				<verse number="4">Asi Pedru wakatanga kuvabvunja zvese ngo kutevererana kwazvo, echiti:</verse>
				<verse number="5">“Ndaiva ndiri mu dhoropa ro Jopa ndechikumbira; ndakabatwa mu mweya, ndakavona chivoniso cho ndiro yakatikuti inonga jira rakapetwa, yechibzuswa ngo makhona marongomuna kubva mu denga; nayo yakaviya kwendiri.”</verse>
				<verse number="6">Apo ndairingisisa, ndakapinimija, ndikavona zvinyama zvo mu nyika zvino mirenje mirongomuna, no zvikara zvo mushango, no zvinogwezva, no shiri jo mu denga.</verse>
				<verse number="7">Ndakazwa izwi rechiti kwendiri, Miruka Pedru, uuraye, uhe.</verse>
				<verse number="8">Asi ndakati, Haiwa, Mambo; ngokuti apana chiro chisina shwiro nokuti chikasvipiswa chakambonghwina mumuromo mwangu.</verse>
				<verse number="9">Asi izwi rakapingura kwochipiri rechibva mu denga, rechiti: Chaakachenesa Mwari, usati chiro chisina shwiro.</verse>
				<verse number="10">No izvi zvakaitika katatu, nazvo zvese zvakakwijwazve mu denga.</verse>
				<verse number="11">Vonanyi, paripo vanarume vatatu vayinga vakayima pamberi po nyumba yo taigara, avo vayinga vatumwa kwendiri vechibva Khesariya.</verse>
				<verse number="12">No Mweya wakandibvunja kuti ndiende navo, ndisina mutsananguro. Naava vakoma vatandhatu vakaendavo neni, nesu takanghwina mu nyumba yo mundhuwo.</verse>
				<verse number="13">Naye wakaerenguja kwetiri ngo njira yayinga avona ngirosi yechiima mu nyumba mwake, yechiti: Tuma ku Jopa, uviise Simoni uwo unozwi Pedru;</verse>
				<verse number="14">iye unozovereketa kwouri mazwi ounozoponeswa ndiwo, iwewe no vo nyumba yako vese.</verse>
				<verse number="15">Naapo ndichatanga kuvereketa, Mweya Wakachena wakabzuka panyezuru pavo, kudari ngo zvowakabzuka panyezuru pedu pakutanga.</verse>
				<verse number="16">Neni ndakacherecheja izwi ra Mambo raakavereketa, kuti: “Johani, ngo gwinyiso wakabhapatisa ngo kumwa, asi imwimwi munozobhapatisa ndi Mweya Wakachena.”</verse>
				<verse number="17">Ndizvo, kudari Mwari akavapa chipuwo chimwecho icho chaakapavo kwetiri, apo takatenda kuna Mambo Jesu Kristu, inini ndayinga ndiriani kuti ndingarwisana na Mwari?</verse>
				<verse number="18">Naapo vazwa izvi, vakanyarara, vakakurisa Mwari, vechiti: “Ndizvo, Mwari wakapavo kuno vo majinja kutenderuka kuti vapone.”</verse>
				<verse number="19">Ndizvo avo vakaparajikira kundau jese ngo ndava yo kutambujwa ukwo kwakaitika ngo ndava ya Stefano, vakafamba mbhera kuguma Fenike, no Kupro, no Antiyoki, vasikavereketi izwi kuvamweni, asi kwega ku vaJudha.</verse>
				<verse number="20">Asi vayivapo vamweni vayiva vanarume vo Kupro, no vo Kureni, avo vayinga vaguma mu Antiyoki, vakachumaira ku vagiriki navo, vechichumaira ndi Mambo Jesu.</verse>
				<verse number="21">No nyara ya Mambo yayiva navo, no vazhinji vakatenda, vakatenderukira kuna Mambo.</verse>
				<verse number="22">No mbiri yavo yakazwika munjeve jo chiara chayiva mu Jerusarema. Navo vakatuma Bharnabha kuenda Antiyoki.</verse>
				<verse number="23">Uwo apo ayinga aguma, no kuwana nyasha ja Mwari wakadakara; wakavapanga vese kuti vabatirire kuna Mwari ngo mwoyo unogwinyisira.</verse>
				<verse number="24">Ngokuti wayiva mundhu wakanaka, akazara ndi Mweya Wakachena na ngo kugonda; no vandhu vazhinji vakaengejehwa kuna Mambo.</verse>
				<verse number="25">Bharnabha wakaenda Tarsu koopshaka Sauri.</verse>
				<verse number="26">Naapo amuvona, wakamuviisa Antiyoki. Kwakaitika kuti vakapeja gore rese vakaungana pamwepo no chiara, vakajijisa vandhu vazhinji; no vajiji vakatanga kudujwa kuti “vakristu” mu Antiyoki.</verse>
				<verse number="27">Ngo mazuva ao vakabzuka Antiyoki vaprofeti vechibva Jerusarema.</verse>
				<verse number="28">Kwakaitika umwe wavo zina rake raizwi ndi Agabhu, akavapangijira ndi Mweya kuti njara huru inozogumira nyika yese; iyo yakaitika ngo mazuva a Kraudhiyo.</verse>
				<verse number="29">No vajiji vakatenderana, mundhu wese kudari ngo zvaaikona, kuti atumire zvingabesera hama jaigara mu Judhiya.</verse>
				<verse number="30">Navo vakayita kudaro, vakazvituma kuno vakuru ngo nyara ja Bharnabha na Sauri.</verse>
			</chapter>
			<chapter number="12">
				<verse number="1">Zvino ngo uwo mukuvo Herodhi mambo wakatambanuja nyara jake kutambuja vamweni vo chiara.</verse>
				<verse number="2">Naye wakauraya Jakobe mukoma wa Johani ngo shoti.</verse>
				<verse number="3">Avona kuti izvo zvakadakajisa vaJudha, wakaenda mberi kubatavo Pedru. Ao ayiva mazuva ochimanda chisina mumera.</verse>
				<verse number="4">Naapo iye amubata, wakamunghwinisa mu guniya, akamupira kuzvikwata zvirongomuna, zvino masocha marongomuna, kuti amurinde; echipinimija kumubudisa kuno vandhu ngosure kwo Phasika.</verse>
				<verse number="5">Ndizvo Pedru wakangwarihwa mu guniya, asi chiara chakavangirira kumukumbirira kuna Mwari.</verse>
				<verse number="6">Asi apo Herodhi ayinga oda kumubudisa, ngo usiku uhwo Pedru ayinga akavata pakati pomasocha maviri, akasungwa ngo magaragajero maviri; no varindi vayiva pa musuvo vechingwarira guniya.</verse>
				<verse number="7">Vonayi, ngirosi ya Mambo yakayima phedo pake, no kujeka kwakajeka mukamera ro guniya; nayo yakarova Pedru ngo parutivi, ikamumusa, yechiti: “Kasira kumiruka.” No magaragajero akasununguka kubva munyara jake.</verse>
				<verse number="8">No ngirosi yakati kwaari: “Jisimije usunge magwada ako”, naye wakayita kudaro. Yakati kwaari: “Pfeka chokufuka chako, unditevere.”</verse>
				<verse number="9">Naye wakabuda kunja wakaitevera; aazivi kuziva kuti chayiva no gwinyiso chakaitwa ngo ngirosi, asi wakapinimija kuti wakavona chivoniso.</verse>
				<verse number="10">Naapo vapinda varindi vokutanga no vochipiri, vakaguma pa musuvo wo simbi wo kunghwina ndiwo mu dhoropa; nawo wakajibewukira kwavari wega; vakabuda, vakafamba ngo njira imwe; paripo ngirosi yakamusiya.</verse>
				<verse number="11">Naapo Pedru apembenuka, wakati: “Zvino ndinoziva kuti ngo gwinyiso Mambo wakatuma ngirosi yake, akandinunurira kunyara ya Herodhi, no kubva mukugarira kwese kwo vandhu vo vaJudha.”</verse>
				<verse number="12">Naapo ayinga apinimija ngo icho, wakaguma ku nyumba ya Mariya, mayi wa Johani, waizwi Marku; apo pavayinga vakaungana vazhinji; vechikumbira.</verse>
				<verse number="13">Asi aguguja pa musuvo, musikana zina rake raizwi ndi Rodha, wakaviya kopurukira.</verse>
				<verse number="14">Asi apo aziva izwi ra Pedru, aazivi kubewura musuvo ngo kudakara, asi wakagogoma kunghwina, akavabvunja kuti Pedru wakayima pa musuvo.</verse>
				<verse number="15">Asi vakati kwaari: “Unopenga!” Asi iye wakavangirira kugwinyisa kuti ndizvo. Asi vakati: “Ingirosi yake.”</verse>
				<verse number="16">Asi Pedru wakavangirira kuguguja: Navo vabewura, vakamuvona, vakashamiswa.</verse>
				<verse number="17">Asi iye wakayita chivoniso ngo nyara kuti vanyarare, wakadurujira kwavari njira yaakamubudisa ndiyo Mambo mu guniya. Wakati: “Zivisanyi izvi kuna Jakobe nokuno hama.” Wakabvapo, akaenda kundau imweni.</verse>
				<verse number="18">Zvino kwaeja, kwayivapo bope guru mukati mwo masocha, kuti chinyi chayinga chaitika kuna Pedru.</verse>
				<verse number="19">Naapo Herodhi amupshaka, asikazivi kumuwana, wakabvunjisisa varindi, akapanga kuti vaurawe. Na Pedru wakabzuka kubva Judhiya, akaenda Khesariya, akagareyo.</verse>
				<verse number="20">Zvino Herodhi waitsenekera kakurutu avo vo Tire, no vo Sidhoni: Navo vakaviya kwaari ngo chisungo chimwe, kwakati vaiyana na Brastu, nduna yo kamera ra mambo vakakumbira kuti vaiyaniswe, ngokuti nyika yavo yaiwana zvokuha kubva ku nyika ya Mambo.</verse>
				<verse number="21">Na ngo zuva rakaemeswa, Herodhi wakajisimija zvokufuka zvo umambo, akagara pa dendemaro, wakavereketa kwavari.</verse>
				<verse number="22">No vandhu vakadanijira, vechiti: “Iri izwi ra Mwari, haiwa ro mundhu.”</verse>
				<verse number="23">Paripo ngirosi ya Mambo yakamurova, ngokuti aazivi kukuja Mwari: Naye wakahiwa ngo honye, akafa.</verse>
				<verse number="24">Asi izwi ra Mwari rakakura, no kuwanjiswa.</verse>
				<verse number="25">Bharnabha na Sauri vakahwirira kubva Jerusarema, apo vayinga vapeja mushando wavo, vechitora navo Johani waizwi Marku.</verse>
			</chapter>
			<chapter number="13">
				<verse number="1">Zvino kwayivapo mu chiara chayiva mu Antiyoki, vaprofeti no vajijisi, vari Bharnabha, na Simoni uwo waizwi ndi Nigeri, na Rukio, muKurene na Manaene uwo wakakura pamwepo na Herodhi Sadundhu, na Sauri.</verse>
				<verse number="2">Vachashandira Mambo, vechiera kuha, Mweya Wakachena wakati: “Parajanisayi kwendiri Bharnabha na Sauri kuti vayite mushando wendakavadanijira.”</verse>
				<verse number="3">Apo vayinga vaera kuha, no kukumbira, vadira nyara javo panyezuru pavo, vakavaendesa.</verse>
				<verse number="4">Ndizvo avo vatumwa ndi Mweya Wakachena, vakabzuka kuenda Serukiya, no kubvapo vakahluza kuenda Kupro.</verse>
				<verse number="5">Naapo vayinga vaguma Saremi, vakateketesa izwi ra Mwari mu nyumba jo kudira jo vaJudha; vayiva na Johani mubeseri wavo.</verse>
				<verse number="6">Naapo vayinga vaparura chirundu mbhera kuguma Phafo, vakavona muringiji muprofeti wokunyepa, muJudha, zina rake raizwi ndi Bar-Jesu;</verse>
				<verse number="7">uwo wayigara pamwepo no mutongi mukuru waizwi ndi Sergio Pauri, wayiva mundhu unoungwaru. Iye adanija kwaari Bharnabha na Sauri, echidisisa kuti azwe izwi ra Mwari.</verse>
				<verse number="8">Asi muringiji Eruma, (ngokuti ndikwo kukumuchwa kwo zina rake) wakarwisana navo, echida kupaukisa mutongi mukuru kubva mukugonda.</verse>
				<verse number="9">Asi Sauri ndiyezve unozwi Pauri, azariswa ndi Mweya Wakachena, wakamuringisisa.</verse>
				<verse number="10">Akati: “Au! Iwewe wakazara ngo kuchengeja, no urimbwi hwese, iwewe mwana wa dhiyabhorosi, iwewe mukorore wo kururama kwese, autongoregi here kupaukisa njira jakarurama ja Mambo?</verse>
				<verse number="11">Zvino, vonayi, nyara ya Mambo iri panyezuru pako, newe unozoyita bofu, usikavoni zuva kwomukuvo wakatikuti.” Paripo kwakaguma kwaari chisikusiku, no chidima; echifambafamba, wakapshaka wo kumutungamirira.</verse>
				<verse number="12">Apo mutongi mukuru avona icho chakaitika, wakatenda, echishamiswa ngo zvijijiso zva Mambo.</verse>
				<verse number="13">Zvino Pauri no vadoni vake vakahluza kubva Pafo, vakaguma Perga riri mu Pamfriya. Na Johani wakabva kwavari, akapetuka Jerusarema.</verse>
				<verse number="14">Asi vechifamba kubva Perga, vakaguma Antiyoki ro Pisidhiya, vakanghwina mu nyumba yo kudira ngo zuva ro sabatha, vakagara pasi.</verse>
				<verse number="15">Ngosure kwo kujijwa kwo Mupango no zvo vaprofeti, vakuru vo nyumba yo kudira vakatuma kwavari, vechiti: “Hama, kudari mune izwi mukati mwenyu ro kupanga vandhu, rivereketenyi.”</verse>
				<verse number="16">Na Pauri amuka akavanyaraja ngo nyara, akati: “Vanarume, vaIsraeri, naimwimwi munomutya Mwari, purukiranyi.</verse>
				<verse number="17">Mwari wo vandhu ava vaIsraeri wakatsanangura majibaba edu, wakakurisa vandhu apo vayiva zvigarandimo mu nyika yo Egipite, na ngo mukono uno simba wakavabudisa mukati mwayo.</verse>
				<verse number="18">No mukuvo unoda kuyita makore ari makumi marongomuna wakasengerera zviito zvavo vari mu bani.</verse>
				<verse number="19">Naapo ayinga aparaja majinja manomwe aigara mu nyika yo Kenani, wakavakovanisira nyika yavo kuyita ndhaka.</verse>
				<verse number="20">Ngosure kwo izvi kunonga makore ari mazana marongomuna, no makumi mashanu (450), wakavapa vatongi mbhera kuguma kuna Samueri muprofeti.</verse>
				<verse number="21">Ngosure kwo izvi vakakumbira mambo na Mwari wakavapa Sauri mwana wa Kishi, mundhu wayiva wo jinja ra Benjamini, kupeja makore ari makumi marongomuna.</verse>
				<verse number="22">Naapo ayinga amubvisa, wakavamusira Dhavhidha kuti ayite mambo wavo; kwaarizve wakayita chapupu, echiti: ‘Ndakavona Dhavhidha mwana wa Jesi kuti uri mundhu unoda zvinodiwa ngo mwoyo wangu, iye unozoyita kuda kwangu kwese.’</verse>
				<verse number="23">Ngo mibarihwana wo mundhu uwu, Mwari, kudari ngo chigondiso chake, wakazisa kuno vaIsraeri Muponesi, Jesu;</verse>
				<verse number="24">asati aviya Jesu, Johani wayiva achumaira, ngo rubhapatiso rwo kutenderuka ku vandhu vese vaIsraeri.</verse>
				<verse number="25">Naapo Johani ayinga echipejisa mushando wake, wakati: ‘Munopinimija kuti ndiriani inini? Andiriye akadi. Asi vonanyi, unoviya sure kwangu uwo wendisikasisiri inini no kusunungura magwada otshoka jake.’</verse>
				<verse number="26">Vamuna, hama, vana vo jinja ra Abrahama, naavo vari pakati penyu vanomutya Mwari, izwi iri ro ruponeso rakatumwa kwetiri.</verse>
				<verse number="27">Ngokuti avo vanogara mu Jerusarema, no vatongi vavo, avazivi kumuziva, nokuti kuzwisisa mazwi ovaprofeti, awo anojijwa masabatha ese, vakaazajisa ngo kumuitira ndava.</verse>
				<verse number="28">Pikija avazivi kuvona ndava kwaari yokuti afe, vakakumbira kuna Piratu kuti aurawe.</verse>
				<verse number="29">Naapo vayinga vazarisa zvese zvakatahwa ngo ndava yake, vakamubzusa kubva pa muti, vakamuviga muiba.</verse>
				<verse number="30">Asi Mwari wakamumusa kwo vakafa.</verse>
				<verse number="31">Naye wakavoneka mazuva mazhinji kwavari vakakwira naye kubva Garire kuenda Jerusarema, avo zvino vari zvapupu zvake kuno vandhu.</verse>
				<verse number="32">Nesu tinoteketesa kwomuri masoko akanaka echigondiso icho chakaitwa ku majibaba,</verse>
				<verse number="33">kuti Mwari, wakachizajisa ichi kwetiri vana vavo, ngo kumumusa Jesu; kudarizve ngo zvakatahwa munduyo yochipiri, kuti: ‘Iwewe uri Mwana wangu, nyamasi ndakubara.’</verse>
				<verse number="34">Na ngokuti wakamumusa kwo vakafa, zvino aachahwiriri mukuvora, wakavereketa kudari, ndinozomupa zvifumiso zvakachena zvinogondeka zva Dhavhidha.</verse>
				<verse number="35">No munduyo imweni unoti: ‘Auzotenderi wakachena wako kuti avore.’</verse>
				<verse number="36">Ngokuti Dhavhidha, ngosure ayinga ashandira ndanga jake ngo kupanga kwa Mwari, wakavata, naye wakavigwa kuna majibaba ake, akavora.</verse>
				<verse number="37">Asi iye waakamusa Mwari aazivi kuvora.</verse>
				<verse number="38">Ndizvo ngakuzivikanwe kwomuri hama, kuti ndiye uwu kunoteketeswa kwomuri kuregerehwa kwo zvishaishi.</verse>
				<verse number="39">Ndiye vese vanotenda vanopembejwa kubva kuzviro zvese zvo mwayinga musikapembejwi ngo mipango ya Mosi.</verse>
				<verse number="40">Ndizvo ngwaranyi kuti zvisazomugumira izvo zvakavereketwa ngo vaprofeti:</verse>
				<verse number="41">Vonanyi, imwimwi vashori, mushame, mupere; ngokuti ndinoshanda mushando mumazuva enyu, mushando wo musikazotendi pikija mundhu amubvunja ndiwo.”</verse>
				<verse number="42">Navo vechibuda mu nyumba yo kudira, vakamupota kuti aya mazwi avereketwe kwavari ngo sabatha raitevera.</verse>
				<verse number="43">Zvino apo mushongano wo kudira wapera, vazhinji vo vaJudha, no vovanodira vo majinja vakatenderukira muchijudha vakatevera Pauri na Bharnabha. Ivo vechivereketa kwavari, vakavaonga kuti vavangirire kugara munyasha ja Mwari.</verse>
				<verse number="44">Ngo sabatha raitevera kunonga vandhu vese vo dhoropa vakaungana kuzwa izwi ra Mwari.</verse>
				<verse number="45">Asi apo vaJudha vayinga vavona mbungano, vakazara ngo ndurumwa, vakakanija zvakavereketwa ndi Pauri, vechituka.</verse>
				<verse number="46">Asi Pauri na Bharnabha vakavereketa ngo kushinga, vechiti: “Kwaisisira kuti izwi ra Mwari ritange kuvereketwa kwomuri. Kwechivoneka kuti munoriramba kuti ribve kwomuri, mwechijiverenga kuti amusisihwi nokupona kusikaperi, vonanyi, tinokunukukira kuenda kuno vo majinja.</verse>
				<verse number="47">Ngokuti Mambo wakatipanga kudaro, echiti: Ndakakuemesa kuti uite kujeka kuno vo majinja kuti uite wokuponesa mbhera kumagumo onyika.”</verse>
				<verse number="48">Naapo vo majinja vazwa izvi, vakadakara, vakakurisa izwi ra Mwari. Naavo vese vakaemeserwa kupona kusikaperi, vakatenda.</verse>
				<verse number="49">No izwi ra Mambo rakaparajihwa mu nyikemwo mwese.</verse>
				<verse number="50">Asi vaJudha vakaveruja vanakaji vaidira vaireremejeka, no vakuru vo dhoropa, vakamusira matambujiko Pauri na Bharnabha, vakavambirimbija kubva ku migano yavo.</verse>
				<verse number="51">Asi ivo vakapumbhuja bukuta pa tshoka javo kuvaitira ndava, vakaguma Ikoniyo.</verse>
				<verse number="52">No vajiji vakazara ngo kudakara, na ngo Mweya Wakachena.</verse>
			</chapter>
			<chapter number="14">
				<verse number="1">Kwakaitika vari mu Ikoniyo, vakanghwina vari vaviri mu nyumba yo kudira yo vaJudha, vakavereketa kwokuti vazhinji vese vaJudha no vagiriki vakatenda.</verse>
				<verse number="2">Asi vaJudha vasikatendi vakaveruja mweya wo vo majinja kurwisana naavo vakoma.</verse>
				<verse number="3">Ndizvo vakagara apo mukuvo wakareba, vechivereketa ngo kushinga ndi Mambo, iye wakayita chapupu kuno izwi ro nyasha jake, echitenda kuti zvivoniso no zvishamiso zviitwe ngo nyara javo.</verse>
				<verse number="4">Asi uwandu hwo vandhu vo dhoropa vakaparajana; rupande rwavo rwakaima no vaJudha, no rupande rumweni rwakaima no vapostori.</verse>
				<verse number="5">Naapo vakavamukira vese vo majinja, no vo vaJudha, no vatongi vavo, kuti vavaitire zvakashata, no kuvafura ngo mapuwe,</verse>
				<verse number="6">vechiziva, vakatizira kuenda ku madhoropa o Rikoniya, ari Ristriya no Dherbhe, no ku ndharaunda jawo.</verse>
				<verse number="7">Naapo vakachumaira vhangeri.</verse>
				<verse number="8">Kwayiva mu Ristriya mundhu wakatikuti wayiva chigwadara mutshoka jake, uri chirema kubvira mundani ya mayi wake, aazivi kumbofamba.</verse>
				<verse number="9">Uwo wakamuzwa Pauri echivereketa, iye amuringisisa, avona kuti wayiva no kutenda kuti aponeswe,</verse>
				<verse number="10">wakati, ngo izwi guru: “Ema ngo tshoka jako.” Naye wakanyanduka, akafamba.</verse>
				<verse number="11">Naapo mbungano yavona izvo zvakaitwa ndi Pauri yakadanijira yechiti, ngo rurimi rwo Chirikoniya: “Zvimwari zvakabzuka kwetiri, zvino muemo wo vandhu.”</verse>
				<verse number="12">Navo vakaduja Bharnabha kuti, Jupiteri, na Pauri, kuti ndi Mekuri, ngokuti iye wayiva muvereketi mukuru.</verse>
				<verse number="13">No mupristi wa Jupiteri uwo themperi rake rayiva pamberi po dhoropa, wakazisa n'ombe no maruva pa musuvo, wayida kuyita mubairo kwavari, pamwepo no mbungano.</verse>
				<verse number="14">Asi apo vapostori Bharnabha na Pauri vayinga vazwa, vakamwesa zvokusimira zvavo, vakagogoma kuenda pakati po mbungano, vechidanijira</verse>
				<verse number="15">vechiti: “Vanarume, munoita izvi ngenyi? Isisuvo tiri vandhu kudari ndimwi, tinozisa kwomuri masoko akanaka kuti mutenderuke kubva kuno izvi zvisina shwiro, kuviya kuna Mwari unopona, uwo wakarura denga, no nyika, no jombe, no izvo zvese zviri mukati mwazvo.</verse>
				<verse number="16">Uwo ngomikuvo yo majinja akapinda wakaatendera ese kuti afambe ngo njira jao.</verse>
				<verse number="17">Asi aazivi kusiya asina uchapupu pachake, echiita zvakanaka, echimupa mvura inonaya kubva mu denga, no kukotora zvokuha zvakawanda, echizarisa mwoyo yenyu ngo zvokuha, no kudakara.”</verse>
				<verse number="18">Pikija vakavereketa izvi, zvakavanesera kurambisa mbungano kuti isazopira mudiro kwavari.</verse>
				<verse number="19">Asi kwakaguma apo vaJudha vechibva Antiyoki no Ikoniyo, navo vakaonga mbungano, vakafura Pauri ngo mapuwe, vakamukweva kumubudisa kunja kwo dhoropa, vechipinimija kuti wafa.</verse>
				<verse number="20">Asi vajiji vaungana kumutendeneja, wakamuka, akanghwina mu dhoropa; no chimangwanani wakaenda na Bharnabha Dherbhe.</verse>
				<verse number="21">Naapo vayinga vachumaira vhangeri mu dhoropa iro, vakayita vajiji vazhinji, vakapetuka Ristriya no Ikoniyo no Antiyoki,</verse>
				<verse number="22">vechigwinyisa mweya wo vajiji, vechivapota kuti vavangirire kugara mukutenda, nokuti kunosisira kuti tinghwine mu Umambo hwa Mwari ngo kupotya matambujiko akawanda.</verse>
				<verse number="23">Naapo vayinga vagaja vakuru muzviara zvese, vakakumbira ngokuera kuha, vakavapira kuna Mambo wo vayinga vakatenda kwaari.</verse>
				<verse number="24">Navo vakaparura mu Pisidhiya, vakaguma Pamfriya.</verse>
				<verse number="25">Naapo vayinga vavereketa izwi mu Perga, vakabzuka kuenda Atariya;</verse>
				<verse number="26">no kubva apo vakahluza kuenda Antiyoki, apo po vakapirwa munyasha ja Mwari, kuyita mushando uwo wo vayinga vapeja.</verse>
				<verse number="27">Naapo vayinga vaguma, vakaunganija chiara pamwepo, vakashumira zvese zvaakayita Mwari ndivo, no njira yaakabewurira ndiyo vo majinja musuvo wo kugonda.</verse>
				<verse number="28">Navo vakagara apo no vajiji mukuvo wakareba.</verse>
			</chapter>
			<chapter number="15">
				<verse number="1">Vandhu vakatikuti vakabzuka vechibva Judhiya, vakajijisa vakoma, vechiti: “Ngo kunja kwokuti muchekwe, kudari ngo chirovejeso cha Mosi, amungaponeswi.”</verse>
				<verse number="2">Naapo Pauri na Bharnabha vaitirana hasha no kubvunjisana navo, vakoma vakasana Pauri na Bharnabha, no vamweni vakatikuti kuti vakwire Jerusarema kuna vapostori no vakuru ngoiyi ndava.</verse>
				<verse number="3">Naava vechitumwa ngo chiara, vakafamba ngo mu Fenike no mu Samariya, vechiparajira kutenderuka kwo vo majinja, navo vakayita kuti vakoma vese vadakare kakurutu,</verse>
				<verse number="4">naapo vaguma Jerusarema, vakaashihwa ngo chiara no vapostori no vakuru, navo vakaverenga zvese zvayinga ayita Mwari ndivo.</verse>
				<verse number="5">Asi vakamiruka vamweni vo rusinga rwo vafarisi, avo vakatenda, vechiti: “Kunosisira kuti vachekwe, no kupangwa kuti vangwarire Mipango ya Mosi.”</verse>
				<verse number="6">Vapostori no vakuru vakaungana kuti vajijisane ngoiyi ndava.</verse>
				<verse number="7">Kwakaitika vachapshakisisa kakurutu, Pedru wakamuka, akati kwavari: “Hama, munoziva kuti kubvira mazuva okutanga Mwari wakatsanangura pakati penyu kuti ngo kubudikija ngo muromo wangu vo majinja vazwe vhangeri, vatende.</verse>
				<verse number="8">Mwari uwo unoziva mwoyo, wakayita chapupu ndivo, ngo kuvapa Mweya Wakachena kudari ngo zvaakayita kwetiri;</verse>
				<verse number="9">naye aazivi kuyita mupauko pakati pedu navo, echichenesa mwoyo yavo ngo kugonda.</verse>
				<verse number="10">Ndizvo zvino, munoeja ngenyi Mwari, ngo kudira kanga mu musipa mwo vajiji, yo vasikazivi kukona kutwara majibaba edu nokuti isisu.</verse>
				<verse number="11">Asi tinotenda kuti tinoponeswa ngo nyasha ja Mambo Jesu kudari ndivo.”</verse>
				<verse number="12">No mbungano yese yakanyarara, yakapurutana kuna Bharnabha na Pauri vechiverenga zvivoniso no mishamiso zvaakayita Mwari ndivo pakati po vo majinja.</verse>
				<verse number="13">Ngosure vakanyarara, Jakobe wakapingura, echiti: Vanarume, hama, mwechindizwanyi.</verse>
				<verse number="14">Simoni wadurujira njira yaakatanga kufambira Mwari ndiyo kuno vo majinja, kutora kwaari vandhu vozina rake.</verse>
				<verse number="15">No mazwi ovaprofeti anotenderana no izvi; kudari ngo zvakatahwa.</verse>
				<verse number="16">“Ngosure kwo izvi ndinozohwirira, ndinozovakisazve ugaro hwa Dhavhidha hwakapwanyika, neni ndinozovakisazve matongo ahwo, ndinozohuimisa.</verse>
				<verse number="17">Kuti vakasara vo vandhu avo vamupshake Jehovha Mambo, no vo majinja ese, avo vanodanijwa ngo zina rangu, unonanga Jehovha uwo unoyita izvi zvese.</verse>
				<verse number="18">Zvinozivikanwa kuna Mwari, mishando yake yese kubvira mukutanga kwo nyika.”</verse>
				<verse number="19">Ndizvo kugura kwangu kuri kuti tisazotambuja avo vo majinja vanotenderukira kuna Mwari;</verse>
				<verse number="20">asi kuti tivatarire kuti varege kusvipiswa ngo zvemiezaniso yo kudira, no kuomba, no kubva kuno zvinojipwa no ngazi.</verse>
				<verse number="21">Ngokuti kubvira kumibarihwana yokare, Mosi unavo ku madhoropa ese vanomuchumaira, echijijwa mu nyumba jo kudira masabatha ese.</verse>
				<verse number="22">Naapo kwakavoneka kwakanaka kuno vapostori no vakuru pamwepo no chiara chese, kuti vatsanangure vanarume kubva pakati pavo kuti vavatume kuenda Antiyoki, pamwepo na Pauri na Bharnabha, vayiva Judhasi unozwi Bharsabhasi, na Sirasi; avo vayiva vakuru pakati po vakoma:</verse>
				<verse number="23">Vakatara tshamba vechiti: “Vapostori no vakoma vakuru, kuno vakoma vo majinja vari mu Antiyoki, no mu Samariya, no vari mu Kirikiya, tinomuchungamija:</verse>
				<verse number="24">Ngokuti takazwa kuti vamweni vakabva kwetiri vakamutambuja ngo mazwi, vechipaukisa mweya yenyu, kwavari atizivi kuvapa mupango;</verse>
				<verse number="25">kwakavoneka kwetiri kwakanaka, apo taungana ngo chisungo chimwe, kuti titsanangure vanarume no kuvatuma kwomuri pamwepo no vanodikana vedu, Bharnabha na Pauri.</verse>
				<verse number="26">Vandhu avo vakadira kupona kwavo mungozi ngo ndava yo zina ra Mambo wedu Jesu Kristu.</verse>
				<verse number="27">Ndizvo tatuma Judhasi na Sirasi, ivo vanozomubvunjazve ngo muromo.</verse>
				<verse number="28">Ngokuti kwakavoneka kwakanaka ku Mweya Wakachena no kwetiri kuti tisazomuthikisa mutwaro kupinda izvo zviro zvinosisira;</verse>
				<verse number="29">kuti muregere izvo zvinobaihwa miezaniso, no ngazi, no zvinojipwa, no kuomba; nokudari mwechijingwarira kubva kuno izvi, kunozonaka kwomuri. Chisaranyi mwese.”</verse>
				<verse number="30">Ndizvo ava vatendehwa kuti vaende, vakabzuka Antiyoki, naapo vayinga vaunganija mbungano pamwepo, vakavapa iyo tshamba.</verse>
				<verse number="31">Naapo vayinga vaijija, vakadakara ngo kuembezera kwaiyo.</verse>
				<verse number="32">Judhasi na Sirasi vambhwine vayiva vaprofeti, vakaembezera vakoma ngo mazwi mazhinji, no kuvagwinyisa.</verse>
				<verse number="33">Ngosure vayinga vagara apo kamukuvo, vakatendehwa ngo vakoma kuti vaende ngo kunyarara kuno avo vakavatuma.</verse>
				<verse number="34">(Asi kwakanakira Sirasi kugara apo).</verse>
				<verse number="35">Asi Pauri na Bharnabha vakagara mu Antiyoki, vachijijisa no kuchumayira izwi ra Mambo, no vamwenivo vazhinji.</verse>
				<verse number="36">Ngosure kwo mazuva akatikuti, Pauri wakati kuna Bharnabha: “Ngatihwirire zvino, tifambire vatendi mu madhoropa ese etakachumaira izwi ra Mambo, tivone kugara kwovanoita.”</verse>
				<verse number="37">Asi Bharnabha wayida kutoravo navo Johani, waizwi Marku.</verse>
				<verse number="38">Asi Pauri wakakarakaja kuti akuzivi kunaka kutora navo uwo wakajipaura kubva kwavari vari mu Pamfriya asikazivi kuenda navo ku mushando.</verse>
				<verse number="39">Jakavapo hasha huru, kwokuti vakaparajana umwe kuno umweni, na Bharnabha wakatora Marku kuenda naye, akahluza kuenda Kupro.</verse>
				<verse number="40">Asi Pauri wakatsanangura Sirasi, akaenda, akapihwa kunyasha ja Mambo ngo vatendi,</verse>
				<verse number="41">naye wakaparura mu Siriya no mu Kirikiya, echigwinyisa zviara.</verse>
			</chapter>
			<chapter number="16">
				<verse number="1">Naye wakaguma Dherbhe, no Ristriya; vonanyi, kwakavapo mujiji wakatikuti, zina rake raizwi ndi Timoti, mwana wo mujimayi wayiva mujudha, wayiva mutendi, asi baba wake vayiva mugiriki.</verse>
				<verse number="2">Iye wakaitihwa mbiri yakanaka ngo vatendi vayigara mu Ristriya no Ikoniyo.</verse>
				<verse number="3">Iye Pauri wayida kuti aende naye; naye wakamutora, akamucheka ngo ndava yo vaJudha vayigara mundau ijo: Ngokuti vese vaiziva kuti baba wake vayiva mugiriki.</verse>
				<verse number="4">Vachafamba mu madhoropa vakapa kwavari mipango iyo yakaemeswa ngo vapostori no vakuru vayiva mu Jerusarema, kuti vaingwarire.</verse>
				<verse number="5">Ndizvo zviara zvakagwinyiswa mukutenda, zvakavangirira kuwandiswa mazuva ese.</verse>
				<verse number="6">Navo vafamba ngo pakati po nyika yo Frigiya, no yo Garatiya, vayinga varambiswa ndi Mweya Wakachena kuvereketa izwi mu Aziya.</verse>
				<verse number="7">Naapo vayinga vaguma kuyita maringwa no mu Misiya, vakaeja kuenda Bhitiniya, no Mweya wa Jesu auzivi kuvatendera.</verse>
				<verse number="8">Navo vakapinda Misiya, vakabzuka kuenda Trowadha.</verse>
				<verse number="9">No chivoniso chakavoneka usiku kuna Pauri; kwayivapo mundhu wo Makedhoniya echiyima, echivapota, echiti: “Ambukanyi kuviya Makedhoniya, mutibesere.”</verse>
				<verse number="10">Naapo iye ayinga avona chivoniso, paripo takaeja kuda kuenda Makedhoniya, techigura kuti Mwari wakatidanija kuti tichumaire vhangeri kwavari.</verse>
				<verse number="11">Ndizvo techibva Trowadha, takaruramisa kuhluza kuenda Samotreki, na ngo zuva raitevera, takaenda Neapori.</verse>
				<verse number="12">No kubvapo takaenda mu Firipu, iro riri dhoropa ro Makedhoniya, raitongwa ngo vaRoma. Nesu taiva mu dhoropa iro techigara mazuva akatikuti.</verse>
				<verse number="13">Na ngo zuva ro sabatha, takabuda kuenda kunja kwo musuvo wayiva pambhiri po murambo, apo po taipinimija kuti payiva no ndau yo vairovejera kukumbirirapo; takagara pasi tikavereketa kuno majimayi ayinga aungana.</verse>
				<verse number="14">No mujimayi wakatikuti zina rake raizwi Ridhiya, mutengesi wo machira akapshukuruka, wo dhoropa ro Tiatira, uwo waidira Mwari, wakatizwa. Uwo Mambo wakabewura mwoyo wake kuti apurutane izvo zviro zvakavereketwa ndi Pauri.</verse>
				<verse number="15">Kwakati abhapatiswa no vo nyumba yake, wakapota kwetiri, echiti: “Kudari mwandiverenga kuti ndiri unogondeka kuna Mambo, viyanyi munghwine mu nyumba mwangu, mugaremwo.” Naye wakationga.</verse>
				<verse number="16">Kwakaitika, tichaenda kundau yo kukumbira, musikana wakatikuti, wayiva no mweya wo kufembera, waizisa mare yakawanda kuno veno vake ngo kufembera, wakashongana nesu.</verse>
				<verse number="17">Iye atevera sure kwa Pauri nesu, wakadanijira, echiti: “Ava vandhu vari varanda va Mwari Uri panyezuru po zvese, avo vanoteketesa kwomuri njira yo ruponeso.”</verse>
				<verse number="18">Wakayita izvi mazuva mazhinji. Asi Pauri, echitambujwa kakurutu mu mweya mwake, wakakunukuka, akati kuno mweya uwo: “Ndinokupanga ngo zina ra Jesu Kristu kuti ubude kwaari.” Nawo wakabuda ngo nguva iyo.</verse>
				<verse number="19">Asi apo majimambo ake aziva kuti magondero okuwana mare avo ayinga apera, vakabata Pauri na Sirasi, vakavakweva kuenda navo pandau yo musika pamberi po vatongi.</verse>
				<verse number="20">Naapo vavaviisa kuna majimambo, vakati: “Ava vandhu vari vaJudha vanotambuja dhoropa redu.</verse>
				<verse number="21">Vanoteketesa zvirovejeso zvisikatendehwi kuti tizviashire, nokuti kuzvingwarira, tiri vaRoma.”</verse>
				<verse number="22">No mbungano yakavamukira yese; no majimambo akavamwesera zvokufuka zvavo, no kupanga kuti varohwe ngo ndonga.</verse>
				<verse number="23">Naapo vayinga vavarova kazhinji, vakavakonyera mu guniya, vechikohomejisa mungwariri wo mabhanditi kuvangwarira ngo kugwinyisisa.</verse>
				<verse number="24">Iye akohomejiswa kudaro, wakavakonyera mu guniya riri ngo mukati wakasunga tshoka javo ngo matanda.</verse>
				<verse number="25">Kunonga paapakati po usiku Pauri na Sirasi vaikumbira no kuemba kukuja Mwari, no mabhanditi aivaporutana.</verse>
				<verse number="26">Paripo kwakaitika kuzungunyika kukurutu kwo nyika, kwokuti majiro o nyumba yo guniya akatsukunuswa; paripo misuvo yese yakabewurwa; no zvisungo zvo mundhu wese zvakasununguhwa.</verse>
				<verse number="27">No mungwariri wo mabhanditi, amuswa muhope, echivona misuvo yo guniya yabewuka, wakabvomora shoti yake, inga oda kujiuraya, echipinimija kuti mabhanditi ayinga atiza.</verse>
				<verse number="28">Asi Pauri echidanijira ngo izwi guru, akati: “Usajishaishira, ngokuti tese tiri muno.”</verse>
				<verse number="29">Asi iye akumbira zvivheneko, wakanghwina ngo kunyanduka, echihuta ngo kutya, wakawira pamberi pa Pauri na Sirasi.</verse>
				<verse number="30">Wakavabudisa kunja, akati: “Majimambo, kunosisira kuti ndiitenyi kuti ndiponeswe?”</verse>
				<verse number="31">Navo vakati: “Tenda Mambo Jesu, newe unozoponeswa, iwewe no vo nyumba yako.”</verse>
				<verse number="32">Navo vakavereketa kwaari izwi ra Mwari no kwavari vese vayiva mu nyumba mwake.</verse>
				<verse number="33">Wakavatora, ngo nguva iyo yo usiku, akashamba muzvimbiri yavo. Wakabhapatiswa paripo, iye no vake vese.</verse>
				<verse number="34">Naye wakavanghwinisa mu nyumba mwake, akavanasirira zvokuha pa thafura, akadakara kakurutu, no vo nyumba yake yese, vayinga vatenda Mwari.</verse>
				<verse number="35">Asi apo kwaeja, majimambo akatuma mapurisa, vechiti: “Varegeyi avo vandhu kuti vaende.”</verse>
				<verse number="36">No mungwariri wo mabhanditi wakananga mazwi aya kuna Pauri, okuti: “Majimambo atuma izwi rokutendera kuti muende; ndizvo zvino, budanyi, muende ngo kunyarara.”</verse>
				<verse number="37">Asi Pauri wakati kwavari: “Vakatirova pamberi po vandhu vese, tiri vasikazivi kutongwa ndava, tiri vandhu vari vaRoma, navo vakatikonyera mu guniya; zvino votibudisa ngo kufishika here? Haiwa! Ngo gwinyiso, asi ngavaviye vatibudise vambhwine.”</verse>
				<verse number="38">Mapurisa akaverenga aya mazwi kuno majimambo, navo vakatya apo vazwa kuti vayiva vaRoma,</verse>
				<verse number="39">vakaviya, vakapota kwavari, naavo vavabudisa kunja, vakakumbira kwavari kuti vabve mu dhoropa iro.</verse>
				<verse number="40">Naapo vayinga vabuda mu guniya, vakanghwina mu nyumba ya Ridhiya; naapo vavona vakoma, vakavagwinyisa, vakabvapo.</verse>
			</chapter>
			<chapter number="17">
				<verse number="1">Zvino vaparura Amufipori na Aporoniya, vakaguma Tesaronika, apo payiva no nyumba yo kudira yo vaJudha.</verse>
				<verse number="2">Na Pauri, kudari ngomuitiro wake, wakanghwina kwavari, na ngo masabatha matatu wakapangana navo ngo matahwa.</verse>
				<verse number="3">Echidurujira no kugwinyisisa kunanga kuti kwaisisira kuti Kristu atambujwe no kumukazve kwo vakafa, nokuti, Uwu Jesu wo ndinochumaira kwomuri, uri Kristu.</verse>
				<verse number="4">No vamweni vavo vakaongwa, vakaiyana na Pauri na Sirasi; zve, no mbungano huru yo vagiriki vaidira, no vazhinji vo majimayi aireremejeka.</verse>
				<verse number="5">Asi vaJudha, vayiva no ndurumwa, vakatora vandhu vakashata vari vapepesheki, navo vechiunganija mbungano, vakayita kuti dhoropa rive no hohoho; navo vakarwisa nyumba ya Jasoni, vakaeja kuvabudisa kuno vandhu.</verse>
				<verse number="6">Naapo vasikazivi kuvawana, vakakweva Jasoni no hama jakatikuti pamberi po vatongi vo dhoropa, vechidanijira, vechiti: “Ava vanoshaishira nyika, vatoguma pano.</verse>
				<verse number="7">Avo Jasoni wakavaashira, navo vese vanoyita zvinopesana no zviemeso zva Khesari, vechinanga kuti uripo mambo umweni ndi Jesu.”</verse>
				<verse number="8">No mbungano no vatongi vo dhoropa vakakaruka apo vazwa izvi.</verse>
				<verse number="9">Naapo vayinga vatora chibatiso kubva kuna Jasoni, nokune vamweni, vakavatendera kuti vaende.</verse>
				<verse number="10">Paripo vatendi vakatuma Pauri na Sirasi usiku kuti vaende Bhereya: Avo apo vagumeyo vakanghwina mu nyumba yo kudira yo vaJudha.</verse>
				<verse number="11">Zvino ava vayinga vakapinda kururama kuno vo Tesaronika kwokuti vakaashira izwi ngo kutendera kwese kwo mupinimijo, vechipshakisisa matahwa mazuva ese kuvona kuti izvi zvakadaro here.</verse>
				<verse number="12">Ndizvo vazhinji vakatenda, no majimaizve aireremejeka o vagiriki, no vanarume vazhinji.</verse>
				<verse number="13">Asi apo vaJudha vo Tesaronika vayinga vaziva kuti izwi ra Mwari rakateketeswa ndi Pauri mu Bhereya, vakagumapovo vechiveruja no kutambuja mbungano.</verse>
				<verse number="14">Paripo vatendi vakatumira Pauri kuti aende ku jombe: Asi Sirasi na Timoti vakavangirira kugara apo.</verse>
				<verse number="15">Asi avo vakaperekeja Pauri vakamugumisa Atena: Naapo vakapangwa kuti vadanije Sirasi na Timoti kuti vaviye kwaari ngokukasira, vakaenda.</verse>
				<verse number="16">Zvino Pauri achavagarira mu Atena, mweya wake wakatambujika zvikuru, echivona dhoropa rakazara ngo miezaniso yo kudira.</verse>
				<verse number="17">Ndizvo wakaphikisana no vaJudha naavo vaidira mu nyumba yo kudira, no mundau yo musika mazuva ese wakapangana naavo vakashongana naye apo.</verse>
				<verse number="18">No vamweni vakatikuti vo vaEpikurio no vaStoiko, vaida ungwaru, vakashongana naye. No vamweni vakati: “Uwu muvereketi wo zvisina shwiro unoti kudini?” Vamweni vakati: “Unonga muteketesi wo zvimwari zvo nyikanja, ngokuti iye wakachumaira kwavari ndi Jesu, no kumuka kwo vakafa.”</verse>
				<verse number="19">Navo vakamubata, vakamuzisa pamberi po Ariyopagu, vechiti: “Tingaziva here kuti uku kujijisa kupsha kunovereketwa ndiwe kunonangenyi?</verse>
				<verse number="20">Ngokuti unozisa zviro zvisikazwiki kunjeve jedu: Ndizvo tinoda kuziva kuti izvi zvinoti kudini.”</verse>
				<verse number="21">Zvino vese vo Atena no vo nyikanja vayiva zvigarandimo apo avazivi kupejera mukuvo wavo kuzviro zvimweni, asi kwega kunanga nokuti, kuzwa chiro chipsha.</verse>
				<verse number="22">Na Pauri wakayima pakati po Ariyopagu, wakati: “Imwimwi vanarume vo Atena, ngo zviro zvese ndinovona kuti munonyanya kudira.</verse>
				<verse number="23">Ngokuti ndichapinda, ndechiringira zvo munodira, ndavonazve altari rine aya matahwa: ‘KUNA MWARI USIKAZIVIKANWI,’ ndizvo uwo wo munodira musikamuzivi, uwu ndiye wo ndinoteketesa kwomuri.</verse>
				<verse number="24">Mwari uwo wakarura nyika nazvo zvese zviri mukati mwayo, iye uri Mambo wo mu denga no wo nyika, aagari mu mathemperi akavakwa ngo nyara;</verse>
				<verse number="25">zve aashandihwi ngo nyara jo vandhu, kudari ngo unotama chiro, kwechivoneka kuti iye unovapa vese kupona, no kufema, no zviro zvese;</verse>
				<verse number="26">naye wakayita majinja ese o vandhu kubva kuna umwe, kuti vagare panyezuru po hope yo nyika, wakaemesera nguva javo no migano yo kugara kwavo.</verse>
				<verse number="27">Kuti vapshake Mwari, kuti pamweni vambarambasire, vamuwane. Pikija asiri ndhambo akadi kubva pana umwe ngaumwe wedu;</verse>
				<verse number="28">ngokuti kwaari tinopona, no kufamba, tino undhu hwedu, kudari ngo zvo vakavereketazve vamweni vakatikuti no vatari venyu vo nduyo: Ngokuti isisu tiri mibarihwana yake.</verse>
				<verse number="29">Ndizvo tiri mibarihwana ya Mwari, akudikani kuti tipinimije kuti uMwari hunonga hwakadari ngomukore, nokuti sirivha, nokuti buwe rakachechwa ngo nghwazi no mazano o vandhu.</verse>
				<verse number="30">Ngo mikuvo yo kusikaziva uku, Mwari aazivi kuringisisa; asi zvino unopangisisa vandhu kuti vese kundau jese, vatenderuke.</verse>
				<verse number="31">Kwechivoneka kuti wakaemesa zuva raanozotonga ndiro nyika ngo kururama ngo uwo mundhu waakagaja; uwo waakagwinyisa ku vandhu vese ngo kumumusa kwo vakafa.”</verse>
				<verse number="32">Asi vazwa ngo kumuka kwo vakafa, vamweni vakayita jee; asi vamweni vakati: “Tinozokuzwazve ngoiyi ndava.”</verse>
				<verse number="33">Ngokudaro Pauri wakabuda kubva pakati pavo.</verse>
				<verse number="34">Asi vandhu vamweni vakanamatira kwaari, vakatenda: Pakati pavozve Dhionusi muAriopagu, no mujimayi zina rake raizwi ndi Dhamarisi no vamweni navo.</verse>
			</chapter>
			<chapter number="18">
				<verse number="1">Sure kwo izvi wakabva Atena wakaguma Korinte.</verse>
				<verse number="2">Naye wakavona mundhu muJudha zina rake raizwi ndi Akwira, wayiva mundhu wo Pontu ngo kubahwa, echibva ngo uwo mukuvo Itariya, pamwepo no mukaji wake Prisira, ngokuti Kraudhiyo wayinga apanga kuti vaJudha vese vabve mu Roma: Naye wakaenda kwavari;</verse>
				<verse number="3">ngokuti iye wayiva no mushando wakatojana, wakagara navo, vakashanda; ngokuti mushando wavo wayiva wo kuruka matende.</verse>
				<verse number="4">Naye wakaphikisana navo mu nyumba yo kudira mazuva ese o sabatha, akaonga vese vaJudha no vagiriki.</verse>
				<verse number="5">Asi apo Sirasi na Timoti vayinga vaviya vechibzuka kubva Makedhoniya, Pauri avangirijwa ngo izwi, wakapupura ku vaJudha kuti Jesu uri Kristu.</verse>
				<verse number="6">Kwakati vakanija no kutuka, iye wakapumbhuja zvokusimira zvake, akati kwavari: “Ngazi yenyu ngaive panyezuru po musoro yenyu; ndakachena inini, kubvira zvino ndinozoenda kuvomajinja.”</verse>
				<verse number="7">Naye wakabvapo, akanghwina mu nyumba yo mundhu wakatikuti zina rake raizwi ndi Titosi Justu, uwo waidira Mwari, nyumba yake yayiva phedo po nyumba yo kudira.</verse>
				<verse number="8">Na Krispu, mukuru wo nyumba yo kudira wakatenda Mambo, no vo nyumba yake yese; no vazhinji vo vaKorinte, vechizwa, vakatenda, vakabhapatiswa.</verse>
				<verse number="9">Mambo wakati kuna Pauri ngo chivoniso usiku: “Usatya, asi vereketa, usanyarara.</verse>
				<verse number="10">Ngokuti ndinewe, akuna mundhu unozokumukira kukuremaja: Ngokuti ndine vandhu vakawanda mu dhoropa iri.”</verse>
				<verse number="11">Naye wakagara apo gore no mweji mitandhatu, echijijisa izwi ra Mwari pakati pavo.</verse>
				<verse number="12">Asi apo Gariyo wayiva mutongi wo Akaiya, vaJudha vakamukira Pauri ngo chisungo chimwe, vakaenda naye pamberi po chigaro cho kutonga.</verse>
				<verse number="13">Vechiti: “Uwu mundhu unoonga vandhu kudira Mwari ngo njira inosiyana no Mipango.”</verse>
				<verse number="14">Apo Pauri wayida kubewura muromo wake kuvereketa, Gariyo wakati ku vaJudha: “Kudari ngo gwinyiso yayiva ndava yo kushata, nokuti yo kumukira, imwimwi vaJudha, kungava pambhene kuti ndimusengerere.</verse>
				<verse number="15">Asi kudari iri ndava yo mubvunjo, yo mazwi no yo mazina, no yo mipango yenyu, jivonerenyi kuno izvo imwimwi; andidi kuyita mutongi wo ndava jakadaro.”</verse>
				<verse number="16">Naye wakavambirimbija kubva kuchigaro cho kutonga.</verse>
				<verse number="17">Navo vese vakabata Sositeni, mukuru wo nyumba yo kudira, vakamurova pamberi po chigaro cho kutonga. Na Gariyo aazivi kuwana ndava na chimwe cho izvo.</verse>
				<verse number="18">Naapo Pauri ayinga agara apo mazuva mazhinji ngosure kwo izvi, wakaeneka vatendi, akahluza kubva apo kuenda Siriya, vanaye Prisira na Akwira, uwo ayinga apahwa musoro wake uri mu Kenekriya; ngokuti wayinga akapika mbhiko.</verse>
				<verse number="19">Asi wakaguma Efesu, wakavasiya apo; asi iye ambhwine wakanghwina mu nyumba yo kudira, akaphikisana no vaJudha.</verse>
				<verse number="20">Naapo vakakumbira kuti agare navo mukuvo wakapinda kureba, aazivi kutenda;</verse>
				<verse number="21">asi wakavaeneka, echiti: “Ndinozoviyazve kwomuri, kudari Mwari echitenda.” Wakahluza kubva Efesu.</verse>
				<verse number="22">Naapo ayinga aguma Khesariya, wakakwira kuenda koochungamija chiara, akabzuka kuenda Antiyoki.</verse>
				<verse number="23">Agara mukuvo apo, wakabveyo, akaparura nyika yo Garatiya, no Frigiya ngo kutevererana, echigwinyisa vajiji vese.</verse>
				<verse number="24">Zvino mujudha zina rake raizwi Aporo, muArixandriya ngo kubahwa, mundhu wakajijiswa, wakaviya Efesu; naye wayiva nghwazi mu Matahwa.</verse>
				<verse number="25">Uwu wayinga akajijiswa njira ya Mambo; echipisa mu mweya, wakanasa kuvereketa no kujijisa ngo ndava ya Jesu, echiziva ngo rubhapatiso rwa Johani rwega.</verse>
				<verse number="26">Naye wakatanga kuvereketa ngo kushinga mu nyumba yo kudira, asi apo Prisira na Akwira vamuzwa, vakamutora kwavari, vakamupangijira njira ya Mwari ngo kupinda kuziva.</verse>
				<verse number="27">Naapo, iye wayida kupinda kuenda Akaya, vatendi vakamushingisa, vakatara kuno vajiji kuti vamuashire. Naapo ayinga aguma, wakabesera kakurutu avo vakatenda ngo nyasha.</verse>
				<verse number="28">Ngokuti wakanasa kunyisa vaJudha pambhene, echivonisa ngo matahwa kuti Jesu uri Kristu.</verse>
			</chapter>
			<chapter number="19">
				<verse number="1">Kwakaitika apo Aporo uri mu Korinte, Pauri ayinga apeja kuparura nyika jakakwira, wakaguma Efesu, akavona vajiji vakatikuti;</verse>
				<verse number="2">naye wakati kwavari: “Mwakaashira Mweya Wakachena here apo pomwakatenda?” Navo vakati kwaari: “Haiwa, atizivi no kutongozwa kuti uripo Mweya Wakachena.”</verse>
				<verse number="3">Naye wakati: “Mwakabhapatiswa ngo rubhapatiso rwenyi?” Navo vakati: “Ngo rubhapatiso rwa Johani.”</verse>
				<verse number="4">Pauri wakati: “Johani wakabhapatisa ngo rubhapatiso rwo kutenderuka, echinanga kuna vandhu kuti vatende uwo waizoviya sure kwake, kunangira Jesu.”</verse>
				<verse number="5">Naapo vazwa izvi, vakabhapatiswa ngo zina ra Mambo Jesu.</verse>
				<verse number="6">Naapo Pauri adira nyara jake panyezuru pavo; Mweya Wakachena wakaviya panyezuru pavo, navo vakavereketa ngo ndimi, vakaprofeta.</verse>
				<verse number="7">Ndizvo vese vayiva vanonga vanarume vari gumi na vaviri.</verse>
				<verse number="8">Naye wakanghwina mu nyumba yo kudira, wakavereketa ngo kushinga ngo mukuvo wo mweji mitatu, echiphikisana navo no kuvaonga ngo ndava yo zvo Umambo hwa Mwari.</verse>
				<verse number="9">Asi apo vamweni vakaomesa mwoyo, no kuramba kutenda, vechivereketa zvakashata ngeiyo Njira, pamberi po vandhu vazhinji, wakabva kwavari, akaparajanisa vajiji, echipangana zuva ngo zuva muchikora cha Tiranu.</verse>
				<verse number="10">No izvi zvakavangirira kuitwa mukuvo wo makore maviri; kwokuti avo vese vayigara mu Aziya vakazwa izwi ra Mambo, vese vaJudha no vagiriki.</verse>
				<verse number="11">Na Mwari wakayita mishamiso yo simba ngo nyara ja Pauri.</verse>
				<verse number="12">Kwokuti kubva kumuviri wake kwakatohwa madhuku nokuti machira, kuenda nazvo kuno avo vaihwara, no ndhenda javayiva najo jakabva kwavari, no mweya yakashata yakabuda kwavari.</verse>
				<verse number="13">Asi vamweni vakatikuti vo vaJudha vayiva vapepesheki, vari n'anga vakaeja kudanija panyezuru peavo vayiva no mweya yakashata zina ra Mambo Jesu, vechiti: “Ndinokupikisa ndi Jesu uwo unochumaihwa ndi Pauri.”</verse>
				<verse number="14">Vayiva vana vanomwe vo umwe waizwi ndi Sikevha, mujudha, uri mupristi mukuru, avo vakayita izvi.</verse>
				<verse number="15">No mweya wakashata wakapingura, ukati kwavari: “Jesu ndinomuziva, na Pauri ndinomuziva; asi imwimwi muri yani?”</verse>
				<verse number="16">No mundhu wayiva no mweya wakashata wakavanyandukira, akavanyisa vese, avakurira, kwokuti vakatiza kubva munyumbemwo vari mutitinini, vakaremajwa.</verse>
				<verse number="17">No izvi zvakazivikanwa kuna vese vaJudha no vagiriki vayigara mu Efesu, no kutya kwakavagumira vese. No zina ra Mambo Jesu rakakuriswa.</verse>
				<verse number="18">Vazhinji vavo vakagonda, vakaviya vechitenda, no kupangijira zviito zvavo.</verse>
				<verse number="19">No vazhinji veavo vaishandisa zvo masaramuso, vakazisa mabhuku avo pamwepo, vakaapisa mukuvona kwavo vese, navo vakaverenga mutengo wao, vakavona kuti wayiva makumi mashanu o zviuru (50.000) o zviguhwa zvo sirivha.</verse>
				<verse number="20">Ngo njira iyi izwi ra Mambo rakakura ngo simba, rakanyisa.</verse>
				<verse number="21">Nazvino ngosure kwokupera kwo izvi, Pauri wakaemesa mu mweya mwake kuti ngosure kwokuti afamba Makedhoniya, no mu Akaya, aende Jerusarema, echiti: Ngosure kwokuti ndagumeyo, kunosisira kuti ndivone Roma naro.</verse>
				<verse number="22">Naapo ayinga atuma vaviri veavo vaimudetsera kuti vaende Makedhoniya, ndi Timoti na Erastu, iye ambhwine wakagara mukuvo mu Aziya.</verse>
				<verse number="23">Ngo uwo mukuvo kwakamuswa bope guru ngo ndava yo iyo Njira.</verse>
				<verse number="24">Ngokuti mundhu wakatikuti waizwi Dhemetriyo, mupfuri wo sirivha, waipfura miezaniso yo sirivha ya Dhiana, wakapfumisa vapfuri ngo mare yakawanda.</verse>
				<verse number="25">Avo, iye wakavaunganija pamwepo no vashandi vo mushando umwewo, akati: Vanarume, munoziva kuti ngo uwu mushando tinopfumiswa ndiwo.</verse>
				<verse number="26">Nemwi munovona no kuziva kuti uwu Pauri wakaonga no kutenderuja vandhu vazhinji, haiwa mu Efesu mwega, asi mu nyika yese yo Aziya, echiti, kuti akuna zvimwari zvakaitwa ngo nyara.</verse>
				<verse number="27">No ngozi iripo andiopi yega yokuti uwu mushando wedu ushoohwe; asi kuti themperi ro chimwari chikuru Dhiana riverengwe kuti arina shwiro, nokuti ukuru hwake huparajwe, uwo unodihwa ndivo vese mu Aziya no mu nyika jese.</verse>
				<verse number="28">Apo vazwa izvi vakazara ngo ushungu, vakadanijira, vechiti: “Uri mukuru Dhiana wa vaEfesu.”</verse>
				<verse number="29">No dhoropa rakazara ngo hohoho; navo vakagogoma ngo chisungo chimwe kunghwina mundau yo kutambira, vayinga vabata Gaiyo na Aristaku, vayiva vanarume vo Makedhoniya, avo vaiperekeja Pauri muhwendo hwake.</verse>
				<verse number="30">Naapo Pauri echida kunghwina kuno vandhu avo, vajiji avazivi kumutendera.</verse>
				<verse number="31">No vamweni vakatikuti vo nduna jo Aziya vayiva shamwari jake, vakatuma kwaari, vakamupota kuti aregere kunghwina mundau yo kutambira.</verse>
				<verse number="32">Ndizvo vamweni vakadanijira chiro chimwe, no vamweni chimweni; no mbungano yakakangaijwa, uzhinji hwavo avazivi kuziva chovakaunganira.</verse>
				<verse number="33">Navo vakabudisira mberi Arixandreu kubva pakati pochiunga, vaJudha vechimusukumijira mberi, na Arixandreu wakakopera ngo nyara, echida kujirwira kuno vandhu.</verse>
				<verse number="34">Asi apo vaziva kuti uri mujudha, vese ngo izwi rimwe vakadanijira kwo mukuvo wayida kuyita nguva mbiri: “Uri mukuru ndi Dhiana wo vaEfesu.”</verse>
				<verse number="35">Apo mutari wo dhoropa anyararisa chiunga, wakati: “Imwimwi vanarume vo Efesu, uri pari mundhu usikazivi kuti dhoropa ro Efesu riri mungwariri wo themperi ra Dhiana mukuru, no muezaniso wakawa kubva kuna Jupiteri?</verse>
				<verse number="36">Ndizvo kwechivoneka kuti izvi azvingarambiki, kunodikana kuti munyarare, musikaiti chiro musati mwapinimija.</verse>
				<verse number="37">Ngokuti imwimwi mwazisa pano ava vanarume, vasiri majongoni o mathemperi, nokuti vatuki vo chimwari chedu.</verse>
				<verse number="38">Ndizvo kudari Dhemetriyo no vapfuri vanaye, kudari vane ndava kuno mundhu nokuti ngouri, aripo mazuva o kuvereketa ndava, aripo no masamukuru. Ngavamangarirane umwe no umweni.</verse>
				<verse number="39">Asi kudari munopshaka ngo ndava yo chiro chimweni, chinozoguhwa ngo makota akaemeswa.</verse>
				<verse number="40">Ngokuti ngo gwinyiso tine ngozi yo kuitihwa ndava, ngo ndava yo bope raitwa nyamasi, apana shwiro yotingapa kupembeja bope iri.”</verse>
				<verse number="41">Naapo ayinga avereketa kudaro, wakaparaja chiunga.</verse>
			</chapter>
			<chapter number="20">
				<verse number="1">Ngosure bope ranyarara, Pauri wakadanija vajiji, no kuvapanga, wakavaeneka, wakabvapo kuenda Makedhoniya.</verse>
				<verse number="2">Naapo afamba ndau ijo, echivapangisisa ngo mazwi mazhinji, wakaguma Giriki.</verse>
				<verse number="3">Naapo apeja mweji mitatu arimwo, no vaJudha vayinga vamutandira zano, apo achada kuhluza kuenda Siriya, wakajiemesera kuti unozohwirira echifamba ngo mu Makedhoniya.</verse>
				<verse number="4">Vakamuperekeja kuguma Aziya, vayiva Sapatro wo Bhereya mwana wa Puro na Aristaku, na Sekundo vo Tesaronika, na Gaiyo wo Dherbhe, na Timoti; na Tikiku na Trofimu vo Aziya.</verse>
				<verse number="5">Asi avo vakatungamira mberi, vakatigarira mu Trowa.</verse>
				<verse number="6">Nesu takahluza kubva Firipi ngosure kwo mazuva o chimanda chisina mumera, takaguma kwavari mu Trowa ngosure kwo mazuva mashanu; takagara apo mazuva manomwe.</verse>
				<verse number="7">Na ngo zuva ro kutanga ro vhiki, apo taungana kugura chimanda, Pauri wakavereketa kwavari, echida kubvapo ngo zuva raitevera; wakarebesa kuvereketa kwake mbhera pakati po usiku.</verse>
				<verse number="8">Zvayivapo zvivheneko zvakawanda mukamera ro muturika apo potakaungana.</verse>
				<verse number="9">Jaha rakatikuti raizwi ndi Utiku rayiva rakagara pa fasitera, rakanyiswa ngo hope jo majikirira; na Pauri acharebesa kuvereketa kwake, iro rechinyiswa ngo hope jaro, rakawa kubva kumuturika wochitatu, navo vakarimusa, rafa.</verse>
				<verse number="10">Na Pauri wakabzuka, akakotama panyezuru pake, akamufungatira, akati: “Musaita joweyowe; ngokuti uchapona.”</verse>
				<verse number="11">Naapo akwira mu muturika, wakagura chimanda, akaha, no kuvereketa navo mukuvo wakareba, mbhera kwakaeja, ngokudaro wakabvapo.</verse>
				<verse number="12">Navo vakazisa jaha rechizwa, vakaembezehwa kakurutu.</verse>
				<verse number="13">Asi isisu, takatanga kuenda ngo ngarava, takahluza kuenda Asoni, apo techigarira kuashira Pauri; ngokuti iye wayinga agura kudaro, achida pachake kufamba ngo tshoka.</verse>
				<verse number="14">Naapo iye ashongana nesu mu Asoni, takamuashira, tikaguma Miturani.</verse>
				<verse number="15">Techihluza kubvapo ngo zuva raitevera, takaguma kundau inoita maringwa no Kiyo, no zuva raitevera, takaguma Samo; na ngo zuva raitevera, takaguma Miretu.</verse>
				<verse number="16">Ngokuti Pauri wakagura kuhluza kudarika Efesu, kuti asazogara mukuvo mu Aziya; ngokuti waikasira, kuti kudari kungaitika ungazovapo Jerusarema ngo zuva ro Pentekosti.</verse>
				<verse number="17">No kubva Miretu wakatumira Efesu, akadanija kwaari vakuru vo chiara.</verse>
				<verse number="18">Naapo vaguma kwaari, wakati kwavari: Imwimwi mwambhwine munoziva kuti kubvira ngo zuva ro kutanga ro ndakanghwina mu Aziya, kugara kwendakaita nemwi mukuvo wese,</verse>
				<verse number="19">ndechishandira Mambo ngo kupfava kwese kwo mupinimijo, na ngo musoji, na ngo kuejwa ukwo kwakandigumira ngo ndava yo kutandira mazano kwa vaJudha.</verse>
				<verse number="20">Nokuti no njira yo ndisikazivi kuregera kuteketesa kwomuri chiro chinomubesera, ndechimujijisa pambhene, no kubva ku nyumba kuenda ku nyumba imweni,</verse>
				<verse number="21">ndechiyita chapupu kwavari vese vaJudha no vagiriki kutenderuka kuna Mwari, no kugonda kuna Mambo wedu Jesu Kristu.</verse>
				<verse number="22">Nazvino ringiranyi, ndechisungwa mu mweya, ndinoenda Jerusarema, ndisikazivi izvo zvinondigumira apo.</verse>
				<verse number="23">Kwega kuti Mweya Wakachena unopupura mu madhoropa ese kuti zvisungo no matambujiko zvinondigarira.</verse>
				<verse number="24">Asi andiverengi kupona kwangu inga chiro chinodikana kwendiri, kuti ndipeje muhambo wangu, no mushando wo ndakaashira kuna Mambo Jesu kupupura vhangeri ro nyasha ja Mwari.</verse>
				<verse number="25">Nazvino, vonanyi, ndinoziva kuti imwimwi mwese mwendakahambira mukati mwenyu ndechichumaira Umambo hwa Mwari, amuchazovonizve hope yangu.</verse>
				<verse number="26">Ndizvo ndinopupura kwomuri ngo iri zuva kuti ndakachena kuno ngazi yenyu yese.</verse>
				<verse number="27">Ngokuti andizivi kuregera kumubvunja kwese kupanga kwa Mwari.</verse>
				<verse number="28">Jingwarirenyi no mushambi wese wo mwakaemesehwa panyezuru pawo ndi Mweya Wakachena, kuti muyite vavonisi vawo, kuti muhushe chiara cha Mwari chaakatenga ngo ngazi yake ambhwine.</verse>
				<verse number="29">Ndinoziva kuti ngosure kwokubva kwangu, mathika akashata anozonghwina pakati penyu, asikaitiri nyasha mushambi;</verse>
				<verse number="30">no pakati penyu mwambhwine, panozobuda vandhu, vechivereketa zvinopaukisa kukweva vajiji kuti vavatevere.</verse>
				<verse number="31">Ndizvo rindanyi mwechicherecheja kuti ngo mukuvo wo makore matatu andizivi kuregera kupanga vese usiku no masikati, ndechichema musoji.</verse>
				<verse number="32">Nazvino ndinomupira kuna Mambo, no kuizwi ro nyasha jake, iro rine simba ro kumuvaka, no kumupa ndhaka mukati mwavo vese vakacheneswa.</verse>
				<verse number="33">Andizivi kutongoemura sirivha, nokuti mukore, nokuti zvokufuka zvo mundhu.</verse>
				<verse number="34">Imwimwi mwambhwine munoziva kuti iji nyara jakashandira izvo zvo ndaitama, no zvo avo vayiva neni.</verse>
				<verse number="35">Ngo zviro zvese ndakamupa chivonero, kuti ngo kushanda kudaro kunosisira kuti mubesere avo vasina simba, no kucherecheja mazwi a Mambo Jesu, kuti wakati ambhwine: “Kunopinda kudakajisa kupa, kuno kuashira.”</verse>
				<verse number="36">Naapo avereketa kudaro wakagwadama pasi, akakumbira navo vese.</verse>
				<verse number="37">Navo vese vakachema musoji, vakakumbatira pamusipa wa Pauri, vakamuchungamija ngo muromo,</verse>
				<verse number="38">vechitambujika kakurutu ngo izwi raakavereketa, rokuti avachazombovonizve hope yake. Vakamuperekeja kuenda ku ngarava.</verse>
			</chapter>
			<chapter number="21">
				<verse number="1">Kwakaitika apo taparajana navo, takahluza ngo kururamisa kuenda Khose, na ngo zuva raitevera takaguma Rodhe, no kubvapo takaguma Patara.</verse>
				<verse number="2">Tavona ngarava yaiambuka kuenda Fenike, takanghwinemwo, takahluza.</verse>
				<verse number="3">Naapo tavona Kupro, takarisiya ngo kuboshwe, takahluza kuenda Siriya, tikaguma Tire; ngokuti apo ngarava yaiambuswa mitwaro yayo.</verse>
				<verse number="4">Techivona vajiji, takagara apo mazuva manomwe. Ava vakati kuna Pauri ndi Mweya Wakachena kuti asazokwira kuenda Jerusarema.</verse>
				<verse number="5">Kwakaitika apo tapeja ao mazuva, takabvapo, tikaenda hwendo hwedu; navo vese pamwepo no vanakaji vavo no vana, vakatiperekeja, mbhera takabuda mu dhoropa; techigwadama pambhiripiri po jombe, takakumbira.</verse>
				<verse number="6">Naapo taenekana takanghwina mu ngarava, asi ivo vakahwirira kanyi.</verse>
				<verse number="7">Naapo tapeja kuhluza kubva Tire, takaguma Toremaidha, nesu takachungamija vatendi, takagara navo zuva rimwe.</verse>
				<verse number="8">Na ngo zuva raitevera takabvapo, takaguma Khesariya: Techinghwina mu nyumba ya Firipi muvhangeri, uwo wayiva umwe wo vari vanomwe, takagara naye.</verse>
				<verse number="9">Zvino uwu mundhu wayiva no vasikana varongomuna, mbhandwe, avo vaiprofeta.</verse>
				<verse number="10">Tichagara apo mazuva mazhinji, kwakabzuka muprofeti waibva Judhiya, unozwi Agabhu.</verse>
				<verse number="11">Echiviya kwetiri, atora bhande ra Pauri, wakajisunga tshoka jake, no nyara, akati: Unonanga izvi Mweya Wakachena: Nokudaro vaJudha vari mu Jerusarema vanozosunga mune wo bhande iri, vanozomupira mu nyara jo vo majinja.</verse>
				<verse number="12">Apo tazwa izvi, tese, isisu naavo voiyo ndau, takamupota kuti asakwira Jerusarema.</verse>
				<verse number="13">Naapo Pauri wakapingura, akati: “Munoitenyi mwechichema no kutambuja mwoyo wangu? Ngokuti ndakanasirira haiwa kusungwa kwega, asi no kufira zina ra Mambo Jesu mu Jerusarema.”</verse>
				<verse number="14">Naapo asikazivi kutenda kuongwa, takanyarara, techiti: “Kuda kwa Mambo ngakuitike.”</verse>
				<verse number="15">Ngosure kwo aya mazuva, takatora ndhumbi jedu, takakwira kuenda Jerusarema.</verse>
				<verse number="16">Vakaendavo nesu vo vajiji vo Khesariya, vechiviya no mundhu unozwi Nasoni wo Kupro mujiji wayiva wokutanga wotaizogara mu nyumba mwake.</verse>
				<verse number="17">Naapo taguma Jerusarema, vatendi vakatiashira ngo kudakara.</verse>
				<verse number="18">Na ngo zuva raitevera Pauri wakanghwina nesu kuna Jakobe; no vandhu vese vayivapo.</verse>
				<verse number="19">Naapo tavachungamija, iye wakaverenguja ngo kutevererana izvo zvaakayita Mwari pakati po vo majinja, ngo kushanda kwake.</verse>
				<verse number="20">Naavo apo vazvizwa vakakurisa Mwari; vakati kwaari: “Unovona hama, kuwanda kwo zviuru zvo avo vakatenda mukati mwo vaJudha; navo vese vanobatisisa Mipango.”</verse>
				<verse number="21">Navo vakaziviswa kuti iwewe unojijisa vaJudha vese vari mukati mwo majinja kuti varege zva Mosi, wechivabvunja kuti vasacheka vana vavo, nokuti vasangwarirazve zvirovejeso zvo mipango.</verse>
				<verse number="22">Ndizvo toitenyi? Ngo gwinyiso vanozozwa kuti iwewe waviya.</verse>
				<verse number="23">Ndizvo ita izvi zvo tinozokubvunja: Tine vandhu varongomuna pano vakapika mbhiko;</verse>
				<verse number="24">tora ava ujichenese navo, uripire zvese zvavo, kuti vapare musoro yavo: Navo vese vanozoziva kuti akuna gwinyiso kuno izvo zvese zvo vakadurujihwa ndizvo ndiwe. Asi kuti iwewe pachako unonasa kufamba, wechingwarira Mipango.</verse>
				<verse number="25">“Asi ngo ndava yo avo vo majinja vakatenda, takatara, techigura kuti vajingwarire kurega zvinobaihwa miezaniso yo kudira, no ngazi, no izvo zvinojipwa, no kuomba.”</verse>
				<verse number="26">Naapo Pauri wakatora vanarume avo, ngo zuva raitevera, akajichenesa pamwepo navo, akanghwina mu themperi, echipangijira kuzarisika kwo mazuva okucheneswa mbhera mudiro wakapihwa ngo ndava yaumwe ngaumwe wavo.</verse>
				<verse number="27">Naapo mazuva manomwe oda kupera, vaJudha vakabva Aziya, apo vamuvona uri mu themperi vakaveruja mbungano yese, vakamubata,</verse>
				<verse number="28">vechidanijira: “Vandhu vaIsraeri, beseranyi; uwu ndiye mundhu unojijisa vandhu vese kundau jese kurwisana no vandhu, no Mipango, no iyi ndau; no kupinda izvi wakazisa vagiriki navo mu themperi, akasvipisa iyi ndau yakachena.”</verse>
				<verse number="29">Ngokuti vayinga vakavona Trofimu mu Efesu anaye mu dhoropa, vakapinimija kuti Pauri wakamunghwinisa mu themperi.</verse>
				<verse number="30">No dhoropa rese rakaverujwa, no vandhu vakagogoma kuungana pamwepo; navo vakabata Pauri, vakamukwevera kunja kwo themperi paripo misuvo yakakonywa.</verse>
				<verse number="31">Vachapshaka kuda kumuuraya, masoko akaguma ku nduna huru yo chikwata cho masocha, kuti Jerusarema rese rayiva no hohoho.</verse>
				<verse number="32">Paripo uwo wakatora masocha no nduna jo mazana, akagogoma kubzuka kwavari; naavo apo vavona nduna huru no masocha, vakaregera kurova Pauri.</verse>
				<verse number="33">Naapo nduna huru yakakwedera, ikamubata, yakapanga kuti asungwe ngo maketani maviri; yakamubvunjisa kuti iye wayiva yani, no icho chaayinga ayita.</verse>
				<verse number="34">No vamweni vakadanijira chiro chimwe, no vamweni chimweni, mukati mwo mbungano; naapo akorera kuziva gwinyiso ngo ndava yo hohoho, wakapanga kuti aziswe mujimbahwe.</verse>
				<verse number="35">Apo aguma pa matandhijo, zvakaitika kuti wakatwahwa ngo majoni ngo ndava yo kuambana kwo mbungano.</verse>
				<verse number="36">Ngokuti uwandu hwo vandhu hwakatevera ngosure, vechidanijira: “Muuraenyi!”</verse>
				<verse number="37">Apo vooda kuzisa Pauri mujimbahwe, wakati kuno nduna huru: “Ndingatendehwa here kuvereketa chiro kwouri?” Naye wakati kwaari: “Unoziva chiGiriki here?”</verse>
				<verse number="38">Andiwepi here muEgipite, uwo ngo mazuva akapera wakamusa vandhu kumukira, akavakweva kuenda navo mu bani, vanarume vari zviuru zvirongomuna (4.000) vayiva zvigebenga?</verse>
				<verse number="39">Asi Pauri wakati: Ndiri mujudha, wo Tarsu ro Kirikiya, wakabahwa mu dhoropa riri guru; neni ndinokupota, kuti unditendere ndiverekete ku vandhu.</verse>
				<verse number="40">Naapo amutendera, Pauri echiyima pa matandhijo wakakopera ngo nyara kuno vandhu; naapo kwayivapo kunyarara kukurutu, iye wakavereketa kwavari ngo rurimi rwo chiHebheru, echiti:</verse>
			</chapter>
			<chapter number="22">
				<verse number="1">“Hama no majibaba! Izwanyi zvino kujirwira kwondinoita kwomuri.”</verse>
				<verse number="2">Naapo vazwa kuti waivereketa kwavari ngo rurimi rwo chiHebheru, vakapinda kunyarara; naye wakati:</verse>
				<verse number="3">“Ndiri muJudha, ndakabahwa mu Tarsu ro Kirikiya, asi ndakakura pano mu dhoropa iri, pa tshoka ja Gamarieri, ndakajijiswa kudari ngo zvirovejeso zvo mipango yo majibaba edu, ndechishingirira kuna Mwari, kudari ngo zvomunoita imwimwi na nyamasi.”</verse>
				<verse number="4">Neni ndakatambuja vo iyi Njira mbhera vafe, ndechivasunga no kuvanghwinisa mu guniya vese vanarume no vanakaji.</verse>
				<verse number="5">Kudari ngo zvaanondiitira chapupu mupristi mukuru, navo vese vari vakuru. Ndakaashira kubva kwavari tshamba yo kuenda kuna vatendi, ndakaenda mu Dhamaseku, kuti vayivapo ndivaviise Jerusarema, vakasungwa, kuti vatambujwe.</verse>
				<verse number="6">Kwakaitika kuti ndichafamba hwendo hwangu, ndechikwedera mu Dhamaseku, kwooda kuyita masikati, paripo kwakajeka kwechibva mu denga kujeka kukuru kwechinditendeneja.</verse>
				<verse number="7">Neni ndakawa pasi, ndakazwa izwi rechiti kwendiri: “Sauri, Sauri, unonditambujirenyi?”</verse>
				<verse number="8">Ndakapingura: “Uriyani, Mambo?” Naye wakati kwendiri: “Ndiri Jesu wo Nazaretha, uwo wounotambuja.”</verse>
				<verse number="9">Naavo vayiva neni ngo gwinyiso vakavona kujeka, asi avazivi kuzwa izwi ro uwo wakavereketa kwendiri.</verse>
				<verse number="10">Ndakati: “Ndinozoitenyi, Mambo?” Na Mambo wakati kwendiri: Miruka, uende mu Dhamaseku; naapo unozobvunjwa zvese zvo waemesehwa kuti uite.</verse>
				<verse number="11">Naapo ndisikakoni kuvona ngo ndava yo uthende wo kujeka ukwo, ndechikweviwa ngo nyara ngaavo vayiva neni, ndakaguma mu Dhamaseku.</verse>
				<verse number="12">No umwe ndi Ananiya, uri mundhu wakarurama kudari ngo kuverengwa kwo mipango, uno mbiri yakanaka mukati mwa vaJudha vese vayigara apo.</verse>
				<verse number="13">Uwu wakaviya kwendiri, echiyima phedo pangu, wakati kwendiri, Mukoma Sauri, ashira kuvona kwako. Ngoiyo nguva ndakamuringira.</verse>
				<verse number="14">Naye wakati: Mwari wo majibaba edu wakaemesa kuti uzive kuda kwake, no kuvona Uwo wakarurama, no kuzwa izwi rinobva kumuromo wake.</verse>
				<verse number="15">Ngokuti iwewe unozoyita chapupu ku vandhu vese, cho izvo zvo wakavona, no zvowakazwa.</verse>
				<verse number="16">Nazvino unogarirenyi? Miruka, ubhapatiswe, usukwe kubva mu zvishaishi zvako, wechikumbira ngo zina rake.</verse>
				<verse number="17">“Kwakaitika kuti apo ndapetuka Jerusarema, ndechikumbira mu themperi, ndakabatwa mu mweya.</verse>
				<verse number="18">Ndakamuvona echiti kwendiri: ‘Kasira, ubude kubva mu Jerusarema, ngokuti avazoashiri chapupu chako ndini.’</verse>
				<verse number="19">Neni ndakati, Mambo, ivo vambhwine vanoziva kuti ndakavakonyera mu guniya no kuvarova mu nyumba jese jo kudira, avo vakatenda kwouri.</verse>
				<verse number="20">Naapo ngazi ya Stefano chapupu chako yakaparajwa, ininivo ndaivapo, ndechitendera, no kungwarira zvokufuka zvo avo vakamuuraya.</verse>
				<verse number="21">Naye wakati kwendiri: Enda; ngokuti ndinozokutuma kuenda ndhambo kubva pano kuno vo majinja.”</verse>
				<verse number="22">Navo vakamupurukira mbhera azovereketa izwi iri, vakadanijira ngo izwi ravo, vakati: “Bvisai mundhu wakadaro pa nyika; ngokuti akusisiri kuti apone.”</verse>
				<verse number="23">Vachadanijira, no kukhumura zvokufuka zvavo, vechimburujira bukuta mu denga,</verse>
				<verse number="24">nduna huru yakapanga kuti anghwiniswe mujimbahwe, echinanga kuti abvunjisiswe ngo kurohwa. Kuti azive ndava ngoyenyi yo vakadanijira kudaro ndiye.</verse>
				<verse number="25">Naapo vamusunga ngo rusinga, Pauri wakati kuno nduna yo zana yayima phedo: Kunotendehwa here kwomuri ngo mipango kuti murove mundhu uri muRoma, asikazivi kunyiswa ngo ndava?</verse>
				<verse number="26">Naapo nduna yo zana yazwa, yakaenda kuno nduna huru, yakamubvunja, yechiti: “Unoda kuitenyi ngokuti uwu uri mundhu muRoma.”</verse>
				<verse number="27">No nduna huru yakaviya, ikati kwaari: “Ndibvunjei, uri muRoma here?” Naye wakati: Eya.</verse>
				<verse number="28">No nduna huru yakapingura, ikati: “Ndakatenga ubahwi uhwu wo kuva muRoma ngo mutengo mukuru.” Na Pauri wakati: “Asi inini ndakabahwa ndakadaro.”</verse>
				<verse number="29">Naapo vakada kumubvunjisisa vakabva kwaari ngokukasira. No nduna huru nayo yakatya, apo yaziva kuti wayiva muRoma, ngokuti yayinga yamusunga.</verse>
				<verse number="30">Asi ngo zuva raitevera, echida kuziva gwinyiso roicho chaakaitihwa ndava ngo vaJudha, wakamusunungura, akapanga vapristi vakuru no bangano rese kuti vaungane, wakabzusa Pauri akamudira pamberi pavo.</verse>
			</chapter>
			<chapter number="23">
				<verse number="1">Na Pauri echiringisisa bangano, wakati: “Vamuna, vakoma ndakapona ndisina ndava mu mwoyo pamberi pa Mwari mbhera kuguma zuva iri.”</verse>
				<verse number="2">No mupristi mukuru Ananiya wakapanga avo vaiyima phedo pake kumurova muromo.</verse>
				<verse number="3">Naapo Pauri wakati kwavari: “Mwari unozokurova iwewe biravira rakachena; unogara here kunditonga ngo mipango, no kupanga kuti ndirohwe ngo njira inopesana no Mipango?”</verse>
				<verse number="4">Naapo vaiyima phedo vakati: “Unotuka mupristi mukuru wa Mwari here?”</verse>
				<verse number="5">Na Pauri wakati: “Ndisaiziva, hama, kuti uri mupristi mukuru; ngokuti kwakatahwa, kuti: Usazovereketa zvakashata ngo mutongi wo vandhu vako.”</verse>
				<verse number="6">Asi apo Pauri ayinga avona kuti rupande rwavo rumwe rwaiya vasadhusi no rumweni rwaiya vafarisi, wakadanijira mumbungano: “Vakoma, ndiri mufarisi, mwana wo vafarisi. Ngo ndava yo kugonda kumuka kwo vakafa, ndinotongwa.”</verse>
				<verse number="7">Naapo adaro, yakamuswa hasha pakati po vaFarisi no vasadhusi; no chiunga chakaparajana.</verse>
				<verse number="8">Ngokuti vasadhusi vanoti, kuti, akuna kumuka kwo vakafa, zve akuna ngirosi, nokuti mweya; asi vafarisi vanotenda izvo zvese.</verse>
				<verse number="9">Naapo kwakamuka hohoho huru; vamweni vo vatari, vaitenderana no vafarisi, vakamiruka, vakatukana, vechiti: Atiwani kushata kuno uwu mundhu, zvinenyi, kudari mweya wakavereketa kwaari, nokuti ngirosi?</verse>
				<verse number="10">Naapo kwamuswa hasha huru, mujimbahwe mukuru, echitya kuti Pauri unozopfajuhwa ndivo wakapanga masocha kuti abzuke amubvuke ngo simba kubva kwavari no kumujimbahwe.</verse>
				<verse number="11">Asi ngo usiku hwaitevera, Mambo wakayima phedo pake, akati: “Wechishinga; ngokuti kudari ngo zvowakaita chapupu ndini mu Jerusarema, ngokudaro kunosisira kuti uite chapupu mu Roma.”</verse>
				<verse number="12">Kwakati kwoeja, vaJudha vakaungana, vakajisunga ngo mbhiko yokuti, avazohi nokuti kumwa mbhera vamuuraye Pauri.</verse>
				<verse number="13">Naavo vakatanda iri zano vayiva vanopinda makumi marongomuna.</verse>
				<verse number="14">Navo vakaviya kuno vapristi vakuru no vakuru, vechiti: “Tajisunga ngo mbhiko huru yokuti, atizoraviri chiro mbhera tamuuraya Pauri.</verse>
				<verse number="15">Ndizvo zvino imwimwi pamwepo no bangano, bvunjanyi mujimbahwe mukuru kuti amubzuse kwomuri kunonga munoda kunasa kupshakisisa ndava yake. Nesu apo okwedera tanasirira kumuuraya.”</verse>
				<verse number="16">Asi mwana wo hanzaji ya Pauri wakazwa ngo ndava yo kumuvandira kwavo, naye wakaviya, akanghwina mujimbahwe, akazivisa Pauri.</verse>
				<verse number="17">Na Pauri wakadanija kwaari, imwe yo nduna jo zana, akati: “Enda no iri jaha kuno mujimbahwe mukuru; ngokuti rinaro chiro cho kumubvunja.”</verse>
				<verse number="18">Ndizvo yakaenda naro kuno mujimbahwe mukuru, yakati: “Pauri mubhanditi wandidanija kwaari, akakumbira kuti ndizise iri jaha kwouri rinacho cho kuvereketa kwouri.”</verse>
				<verse number="19">No mujimbahwe mukuru wakamubata ngo nyara, akaenda naye akaribvunjisa ngo kufishika, kuti: Chinyi chounoda kundibvunja?</verse>
				<verse number="20">Naro rakati: “Vajudha vatenderana kookumbira kuti ubzuse Pauri mangwanani kuno bangano, kunonga vanoda kupshakisisa chiro ndiye.</verse>
				<verse number="21">Ndizvo usazotenda kwavari; ngokuti vanozomuvandira vanarume vanopinda makumi marongomuna, avo vajisunga ngo mbhiko yokuti avazohi nokuti kumwa mbhera vamuuraye. Nazvino vanasirira, vechiringira chigondiso chinobva kwouri.”</verse>
				<verse number="22">Ndizvo mujimbahwe mukuru wakatendera kuti jaha riende, echiripangisira kuti: “Usazobvunja mundhu kuti wazivisa ichi kwendiri.”</verse>
				<verse number="23">Naye wakadanijira kwaari nduna mbiri jozana, akati: “Nasiriranyi masocha ari mazana maviri (200), no vanogadha mahachi vari makumi manomwe, no vane mikhondo vari mazana maviri (200), okuenda Khesariya ngo nguva yochitatu yo usiku.</verse>
				<verse number="24">Munasirire zvifuyo kuti mugadhise Pauri panyezuru pazvo, mumugumise wakangwaririka kuna Ferikisi mutongi.”</verse>
				<verse number="25">Naye wakatara tshamba kudari:</verse>
				<verse number="26">“Kraudhiyo Rusiya unomuchingamija imwimwi mambo wakanasa kunaka Ferikisi.</verse>
				<verse number="27">Uwu mundhu wakabatwa ngo vaJudha, wayinga ooda kuurawa ndivo, apo ndakaguma kwavari no masocha ndikamuponesa, inga ndazwa kuti uri mu Roma.</verse>
				<verse number="28">Ngokuti ndaida kuti ndizive ndava yo vakamuyitira, ndamubzusa kuenda naye kubangano ravo:</verse>
				<verse number="29">Uwo ndakamuvona kuti, wakaitihwa ndava yo mibvunjo yo mipango yavo, asi inga asina ndava yakaitirwa kwaari inosisira kuti aurawe, nokuti asungwe.</verse>
				<verse number="30">Naapo kwakapangijihwa kwendiri kuti kunotandiwa zano ro kurwa no uwu mundhu, paripo ndakamutuma kwomuri, ndechipangirazve avo vakamuyitira ndava kuti vaverekete kurwisana naye pamberi pako.”</verse>
				<verse number="31">Ndizvo masocha, kudari ngo zvaakapangijihwa, akatora Pauri akamuzisa usiku Antipatri.</verse>
				<verse number="32">Asi ngo zuva raitevera akasiya vanogadha mahachi kuti vaende naye, akahwirira jimbahwe.</verse>
				<verse number="33">Naavo vaguma Khesariya, vakapa tshamba kuno mutongi, vakadira Pauri pamberi pake.</verse>
				<verse number="34">Naapo waijija, wakabvunjisa kuti wayiva wo nyika iri; naapo aziva kuti wayiva wo Kirikiya,</verse>
				<verse number="35">wakati ndinozozwa ndava yako, apo vaguma avo vanokumangarira. Wakapanga kuti angwarihwe mujimbahwe mwa Herodhi.</verse>
			</chapter>
			<chapter number="24">
				<verse number="1">Ngosure kwo mazuva mashanu, Ananiya mupristi mukuru wakabzuka pamwepo no vakuru vakatikuti, no umweni wayiva muvereketi, waizwi ndi Teturu, navo vakaverengera mutongi kuitira ndava Pauri.</verse>
				<verse number="2">Naapo adanijwa, Teturu wakatanga kumuitira ndava, echiti: “Kwechivoneka kuti tinodakara mukunyarara kukurutu ndiwe, no zvakashata zvinonasirihwa kuno iri jinja ngo nyasha jako.</verse>
				<verse number="3">Tinozviashira ngo njira jese no kundau jese, Ferikisi wakanasa kunaka, ngo kubonga kukurutu.</verse>
				<verse number="4">Asi kuti ndisakupejera nguva, ndinokupota kuti undizwe ngo nyasha jako mazwi mashomani.</verse>
				<verse number="5">Ngokuti takamuvona uwu mundhu kuti wayiva munyajiri no muambi wo kumukira pakati po vaJudha vese vo nyika jese, no mutungamiriri wo chikwata cho vaNazareta.</verse>
				<verse number="6">Uwozve wakaeja kusvipisa themperi, takamusunga: [Takada kumutonga kudari ngo mipango yedu.</verse>
				<verse number="7">Asi mujimbahwe mukuru Rusiya wakaviya akamubvuka ngo simba guru kunyara jedu].</verse>
				<verse number="8">Echipanga avo vanomuitira ndava kuti vaviye kwouri; ngokumubvunjisisa wambhwine, unozokona kuziva izvi zvese zvotinomuitira ndava ndizvo. ”</verse>
				<verse number="9">No vaJudha vakapindirira kumuitira ndava, vechigwinyisisa kunanga kuti, izvi zvakadaro.</verse>
				<verse number="10">Naapo mutongi ayita chivoniso kwavari kuti averekete, Pauri wakapingura kudari: “Ngokuti ndinoziva kuti iwewe wayiva mutongi wo jinja iri makore mazhinji, ndizvo ndinodakara ngo kujirwira.</verse>
				<verse number="11">Ungaziva kuti akuzivi kupinda mazuva ari gumi na maviri kubvira ngo nguva yo ndakakwira Jerusarema koodira.</verse>
				<verse number="12">Zve, avazivi kundivona mu themperi ndechiitirana hasha no mundhu nokuti ngouri, nokuti ndechiveruja mbungano, pikija mu nyumba jo kudira, nokuti mu dhoropa.</verse>
				<verse number="13">Zve, avangakoni kupangijira gwinyiso ro izvo zvo vanondiitira ndava ndizvo ngo nguva ino.</verse>
				<verse number="14">Asi izvi ndinotenda kwouri, kuti kudari ngo Njira yo vanoduja kuti kupaukisa, ngokudaro ndinoshandira Mwari wo majibaba edu, ndichitenda zvese zviri zvo mipango, no izvo zvakatahwa mu tshamba jo vaprofeti.</verse>
				<verse number="15">Ndino kugonda kuna Mwari, ukwo kwovanoveteravo ava, kuti kunozovapo kumuka kwo vakafa, kwo vese vakarurama no kwo vasikazivi kururama.</verse>
				<verse number="16">Ngo iyi ndava ndinoeja pachangu kugara ndino mwoyo usina ndava kuna Mwari, no kuna vandhu nguva jese.</verse>
				<verse number="17">Zvino sure kwo makore akawanda, ndakaviya koopa zvikovero no zvipo kuno vo jinja rangu.</verse>
				<verse number="18">Mukuita izvi vakandivona ndakacheneswa, ndiri mu themperi, pasina no mbungano nokuti hohohozve. Asi kwayivapo vaJudha vakatikuti vakabva Aziya,</verse>
				<verse number="19">avo kwaidikana kuti vave pano pamberi pako, no kundiitira ndava, kudari vane ndava kwendiri.</verse>
				<verse number="20">Nokuti ava vanarume vari pano ngavanange kushata kwovakavona kwendiri, ngoiyo nguva yo ndakaima pamberi po bangano,</verse>
				<verse number="21">kwega izwi rimwe rondakadanijira ndakaima pakati pavo, rokunanga ngo kumuka kwo vakafa, ndiro ro ndinoitihwa ndava nyamasi pamberi pako.”</verse>
				<verse number="22">Asi Ferikisi, echiziva kakurutu ngo ndava yo Njira iyi, wakavabvunja kuti vaimire, echiti: “Apo Rusiya mujimbahwe mukuru obzuka, ndinozokwarisisa ndava yenyu.”</verse>
				<verse number="23">Naye wakapanga nduna yo zana kuti iye angwarihwe akasununguka, nokuti kusarambiswa shamwari jake kuti jimushandire.</verse>
				<verse number="24">Asi ngosure kwo mazuva akatikuti, Ferikisi wakaviya na Drusira mukaji wake, wayiva muJudha, naye wakadanija Pauri, akamuzwa ngo rutendo ruri kuna Kristu Jesu.</verse>
				<verse number="25">Naapo aipangijira ngokururama, no kujibata, no kutongwa kunozoviya, Ferikisi wakahuta, akapingura: “Enda hako zvino, apo ndazowana mukuvo kwawo, ndinozokudanijazve.”</verse>
				<verse number="26">Iye wayiva no gondazve rokuti unozopuwa mare ndi Pauri. Ndizvozve wakamudanija mukuvo mizhinji echipangana naye.</verse>
				<verse number="27">Asi apo makore maviri apera, Ferikisi wakachindwa ndi Pikio Festu; na Ferikisi echida kudiwa ngo vaJudha, wakasiya akandosungwa.</verse>
			</chapter>
			<chapter number="25">
				<verse number="1">Ndizvo Festu aguma munyikeyo, ngosure kwo mazuva matatu wakakwira Jerusarema, echibva Khesariya.</verse>
				<verse number="2">No vapristi vakuru no vakuru vo vaJudha vakamuverengera ndava ya Pauri, vakapota kwaari,</verse>
				<verse number="3">vechimukumbira kuti avadakajise ngokuyita kuti Pauri, amutumire kuviya Jerusarema; kuti vamuuraye mu njira ngo kufishika.</verse>
				<verse number="4">Asi Festu wakapingura kuti Pauri angwarihwe mu Khesariya, nokuti iye wayida kukasira kuendeyo.</verse>
				<verse number="5">Wakati: Ndizvo ngavabzuke neni avo vane simba pakati penyu, nokudari iripo ndava kuno uwo mundhu, ngavamumangarire.</verse>
				<verse number="6">Naapo ayinga agara pakati pavo mazuva asikapindi masere nokuti ari gumi, iye wakabzuka kuenda Khesariya; na ngo zuva raitevera, wakagara pachigaro cho kutonga ndava, akapanga kuti Pauri aviyiswe.</verse>
				<verse number="7">Naapo aviya, vaJudha avo vakabzuka vechibva Jerusarema vakayima vechimutendeneja, vechimuitira ndava jakawanda, no zvakashata, jovasaikona kupangijira pambhene.</verse>
				<verse number="8">Naapo Pauri mukujirwira kwake, wakati: “Andizivi kushaisha kugura mipango yo vaJudha, nokuti ku themperi, nokuti kuna Khesari.”</verse>
				<verse number="9">Asi Festu, echida kudiwa ngo vaJudha, wakapingura Pauri, akati: “Unotenda here kukwira Jerusarema, utongwe ngo iji ndava pamberi pangu?”</verse>
				<verse number="10">Asi Pauri wakati: “Ndinoima pachigaro cho kutonga cha Khesari, apo panosisira kuti nditongwe: Andizivi kuyita chiro chakashata ku vaJudha, kudari ngo zvo unonasa kuziva iwewe.</verse>
				<verse number="11">Ndizvo kudari ndiri unoyita zvakashata, ndakaita chinosisira kuti ndife, andirambi kufa akadi; asi kudari pasina gwinyiso kuno izvo zvo vanondiitira ndava ndizvo ava, apana mundhu ungandipira kwavari. Ndinopota kuti ndava yangu ikwijwe kuna Khesari.”</verse>
				<verse number="12">Naapo Festu ayinga apangana no bangano, wakapingura kuti: “Iwewe wapota kuti ndava yako ikwijwe kuna Khesari. Unozoenda kuna Khesari.”</verse>
				<verse number="13">Zvino ngosure kwo mazuva akatikuti, mambo Agripa na Benike vakaguma Khesariya, vakachungamija Festu.</verse>
				<verse number="14">Navo vachagara apo mazuva mazhinji, Festu wakaverenga ndava ya Pauri pamberi pa mambo, echiti: “Uri pano mundhu wakatikuti wakasiiwa ari wakasungwa ndi Ferikisi.</verse>
				<verse number="15">Ndiye, apo ndayiva mu Jerusarema vapristi no vakuru vo vaJudha vakandiverengera ndava, vechikumbira kuti atongwe.</verse>
				<verse number="16">Kwavari ndakapingura kuti andichopi chirovejeso cho vaRoma kuti vapire mundhu nokuti ngouri kuti atambujwe, asati avonana hope kuhope no uwo unomumangarira, awane mukuvo wo kujirwira ngo ndava yaanoitihwa.</verse>
				<verse number="17">Ndizvo apo vaungana pano, andizivi kunonoka, asi ngo zuva raitevera ndakagara pasi pachigaro cho kutonga ndava, ndakapanga kuti uwo mundhu aviyiswe.</verse>
				<verse number="18">Ngo ndava yake, vaimumangarira vaiyima, avazivi kuitira ndava yo zvakashata yo ndakakarira.</verse>
				<verse number="19">Asi vakamuyitira ndava yo mibvunjo ngo ndava yo kudira kwavo, na ngo ndava yo umwe Jesu, wakafa, waakagwinyisisa Pauri kuti unopona.</verse>
				<verse number="20">Ndechikangaijwa ngo njira yo kubvunjisa ngo izvo zviro, ndakamubvunjisa kuti ungatenda kuenda Jerusarema, atongwe apo ngo ndava iji.</verse>
				<verse number="21">Asi apo Pauri akumbira kuti angwarihwe mbhera ndava iguhwe ndi mambo mukuru, ndakapanga kuti angwarihwe mbhera ndimutume kuna Khesari.”</verse>
				<verse number="22">Na Agripa wakati kuna Festu: “Inini ndingada kuti ndimuzwe mundhuwo pachangu.” Iye wakati: “Mangwana unozomuzwa.”</verse>
				<verse number="23">Ndizvo ngo zuva raitevera apo Agripa aviya na Benike, no uthende hukuru, vanghwina kundau yo kupurutana ndava, pamwepo no vajimbahwe vakuru, no vakuru vo dhoropa, ngo kupanga kwa Festu, Pauri wakanghwiniswa umwo.</verse>
				<verse number="24">Na Festu wakati: “Mambo Agripa, no vandhu vese vari pano nesu, munovona mundhu uwu, uwo wo vakaitira ndava mbungano yese yo vaJudha, vese vo mu Jerusarema, no vo pano, vechidanijira kuti aasisiri kuti aponezve.</verse>
				<verse number="25">Asi inini ndakavona kuti aazivi kuyita chiro chinosisira kuti aurawe; na ngokuti iye ambhwine wakakumbira kuti ndava yake ikwijwe kuna mambo mukuru, ndakaemesa kumutumireyo.</verse>
				<verse number="26">Asi andina chiro chino gwinyiso cho kutara kuna mambo wangu. Ndizvo ndakamuzisa pamberi penyu, kakurutu pamberi pako mambo Agripa, kuti ngosure kwokupshakisira ndingatozowana cho kutara.</verse>
				<verse number="27">Ngokuti kwendiri kunovoneka chiri chiro chisina shwiro, mukutuma musungwa, kusikapangijihwi ndava jaanomangarihwa ndijo.”</verse>
			</chapter>
			<chapter number="26">
				<verse number="1">Na Agripa wakati kuna Pauri, “unotendehwa kujivereketera.” Naapo Pauri wakatambanuja nyara yake, akajirwira:</verse>
				<verse number="2">“Ndinopinimija kuti ndinomuchena ngokuti ndinozojipingurira pamberi pako ngo iri zuva, ngo ndava yazvo zvese zvo ndinomangarihwa ngo vaJudha.</verse>
				<verse number="3">Kakurutu ngokuti unonasa kuziva zvirovejeso no mibvunjo yese iri mukati mwo vaJudha. Ndizvo ndinomupota kuti undizwe ngo kusengerera.</verse>
				<verse number="4">Njira yo kupona kwangu kubvira muupsha hwangu ukwo kunobvira mukutanga kwayiva pakati po avo vo jinja rangu mu Jerusarema, vaJudha vese vanoiziva.</verse>
				<verse number="5">Vaindiziva kubvira mukutanga, kudari vaitenda kupupurira, kuti ngo njira yakapindisisa kurungama yo kudira kwedu, ndakapona ndiri mufarisi.</verse>
				<verse number="6">Nazvino ndinoima pano kutongwa ngo ndava yo gonda ro chigondiso icho chakaitwa kuna majibaba edu ndi Mwari.</verse>
				<verse number="7">Kuno icho chigondiso majinja edu ari gumi na maviri, echigwinyisisa kushandira Mwari usiku no masikati anogonda kuchiashira. Ngo ndava yo ichi chigondiso ndinoitihwa ndava ngo vaJudha, mambowe!</verse>
				<verse number="8">Kunoverengwa ngenyi ndimwi kuti chiro chisikatendeki kuna Mwari kuti Mwari amuse vakafa?</verse>
				<verse number="9">Inini ngo gwinyiso ndakapinimija mukati mwangu kuti kunosisira kuti ndiite zvakawanda zvinorwisana no zina ra Jesu wo Nazaretha.</verse>
				<verse number="10">Ndakaita izvi mu Jerusarema; ndakapakija vazhinji vo vakacheneswa mu guniya, ndechipuwa simba kubva kuna mupristi mukuru, naapo vaiurawa, ndakatenderavo kurwijana navo.</verse>
				<verse number="11">Ndechivatambuja kazhinji mu nyumba jo kudira, ndakaeja kuyita kuti vatuke Mwari; ndine ushungu hukuru kwavari ndakavatambuja mbhera kuguma ku madhoropa omajinja amweni.</verse>
				<verse number="12">Ndichaiita izvi, ndechifamba kuenda mu Dhamaseku, ndine simba no kutumwa ngo vapristi vakuru,</verse>
				<verse number="13">ngo mukuvo wo masikati, mambowe, ndakavona ndiri mu njira kwakabva kujeka kwo mu denga, kupinda kwo zuva, kwechijeka kunditendeneja naavo vaifamba neni.</verse>
				<verse number="14">Naapo takawa tese pasi, ndakazwa izwi rechiti ngo chiHebheru, Sauri, Sauri, unonditambujirenyi? Kunonesa kwouri kudarika pamachocho anopinza.</verse>
				<verse number="15">Neni ndakati: Uriyani Mambo? Na Mambo wakati, Ndiri Jesu wounotambuja.</verse>
				<verse number="16">Asi miruka, uime ngo tshoka jako; ngokuti ndavoneka kwouri ngo iyi ndava, kuti ndikuemese kuti uite mushandi no mupupuri kuno izvo zvowavona, nokune izvo zvo ndinozovoneka kwouri ndizvo;</verse>
				<verse number="17">ndechikununurira kubva kuno vandhu vese, no kubva kuno vo majinja, avo vo ndinokutumira kwavari,</verse>
				<verse number="18">kubewura majiso avo, no kuvatenderuja kuti vabve muchidima, vanghwine mukujeka, no kubva ku simba ra Sathani kuviya kuna Mwari, kuti vaashire kuregerehwa kwo zvishaishi, kuti vagare ndhaka mukati mwo avo vakacheneswa, ngo kugonda kwendiri.</verse>
				<verse number="19">Ndizvo mambowe, Agripa, andizivi kuramba kupurutana chivoniso cho mu denga:</verse>
				<verse number="20">Asi ndakatanga kupangijira kwavari vese vo Dhamaseku no mu Jerusarema, no mu nyika mwese mwo Judhiya, nokune vo majinjazve kuti vatenderuke, vakunukukire kuna Mwari, vechiita mishando inosisira vakatenderuka.</verse>
				<verse number="21">Ngo iyi ndava vaJudha vakandibata ndiri mu themperi, vakaeja kundiuraya.</verse>
				<verse number="22">Ndizvo ndechivona kubesehwa kunobva kuna Mwari, ndichakaima na nyamasi, ndechipupura kwavari vese vadoko no vakuru, ndisikanangi chiro chimweni ngokunja kwo izvo zvovakananga vaprofeti na Mosi kuti zvinozoviya.</verse>
				<verse number="23">Kuti kunosisira kuti Kristu atambujike, nokuti ayite mutanguro wo kumuka kwo vakafa, kuti achumairezve kujeka ku vandhu vedu nokune vo majinja.”</verse>
				<verse number="24">Achajirwira kudaro; Festu wakadanijira ngo izwi guru: “Pauri, unopenga; kujija kwako kukuru kunokupengesa.”</verse>
				<verse number="25">Asi Pauri wakati: “Andipengi akadi, Festu unoreremejeka, asi ndinovereketa mazwi ano gwinyiso no njero.</verse>
				<verse number="26">Ngokuti mambo unoziva ngo ndava yo izvi uwozve pamberi pake ndinovereka ngo kusununguka: Ngokuti ndinoongwa kuti akuna chimwe cho izvi chakafishika kwaari; ngokuti izvi azvizivi kuitika pakachitirika.</verse>
				<verse number="27">Mambo Agripa, unotenda here matahwa wo vaprofeti? Ndinoziva kuti unozvitenda.”</verse>
				<verse number="28">Na Agripa wakati kuna Pauri: Ngokuonga kudodoko unozondiita muKristu.</verse>
				<verse number="29">Na Pauri wakati: “Ndingada pamberi pa Mwari kuti, ngokadodoko pikija ngokazhinji, andiwepi wega, asi avo vese vanondizwa nyamasi vanoyita vakadari ndini, ngokunja kwo izvi zvisungo.”</verse>
				<verse number="30">Naapo mambo wakamiruka, no mutongi, na Benike, naavo vaayigara navo.</verse>
				<verse number="31">Naapo vayinga vatorana kuyita chinyangore, vakapangana umwe kuno umweni, vechiti: “Mundhu uwu aazivi kuyita chiro chinosisira kuti aurawe, nokuti asungwe.”</verse>
				<verse number="32">Na Agripa wakati kuna Festu: “Mundhu uwu kudari ayinga asikazivi kukumbira kuti ndava yake ikwijwe kuna Khesari, inga asununguhwa.”</verse>
			</chapter>
			<chapter number="27">
				<verse number="1">Naapo kwakaemeswa kuti tihluze kuenda Itariya, vakapira Pauri no vasungwa vamweni vakatikuti kunduna yo zana yaizwi ndi Jurio wo hondo ya Agustu.</verse>
				<verse number="2">Techinghwina mu ngarava ya Adramitiyo, yaida kuhluza kuenda kundau jiri kumbhiri kwo jombe ro Aziya, takahluza, Aristaku mu Makedhoniya wakabva Tesaronika, wayiva nesu.</verse>
				<verse number="3">Ngo zuva raitevera takaguma Sidhoni; na Jurio wakamubata Pauri zvakanaka, wakamutendera kuti aende kuno shamwari jake, kuti ambopeperehwa.</verse>
				<verse number="4">Techihluza kubvapo, takaparura ngo pakachitirika po Kupro, ngokuti dutu raita maringwa nesu.</verse>
				<verse number="5">Apo tainga tahluza kuambuka jombe riri phedo no Kirikiya, no Pamfriya, takaguma Mara, rayiva dhoropa ro Rukiya.</verse>
				<verse number="6">Naapo nduna yo zana yakavona ngarava yo Arixandriya, yaihluza kuenda Itariya; nayo yakatinghwinisemwo.</verse>
				<verse number="7">Naapo tainga tahluza padoko-padoko mazuva mazhinji, tikaguma tatambujika apo pakaita maringwa no Kinidho, dutu risikatitenderi kugumeyo, takahluza kuenda pakachitirika po Krete, apo pakaita maringwa na Saramoni.</verse>
				<verse number="8">Ngokutambujika takahluza phedo po mbhiri yayo, tikaguma kundau yaidanijwa, Maambukiro Akanaka; phedo pawo payiva no dhoropa ro Rasiya.</verse>
				<verse number="9">Naapo mukuvo wakareba wapera, no kufamba ngo mu kumwa kwayinga kwaano ngozi zvino, ngokuti mukuvo wo mushongano wo kuera kuha inga wapinda, Pauri wakangwaja,</verse>
				<verse number="10">akati kwavari: Vanarume, ndinovona kuti muhambo wo kuhluza uku unozoitwa ngo kushaishihwa no kurashikihwa ngo zvakawanda, andizvopi zvega zvo mitwaro no ngarava, asi no kupona kwedu.</verse>
				<verse number="11">Asi nduna yo zana yakapindisisa kupurutana kuno uwo wayiva mukuru no mune wo ngarava kupinda izvo zvakavereketwa ndi Pauri.</verse>
				<verse number="12">Ngokutizve maambukiro ayinga asikazivi kukura kwokuti kungagahwa apo kupeja nguva yo shipepo; uzhinji hwavo vakapangana kuhluza kubvapo, kuti vagume ngo njira nokuti ngeiri ku Fenike, no kugara apo nguva yo shipepo; ndau iyo iri maambukiro wo Krete, inoringira kumavirira zuva a njikazi, no kumavirira zuva a kusi.</verse>
				<verse number="13">Apo dutu ro kakusi rakavhuvhuta padoko-padoko, avo vechikarira kuti vakavona chevaida, vakamiruja thanga, vakahluza kuteverera Krete, phedo no mumbhiripiri.</verse>
				<verse number="14">Asi ngosure kwo mukuvo mudoko mbhepo huru yechibva pharamande ya njikazi, yakatigumira, inozwi Urakuroni.</verse>
				<verse number="15">Naapo ngarava yakabatwa, isina simba ro kuenda mberi kunobva dutu, takarega, tikatindhwa ndiro.</verse>
				<verse number="16">Techihluza kuenda pachirundu chidoko pakachitirika chinozwi Kraudha, takakona ngo kutambujika kusunga ngarava doko.</verse>
				<verse number="17">Apo vapeja kuikwija, vakashandisa zvinobesera, vechisunga ngarava ngopasi; navo vechitya kuti vanozokandihwa pamvungu yo Siratisi, vakabzusa machira okuhluza, ngokudaro takatindhwa.</verse>
				<verse number="18">Techifamba kukurutu ngo muvhumo na ngo zuva raitevera vakatanga kurasha mitwaro mu jombe;</verse>
				<verse number="19">ngo zuva rechitatu vakatanga kurasha mijiyo jo ngarava ngo nyara javo.</verse>
				<verse number="20">Naapo zuva nokuti ndhondo azvizivi kujeka kwo mazuva mazhinji, no mubvumo mukuru wayiva panyezuru pedu, gonda rese rokuti tinozopona rakapera.</verse>
				<verse number="21">Naapo vayinga varega kuha mukuvo wakareba, Pauri wakayima pakati pavo, akati: “Vanarume kwaipinda kunaka kudari mwakapurutana kwendiri, musikazivi kuhluza kubva Krete, musaizowana kutambujika uku, no kurashikihwa.</verse>
				<verse number="22">Zvino ndinomupanga kuti mushinge; ngokuti akuna mundhu unozofa pakati penyu, asi kwega kwengarava.</verse>
				<verse number="23">Ngokuti kwakaima phedo pangu usiku huno ngirosi ya Mwari, wo ndiri wake, no wo ndinoshandira,</verse>
				<verse number="24">yechiti: ‘Usatya Pauri, kunosisira kuti uime pamberi pa Kesari; vonayi Mwari wakakupavo vese avo vanohluza newe.’</verse>
				<verse number="25">Ndizvo, vanarume, shinganyi; ngokuti ndinogonda Mwari kuti kunozoitika kudari ngo zvaakavereketa kwendiri.</verse>
				<verse number="26">Asi, kunosisira kuti tikandihwe pa chirundu chakatikuti.”</verse>
				<verse number="27">Asi apo usiku hwo chigumi na hurongomuna hwaguma, tichandotindhwa apo naapo mujombe ro Adriya, kwoita pakati po usiku vashandi vo ngarava vakakarakaja kuti vaikwedera phedo po nyika yakatikuti.</verse>
				<verse number="28">Navo vakapima kujika kwo kumwa, vakavona kuti ayiva mamitha makumi marongomuna. Ngosure kwo kuhluza ndharauko doko, vakapimazve, vakavona kuti ayiva mamitha makumi matatu.</verse>
				<verse number="29">Vechitya kuti pamweni tingazorovehwa kumbhiri kundau ine mapuwe, vakarikha nanga murongomuna, kubvira ngosure kwo ngarava, vakadisisa kuti kueje.</verse>
				<verse number="30">Apo vashandi vongarava vachapshaka kutiza kubva mu ngarava, vakabzusa ngarava doko mujombe, vechiita kudari ngo vanokhandira nanga kubvira ngo mberi kwo ngarava.</verse>
				<verse number="31">Pauri wakati kuno nduna yo zana no kumasocha: “Kunja kwokuti ava vagare mu ngarava, amungaponi.”</verse>
				<verse number="32">Naapo masocha akacheka mapote o ngarava doko, akairegera kuti iwe.</verse>
				<verse number="33">Naapo kwaeja, Pauri, wakavapota kuti vese vahe, echiti: “Zuva iri raarochigumi na marongomuna romunogara mwechirega kuha, musina cho mwakatongoha.</verse>
				<verse number="34">Ndizvo ndinomupota, kuti muhe; ngokuti uku kuri kungwaririka kwenyu; ngokuti akuna no rubvuji runozotsakatika kubva mumusoro wo umwe wenyu.”</verse>
				<verse number="35">Naapo ayinga avereketa izvi, wakatora chimanda, akachibonga kuna Mwari pamberi pavo vese: Naye wakachigura, wakatanga kuha.</verse>
				<verse number="36">Naapo vakashingiswa vese, vakatoravo kuha.</verse>
				<verse number="37">Nesu tese taiva mu ngarava taiva vandhu vayiva mazana maviri no makumi manomwe na vatandhatu (276).</verse>
				<verse number="38">Apo vayinga vaguta, vakarerusa ngarava, vechirasha koroni mujombe.</verse>
				<verse number="39">Naapo kwaeja, avazivi kuziva iyo nyika. Asi vakavona manghwiniro akatikuti ano mbhiri ine mvungu, vakapangana kuti vangakona here kuhluza ngarava kuidira panyezuru payo.</verse>
				<verse number="40">Vakacheka mapote onanga vakajisiya mujombe, ngo uwo mukuvo vechisunungura mapote aisunga shikiro cho ngarava vechikwija machira okuhluza omberi kuno dutu vakaaringisisa kumbhiri.</verse>
				<verse number="41">Asi vechiguma pandau panoshongana majombe maviri, vakaimisa ngarava pa mvungu; no mberi kwo ngarava kwakaimiswa, kwakagara kusikatsukunuswi, asi rutivi rwayo rwesure rwakatanga kuphwanywa ngo mavimbi.</verse>
				<verse number="42">No kupangana kwo masocha kwayiva kwokuuraya vasungwa, kuti vamweni vavo vasazoshambira kubuda no kupokonyoka.</verse>
				<verse number="43">Asi nduna yo zana, yechidisisa kuponesa Pauri, yakavapinga kubva kwo kukarakaja kwavo; yakavapanga kuti avo vaikona kushambira vajikandire mujombe, vagume ku nyika.</verse>
				<verse number="44">No vakasara, vamweni panyezuru po mapuranga, nokuti panyezuru po zvigurwa zvo ngarava. Ndizvo zvakaitika kuti vese vakapokonyokera ku nyika vakangwaririka.</verse>
			</chapter>
			<chapter number="28">
				<verse number="1">Naapo taphujunyuka, takaziva kuti chirundu chaizwi Merita.</verse>
				<verse number="2">No vagari vakatiitira nyasha huru, ngokuti vakabasa muriro, vakatiashira tese, ngo ndava yo mvura yaina, na ngo ndava yo kutondhora.</verse>
				<verse number="3">Asi apo Pauri ayinga aunganija huni, akajidira pa muriro, vhumbi rakabuda ngo ndava yo kupisa, rikaruma panyara yake.</verse>
				<verse number="4">Kwakati vagari vavona chikara chakaruma panyara yake, vakati umwe kuno umweni: “Ngo gwinyiso uwu mundhu uri muurayi, iye pikija akaphujunyuka kubva mujombe, kani kururama akumutenderi kuti apone.”</verse>
				<verse number="5">Asi iye wakazuzira chikara pa muriro, asikazivi kuremajwa.</verse>
				<verse number="6">Asi ivo vaikarakaja kuti unozozvimba, nokuti pamweni kuwa pasi ngokukasira, echifa; asi apo varindira kudaro mukuvo wakareba, vasikazivi kuvona chiro chakashata chechimugumira, vakakunukuja kupinimija kwavo, vakati, iye uri chimwari.</verse>
				<verse number="7">Zvino phedo pandau iyo payiva no minda ya mambo mukuru wo chirundu, zina rake raizwi Paubhurio; uwo wakatiashira akanasa kutingwarira mazuva matatu.</verse>
				<verse number="8">Kwakaitika baba wa Paubhurio vayiva vakavata vane mbhepo no nyoka jo kubudisa; kwavari Pauri wakanghwinemwo, akakumbira, echidira nyara jake panyezuru pavo, akavarapa.</verse>
				<verse number="9">Naapo izvi zvaitika, vamweni navo vayiva no ndhenda pa chirundu, vakaviya vakarapwa.</verse>
				<verse number="10">Avozve vakatireremeja ngo kureremeja kukuru; tohluza, vakakwija mu ngarava izvo zvotaitama.</verse>
				<verse number="11">Ngosure kwo mweji mitatu takahluza tiri mu ngarava yo kwa Arixandriya, iyo yayinga yakagara pachirundu mukuvo wo shipepo chese, chivoniso chaiyo chaizwi chimwari Manyambiri.</verse>
				<verse number="12">Techiguma Sirakusi takagara apo mazuva matatu.</verse>
				<verse number="13">Tabva apo takaita kupoterera, takaguma Regio; ngosure kwo zuva rimwe dutu raibva ngo kakusi rakavhuvhuta, na ngo zuva rochipiri takaguma Potiyori.</verse>
				<verse number="14">Apo tavona vatendi, takaongwa kugara navo mazuva manomwe. Ngokudaro takaguma Roma.</verse>
				<verse number="15">Kubvira apo, vakoma vazwa ngo ndava yedu, vakaviya kutiashira, mbhera kuguma ku Musika wa Apiwu, no ku Hodhera Ndhatu. Apo Pauri avavona wakabonga Mwari, akashingiswa.</verse>
				<verse number="16">Naapo tanghwina mu Roma, nduna yo zana yakapira vasungwa kuno nduna yo chikwata cho masocha, asi Pauri wakatendehwa kugara ari ega, no socha raimungwarira.</verse>
				<verse number="17">Kwakaitika kuti ngosure kwo mazuva matatu, iye wakadanija pamwepo avo vayiva vakuru vo vaJudha. Naapo vayinga vaungana wakati kwavari: “Inini hama, pikija andizivi kuyita chiro chakashata kuno vandhu nokuti chirovejeso cho majibaba edu, asi ndakapihwa ndiri musungwa munyara jo vaRoma kubva Jerusarema.</verse>
				<verse number="18">Avo, apo vayinga vandibvunjisisa, vakada kundisunungura, ngokuti payinga pasina ndava yokuti ndiurawe.</verse>
				<verse number="19">Asi apo vaJudha vavereketa vechikanija, ndakanyumwa kuti ndikwije ndava yangu kuna Khesari: Haiwa kuti ndayiva no ndava yo kumangarira jinja rangu ndiyo.</verse>
				<verse number="20">Ndizvo ngoiyi ndava ndakamudanija kuti ndimuvone no kuvereketa nemwi; ngokuti ngo ndava yo gonda ra Israeri ndinosungwa ngo ketani iri.”</verse>
				<verse number="21">Navo vakati kwaari: “Atizivi kuashira tshamba jakabva Judhiya, ngo ndava yako, akunazve umwe wo vakoma wakaviya pano kuverenga, nokuti kuvereketa chiro chakashata ndiwe.</verse>
				<verse number="22">Asi tinodisisa kuzwa ndiwe izvo zvounopinimija: Ngokuti ngo ndava yo chiunga ichi, kunozivikanwa kwetiri kuti kundau jese chinovereketwa zvakashata ndicho.”</verse>
				<verse number="23">Naapo vayinga vamuemesera zuva, vakaviya kwaari vakawanda pandau yaaigara; wakavaverengujira, echipupura ngo Umambo hwa Mwari, echivaonga ndiye Jesu, kubvira mipango yese ya Mosi no zve vaprofeti, kubvira mangwanani mbhera madeikoni.</verse>
				<verse number="24">No vamweni vakatenda izvo zvakavereketwa, no vamweni avazivi kuzvitenda.</verse>
				<verse number="25">Ndizvo avazivi kutenderana pachavo, vakabvapo, ngosure Pauri ayinga avereketa izwi rimwe, kuti: “Mweya Wakachena wakanasa kuvereketa ndi Isaya muprofeti, kuno majibaba enyu,</verse>
				<verse number="26">echiti: ‘Enda kuno ava vandhu, wechiti; ngokuzwa munozwa, musikazozwisisi, no kuvona munozovona, musikazovonesesi.</verse>
				<verse number="27">Ngokuti mwoyo yo ava vandhu yakakonza, no njeve javo ajizwisisi, no majiso avo vakaabvubvumarisa; dangani vangavona ngo majiso avo, vazwe ngo njeve javo, no kuzwisisa ngo mwoyo yavo, vatenderuke neni ndivaponese.’</verse>
				<verse number="28">Ndizvo ngakuzivikanwe kwomuri kuti urwu ruponeso rwa Mwari runotumihwa ku majinja; navo vanozozwavo.”</verse>
				<verse number="29">(Naapo ayinga avereketa mazwi aya, vaJudha vakaenda, vechiitirana hasha huru).</verse>
				<verse number="30">Naye wakagara makore maviri ese ari mu nyumba yake yairipira ngo mare, echiashira avo vese vainghwinemwo,</verse>
				<verse number="31">echichumaira Umambo hwa Mwari no kujijisa ngo zva Mambo Jesu Kristu ngo kushinga kwese, pasina naumwe waimurambisa.</verse>
			</chapter>
		</book>
		<book number="45">
			<chapter number="1">
				<verse number="1">Pauri, muranda wa Jesu Kristu, wakadanijwa kuti ayite mupostori, wakaparajanisihwa vhangeri ra Mwari,</verse>
				<verse number="2">iro raakagondisa kare ngo vaprofeti vake ngo Matahwa Akachena,</verse>
				<verse number="3">ngo ndava yo Mwana wake, wakabahwa ari wo ruji rwa Dhavhidha ngo kwenyama,</verse>
				<verse number="4">akapangijihwa ngo kugwinyisisa kuti uri Mwana wa Mwari kudari ngo Mweya Wakachena, ngo kumuka kwavakafa, eya, Jesu Kristu Mambo wedu,</verse>
				<verse number="5">ndiye takaashira nyasha no upostori, ngo kupurutana kwo kugonda mukati mwo majinja ese ngo ndava yo zina rake,</verse>
				<verse number="6">mukati mwaao imwimwivo mwakadanijwa kuyita va Jesu Kristu.</verse>
				<verse number="7">Kwaavo vese vari mu Roma, vanodikana ndi Mwari, mwakadanijwa kuyita vakacheneswa: Nyasha kwomuri, no kunyarara kunobva kuna Mwari Baba wedu na Mambo Jesu Kristu.</verse>
				<verse number="8">Kutanga, ndinobonga Mwari wangu, ndiye Jesu Kristu ngo ndava yenyu mwese, kuti kugonda kwenyu kunovereketwa ndikwo mu nyika jese.</verse>
				<verse number="9">Ngokuti Mwari uri chapupu changu, wo ndinoshandira mu mweya wangu muvhangeri ro Mwana wake, kuti andiregi kumucherecheja ngo nguva jese mumikumbiro yangu,</verse>
				<verse number="10">ndechikumbira ngo nguva jese kuti pikija zvakadini, zvino, ndingapfumiswa ngo kuda kwa Mwari kuti ndiviye kwomuri.</verse>
				<verse number="11">Ngokuti ndine chisuwo chokuti ndimuvone, kuti ndingakovanisirana nemwi chipuwo cho mweya, kuti mugwinyiswe.</verse>
				<verse number="12">Kunanga kuti inini naimwimwi tingaembezehwa tese ngo kugonda kwo umweni, kwese kwenyu no kwangu.</verse>
				<verse number="13">Ndinoda kuti muzive, hama, kuti kazhinji ndakaemesa kuti ndiviye kwomuri, (asi ndakaphingwa mbhera zvino), kuti ndive no michero pakati penyu, kudari ngo zve ndinayozve ku majinja amweni.</verse>
				<verse number="14">Ndine gava kwavari vese vagiriki no vasikatendi, kwavari vese vakangwara no vasikazivi kungwara.</verse>
				<verse number="15">Ndizvo kudari ngo zvo ndinokona, ndakasisira kuteketesa vhangeri kwomurizve muri mu Roma.</verse>
				<verse number="16">Ngokuti andina nyowa ngo vhangeri; ngokuti riri simba ra Mwari ro ruponeso kwavari vese vanotenda, kutanga ku vaJudha, no ku vagiriki navo.</verse>
				<verse number="17">Ngokuti ndiro kunopangijihwa kururama kwa Mwari kubva kwo kugonda kuenda mukugonda; kudari ngo zvakatahwa: “Asi wakarurama unozopona ngo kugonda.”</verse>
				<verse number="18">Ngokuti ushungu hwa Mwari hunopangijihwa hwechibva mu denga kurwa nazvo zvese zvisikasisirani na Mwari, na ngo kusikarurami kwo vandhu, vanotsikirira gwinyiso ngo kusikarurama.</verse>
				<verse number="19">Ngokuti izvo zvinozivikanwa ndi Mwari zvinovoneka mukati mwavo. Ngokuti Mwari wakajipangijira kwavari.</verse>
				<verse number="20">Ngokuti zviro zvake zvisikavoneki, kubvira mukusikwa kwo nyika, zvinonasa kuvoneka, zvechizivikana kudari ngo zviro zvakasikwa, kunoti, simba rake ro mbhera narini, no Umwari hwake; kuti ngokudaro vayite vasina cho kutenda ndava.</verse>
				<verse number="21">Ngokuti, vechimuziva Mwari, avazivi kumukurisa kudari ngo zvayiva Mwari, zve, avazivi kumubonga, asi vakayita vasina shwiro mu mipinimijo yavo, no mwoyo yavo isina kungwara yakayita chidima.</verse>
				<verse number="22">Vechijiitisa kuti vari vakangwara, vakayita mapenji,</verse>
				<verse number="23">vakatenganisa uthende hwa Mwari husikavori kuti vaashire muemo wo muezaniso wo mundhu unovora, no wo shiri, no wo zvinyama zvino mirenje mirongomuna, no wo zvinogwezva.</verse>
				<verse number="24">Ndizvo Mwari wakavaregera mukuemura kwo mwoyo yavo, kuti vayite vane svina, kuti vajishaishire miviri yavo.</verse>
				<verse number="25">Ngokuti vakatenganisa gwinyiso ra Mwari kuashira manyepo, vakadira no kushandira icho chakasikwa paugaro po Musiki, uwo unomuchena mbhera narini. Ameni!</verse>
				<verse number="26">Ngo iyi ndava Mwari vakavaregera kuti vave no kuemura kunopsheruja. Ngokuti no vakaji vavo vakapinduja chibarihwe chavo kuyita icho chinopesana no chibarihwe chavo,</verse>
				<verse number="27">ngokudaro vanarume navo vechiregera chibarihwe no vanakaji, vakapsha mukuemura kwavo umwe kuno umweni, vanarume vechiita no vanarume izvo zvisikasisiri, vechiashira mukati mwavo ukwo kuthuswa kunosisira kupauka kwavo.</verse>
				<verse number="28">Nokudari ngo zvevasikazivi kutenda kuti vaana Mwari mukuziva kwavo, Mwari wakavaregera kuti vave no kupinimija kunonyangaja, kuti vayite izvo zviro zvisikasisiri.</verse>
				<verse number="29">Vechizajwa ngo kusikarurami kwese, no kuomba, no kushata, no kuemura, no khururu; vakazajwa ngo ndurumwa, no kuuraya, no hasha, no kuchengeja, no kushatisisa, no kushora.</verse>
				<verse number="30">No kuchonyongora, no kumunyenya Mwari, no kudada, no kujikuja, no kuganza, no kutanda zvakashata, no kusikapurutana vabari,</verse>
				<verse number="31">vasikazwisisi, vaguri vo zvitenderano, vasina rudo kuno hama, vasina nyasha;</verse>
				<verse number="32">avo vechiziva chiemeso cha Mwari, chokuti avo vanoyita zvakadaro vanosisira kufa, avateveri kuyita izvi zvega, asi vanotenderazve naavo vanogara vechizviita.</verse>
			</chapter>
			<chapter number="2">
				<verse number="1">Ndizvo auchayiti usina ndava, mundhuwe unotonga; ngokuti ngoicho cho unotonga umweni ndicho, unojiitira ndava ndicho; ngokuti iwewe unotonga unondoita zviro ndizvo-ndizvo.</verse>
				<verse number="2">Nesu tinoziva kuti ngo gwinyiso kutonga kwa Mwari kunorwisana naavo vanoyita zvakadaro.</verse>
				<verse number="3">Unopinimija kudari here, iwe mundhu, unotonga avo vanoyita zvakadaro, newe wechiyita zvakadaro, kuti iwewe unozopokonyoka here mukutongwa kwa Mwari?</verse>
				<verse number="4">Nokuti unoshora here upfumi hwo nyasha jake, no kushingirira, no kusengerera, usikazivi kuti nyasha ja Mwari jinokukweverera kuti utenderuke?</verse>
				<verse number="5">Asi kudari ngokukonja, no kusikatenderuki kwo mwoyo wako, unojiunganijira ushungu pa zuva ro ushungu, no ro kupangijira kutonga kwakarurama kwa Mwari;</verse>
				<verse number="6">uwo unozohwirijira ku mundhu wese kudari ngo mushando wake;</verse>
				<verse number="7">kwavari vanosengerera kuyita zvakanaka kupshaka uthende no kureremejwa no kusikavori, unozovapa kupona kusikaperi;</verse>
				<verse number="8">asi kwavari vane hasha, vasikapurukiri gwinyiso, asi vanopurukira zvisikazivi kururama, kunozovapo ushungu no kutseneka,</verse>
				<verse number="9">no kutambujika, no kuhwajihwa, panyezuru po mundhu wese unoyita zvakashata, kutanga ku vaJudha, no ku vagiriki navo;</verse>
				<verse number="10">asi uthende no kureremejwa no kunyarara kunozova kuno mundhu wese unoshanda zvakanaka, kutanga ku vaJudha, no ku vagiriki navo.</verse>
				<verse number="11">Ngokuti kuna Mwari akuna kutsananguhwa kwo mundhu.</verse>
				<verse number="12">Ngokuti avo vese vakashaisha vasina mupango, vanozofa vasina mupango; naavo vakashaisha vari pasi po mupango, vanozotongwa ngo mupango;</verse>
				<verse number="13">ngokuti sandivo vanozwa mupango vanozopembejwa pamberi pa Mwari, asi vayiti vo mipango vanozopembejwa;</verse>
				<verse number="14">ngokuti apo vo majinja vasina Mipango vanojiitira Mipango, ava vasina Mipango vane Mipango pachavo;</verse>
				<verse number="15">ngokuti vanopangijira mushando wo Mupango wakatahwa mu mwoyo yavo, mwoyo yavo inoita chapupu nawo, no mipinimijo yavo umwe no umweni unovaitira ndava, nokuti inovapembeja;</verse>
				<verse number="16">ngoiro zuva raanozotonga ndiro Mwari zvakafishika zvo vandhu, ndiye Jesu Kristu, kudari ngo vhangeri rangu.</verse>
				<verse number="17">Asi kudari iwewe wechijidanija pachako kuti uri mujudha, wechigonda mupango, no kuganza ndi Mwari,</verse>
				<verse number="18">wechiziva kuda kwake, wechieja izvo zvakanaka, wechijijiswa mupango,</verse>
				<verse number="19">newe unonasa kuziva pachako kuti uri mutungamiriri wo mapofu, no kujeka kwaavo vari muchidima,</verse>
				<verse number="20">no mupangijiri wo mapenji, mujijisi weavo vana vadoko mukuziva, uri uno chiyimo cho kuziva no cho gwinyiso mu Mupango;</verse>
				<verse number="21">ndizvo iwewe unojijisa vamweni, aujijijisi here? Iwewe unochumaira kuti mundhu asazoba unoba here iwewe?</verse>
				<verse number="22">Iwewe unoti, kuti mundhu asazoomba, unoomba here iwewe? Iwewe unonyenya miezaniso inodihwa, unoba here zvakacheneswa mu mathemperi?</verse>
				<verse number="23">Iwewe unojiganzisa ngo Mipango, ngokugura kwako Mipango, unoyita here kuti Mwari asareremejwa?</verse>
				<verse number="24">Ngokuti zina ra Mwari rinotukwa pakati po vo majinja ngo ndava yenyu, kudari ngo zvakatahwa.</verse>
				<verse number="25">Ngokuti ngo gwinyiso kuchekwa kunobesera kudari uri muiti wo mupango; asi kudari uri muguri wo mupango, kuchekwa kwako kunoita inga usikazivi kuchekwa.</verse>
				<verse number="26">Ndizvo kudari avo vasikazivi kuchekwa vechingwarira zviemeso zvo mipango, kusikachekwi kwavo akuzoverengwi here kuti kuchekwa?</verse>
				<verse number="27">Ndizvo kudari avo vasikazivi kuchekwa kuri chibarihwe, kudari kwechizarisa mupango, akuzokutongi iwewe here, uno zina no kuchekwa, asi unogura mupango?</verse>
				<verse number="28">Ngokuti andiyepi mujudha akadi uwo uri wakadaro ngokunja; andikwopi kuchekwa, ukwo kuri kwo kunja kwo muviri.</verse>
				<verse number="29">Asi uri mujudha uri wakadaro ngo mukati; no kuchekwa kuri ukwo kwo mu mwoyo, mu mweya, andikwopi kwo zina; kukujwa kwake andikwopi kuri kwo vandhu, asi kuri kwa Mwari.</verse>
			</chapter>
			<chapter number="3">
				<verse number="1">Ndizvo mujudha unenyi chaanopinda vamweni ndicho? Nokuti kuchekwa kunobeserenyi?</verse>
				<verse number="2">Kakurutu ngo njira jese, kutanga ndivo vaJudha vakapuwa mazwi a Mwari.</verse>
				<verse number="3">Kunenyi kudari vamweni vavo vasikazivi kutenda? Kusikatendi kwavo kunozoita here kuti kugondeka kwa Mwari kuite kusina shwiro?</verse>
				<verse number="4">Chisazoitika kudaro! Eya, Mwari ngaavoneke ari gwinyiso, pikija vandhu vese vari vanyepi; kudari ngo zvakatahwa, kuti: “Iwewe upembejwe ngo mazwi ako, no kunyisa mukutongwa kwako.”</verse>
				<verse number="5">Asi kudari kusikarurami kwedu kunopangijira kururama kwa Mwari, tinozoitenyi? Mwari uri usikazivi kururama here, uwo unohwirijira ngo ushungu? (Ndinovereketa kudari ngo mundhu).</verse>
				<verse number="6">Chisazoitika kudaro! Ngokuti kudari zvakadaro Mwari ungazoita matongerenyi nyika?</verse>
				<verse number="7">Asi kudari gwinyiso ra Mwari rechiwanjiswa ngokunyepa kwangu, kuyita kumukuja, ngenyi ndichatongwa kunonga ndiri mushaishi?</verse>
				<verse number="8">Eya, nesu atinangi ngenyi (kudari ngokureviwa kwedu, nokudari ngo zvo vanonanga vamweni ndisu kuti tinoti), ngatiite zvakashata kuti kunaka kuviye? Avo kurashwa kwavo kunovasisira.</verse>
				<verse number="9">Ndizvo chinyi? Isisu tiri mundau yakapinda kushata kuna avo here? Haiwa, akuzivi kudaro; ngokuti ngo pamberi tambovaitira ndava vese vaJudha no vagiriki kuti vese vari pasi po kushaisha;</verse>
				<verse number="10">kudari ngo zvakatahwa, kuti: “Apana wakarurama, haiwa akuna naumwe.</verse>
				<verse number="11">Akuna naumwe unozwisisa, akuna no unopshaka Mwari.</verse>
				<verse number="12">Vese vakapauka, vese pamwepo vakayita vasina shwiro; apana naumwe unoyita zvakanaka, haiwa akuna naumwe.</verse>
				<verse number="13">Mikuro yavo iiba rakabewuka; ngo rurimi rwavo vanochengeja; mbanda yo nyoka iri pasi po miromo yavo.</verse>
				<verse number="14">Miromo yavo yakazara ngo kutuka no kuvava.</verse>
				<verse number="15">Tshoka javo jinofambisa kuenda kooparaja ngazi;</verse>
				<verse number="16">kuparajwa no kutambujika zviri mu njira javo;</verse>
				<verse number="17">no njira yo kunyarara avazivi kuiziva.</verse>
				<verse number="18">Akuna kumutya Mwari pamberi po majiso avo.”</verse>
				<verse number="19">Zvino tinoziva kuti pikija ngochiri chinonangwa ngo mipango, chinovereketwa kwavari vari pasi po mipango; kuti miromo yavo yese inyarajwe, no nyika yese iviye mukutonga kwa Mwari.</verse>
				<verse number="20">Ngokuti ngo mishando yo mipango akuna mundhu ungapembejwa pamberi pake; ngokuti ngo mipango kushaisha kunozivikanwa.</verse>
				<verse number="21">Asi zvino kwakapangijihwa kururama kwa Mwari ngo kunja kwo mipango, kwechiitihwa chapupu ngo mipango na ngo zvo vaprofeti.</verse>
				<verse number="22">Ukwo kunoti, kururama kwa Mwari kuri ngo kugonda Jesu Kristu kwavari vese vanotenda: Ngokuti akuna muparajaniso.</verse>
				<verse number="23">Ngokuti vese vakashaisha, avazivi kunghwina ku uthende hwa Mwari;</verse>
				<verse number="24">vechipembejwa pasina muripo ngo nyasha jake ngo kuripirwa kuri kuna Jesu Kristu.</verse>
				<verse number="25">Uwo waakaemesa Mwari kuyita muripo, ngo kugonda, mu ngazi yake, kuti kupangijihwe kururama kwake, ngo kuregerehwa kwo zvishaishi zvakaitwa ngo pamberi, ngo kusengerera kwa Mwari.</verse>
				<verse number="26">Kupangijira kururama kwake ngo uwu mukuvo; kuti iye pachake ayite wakarurama, no mupembeji wo uwo unotenda kuna Jesu.</verse>
				<verse number="27">Ndizvo kuri kwapi kuganza? Kwakakonyehwa kunja. Ngowapi mupango? Ngo wo mishando here? Haiwa! Asi ngo mupango wo kugonda.</verse>
				<verse number="28">Ngokuti tinotenda kuti mundhu unopembejwa ngo kugonda haiwa ngo mishando yo mipango.</verse>
				<verse number="29">Zve, Mwari uri Mwari wo vaJudha vega here? Andiyepivo Mwari wo vo majinja here? Eya uri wo vo majinja naye.</verse>
				<verse number="30">Kwechivoneka kuti Mwari ndiumwe, naye unozopembeja vakachekwa ngo kugonda, no vasikazivi kuchekwa ngo kugonda.</verse>
				<verse number="31">Ndizvo tinoregera Mipango ngo kugonda here? Kusazoitika kudaro! Asi tinogwinyisisa mipango.</verse>
			</chapter>
			<chapter number="4">
				<verse number="1">Ndizvo tinozonangenyi ndi Abrahama baba wedu vokwenyama? Kuti wakavonenyi?</verse>
				<verse number="2">Ngokuti kudari Abrahama wakapembejwa ngo mishando, unacho cho kuganza ndicho, asi haiwa pamberi pa Mwari.</verse>
				<verse number="3">Ngokuti matahwa anonangenyi? Abrahama wakatenda Mwari, kwakaverengwa kwaari kuti kuri kururama.</verse>
				<verse number="4">Zvino kwaari unoshanda, musharo wake auverengwi kuti iri nyasha, asi kuti gava.</verse>
				<verse number="5">Asi kwaari usikashandi, asi iye unogonda kuno uwo unopembeja vashaishi, kugonda kwake kunoverengehwa kwaari kuti kuri kururama.</verse>
				<verse number="6">Kudari ndi Dhavhidha wakananga ngo chidakajiso kuno mundhu uwo waakaverengera Mwari kururama ngo kunja kwo mishando,</verse>
				<verse number="7">echiti: Vanomuchena avo vane zvinyangajo zvavo zvaregerehwa, no zvishaishi zvavo zvafishwa,</verse>
				<verse number="8">unomuchena mundhuwo waasikaverengi Mambo kuti uno kushaisha.</verse>
				<verse number="9">Ndizvo chidakajiso ichi chiri kuna vakachekwa vega here nokuti kuno vasikazivi kuchekwa navo? Ngokuti tinoti, kuna Abrahama kugonda kwake kwakaverengehwa kwaari kuti kuri kururama.</verse>
				<verse number="10">Ndizvo kwakaita maverengehwenyi kwaari? Zvakaitika achekwa here, nokuti asati achekwa? Haiwa, achekwa, asi apo asati achekwa.</verse>
				<verse number="11">Naye wakaashira chivoniso cho kuchekwa, chiri chitatijo cho kururama kwo kugonda ukwo kwayiva anakwo asati achekwa? Kuti ayite Baba wo avo vese vanotenda, pikija vasiri muchiyimo cho kuchekwa, kuti kururama kuverengehwe kwavari navo.</verse>
				<verse number="12">Zve kuti ayite Baba vo vakachekwa kwavari, andivo vo vakachekwa vega, asi wo avozve vanofamba muzvitsiko zvo kugonda kwavaiva anakwo Baba wedu Abrahama, apo ayinga asati achekwa.</verse>
				<verse number="13">Ngokuti chigondiso chokuti unozogara ndhaka yo nyika achizivi kuitwa kuna Abrahama nokuti kuno vana vake ngo mipango akadi, asi chakaitwa ngo kururama kwo kugonda.</verse>
				<verse number="14">Ngokuti kudari avo vari vo mipango vari vanogara ndhaka, kugonda kwaitwa kusina shwiro, no chigondiso chinoyita chisina shwiro.</verse>
				<verse number="15">Ngokuti Mipango inoshanda kupara ushungu; asi apo pasina Mipango, akuna kupauka.</verse>
				<verse number="16">Ndizvo kuri kwo kugonda, kuti kuitwe kupuwa ngo nyasha; ngo ndava yokuti chigondiso icho chigwinyiswe kumibarihwana yese, haiwa kwavari vega vari vo Mipango, asi no kwavari vari vo kugonda kwa Abrahama, uri Baba wedu tese.</verse>
				<verse number="17">Kudari ngo zvakatahwa: “Ndakakuita Baba wo majinja akawanda pamberi pa Mwari, uwo waakatenda; unomusa vakafa, echidanija izvo zvisipo, kunonga zviripo.”</verse>
				<verse number="18">Pasina kugonda, wakatenda anokugonda ngoiyi ndava, yokuti ayite Baba wo majinja akawanda, kudari ngoicho chakavereketwa chokuti vana vako vanozodaro.</verse>
				<verse number="19">Asikazivi kurembejeka mukugonda, iye aazivi kupinimija ngo muviri wake unonga wafa, ano makore anoda kuyita zana (100) nokuti ngo kufa kwo ndani ya Sara.</verse>
				<verse number="20">Iye aazivi kudengwaira ngo chigondiso cha Mwari ngo kugononda, asi wakagwinyiswa kugonda, echikuja Mwari,</verse>
				<verse number="21">echigwinyisa kugonda kuti icho chaakagondisa, uno simbazve ro kuchiita.</verse>
				<verse number="22">Ndizvo kwakaverengwazve kwaari kuti kuri kururama.</verse>
				<verse number="23">Zvino akuzivi kutahwa ngo ndava yake ega, kuti kwakaverengehwa kwaari kudaro.</verse>
				<verse number="24">Asi ngo ndava yeduvo, kwetiri kunoverengehwa kudaro, isisu tinotenda kuno uwo wakamusa Jesu Mambo wedu kuno vakafa,</verse>
				<verse number="25">uwo wakapihwa ngo ndava yo zvishaishi zvedu, echimuswazve kuyita kupembejwa kwedu.</verse>
			</chapter>
			<chapter number="5">
				<verse number="1">Ndizvo techipembejwa ngo kugonda, tino kunyarara kuna Mwari ndiye Mambo wedu Jesu Kristu.</verse>
				<verse number="2">Ndiye tinonghwiniswa ngo kugonda kuno iyi nyasha yo tinoima mukati mwayo; nesu tinodakarazve mukugonda ngokuva no uthende hwa Mwari.</verse>
				<verse number="3">Andizvopi zvega, asi tinodakarazve mu matambujiko edu; techiziva kuti kutambujika kunobara kusengerera;</verse>
				<verse number="4">no kusengerera kunobara kurovejera; no kurovejera kunobara kugonda;</verse>
				<verse number="5">no kugonda akupsheruji, ngokuti rudo rwa Mwari rwakaduruhwa kakurutu mu mwoyo mwedu ndi Mweya Wakachena wakapuwa kwetiri.</verse>
				<verse number="6">Ngokuti apo tainga tisina simba, Kristu wakatifira isisu vashaishi ngo mukuvo wakaemeswa.</verse>
				<verse number="7">Ngokuti zvinonesa kuti mundhu afire mundhu wakarurama. Asi pamweni vamweni vangashinga kufira mundhu wakanaka.</verse>
				<verse number="8">Asi Mwari wakatatija rudo rwake kwetiri, kuti apo tichiri vashaishi, Kristu wakatifira.</verse>
				<verse number="9">Kakurutu zvino, techipembejwa ngo ngazi yake tinozoponeswa ndiye kubva ku ushungu.</verse>
				<verse number="10">Ngokuti, kudari taiva vakorore, takaiyaniswa kuna Mwari ngo kufa kwo Mwana wake, kakurutu tiri vakaiyaniswa tinozoponeswa ngo ndaramo yake.</verse>
				<verse number="11">Andizvopi zvega, asi tinozodakarazve kuna Mwari ndiye Mambo wedu Jesu Kristu, ndiye takaashira kuiyaniswa.</verse>
				<verse number="12">Ndizvo kudari ngo zvokwakanghwina kushaisha mu nyika ngo mundhu umwe; no kufazve kwakanghwina ngo kushaisha, ngokudaro kufa kwakagumira vandhu vese, ngokuti vese vakashaisha;</verse>
				<verse number="13">ngokuti mipango jisati jaavapo kushaisha kwaiapo mu nyika, asi kushaisha akuverengwi apo pasina mipango.</verse>
				<verse number="14">Pikija zvakanyadaro, kufa kwakatonga kubvira kuna Adhamu mbhera kuguma kuna Mosi, no kwavari vasikazivi kushaisha ngo njira yaakapauka ndiyo Adhamu, uwo wayiva muezaniso wo uwo wayinga echizoviya.</verse>
				<verse number="15">Asi chipuwo cho nyasha achizivi kuezaniswa no kupauka. Ngokuti kudari vazhinji vakafa ngo kupauka kwo mundhu umwe, kakurutu nyasha ya Mwari no chipuwo cho nyasha cho mundhu umwe, ndi Jesu Kristu chakawanjiswa kuno vazhinji.</verse>
				<verse number="16">Asi chipuwo achizivi kuezanisihwa uwo wakashaisha. Ngokuti kutongwa kwakaguma ngoumwe kuri kurashwa, asi chipuwo cho nyasha chinoyita kuti zvipaukiso zvakawanda zvipembejwe.</verse>
				<verse number="17">Ngokuti kudari ngo kushaisha kwo mundhu, kufa kwakatonga ngo ndava yo umwe; kakurutu avo vanoashira kuwanda kwo nyasha no chipuwo cho kururama vanozotonga mukururama ndiumwe Jesu Kristu.</verse>
				<verse number="18">Ndizvo kudari ngo kurashwa kwakagumira vandhu vese ngo kupauka kwo umwe, ngokudaro ngo kuyita kwo mundhu umwe wakarurama chipo cho nyasha chakagumira vandhu vese kuyita kupembejwa kwo kupona.</verse>
				<verse number="19">Ngokuti kudari ngo vazhinji vakaitwa vashaishi ngo kusikapurutana kwo mundhu umwe, ngokudaro vanozoitwa vakarurama ngo kupurutana kwo mundhu umwe.</verse>
				<verse number="20">No Mupango jakanghwina kwokuti kushaisha kuwande; asi apo kushaisha kwawanzwa, nyasha yakapinda kakurutu kuwanjwa;</verse>
				<verse number="21">kuti kudari kushaisha kwakatonga mukufa, ngokudaro nyasha ingatonga ngo kururama kuenda mukupona kusikaperi ndiye Jesu Kristu Mambo wedu.</verse>
			</chapter>
			<chapter number="6">
				<verse number="1">Ndizvo tinonangenyi? Tondogara mukushaisha here kuti nyasha jiwandiswe?</verse>
				<verse number="2">Haiwa! Isisu tiri vakafa kwo kushaisha, tingachayita maponerenyi mukati mwazvo?</verse>
				<verse number="3">Nokuti amuzivi here kuti isisu tiri vakabhapatiswa kuna Kristu Jesu, takabhapatisirwa mukufa kwake?</verse>
				<verse number="4">Ndizvo takavigwa pamwepo naye ngo kubhapatiswa mukufa. Kuti kudari ndi Kristu wakamuswa kwo vakafa ngo uthende hwa Baba, ngokudaro isisuvo tifambe mukupona kupsha.</verse>
				<verse number="5">Ngokuti kudari takabatanijwa pamwepo naye mumuezaniso wo kufa kwake, zve, tinozoezana naye mukumuka kwake.</verse>
				<verse number="6">Techiziva ichi, kuti mundhu wedu wokare wakakohomehwa pamwepo naye, kuti muviri wo kushaisha upere, kwokuti isisu tisachazoita varanda vokushaisha.</verse>
				<verse number="7">Ngokuti iye wafa unopembejwa kwo kushaisha.</verse>
				<verse number="8">Asi kudari takafa pamwepo na Kristu, tinogonda kuti tinozoponazve naye;</verse>
				<verse number="9">techiziva kuti Kristu apo amuswa kwo vakafa, aachatongofizve; rufu aruchazotongi panyezuru pake.</verse>
				<verse number="10">Ngokuti ngo kufa kwaakafa ndikwo wakafa kwokushaisha kamwe; asi kupona kwaanopona, unopona kuna Mwari.</verse>
				<verse number="11">Ndizvo ngokudaro mwechijiverenga nemwi kuti muri vakafa kwo kushaisha, asi kuti muri vanopona kuna Mwari ndiye Kristu Jesu.</verse>
				<verse number="12">Ndizvo musatendera kuti kushaisha kutonge muviri yenyu inofa, kuti mupurutane kuemura kwayo.</verse>
				<verse number="13">Zve, musapa zvo miviri yenyu kuno kushaisha, kuyita mijiyo inoshandiswa kuyita zvisikazivi kururama; asi jipirenyi kuna Mwari kudari ndivo vakapona kubva kwo vakafa, no zvo miviri yenyu kuti zviite zvo kushanda zvo kururama kuna Mwari.</verse>
				<verse number="14">Ngokuti kushaisha akuzotongi panyezuru penyu akadi: Ngokuti imwimwi amuri pasi po mipango, asi pasi po nyasha.</verse>
				<verse number="15">Ndizvo chinyi? Tinozoshaisha here, ngokuti atiri pasi po mipango, asi pasi po nyasha? Haiwa zvisazodaro!</verse>
				<verse number="16">Amuzivi here, kuti kuno uwo wo munojikova kwaari kuyita varanda kupurutana, muri varanda vake uwo wo munopurutana; pikija wo kushaisha kuyita kufa, nokuti vokupurutana kuyita kururama?</verse>
				<verse number="17">Asi ngaabongwe Mwari kuti pikija mwaiya varanda vokushaisha, mwakapurukira ngo mwoyo kuno muemo wo kujijiswa ukwo kwakapiwa kwomuri.</verse>
				<verse number="18">Mwechisununguhwa kubva kwo kushaisha, mwakaita varanda vo kururama.</verse>
				<verse number="19">Ndinovereketa kudari ngo chirovejeso cho vandhu ngo ndava yo kutama simba kwo nyama yenyu: Ngokuti kudari ngo zvo mwakazvipira zvomuviri yenyu kuyita varanda vokusikasukiki no vokushaisha kuti muyite zvakashata; ngokudaro zvino piranyi ndhengo jo muviri yenyu kuyita varanda vo kururama kuyita vakacheneswa.</verse>
				<verse number="20">Ngokuti apo mwayiva varanda vo kushaisha, mwayiva mwakasununguhwa kubva kwo kururama.</verse>
				<verse number="21">Mwayiva no michero yakaitawani ngo uwo mukuvo kuno izvo zvo munopsheruka ndizvo zvino? Ngokuti kupejisira kwo izvo zviro kuri kufa.</verse>
				<verse number="22">Asi zvino mwasununguhwa kubva mukushaisha, mwayita varanda kuna Mwari, mune michero yenyu inoita kuti mucheneswe, no kupejisira kwayo kuri kupona kusikaperi.</verse>
				<verse number="23">Ngokuti musharo wo kushaisha uri kufa; asi chipuwo cho nyasha ya Mwari chiri kupona kusikaperi ndiye Jesu Kristu Mambo wedu.</verse>
			</chapter>
			<chapter number="7">
				<verse number="1">Nokuti amuzivi here, hama, (ngokuti ndinovereketa kuno avo vonoziva Mipango), kuti Mipango inotonga panyezuru pomundhu mukuvo wese waachararama?</verse>
				<verse number="2">Ngokuti mwanakaji uno mwamuna unosungwa ngo mupango kuno mwamuna wake achararama; asi kuti mwamuna wake afa, unosununguhwa kubva ku mupango wo mwamuna wake.</verse>
				<verse number="3">Ndizvo kudari apo mwamuna wake achararama, echinamatira kuno umweni, unozozwi uri muombi; asi kudari mwamuna wake afa, iye unosununguhwa kubva ku mupango, ndizvo aayiti muombi pikija anamatira kuno mwamuna umweni.</verse>
				<verse number="4">Ndizvo hama jangu, imwimwizve mwakaitwa vakafa kumipango ngo muviri wa Kristu; kuti muitwe vo umweni, kunoti, kuno uwo wakamuswa kwo vakafa, kuti tibereke michero kuna Mwari.</verse>
				<verse number="5">Ngokuti apo taiva mu nyama, kuemura kwo zvishaishi kwayiva ngo ndava yo mipango, kwakashanda mundhengo jo muviri wedu, kukabudisa michero inobara rufu.</verse>
				<verse number="6">Asi zvino isisu takasununguhwa ku mupango, tatofa kuno izvo zvo takasungwa ndizvo; kwokuti zvino tinoshandira ngo mweya mupsha tisikashandiri ngo maitiro wokare wokubatisisa kuno izwi ro mipango.</verse>
				<verse number="7">Ndizvo tinozonangenyi? Mipango iri kushaisha here? Haiwa! Kani inga ndisikazivi kushaisha, kwega ngo mipango, ngokuti inga ndisikazivi kuemura, kudari mipango isikazivi kuti: Usazoemura.</verse>
				<verse number="8">Asi kushaisha kwechivona njira, kwakashanda mukati mwangu ngo mipango mbewu jese jo kuemura; ngokuti ngo kunja kwo mutemo kushaisha kwakafa.</verse>
				<verse number="9">Neni ndaipona ngo kunja kwo mutemo karetu, asi apo kwakaguma mipango kushaisha kwakamuswa, neni ndakafa.</verse>
				<verse number="10">No mupango uwo wakagajwa uri kupona, uwu ndakavona kuti uri wo kufa.</verse>
				<verse number="11">Ngokuti kushaisha kwechivona njira kubudikija ngo mupango kwakandichengeja, na ngokubudikija ndiyo kwakandiuraya.</verse>
				<verse number="12">Ndizvo Mutemo uri wakachena, no mipango yakachena, yakarurama no yakanaka.</verse>
				<verse number="13">Ndizvo izvo zviri zvakanaka zvakayita here rufu kwendiri? Haiwa! Asi kushaisha kuti kuvoneke kuti kuri kushaisha, ngo kushanda rufu kwendiri? Kubudikija ngoicho chakanaka; kwokuti kushaisha kubudikija ngo mipango kuite kwakanyanyisisa kushata.</verse>
				<verse number="14">Ngokuti tinoziva kuti Mipango iri yo Mweya; asi inini ndiri wo nyama, ndakatengeswa pasi po kushaisha.</verse>
				<verse number="15">Ngokuti chendinoita andichizivi; ngokuti andiiti chendinoda; asi icho chendinonyenya ndicho chendinoita.</verse>
				<verse number="16">Asi kudari ndinoita chendisikadi, ngokudaro ndinotendera kuti mutemo uri wakanaka.</verse>
				<verse number="17">Ndizvo zvino andinipi ndinoita kudaro, asi kuri kushaisha kunogara mukati mwangu.</verse>
				<verse number="18">Ngokuti ndinoziva kuti mukati mwangu, kunanga kuti mu nyama yangu, akugari no chiro chakanaka; ngokuti kwendiri kuripo kuda, asi kuyita chakanaka amuna akadi.</verse>
				<verse number="19">Ngokuti kunaka kwo ndinoda kuyita, andiiti, asi kushata kwo ndisikadi, ndikwo kwo ndinoita.</verse>
				<verse number="20">Asi kudari ndechiyita chendisikadi, andinipi ndinochiita, asi kushaisha kunogara mukati mwangu.</verse>
				<verse number="21">Ndizvo ndinowana mutemo wokuti apo ndoda kuyita zvakanaka, kushata kundoripo pendiri.</verse>
				<verse number="22">Ngokuti ndinodakara mu mitemo ya Mwari ngo mundhu uri mukati mwangu.</verse>
				<verse number="23">Asi ndinowana mupango umweni uri mundhengo jangu, wechiambana no mupango wo mupinimijo wangu, wechindidira muuranda pasi po mupango wo kushaisha uri mu ndhengo jangu.</verse>
				<verse number="24">A, ndiri mundhu unotambujika: Ndiyani unozondinunurira kubva kuno uwu muviri wo kufa?</verse>
				<verse number="25">Ndinobonga Mwari ndiye Jesu Kristu Mambo wedu ndizvo inini pachangu ngo mipinimijo wangu ndinoshandira Mipango ya Mwari; asi ngonyama ndinoshandira mupango wo kushaisha.</verse>
			</chapter>
			<chapter number="8">
				<verse number="1">Ndizvo akuchina kuitihwa ndava kwavari vari kuna Kristu Jesu, vasikafambi ngo zvo nyama, asi ngo zvo Mweya.</verse>
				<verse number="2">Ngokuti mupango wo Mweya wokupona kuna Kristu wakandisunungura kuno mupango wo kushaisha no wo kufa.</verse>
				<verse number="3">Ngokuti izvo zvo yakakorera Mipango kuyita, ngo ndava yo kutama simba kwo nyama, Mwari echituma Mwana wake ari mu muemo wo nyama ino kushaisha, na ngo ndava yo kushaisha iye wakarasha kushaisha kuri nyama;</verse>
				<verse number="4">kuti kururama kwo mupango kuzarisike mukati mwedu, kwetiri tisikafambi ngo zvo nyama, asi ngo zvo Mweya.</verse>
				<verse number="5">Ngokuti avo vari vo nyama, vanomupinimijo wokuda zviro zvo nyama. Asi avo vari vo Mweya, vanomupinimijo wokuda zviro zvo Mweya.</verse>
				<verse number="6">Ngokuti kuva no mupinimijo wo zvo nyama kuri kufa, asi kuva no mupinimijo wo zvo Mweya kuri kupona no kunyarara.</verse>
				<verse number="7">Ngokuti mupinimijo wo zvo nyama kuri kuambana na Mwari; ngokuti aupfaviri mupango wa Mwari, zve, ngo gwinyiso aungazvipfaviri;</verse>
				<verse number="8">asi avo vari vo nyama avangamudakajisi Mwari.</verse>
				<verse number="9">Asi imwimwi amuchiri vo nyamapi, asi mwaa vo Mweya, kudari Mweya wa Mwari wechigara mukati mwenyu. Asi pikija ndiyani usina Mweya wa Kristu, uwu aasiri wake akadi.</verse>
				<verse number="10">Asi kudari Kristu ari mukati mwenyu muviri uri wakafa ngo ndava yo kushaisha, asi Mweya unopona ngo ndava yo kururama.</verse>
				<verse number="11">Asi kudari Mweya wo uwo wakamusa Jesu kwo vakafa wechigara mukati mwenyu, iye wakamusa Kristu Jesu kwo vakafa, unozoraramisazve miviri yenyu inofa ngo Mweya wake unogara mukati mwenyu.</verse>
				<verse number="12">Ndizvo hama, tine zvikwereti, haiwa ku nyama, kuti tipone ngo zvo nyama,</verse>
				<verse number="13">ngokuti kudari mwechipona ngo zvo nyama munozofa; asi kudari ndi Mweya mwechiuraya zviito zvo muviri, munozopona.</verse>
				<verse number="14">Ngokuti vese vanotungamirihwa ndi Mweya wa Mwari vari vana va Mwari.</verse>
				<verse number="15">Ngokuti amuzivi kuashirazve Mweya wo uranda kuti mutye, asi mwakaashira Mweya wo kurehwa, ndiwo tinodanijira kuti: “Abha, Baba!”</verse>
				<verse number="16">Ngokuti Mweya wambhwine unoitira chapupu pamwepo no mweya wedu kuti isisu tiri vana va Mwari.</verse>
				<verse number="17">Kudari tiri vana, tiri avozve vanogara ndhaka; vanogara ndhaka ya Mwari, naavo vanogara ndhaka pamwepo na Kristu, kudari techitambujwa pamwepo naye, kwokuti tikujwe pamwepo naye.</verse>
				<verse number="18">Ngokuti tinoverenga kuti matambujiko o mukuvo uno aasisiri kuezaniswa no uthende uhwo hunozopangijihwa kwetiri.</verse>
				<verse number="19">Ngokuti ngokuemurira kakurutu zvakasikwa zvinogarira kupangijihwa kwo vana va Mwari.</verse>
				<verse number="20">Ngokuti zvakasikwa zvakapfaviswa kuno zvisina shwiro, kusiri kuda kwazvo, asi ngo ndava yo uwo wakayita kuti zvipfaviswe,</verse>
				<verse number="21">mukugonda uku kuti zvakasikwa pachazvo zvinosununguhwa kubva muuranda wo kuvora kunghwina mukusununguka kwo uthende wo vana va Mwari.</verse>
				<verse number="22">Ngokuti tinoziva kuti zvakasikwa zvese zvinondogomera pamwepo mukuhwajihwa kudari ngo kubara mbhera nazvino.</verse>
				<verse number="23">Andizvopi zvega, asi isisuvo, tine mitanguro yo Mweya, nesuvo pachedu tinogomera mukati mwedu, techigarira kurehwa, kunanga, kusununguhwa kwo miviri yedu.</verse>
				<verse number="24">Ngokuti takaponeswa ngo kugonda. Asi kugonda ukwo kunovoneka akusiri kugonda akadi. Ngokuti ndiyani unogonda icho chaanovona?</verse>
				<verse number="25">Asi kudari tine gonda ro icho cho tisikavoni, naapo tinozochigarira ngo kusengerera.</verse>
				<verse number="26">Ngokudarozve Mweya unobesera kurembejeka kwedu; ngokuti atizivi njira inosisira kuti tikumbire ndiyo, asi Mweya wambhwine unotiitira samukuru ngo kugomera kusikabviri kunanga.</verse>
				<verse number="27">No uwo unoringisisa mwoyo unoziva chiri kuda kwo Mweya, ngokuti unoyita samukuru ngo ndava yo vakacheneswa kudari ngo kuda kwa Mwari.</verse>
				<verse number="28">Nesu tinoziva kuti zvese zvinoshanda pamwepo kuyita zvakanaka kwavari vanomuda Mwari, kwavari vakadanijwa kudari ngo kuemesa kwake.</verse>
				<verse number="29">Ngokuti avo vaakaziva kare, wakavaemesa kare kuti vatojaniswe no muemo wo Mwana wake, kuti iye ayite wo dangwe mukati mwo vanukuna vakawanda.</verse>
				<verse number="30">Naavo vaakaemesera kare, wakavadanijazve; naavo vaakadanija, wakavapembejazve; naavo vaakapembeja, wakavairikijazve.</verse>
				<verse number="31">Ndizvo tinozopingurenyi kuno izvi? Kudari Mwari echitirwira, ndiyani unozorwisana nesu?</verse>
				<verse number="32">Iye usikazivi kutirambira no Mwana wake, asi wakamupa ngo ndava yedu tese, inozoita njira yakaitawani kukura yaanozotipa pamwepo naye ngo nyasha zviro zvese?</verse>
				<verse number="33">Ndiyani unozoitira ndava vakatsananguhwa va Mwari? Ndi Mwari unopembeja here?</verse>
				<verse number="34">Ndiyani unozoitira ndava? Ndi Jesu Kristu here, wakafa, eya, wakamuswa kwo vakafa, uri ngo kumuho kwa Mwari, uwozve uri samukuru wedu?</verse>
				<verse number="35">Ndiyani unozotiparajanisa no rudo rwa Kristu? Kutambujika here, nokuti kurwajihwa, nokuti kutambujwa, nokuti njara, nokuti kutama zvokusimira, nokuti ngozi, nokuti shoti?</verse>
				<verse number="36">Eya, kudari ngo zvakatahwa: “Ngo ndava yako tinourawa zuva rese; tinoverengwa tiri vakadari ngo mabvuta akaemesehwa kuurawa.”</verse>
				<verse number="37">Haiwa, ku izvi zvese tiri vanopinda vanyisi ndiye wakatida.</verse>
				<verse number="38">Ngokuti ndinoongwa kuti zvese, kufa, nokuti kupona, nokuti ngirosi, nokuti umambo, nokuti zviri pano, nokuti zvinoviya, nokuti zvino simba,</verse>
				<verse number="39">nokuti urebu, nokuti kujika, nokuti chiro chimweni chakasikwa, achingakoni kutiparajanisa no rudo rwa Mwari ruri kuna Kristu Jesu Mambo wedu.</verse>
			</chapter>
			<chapter number="9">
				<verse number="1">Ndinovereketa gwinyiso ndi Kristu, andinyepi, mwoyo wangu unondiitira chapupu mu Mweya Wakachena,</verse>
				<verse number="2">kuti ndinokusururiswa kukurutu no kuhwajihwa kusina magumo mu mwoyo mwangu.</verse>
				<verse number="3">Ngokuti ndingada kuti inini pachangu ndirashwe kubva kuna Kristu, ngo ndava yo hama jangu, ijo jiri hama jo jinja rangu ngo kubahwa.</verse>
				<verse number="4">Kwavari vaIsraeri; wakavaita vana vake, no uthende, no zvitenderano, no kupuwa mupango, no kudira, no zvigondiso;</verse>
				<verse number="5">ndivo majibaba mukuru avo, kubudikija ndivo Kristu wakabahwa ngo kwenyama, uwo uri panyezuru po zvese, Mwari ngaairikijwe kunoti mbhera narini. Ameni!</verse>
				<verse number="6">Asi azvinangi kuti izwi ra Mwari rakakorera. Ngokuti andivopi vaIsraeri vese akadi avo vakabva kuna Israeri;</verse>
				<verse number="7">haiwa, ngokuti vari mubarihwana hwa Abrahama, izvo azvinangi kuti vari vana vake akadi; asi, mubarihwana wako unozodujwa kubva kuna Isaka.</verse>
				<verse number="8">Ukwo kunoti, andivopi vana vakabahwa ngo kwenyama vari vana va Mwari; asi vana vari vo chigondiso ndivo vanoverengwa kuti vari mibarihwana wake.</verse>
				<verse number="9">Ngokuti iri ndiro izwi ro chigondiso: “Ngouyu mukuvo ndinozoviya, na Sara unozova no mwana.”</verse>
				<verse number="10">Ichi andichopi chega chakadaro; asi Rabheka naye, apo ayinga ano mimba ngo umwe, ndi Isaka baba edu.</verse>
				<verse number="11">Ngokuti vana vasati vaberekwa, nokuti vasati vayita chakanaka nokuti chakashata, kuti zano ra Mwari ngo kutsananguhwa rigwinyiswe, haiwa ngo mishando, asi ngo uwo unodanija,</verse>
				<verse number="12">kwakanangwa kwaari, kuti: “Mukuru unozoshandira mudoko.”</verse>
				<verse number="13">Kudari ngo zvakatahwa: “Jakobe ndakamuda, asi Isau ndakamunyenya.”</verse>
				<verse number="14">Ndizvo tinozoti kudini? Kuripo kusikarurami here kuna Mwari? Kusaitika kudaro!</verse>
				<verse number="15">Ngokuti iye wakati kuna Mosi: “Ndinozomuitira nyasha wo ndinoda kumuitira nyasha, no kukungurira wo ndinoda kukungurira.”</verse>
				<verse number="16">Ndizvo azviri ngo kuda kwo mundhu nokuti ngo kuyita kwo mundhu asi ngo nyasha ja Mwari.</verse>
				<verse number="17">Ngokuti matahwa anoti kuna Faro: Ngo iyi ndava ndakakuemesa, kuti ndivonise ndiwe simba rangu, nokuti zina rangu riteketeswe mu nyika jese.</verse>
				<verse number="18">Ndizvo unoitira nyasha avo vaanoda kuvaitira nyasha, naavo vaanoda unovaita kuti vakonje.</verse>
				<verse number="19">Ndizvo unozoti kwendiri: “Uchaitira ndava ngenyi? Ngokuti ndiyani wakarwa no chiri kuda kwake?”</verse>
				<verse number="20">Haiwa, asi uriyani mundhuwe, unokanijana na Mwari? Chiro chakaumbwa chingananga here kuno uwo wakachiumba, kuti, wakandiumba kudari ngenyi?</verse>
				<verse number="21">Zve, muumbi aana simba here panyezuru po dongo kwo mburumbwa rimwero kuumba chijio chimwe chinoreremejeka no chimweni chisikareremejeki?</verse>
				<verse number="22">Kungavanenyi kudari Mwari echida kupangijira ushungu hwake, no kuzivisa simba rake, akashingirira ngo kusengerera kakurutu kuno ndiro jo ushungu jakaemesehwa kuparajwa.</verse>
				<verse number="23">Zve kuti azivise upfumi hwo uthende hwake kuno ndiro jo nyasha, ijo jakanasirihwa ngo pamberi kuano uthende.</verse>
				<verse number="24">Kunoti isisu tiri, avo vaakadanijazve, haiwa vanobva ku vaJudha vega, asi no kwavozve vanobva ku majinja.</verse>
				<verse number="25">Kudari ngo zvaakavereketazve mu tshamba ya Hoziya: “Ndinozovadanija kuti vari vandhu vangu, avo vasaiva vandhu vangu akadi; no kumudanija kuti uri unodikana, uwo wayinga asiri unodikana.”</verse>
				<verse number="26">Kunozoitika kuti pandau paakananga kwavari, kuti: “Amuri vandhu vangupi, apo vanozodanijwa kuti vari vana va Mwari unopona.”</verse>
				<verse number="27">Na Isaya wakadanijira ngo vaIsraeri, kuti: Pikija uwandu hwo vana vaIsraeri hwechinyazodari ngomusanga wo mujombe, vakasara avo vanozoponeswa.</verse>
				<verse number="28">Ngokuti Jehovha unozozajisa izwi rake mu nyika echiripejisa no kurifupisa.</verse>
				<verse number="29">Nokudari ngo zvaakavereketa Isaya karetu: Kudari kuti Jehovha wehondo asikazivi kutisiira mubarihwana, tainga takadari ngo Sodhoma, nokudari ngo Gomora.</verse>
				<verse number="30">Ndizvo tinozonangenyi? Kuti vo majinja avo vasikazivi kutevera kururama, vakawana kururama, eya, kuno uwo kururama kuri kubudikija ngo kugonda;</verse>
				<verse number="31">asi Israeri echitevera mupango wo kururama aazivi kuwana mupango uwo.</verse>
				<verse number="32">Ngenyi? Ngokuti avazivi kukupshaka ngo kugonda, asi kudari ngo mishando. Vakakhugunwa pa buwe ro kukhugunyisa;</verse>
				<verse number="33">kudari ngo zvakatahwa: “Ringirai, ndinorajika mu Zioni buwe ro kukhugunya, ruware runovaita kuti vawe; no uwo unotenda kwaari aazopsherujwi.”</verse>
			</chapter>
			<chapter number="10">
				<verse number="1">Hama, chidisiso cho mwoyo wangu, no kukumbira kwangu kuna Mwari ngo ndava yo vaIsraeri chiri kuti vaponeswe.</verse>
				<verse number="2">Ngokuti ndinovaitira chapupu kuti vanotsamwirira kuna Mwari, asi vanoyita ngo kusikaziva.</verse>
				<verse number="3">Ngokuti ivo vasikazivi kururama kwa Mwari, vechipshaka kugwinyisa kururama kwavo, avazivi kujipfavisa mukururama kwa Mwari.</verse>
				<verse number="4">Ngokuti Kristu uri magumisiro emipango kuyita kururama kuno mundhu wese unotenda.</verse>
				<verse number="5">Ngokuti Mosi unotara kuti: “Mundhu unoyita kururama kwo mipango, unozopona ndiyo.”</verse>
				<verse number="6">Asi kururama ukwo kunobva mukugonda kunanga kuti: Usavereketa mu mwoyo mwako kuti, ndiyani unozokwira mu denga (ukwo kunoti, kubzusa Kristu)?</verse>
				<verse number="7">Nokuti, ndiyani unozobzuka mukujika, (ukwo kunoti, kumukwija Kristu kubva kwo vakafa)?</verse>
				<verse number="8">Asi zvinonangenyi? Izwi riri phedo pako, riri mumuromo mwako, no mu mwoyo mwako: Ukwo kunoti, izwi ro kugonda ro tinochumaira.</verse>
				<verse number="9">Ngokuti kudari wechipupura Mambo Jesu ngo muromo wako, no kutenda mu mwoyo mwako kuti Mwari wakamumusa kwo vakafa, unozoponeswa.</verse>
				<verse number="10">Ngokuti mundhu unotenda ngo mwoyo kuano kururama; na ngo muromo unopupura kuano kuponeswa.</verse>
				<verse number="11">Ngokuti matahwa anoti, iye unomutenda aazopsherujwi akadi.</verse>
				<verse number="12">Ngokuti akuna muparajaniso pakati po mujudha no mugiriki; ngokuti Mambo ndiye umwewo uri Mambo wavo vese, unoupfumi wo kupa kwavari vese vanokumbira kwaari.</verse>
				<verse number="13">Ngokuti pikija ndiyani unokumbira ngo zina ra Mambo unozoponeswa.</verse>
				<verse number="14">Ndizvo vangazoita makumbirirenyi kwaari uwo wo vasikazivi kutenda? Zve, vangazoita matenderenyi kwaari uwo wo vasikazivi kuzwa ndiye? Zve, vangazoita mazwirenyi kusina muchumairi?</verse>
				<verse number="15">Vangazoita machumairirenyi kuti vasikazivi kutumwa? Kudari ngo zvakatahwa: “Manakirenyi akayita tshoka javo vanoteketesa vhangeri ro kunyarara, avo vanoteketesa masoko ozviro zvakanaka.”</verse>
				<verse number="16">Asi vese avazivi kupurutana ku vhangeri. Ngokuti Isaya unoti: “Jehovha, ndiyani wakatenda chumairo redu?”</verse>
				<verse number="17">Ndizvo kugonda kunoviya ngo kuzwa no kuzwa kuri ngo mazwi a Kristu.</verse>
				<verse number="18">Asi ndinoti, avazivi kuzwa here? Eya ngo gwinyiso, ngokuti izwi ravo rakabuda kuenda ku nyika jese, no mazwi avo akaguma kumagumo onyika.</verse>
				<verse number="19">Asi ndinoti, vaIsraeri avazivi kuziva here? Kutanga Mosi unoti: “Ndinozomusira ndurumwa ngaavo vasiri jinja akadi, ngo jinja risina kuziva ndinozomutsenekesa.”</verse>
				<verse number="20">Na Isaya unoshinga kakurutu, unoti: “Ndakavoneka kwavari vasikazivi kundipshaka; ndakapangijihwa kwavari vasikazivi kubvunjisa ndini.”</verse>
				<verse number="21">Asi ku vaIsraeri unoti: Zuva rese ndakatambanujira nyara jangu kuno vandhu vasikapurutani, no vanokanija.</verse>
			</chapter>
			<chapter number="11">
				<verse number="1">Ndizvo ndinoti, Mwari wakarasha vandhu vake here? Haiwa! Ngokuti ininivo ndiri muIsraeri, wo mibarihwana wa Abrahama, wo jinja ra Benjamini.</verse>
				<verse number="2">Mwari aazivi kurasha vandhu vake vaakatsanangura pakutanga. Nokuti amuzivi here icho chaanonanga matahwa ndi Erija? Ngo njira yaakapota ndiyo kuna Mwari kuitira vaIsraeri ndava, echiti:</verse>
				<verse number="3">“ Mambo, vakauraya vaprofeti vako, vakapwanyira pasi maaltari ako; neni ndini ndega ndasara, navo vachapshaka kundiuraya.”</verse>
				<verse number="4">Asi mupinguro wa Mwari unoti kudini kwaari? Ndakajisiira zviuru zvinomwe (7.000) zvo vandhu vasikazivi kugwadama ngo makokobvi avo kuna Bhaari.</verse>
				<verse number="5">Ndizvo ngokudaro ngo mukuvo uno, varipo vakasara kudari ngo kutsananguhwa ngo nyasha jake.</verse>
				<verse number="6">Asi kudari kuri kwo nyasha, akuchiri kwo mishando akadi: Zvakadaro nyasha ajichaiti nyasha.</verse>
				<verse number="7">Ndizvo chinyi? Icho chaakapshaka Israeri aazivi kuchiwana; asi vakatsananguhwa vakachivona, no vamweni vakakonjiswa.</verse>
				<verse number="8">Kudari ngo zvakatahwa: “Mwari wakavapa mweya wo kukangaijwa, wakavapa majiso okuti vasavona, no njeve jokuti vasazwa, mbhera kuguma kune iri zuva.”</verse>
				<verse number="9">Dhavhidha unoti: “Thafura ravo ngariite murau, no chirimbana, no chikhugunyiso, no chiunzijiro kwavari.”</verse>
				<verse number="10">Majiso avo ngaaitiswe chisiku, kuti vasavona, uvakotamise misana yavo nguva jese.</verse>
				<verse number="11">Ndizvo ndinoti, vakakhugunywa here kuti vawe? Haiwa! Asi ngokuwa kwavo ruponeso rwakaviya kuno vo majinja, kuvamusira ndurumwa.</verse>
				<verse number="12">Zvino, kudari kuwa kwavo kuri upfumi hwo vo nyika, no kurashikihwa kwavo kuri upfumi hwo majinja; kuzara kwavo kunozopinda kwakaitawani?</verse>
				<verse number="13">Asi ndinovereketa kwomuri muri vo majinja, kwechivoneka kuti ndiri mupostori kuno vo majinja, ndinokurisa mushando wangu.</verse>
				<verse number="14">Kuti pamweni ndingayita kuti ndimusire ndurumwa vandhu vangu, no kuponesa vamweni vavo.</verse>
				<verse number="15">Ngokuti kudari kurashwa kwavo kuri kuiyaniswa kwo nyika, kuashirwa kwavo kunozoita kwakadini, akuiti kumuswa here kwo vakafa?</verse>
				<verse number="16">Nokudari mutanguro wo hlama uri wakachena, makanywa ari akachenavo; nokudari muji uri wakachena, matavi ari akachenavo.</verse>
				<verse number="17">Asi kudari matavi amweni akagurwa, newe, uri muorivhe wo mushango, wakabatanijwa mukati mwawo, ukaashira nawo kunaka kwo muorivhe;</verse>
				<verse number="18">usaganzira matavi; asi kudari wechiganza, andiwepi unotwara miji, asi miji jinotwara iwewe.</verse>
				<verse number="19">Ndizvo iwewe unozoti, matavi akagurwa kuti inini ndibatanijwe.</verse>
				<verse number="20">Zvakanaka; akagurwa ngo ndava yo kugononda kwawo, newe unoyima ngo kugonda. Usajikuja mumupinimijo wako, asi itya.</verse>
				<verse number="21">Ngokuti kudari Mwari asikazivi kuregera matavi epo, zve, aazokuregeri newe.</verse>
				<verse number="22">Ndizvo ringira nyasha no ushungu hwa Mwari: Kwavari vakawa, kwakapangijihwa ushungu; asi kwouri kwakapangijihwa nyasha ja Mwari, kudari wechizovangirira kugara munyasha jake. Usikadaro, ungazotemwa newe.</verse>
				<verse number="23">Navo, kudari vasikagari mukugononda kwavo, vanozobatanijwa; ngokuti Mwari uno simba ro kuvabatanijazve.</verse>
				<verse number="24">Ngokuti kudari iwewe watemwa kubva ku muorivhe wo mushango ngo chibarihwe, newe wakabatanijwa, ngo njira yakaparajana no chibarihwe, mukati mwo muorivhe wakanaka: Kunozopinda kwakaitawani awo ari epo, kuti abatanijwe ku muorivhe wao?</verse>
				<verse number="25">Ngokuti andidi, hama, kuti muyite vasikazivi ngoichi chakafishika, kuti musajiita vakangwara mu mipinimijo yenyu, kuti vaIsraeri vakagumihwa ngo kutindivara kwo mwoyo, mbhera kugume kuzarisika kwo nguva yo vo majinja.</verse>
				<verse number="26">Ndizvo vaIsraeri vese vanozoponeswa kudari ngo zvakatahwa: “Kunozobuda Mununuri mu Zioni; iye unozobvisa kushata kuna Jakobe.</verse>
				<verse number="27">No ichi chiri chitenderano changu kwavari, apo ndozobvisa zvishaishi zvavo.”</verse>
				<verse number="28">Ngo ndava yo vhangeri, vari vakorore ngo ndava yenyu; asi ngo ndava yo kutsananguhwa, vari vanodikana ngo ndava yo majibaba.</verse>
				<verse number="29">Ngokuti zvipo no kudanijwa ndi Mwari zviri zvisikakunukuki.</verse>
				<verse number="30">Ngokuti kudari ndimwi ngo mikuvo yakapinda mwaiya vasikapurutani kuna Mwari, asi zvino mwakawana nyasha ngo kusikapurutani kwavo,</verse>
				<verse number="31">ngokudaro avo navo zvino vari vasikapurutani, kuti ngo nyasha ijo jakapangijihwa kwomuri, avo navo vangawana nyasha zvino.</verse>
				<verse number="32">Ngokuti Mwari wakavakonyera vese mukusikapurutana, kuti avaitire nyasha vese.</verse>
				<verse number="33">A, kujika kwazvo, zvese upfumi no ungwaru no kuziva kwa Mwari zvitongero zvake azvingapshakisiswi, no njira jake ajingakonwi kurondwa.</verse>
				<verse number="34">Ngokuti ndiyani wakaziva mupinimijo wa Mambo? Nokuti ndiyani wakayita mupangi wake?</verse>
				<verse number="35">Nokuti ndiyani wakamukovera kutanga, nakwo kunozohwirijihwazve kwaari?</verse>
				<verse number="36">Ngokuti zviro zvese zvinobva kwaari, zviripozve ndiye, zviri zvake, kwaari ngakuapo uthende husikaperi. Ameni!</verse>
			</chapter>
			<chapter number="12">
				<verse number="1">Ndizvo ndinomupota, hama, ngo nyasha ja Mwari, kuti mupire muviri yenyu kuti iite mudiro unopona, wakachena unoashirika kuna Mwari, uri mushando wenyu wo kudira unoshwiro.</verse>
				<verse number="2">Zve, musateveja zvo iyi nyika, asi mwechitsandujwa ngo kumusihwa kwo mupinimijo wenyu, kuti mueje kuyita icho chiri kuda kwa Mwari, chiri chakanaka, no chinoashirika, no chakaperera.</verse>
				<verse number="3">Ngokuti ndinonanga ngo nyasha jakapuwa kwendiri, kuno mundhu wese uri pakati penyu, kuti asajikuja ngo kupinimija kupinda ukwo kunosisira; asi kuti ajipinimijire ngo kungwara, kudari ngo zvaakapa Mwari kuno mundhu wese chipimo cho kutenda.</verse>
				<verse number="4">Ngokuti kudari ngo zvotinajo ndhengo jakawanda jo muviri umwe, ndhengo jese ajina mushando umwewo akadi.</verse>
				<verse number="5">Ngokudaro isisu tiri vazhinji tiri muviri umwe kuna Kristu, umwe ngaumwe tiri ndhengo imwe kuno umweni.</verse>
				<verse number="6">Saka kwechivoneka kuti tine zvipuwo zvakaparajana, kudari ngo nyasha jakapuwa kwetiri, kudari chiri cho kuprofeta, ngatiprofete kudari ngokukura kwo kugonda kwedu.</verse>
				<verse number="7">Nokuti kudari chiri cho kushandira, ngatijipire mukushandira; nokuti iye unojijisa, ngaajipire mukujijisa;</verse>
				<verse number="8">nokuti iye unopanga, ngaajipire mukupanga: Iye unokovera, ngaayite ngo kusikanyimi; iye unotonga ngaatonge ngo kungwara; iye unoitira nyasha ngaayite ngo kudakarira.</verse>
				<verse number="9">Rudo ngaruite rusina kujiitisa. Nyenyanyi izvo zvakashata; namatiranyi kuno izvo zvakanaka.</verse>
				<verse number="10">Disananyi umwe kuno umweni ngo rudo rukuru; mureremejane umwe kuno umweni;</verse>
				<verse number="11">mukushanda musaita nungo: Itanyi vanopisa muMweya; mwechishandira Mambo.</verse>
				<verse number="12">Itanyi vanodakara mukugonda; musengerere mu matambujiko; mwechivangirira mukukumbira;</verse>
				<verse number="13">koveranyi no vakacheneswa zvovanotama; itanyi vanoashira vapfumba.</verse>
				<verse number="14">Vadakajisenyi vanomutambuja; vadakajisenyi, musavatuka.</verse>
				<verse number="15">Dakaranyi navo vanodakara; mwechichema naavo vanochema.</verse>
				<verse number="16">Muve no mupinimijo umwewo umwe kuno umweni. Musapshaka zvino mbirikira, asi mwechifambisana pamwepo no vakapfava; musajiita vakangwara mu mipinimijo yenyu.</verse>
				<verse number="17">Musahwirijira ku mundhu kushata, ngo ndava yo kuitihwa zvakashata. Pshakanyi izvo zvinoreremejeka mukuvona kwo vandhu vese.</verse>
				<verse number="18">Kudari kungaitika, zvomunokona, garanyi mukunyarara no vandhu vese.</verse>
				<verse number="19">Musajihwirijira pachenyu, vanodikana, asi taraukiranyi ushungu hwa Mwari; ngokuti kwakatahwa kuti: Kuhwirijira kuri kwangu; inini ndinozohwirijira, unonanga Jehovha.</verse>
				<verse number="20">Asi kudari mukorore wako unonjara, mupeyi zvokuha; kudari uno nyota, mupeyi zvokumwa; ngokuti ngokuyita kudaro unozounganija masimbe anopisa o muriro panyezuru po musoro wake.</verse>
				<verse number="21">Musanyiswa ngo kushata, asi nyisanyi kushata ngo kunaka.</verse>
			</chapter>
			<chapter number="13">
				<verse number="1">Mundhu wese ngaapfavire majimambo anotonga panyezuru pake; ngokuti akuna umambo usikazivi kugajwa ndi Mwari; naao aripo akagajwa ndi Mwari.</verse>
				<verse number="2">Ndizvo iye unoemesejana na mambo, unorwisana no chiyimo cha Mwari: Naavo vanorwisana vanozotongwa.</verse>
				<verse number="3">Ngokuti vatongi avatyisi kwavari vanoyita mishando yakanaka, asi kwevanoita yakashata. Unoda here kuyita usikatyi mambo? Ita zvakanaka newe unozokujwa ndiye.</verse>
				<verse number="4">Ngokuti iye uri mushandiri wa Mwari kwouri unokuitira zvakanaka. Asi kudari wechiyita zvakashata, ityai; ngokuti iye aateri kutwara shoti pasina chiro: Ngokuti uri mushandiri wa Mwari muhwirijiri wo ushungu kuno uwo unoyita zvakashata.</verse>
				<verse number="5">Ndizvo kunosisira kuti mupfavire, haiwa ngo ndava yo kutambujwa kwega, asi ngo mumwoyo.</verse>
				<verse number="6">Ngo iyi ndava mworipazve shangu; ngokuti avo vari vashandiri va Mwari vanogara vechiita izvi.</verse>
				<verse number="7">Ipanyi kwavari vese izvo zvinovasisira: Shangu kwavari vo shangu, murimwa kwavo vo murimwa; mwechitya vanotyiwa; reremejanyi avo vanosisira kureremejwa.</verse>
				<verse number="8">Musava no gava ro chiro ku mundhu, kwega kuti mudane umwe no umweni, ngokuti iye unomuda muvakihwana wake wakazarisa Mipango.</verse>
				<verse number="9">Ngokuti izvi zvinoti: Usazoomba, usazouraya, usazoba, usazoemura, nokudari uripo umweni mupango unoverengwa no izwi iri, rokuti, unozomuda muvakihwana wako kudari ngozvounojida iwewe.</verse>
				<verse number="10">Rudo arushandi zvakashata kuno muvakihwana. Ndizvo rudo ruri kuzarisa Mipango.</verse>
				<verse number="11">Nemwi munoziva mukuvo kuti zvino yaanguva yokuti mumuke muhope; ngokuti zvino ruponeso rwedu rwaaphedo kwetiri kuno mukuvo wo takatenda.</verse>
				<verse number="12">Usiku woda kupera, kueja kwaphedo; ndizvo ngatirashe mishando yo chidima, ngatipfeke zvokurwa ndizvo, zviri zvokujeka.</verse>
				<verse number="13">Ngatifambe ngo njira inosisira, kudari ngo masikati; tisikafambi ngo kuhisa no kuraja, tisikafambi ngo kushanja, nokuti ngo kuemura, tisikafambi ngo hasha no ndurumwa.</verse>
				<verse number="14">Asi mupfeke Mambo Jesu Kristu, musikapinimiji ngo zvo nyama kuyita kuemura kwayo.</verse>
			</chapter>
			<chapter number="14">
				<verse number="1">Asi ashiranyi uwo wakarembejeka mukugonda, asi musikaphikisani naye ngo ndava yo mupinimijo.</verse>
				<verse number="2">Ngokuti umwe unogonda kuti ungaha zviro zvese, asi iye wakarembejeka unoha mirivo yo masakani.</verse>
				<verse number="3">Iye unoha, asashora usikahi; naye usikahi asatonga unoha; ngokuti Mwari wakamuashira.</verse>
				<verse number="4">Uriyani iwewe unotonga muranda wo umweni? Kuna mambo wake uri wakayima, nokuti kuwa, asi unozoyima, ngokuti Mwari unosimba rokuita kuti ayime.</verse>
				<verse number="5">Umweni mundhu unoreremeja zuva rimwe kupinda rimweni; umweni naye unoreremeja ngo kutojana. Mundhu wese ngaanase kuziva mumupinimijo wake.</verse>
				<verse number="6">Iye unongwarira zuva, unongwaririra kuna Mambo, no uwo usikangwariri zuva, aaringwariri no kuna Mambo. No uwo unoha, unohira kuna Mambo; ngokuti unobonga Mwari; no uwo usikahi, aahiri kuna Mambo, unobonga kuna Mambo.</verse>
				<verse number="7">Ngokuti apana umwe wedu unojiponera ega, apanazve unojifira ega.</verse>
				<verse number="8">Ngokuti kudari techipona, tinoponera kuna Mambo, nokuti kudari techifa, tinofira kuna Mambo. Ndizvo pikija techipona, nokuti techinyafa, tindori va Mambo.</verse>
				<verse number="9">Ngokuti ngoiyi ndava Kristu wakafa, akaponazve, kuti ayite Mambo wavo vese, vakafa no vanopona.</verse>
				<verse number="10">Asi iwewe unotonga ngenyi munukuna wako? Newe unoshorazve ngenyi munukuna wako? Ngokuti isisu tese tinozoima pamberi pachigaro cho kutonga cha Mwari.</verse>
				<verse number="11">Ngokuti kwakatahwa, kuti kudari ngo zvendinopona, unonanga Mambo, kwendiri makokobvi ese anozondigwadamira, no ndimi jese jinozotenda kuna Mwari.</verse>
				<verse number="12">Ndizvo isisu tese tinozojipingurira kuna Mwari.</verse>
				<verse number="13">Ndizvo tisachatonga umwe kuno umweni, asi tongayi ichi kakurutu, kuti asazoapo mundhu unodira chikhugunyiso mu njira yo munukuna wake, nokuti kuyita kuti awe.</verse>
				<verse number="14">Ndinoziva, ndinoongwa ndi Mambo Jesu, kuti akuna chiro chinojisvipisa pachacho. Kwega kuno uwo unoverengwa kuti chiro chiri chinosvipisa, kwaari chiri chakasvipiswa.</verse>
				<verse number="15">Ngokuti kudari munukuna wako echisururiswa ngo ndava yo kuha kwako, ngokudaro auchafambi ngo rudo. Usamuuraya ngokuha kwako uwo waakafira Kristu.</verse>
				<verse number="16">Ndizvo musatendera kuti kunaka kwenyu kutukwe.</verse>
				<verse number="17">Ngokuti Umambo hwa Mwari andihwopi hwo kuha nokuti kumwa, asi huri hwo kururama, no kunyarara, no kudakara mu Mweya Wakachena.</verse>
				<verse number="18">Ngokuti iye unoshandira Kristu ngo kuyita izvi unonasa kudakaja Mwari, unoashirikazve kuno vandhu.</verse>
				<verse number="19">Ndizvo ngatitevere izvo zviro zvinoiyanisa, no izvo zvetingavakisana ndizvo umwe no umweni.</verse>
				<verse number="20">Musaparaja mushando wa Mwari ngo ndava yo zvokuha. Ngo gwinyiso zvese zviri zvakacheneswa; pikija zvakanyadaro zviri zvakashata kuno uwo mundhu unozviha echikhugunyisa vamweni.</verse>
				<verse number="21">Kwakanaka kurega kuha nyama nokurega kumwa vhini, nokuti kurega chiro chimweni chaanokhugunyiswa ndicho munukuna wako.</verse>
				<verse number="22">Kugonda kwounakwo ngakuve kwouri pamberi pa Mwari. Unomuchena usikajitongi ngoicho chiro chaanotendera.</verse>
				<verse number="23">Asi uwo unogononda unoitihwa ndava kudari echiha, ngokuti aahi ngo kugonda; ngokuti icho chisiri cho kugonda chiri kushaisha.</verse>
			</chapter>
			<chapter number="15">
				<verse number="1">Zvino isisu tiri vakagwinya, kunosisira kuti titware kurembejeka kwevasina simba, haiwa kuti tijidakajise.</verse>
				<verse number="2">Umwe ngaumwe wenyu ngaadakajise muvakihwana wake, ngoicho chakanaka, chinovaka.</verse>
				<verse number="3">Ngokuti Kristu naye aazivi kujidakajisa; asi kudari ngo zvakatahwa: “Kutuka kweavo vakakutuka iwewe, kwakawira panyezuru pangu.”</verse>
				<verse number="4">Ngokuti izvo zvese zvakatahwa karetu zvakatahwa kuti isisu tijije, kuti tive no kugonda ngo kusengerera na ngo kuembezehwa kwo matahwa.</verse>
				<verse number="5">Zvino Mwari wo kusengerera no wo kuembezera ngaamupe kuti muyite mupinimijo umwewo umwe kuno umweni, kudari ngo zvinoda Kristu Jesu.</verse>
				<verse number="6">Kwokuti muri pamwepo ngo muromo umwe mukuje Mwari na Baba wa Mambo wedu Jesu Kristu.</verse>
				<verse number="7">Ndizvo ashirananyi umwe no umweni, kudarizve ndi Kristu wakamuashira imwimwi kuti Mwari akujwe.</verse>
				<verse number="8">Ngokuti ndinoti Kristu wakaitwa mushandiri wo kuchekwa ngo ndava yo gwinyiso ra Mwari, kuti agwinyisise zvigondiso zvakaitwa ku majibaba,</verse>
				<verse number="9">nokuti majinja airikije Mwari ngo ndava yo nyasha jake; kudari ngo zvakatahwa: “Ngo iyi ndava ndinozokukuja mukati mwo vo majinja, ndiembe ngo zina rako.</verse>
				<verse number="10">Zve, unoti, Dakaranyi imwimwi vo majinja pamwepo no vandhu vake.”</verse>
				<verse number="11">Zve, kujanyi Jehovha, imwimwi mwese vo majinja. Vandhu vese ngavamukuje.</verse>
				<verse number="12">Zve, Isaya unoti: “Unozovapo miji wa Jese, no uwo unozomiruka kutonga panyezuru po vo majinja; vo majinja vanozogondera kwaari.”</verse>
				<verse number="13">Zvino Mwari wo gondero ngaamuzarise ngo kudakara kwese no kunyarara, mukutenda, kuti muwanjwe mukugonda, ngo simba ro Mweya Wakachena.</verse>
				<verse number="14">Neni pachanguzve, ndinoongwa ndimwi, hama jangu, kuti imwimwi mwambhwine mwakazara ngo kunaka, mwakazara ngo kuziva kwese, munokonazve kupangana umwe no umweni.</verse>
				<verse number="15">Asi ndinotara kwomuri ngo kupinda kushinga ngo zviro zvimweni, kwo kumucherechejisazve, ngo ndava yo nyasha jakapuwa kwendiri ndi Mwari.</verse>
				<verse number="16">Kuti ndiite mushandiri wa Kristu Jesu kuno vo majinja, ndechishanda kupa vhangeri ra Mwari, kuti mudiro unopihwa ngo vo majinja ungaita unoashirika, wakacheneswa ndi Mweya Wakachena.</verse>
				<verse number="17">Ndizvo ndinakwo kukujwa kwangu kuna Kristu Jesu ngo zviro zva Mwari.</verse>
				<verse number="18">Ngokuti andizoshingi kuvereketa ngo zviro zvimweni, kwega ngo izvo zvaakashanda Kristu kubudikija ndini, kuitira kuti vo majinja vapurukire, ngo izwi na ngo mushando.</verse>
				<verse number="19">Ngo simba ro zvivoniso na ngo mishamiso, ngo simba ro Mweya wa Mwari. Kuti kubvira ngo Jerusarema, no kundharaunda jaro mbhera kuguma Iririko, ndakapeja kuchumayira vhangeri ra Kristu;</verse>
				<verse number="20">eya, ngokudaro ndakaeja kuchumayira vhangeri pandau jisaizivikana zina ra Kristu, kuti ndisazovaka panyezuru po tsikiro ro umweni mundhu;</verse>
				<verse number="21">asi kudari ngo zvakatahwa, kuti: “Avo vasikazivi kuziviswa masoko ndiye vanozovona, naavo vasikazivi kuzwa, vanozozwisisa.”</verse>
				<verse number="22">Ndizvozve ndakaphingwa kazhinji kuti ndisaviya kwomuri.</verse>
				<verse number="23">Asi zvino, andisina ndau yo kushanda kuno iji nyika, ndinodisisa ngaaya makore akawanda kuti ndiviye kwomuri,</verse>
				<verse number="24">ngo nguva yo ndinozoenda Spaniya, ndinoviya kwomuri; ngokuti ndinogonda kuti ndinozomuvona muhwendo hwangu, no kuperekejwa ndimwi kuendeyo, kuti pakutanga ndingakwaniswa ngo kuvonana nemwi.</verse>
				<verse number="25">Asi zvino ndinoenda Jerusarema, kooshandira vakacheneswa.</verse>
				<verse number="26">Ngokuti zvakavadakajisa avo vo Makedhoniya, no vo Akaya, kupa zvipo kuno varombo vari pakati po vakacheneswa mu Jerusarema.</verse>
				<verse number="27">Eya, ukwo kwakavadakajisa, ivo vane gava kwavarizve. Ngokuti kudari vo majinja vakakovanisirana navo zvifumiso zvavo zvo Mweya, ivo vane gava kwavarizve ro kuvashandira ngo zviro zvo vanotama zvo pa muviri.</verse>
				<verse number="28">Ndizvo apo ndapeja kuyita izvi, no kugwinyisisa kwavari michero iyi, ndinozoendiswa mberi kuenda Spaniya ndimwi.</verse>
				<verse number="29">Neni ndinoziva kuti apo ndooviya kwomuri, ndinozoviya ngo kufumiswa kwakazara kwo vhangeri ra Kristu.</verse>
				<verse number="30">Zvino ndapota kwomuri, hama, ndiye Mambo wedu Jesu Kristu, na ngo rudo rwo Mweya, kuti mutambujike pamwepo neni mu mikumbiro yenyu kuna Mwari ngo ndava yangu.</verse>
				<verse number="31">Kuti ndinunurihwe kubva kwo vasikapurutani vari mu Judhiya, nokuti mushando wangu wo zvipo zvo ndinazvo kuno vo Jerusarema, zviashirike ku vakacheneswa.</verse>
				<verse number="32">Kuti ndiviye kwomuri mukudakara, kudari kuri kuda kwa Mwari, ndizorore pamwepo nemwi.</verse>
				<verse number="33">Zvino Mwari wo kunyarara ngaagare nemwi mwese. Ameni!</verse>
			</chapter>
			<chapter number="16">
				<verse number="1">Ndinokohomejisisa kwomuri Febe ndiyo hanzvaji yedu iri mushandiri wo chiara chiri mu Kenkeriya;</verse>
				<verse number="2">kuti mumuashire kuna Mambo, ngo njira inosisira vakacheneswa, nokuti mu mubesere ngo izvo zvese zvaanotama kubesehwa ndizvo ndimwi; ngokuti iye ambhwine wakayita mubeseri wo vazhinji, no weininiwo.</verse>
				<verse number="3">Tambisanyi Prisira na Akwira, vadoni vangu mukushandira Kristu,</verse>
				<verse number="4">avo ngo ndava yo ndaramo yangu vakarajika pasi misipa yavo; kwavari andinipi ndega ndinovabonga, asi zviara zvese zvo vo majinja.</verse>
				<verse number="5">Tambisanyizve vo chiara chiri mu nyumba yavo. Tambisanyi Epineto mudikani wangu, uri mutendi wokutanga kuna Kristu mu Aziya.</verse>
				<verse number="6">Tambisanyi Mariya, uwo wakamushandira kakurutu.</verse>
				<verse number="7">Tambisanyi Anduroniko na Juniya, hama jangu, no vadoni vangu muubhanditi, avo vane mbirikira mukati mwo vapostori, vayiva kuna Kristu kutangira inini.</verse>
				<verse number="8">Tambisanyi Ampriata mudikani wangu kuna Mambo.</verse>
				<verse number="9">Tambisanyi Ubhani mudoni wedu mukushandira Kristu, na Staku mudikani wangu.</verse>
				<verse number="10">Tambisanyi Aperesi unotendwa kuna Kristu. Tambisanyi avo vari vo mbhuri ya Aristobhuro.</verse>
				<verse number="11">Tambisanyi Herodhioni, hama yangu. Tambisanyi avo vo mbhuri ya Nakiso, vari kuna Mambo.</verse>
				<verse number="12">Tambisanyi Trufena na Trufosa, avo vanoshandira kuna Mambo. Tambisanyi Persidha mudikani, wakashandira Mambo kakurutu.</verse>
				<verse number="13">Tambisanyi Rufo, wakatsanangurwa ndi Mambo, na mayi wake, no vanguvo.</verse>
				<verse number="14">Tambisanyi Asukrita, na Frigonta, na Hermesi, na Patroba, na Hermasi, no hama yavo.</verse>
				<verse number="15">Tambisanyi Firorogo, na Juriya, na Neriya hanzvaji yake, na Orimpa, no vakacheneswa vese vaanogara navo.</verse>
				<verse number="16">Chingamijananyi umwe no umweni ngo muromo ngo njira yakachena. Zvese zviara zva Kristu zvinomutambisa.</verse>
				<verse number="17">Zvino ndapota kwomuri, hama, ngwariranyi avo vanomusa kuparajana, no zvinokhugunisa, zvakapesana no izvo zvo mwakajijiswa, mubve kwavari.</verse>
				<verse number="18">Ngokuti avo vari vakadaro avashandiri Mambo wedu Jesu Kristu, asi vanoshandira ndani yavo; na ngo kuvereketa kwavo kwakaserera kwakanaka, vanochengeja mwoyo yo avo vari vasina ndava.</verse>
				<verse number="19">Ngokuti kupurutana kwenyu kwakazwika kuno vandhu vese. Ndizvo ndinodakara ndimwi: Asi ndinoda kuti mungware kuno izvo zvakanaka, zve, musina ndava kuno izvo zvakashata.</verse>
				<verse number="20">Mwari wo kunyarara unozochangaja Sathani pasi po tshoka jenyu ngokukasira. Nyasha ja Mambo wedu Jesu Kristu ngajive nemwi. Ameni!</verse>
				<verse number="21">Timoti, mudoni wangu mukushanda, unomutambisa; na Rukiyo, na Jasoni, na Sosipatro hama jangu.</verse>
				<verse number="22">Inini Tetiyo uwo unotara tshamba iyi, ndinomutambisa kuna Mambo.</verse>
				<verse number="23">Gaiyo unondiashira, no vo chiara vese, unomutambisa, Erastu mungwariri wo upfumi hwe dhoropa, unomutambisa, zve, no hama Kwato unomutambisa.</verse>
				<verse number="24">Nyasha ja Mambo wedu Jesu Kristu, ngajigare nemwi mwese. Ameni!</verse>
				<verse number="25">Zvino kwaari unosimba ro kugwinyisa kudari ngo vhangeri rangu no kuchumaihwa kwa Jesu Kristu, kudari ngo kupangijihwa kwe chakafishika chakangwaririhwa mukunyarara kubvira mukutanga kwo kusikwa kwo nyika, asi zvino chapangijirwa,</verse>
				<verse number="26">ngo matahwa ovaprofeti, kudari ngo mupango wa Mwari wo mbhera narini, chinoziviswa kuno vo majinja ese kuyita kuti apurutane ngo kugonda;</verse>
				<verse number="27">kuna Mwari ega unokuziva, ndiye Jesu Kristu, kwaari ngakuvapo uthende kunoti mbhera narini. Ameni!</verse>
			</chapter>
		</book>
		<book number="46">
			<chapter number="1">
				<verse number="1">Pauri, wakadanijwa kuti ayite mupostori wa Jesu Kristu ngo kuda kwa Mwari, na Sositeni hama yedu,</verse>
				<verse number="2">ku chiara cha Mwari chiri mu Korinte, kwavari vakacheneswa kuna Kristu Jesu, vakadanijwa kuti vayite vakacheneswa, pamwepo naavo vese vanokumbira ngo zina ra Mambo wedu Jesu Kristu, kundau jese, uri Mambo wavo no wedu.</verse>
				<verse number="3">Nyasha ngajive kwomuri no kunyarara kunobva kuna Mwari Baba wedu na Mambo Jesu Kristu.</verse>
				<verse number="4">Ndinobonga Mwari wangu ngo nguva jese ndimwi; ngo ndava yo nyasha ja Mwari jakapuwa kwomuri ndi Kristu Jesu.</verse>
				<verse number="5">Ngokuti ngo zviro zvese mwakapfumiswa ndiye mukuvereketa kwese no mukuziva kwese.</verse>
				<verse number="6">Kudari ngo uchapupu hwa Kristu hwakagwinyiswa mukati mwenyu;</verse>
				<verse number="7">kuti musatama chipuwo nachimwe; mwechigarira kupangijihwa kwa Mambo wedu Jesu Kristu;</verse>
				<verse number="8">uwozve unozomugwinyisa mbhera kumagumo, kuti muyite vasina kuitihwa ndava ngo zuva ra Mambo wedu Jesu Kristu.</verse>
				<verse number="9">Mwari unogondeka, uwo wo mwakadanijwa ndiye mukuiyana no Mwana wake Jesu Kristu Mambo wedu.</verse>
				<verse number="10">Zvino ndinomupota, hama, ngo zina ra Mambo wedu Jesu Kristu, kuti mwese muverekete chiro chimwecho, zve, kuti usavapo muparajano pakati penyu; asi kuti muyite vakasungwa pamwepo mumupinimijo umwewo, no mukugura kumweko.</verse>
				<verse number="11">Ngokuti kwakaziviswa kwendiri, hama jangu, ngaavo vari vo mbhuri ya Kroa, kuti jiripo hasha pakati penyu.</verse>
				<verse number="12">Zvino izvi ndizvo zvondinonanga, kuti umwe ngaumwe wenyu unoti, “Inini ndiri wa Pauri”, no umweni unoti, “ndiri wa Aporo,” no umweni unoti, “Inini ndiri wa Khefasi”; no umweni unoti “Inini ndiri wa Kristu.”</verse>
				<verse number="13">Kristu wakaparajaniswa here? Pauri wakakohomehwa here ngo ndava yenyu, nokuti mwakabhapatiswa here ngo zina ra Pauri?</verse>
				<verse number="14">Ndinobonga Mwari kuti andizivi kubhapatisa naumwe wenyu, kwega Krispu, na Gaiyo;</verse>
				<verse number="15">kuti kusavapo naumwe ungazoti, kuti, mwakabhapatiswa ngo zina rangu.</verse>
				<verse number="16">Zve, ndakabhapatisa vo mbhuri ya Stefano; ngokunja kwavo andikarakaji kuti ndakabhapatisa umweni.</verse>
				<verse number="17">Ngokuti Kristu aazivi kunditumira kuti ndibhapatise, asi kuti ndichumaire vhangeri: Haiwa ngo kungwara kwo mazwi, kuti ngokudaro muchinjiko wa Kristu ungazoita usina shwiro.</verse>
				<verse number="18">Ngokuti izwi ro muchinjiko riri upenji kwavari vanopera; asi kwetiri tinoponeswa, riri simba ra Mwari.</verse>
				<verse number="19">Ngokuti kwakatahwa kuti: Ndinozoparaja ungwaru hwo vakangwara, no kuziva kwo vanoziva ndinozokurasa.</verse>
				<verse number="20">Uri kwapi wakangwara? Uri kwapi mutari? Uri kwapi mupshakisisi wo zvo iyi nguva? Mwari aazivi kuzviita upenji here zvo ungwaru hweiyi nyika?</verse>
				<verse number="21">Ngokuti kwechivoneka kuti nyika, ngo kungwara kwa Mwari, aizivi kuziva Mwari ngo ungwaru hwayo, kwakamudakajisa Mwari, ngo upenji hwo kuchumayira kuponesa avo vanotenda.</verse>
				<verse number="22">Kwechivoneka kuti vaJudha vanokumbira chivoniso, no vagiriki vanopshaka ungwaru.</verse>
				<verse number="23">Asi isisu tinochumaira Kristu wakakohomehwa, kuno vaJudha chiri chikhugunyiso, no kuno vo majinja chiri upenji.</verse>
				<verse number="24">Asi kwavari vakadanijwa, vese vaJudha no vagiriki, Kristu uri simba ra Mwari, no ungwaru hwa Mwari.</verse>
				<verse number="25">Ngokuti upenji hwa Mwari hwakapinda kungwara kuno vandhu; no kurembejeka kwa Mwari kwapinda kugwinya kuna vandhu.</verse>
				<verse number="26">Ngokuti ringiranyi kudanijwa kwenyu, hama, kuti akuna vazhinji vari vakangwara ngo kwenyama, akuna vazhinji vane simba, akuna vazhinji vanoreremejwa vanodanijwa.</verse>
				<verse number="27">Asi Mwari wakatsanangura zviro zvo upenji zvo nyika, kuti apsheruje avo vari vakangwara, zve, Mwari wakatsanangura zviro zvakarembejeka zvo nyika kuti apsheruje zvino simba;</verse>
				<verse number="28">na Mwari wakatsanangura zviri pasi no zvinoshohwa mu nyika, pikija no zviro zvisipo, kuyita kuti zviripo zviite zvisina shwiro.</verse>
				<verse number="29">Kuti kusazovapo nyama inojikuja pamberi pa Mwari.</verse>
				<verse number="30">Asi imwimwi muri kuna Kristu Jesu, ndiye uwo wakaitwa kwetiri ungwaru hunobva kuna Mwari, no kururama, no kucheneswa, no kuripirwa:</verse>
				<verse number="31">Kuti kudari ngo zvakatahwa, Iye unoganza, ngaaganze ndi Jehovha.</verse>
			</chapter>
			<chapter number="2">
				<verse number="1">Neni, hama, apo ndaviya kwomuri, andizivi kuviya ngo kukona kuvereketa, nokuti ngo kungwara, ndechiteketesa kwomuri uchapupu hwa Mwari.</verse>
				<verse number="2">Ngokuti ndakajiemesera kuti andizozivi chiro pakati penyu, kwega Jesu Kristu, uwo wakakohomehwa.</verse>
				<verse number="3">Neni ndayiva nemwi ndiri wakarembejeka, ndechitya, ndechihuta kakurutu.</verse>
				<verse number="4">No mazwi angu no kuchumayira kwangu kwayinga kusiri mazwi o kuonga o ungwaru wo vandhu, asi ayiva mukupangijihwa kwo Mweya, no kwo simba.</verse>
				<verse number="5">Kuti kugonda kwenyu kusazocheyama muungwaru hwo vandhu, asi musimba ra Mwari.</verse>
				<verse number="6">Kani tinovereketa ungwaru pakati peavo vakaperera, asi ungwaru husiri hweiyi nyika, nokuti hwo vatongi veiyi nyika, avo vanopera;</verse>
				<verse number="7">asi tinovereketa ungwaru hwa Mwari, hwakafishika, uhwo ungwaru hwainga hwakafishwa, uhwo Mwari wakahugaja ngo pamberi nyika isati yasikwa, kuti huite uthende hwedu.</verse>
				<verse number="8">Uhwu kusina vatongi veiyi nyika vakahuziva; ngokuti kudari vayinga vakahuziva, inga vasakakohomera Mambo wo uthende.</verse>
				<verse number="9">Asi kudari ngo zvakatahwa: “Izvo zvisikazivi kuvoneka ngo jiso, nokuti kuzwika ngo njeve aizivi kuzvizwa, zvisikazivikanwi mu mwoyo mwo vandhu, izvo zviro zvaakanasirira Mwari kwavari vanomuda.”</verse>
				<verse number="10">Asi kwetiri Mwari wakajipangijira ndi Mweya: Ngokuti Mweya unopshakisisa zvese, eya, zvakajika zva Mwari.</verse>
				<verse number="11">Ngokuti ndiyani pakati po vandhu unoziva zvo mundhu, kwega mweya wo mundhu uri mukati mwake? Ngokudarozve akuna unoziva zviro zva Mwari, kwega Mweya wa Mwari.</verse>
				<verse number="12">Asi atizivi kuashira mweya wo nyika, asi Mweya unobva kuna Mwari; kuti tizive izvo zviri zvakapuwa kwetiri ngo nyasha ndi Mwari.</verse>
				<verse number="13">Izvo zviro zvotinovereketa ndizvozve, haiwa ngo mazwi akajijiswa ngo ungwaru hwo vandhu, asi ngaao anojijiswa ndi Mweya; techiezanisa zvo Mweya ndi Mweya.</verse>
				<verse number="14">Asi mundhu wo nyama aashiri zviro zvo Mweya wa Mwari; ngokuti zviri upenji kwaari; naye aakoni kuziva, ngokuti zvinovoniswa ndi Mweya.</verse>
				<verse number="15">Asi uwo uri wo Mweya, unopshakisisa zviro zvese, asi iye ambhwine aatongwi ngo mundhu.</verse>
				<verse number="16">Ngokuti ndiyani wakaziva mupinimijo wa Jehovha kuti amupange? Asi isisu tinawo mupinimijo wa Kristu.</verse>
			</chapter>
			<chapter number="3">
				<verse number="1">Neni hama, inga ndisikakoni kuvereketa kwomuri kudari ndivo vo Mweya, asi kudari ndivo vo nyama, kudari ndivo vari chiya kuna Kristu.</verse>
				<verse number="2">Ndakamupa mukaka, haiwa kuha kwakagwinya, ngokuti inga musati mwakona: Haiwa, pikija nazvino, amusati mwakona.</verse>
				<verse number="3">Ngokuti muchiri vo nyama; ngokuti kwechivoneka kuti kuripo pakati penyu ndurumwa no hasha, amurivopi here vo nyama, mwechifamba ngo muitiro wo vandhu?</verse>
				<verse number="4">Ngokuti apo umwe unoti, “Inini ndiri wa Pauri”, no umweni unoti, “Inini ndiri wa Aporo”; amurivopi vo nyama here?</verse>
				<verse number="5">Ndizvo Aporo uriyani? Na Pauri uriyani? Varanda vo mwakatenda ndivo; umwe ngaumwe kudari ngozvaakapuwa ndi Mambo.</verse>
				<verse number="6">Inini ndakasima, na Aporo wakadirijira, asi Mwari wakameresa.</verse>
				<verse number="7">Ndizvo andiyepi unosima uri chiro, nokuti unodirijira; asi ndi Mwari unomeresa.</verse>
				<verse number="8">Zvino uwo unosima, no uwo unodirijira, vari umwe; asi umwe na umwe unoashira musharo wake, kudari ngo mushando wake.</verse>
				<verse number="9">Ngokuti tiri vashandi pamwepo na Mwari; imwimwi muri munda wakarimwa wa Mwari, muri nyumba ya Mwari.</verse>
				<verse number="10">Kudari ngo nyasha ja Mwari jakapuwa kwendiri, kudari ngo muvaki unobheja no wakangwara ndakadira tshikiro; asi umweni unovaka panyezuru paro. Kani umwe ngaumwe ngaangwarire njira yaanovaka ndiyo panyezuru paro.</verse>
				<verse number="11">Ngokuti tshikiro rimweni akuna mundhu ungadira, kwega iro rakadihwa riri Kristu Jesu.</verse>
				<verse number="12">Asi kudari mundhu echivaka panyezuru peiro tshikiro, ngo mukore, sirivha, mapuwe ano mutengo mukuru, no mimbiti, mwenje, mahlanga.</verse>
				<verse number="13">Mushando wo mundhu wese unozopangijihwa; ngokuti zuva iro rinozopangijira, ngokuti unozovoniswa ngo muriro, no muriro wambhwine unozoeja mushando wo mundhu wese kuti uri wakadini.</verse>
				<verse number="14">Asi kudari mushando wo mundhu nokuti ngouri wechizogara waakavaka panyezuru paro, iye unozoashira musharo.</verse>
				<verse number="15">Kudari mushando wo mundhu nokuti ngouri wechizopiswa, iye unozorashikihwa: Asi iye ambhwine unozoponeswa; asi kudari ngokupfocha muriro.</verse>
				<verse number="16">Amuzivi here kuti imwimwi muri themperi ra Mwari, nokuti Mweya wa Mwari, unogara mukati mwenyu?</verse>
				<verse number="17">Kudari mundhu nokuti ngouri echipwanya themperi ra Mwari, iye Mwari unozomupwanyavo; ngokuti themperi ra Mwari riri rakachena; ndimwi themperi iro.</verse>
				<verse number="18">Mundhu asajichengeja, kudari mundhu echipinimija kuti uri wakangwara pakati penyu, ngo ungwaru hweiyi nguva, ngaayite uri benji, kuti ayite wakangwara.</verse>
				<verse number="19">Ngokuti ungwaru hweiyi nyika huri upenji kuna Mwari. Ngokuti kwakatahwa kuti: “Iye unobata vakangwara muurimbwi hwavo.”</verse>
				<verse number="20">Zve, kuti: “Jehovha unozoziva mikarakajo yo vakangwara kuti iri isina shwiro.”</verse>
				<verse number="21">Ndizvo mundhu asaganza ngo vandhu. Ngokuti zviro zvese ngozvenyu;</verse>
				<verse number="22">pikija Pauri, nokuti Aporo, nokuti Khefasi, pikija nyika, nokuti kupona, nokuti kufa, nokuti zviro zviripo, nokuti zviro zvichazoviya, zvese ngo zvenyu;</verse>
				<verse number="23">nemwi muri va Kristu, na Kristu uri wa Mwari.</verse>
			</chapter>
			<chapter number="4">
				<verse number="1">Mundhu ngaativerenge kuti tiri vashandi va Kristu, no vangwariri vo zvakafishika zva Mwari.</verse>
				<verse number="2">Kune izvi kunopshakiwa kuno vangwariri kuti mundhu awanike ari unogondeka.</verse>
				<verse number="3">Asi kwendiri chiri chiro chidoko kuti nditongwe ndimwi, nokuti ngo kutonga kwo mundhu; eya, andijitongi.</verse>
				<verse number="4">Ngokuti andizivi chiro chinondiitira ndava pachangu; asi andipembejwi ngoichi; asi uwo unonditonga ndi Mambo.</verse>
				<verse number="5">Ndizvo musatonga chiro ngo pamberi nguva isati yaguma, mbhera Mambo aviye, uwo unozoviisa mukujeka zviro zvakafishika zvo chidima, naye unozopangijira mipinimijo yo mwoyo; naapo mundhu wese unozova no kukujwa kwake kunobva kuna Mwari.</verse>
				<verse number="6">Zvino, hama, ndakaezanisa muezaniso uwu kwendiri no kuna Aporo ngo ndava yenyu; kuti kwetiri mujije kuti musazopinimija kupinda izvo zvakatahwa; kuti kusazovapo umwe wenyu unojitundhumaja kurwisanisa umwe no umweni.</verse>
				<verse number="7">Ngokuti ndiyani wakakuita kuti uparajane? Unenyi chousikazivi kuashira? Asi kuti wakachiashira, unoganza ngenyi, kudari ngousikazivi kuchiashira?</verse>
				<verse number="8">Zvino mwaguta! Zvino mwaganya! Mwakatonga musiri nesu akadi! Eya, ndingada kuti mutonge kuti isisuvo titonge nemwi!</verse>
				<verse number="9">Ngokuti tinopinimija kuti Mwari wakatiemesa isisu vapostori tiri vokugumisira kwavari vese, kudari ngo vandhu vakaemesehwa kuurawa; ngokuti tinoitwa vokuringihwa kuno nyika, no kungirosi, no kune vandhu.</verse>
				<verse number="10">Tiri mapenji ngo ndava ya Kristu, asi imwimwi muri vakangwara kuna Kristu; isisu tiri vakarembejeka, asi imwimwi muri vakagwinya; imwimwi munakwo kureremejwa, asi isisu atireremejwi.</verse>
				<verse number="11">Mbhera kuguma kuno nguva iyi tine njara, no nyota, tiri mititinini, tinopambhajwa, tiri vapepesheki.</verse>
				<verse number="12">Tinoshanda techishanda ngo nyara jedu; apo techitukwa, tinodakajisa; apo tinotambujwa tinoshingirira;</verse>
				<verse number="13">apo techireviwa, tinopota; tinoitwa vakadari ngo duru ro nyika, tiri svina yo vese, mbhera nazvino.</verse>
				<verse number="14">Anditari izvi zviro kumupsheruja, asi kuti ndimupange kudari ngo zvomuri vana vanodikana.</verse>
				<verse number="15">Ngokuti pikija mungava no vajijisi vari gumi ro zviuru (10.000) kuna Kristu, kani amuna majibaba akawanda. Ngokuti kuna Kristu Jesu ndakamubara ngo vhangeri.</verse>
				<verse number="16">Ndizvo ndinomupota, itanyi vanondiejerera.</verse>
				<verse number="17">Ngo iyi ndava ndakatumira kwomuri Timoti, uri mwana wangu unodikana no unogondeka kuna Mambo, iye unozomueujira njira jangu jiri kuna Kristu, kudari ngo zvo ndinojijisa kundau jese muzviara zvese.</verse>
				<verse number="18">Zvino vamweni venyu vanojikuja inga kuti andiviyi kwomuri.</verse>
				<verse number="19">Asi ndinozoviya kwomuri ngo kukasira, kudari Mambo echitenda; neni ndinozoziva haiwa ngo izwi raavo vanojikuja, asi ngo simba ravo.</verse>
				<verse number="20">Ngokuti Umambo hwa Mwari andihwopi hwo izwi, asi hwo simba.</verse>
				<verse number="21">Munodenyi? Ndinozoviya kwomuri ngo ndonga here, nokuti ngo rudo, na ngo mweya wakapfava?</verse>
			</chapter>
			<chapter number="5">
				<verse number="1">Kunozwika kuti kuripo kuomba pakati penyu, no kuomba kwakadaro apana pakati po vo majinja, kuti umwe wenyu atore mukaji wa baba ake.</verse>
				<verse number="2">Nemwi munojikuja, paugaro hwo kutsumba, kuti uwo wakayita uku kushata abviswe pakati penyu.</verse>
				<verse number="3">Ngokuti inini ngo gwinyiso pikija ndisipo ngo muviri, asi ndiripo ngo mweya, nazvino ndatomutonga, kudari ngo uripo, uwo wakayita icho chiro.</verse>
				<verse number="4">Ngo zina ra Mambo wedu Jesu, apo imwimwi mwaungana pamwepo, muno mweya wangu, ngo simba ra Mambo wedu Jesu,</verse>
				<verse number="5">kuti mupire uwo wakadaro kuna Sathani kuti aparajwe nyama, kuti mweya uponeswe ngo zuva ra Mambo Jesu.</verse>
				<verse number="6">Kujiganzisa kwenyu akuzivi kunaka. Amuzivi here kuti zvimumera zvishomanani zvinofemisa hlama yese?</verse>
				<verse number="7">Bvisanyi mumera wokare, kuti muyite hlama ipsha, kudari ngo zvo muri vasina mumera. Ngokuti Kristuzve uri Phasika redu wakabaihwa kuyita mudiro.</verse>
				<verse number="8">Ndizvo ngatingwarire mushongano wo kuha, haiwa ngo mumera wokare, nokuti ngo mumera wo khururu, no wo kushata, asi ngo chimanda chisina mumera, cho kugondeka, no cho gwinyiso.</verse>
				<verse number="9">Ndakatara kwomuri mu tshamba yangu kuti musazwana no vanoomba.</verse>
				<verse number="10">Izvi azvinangi vanoomba vo nyika iyi, nokuti vanoemura, nokuti vanonyima, nokuti vanodira miezaniso; ngokuti mukadaro kunosisira kuti mubve mu nyika.</verse>
				<verse number="11">Asi zvino ndinotara kwomuri kuti musazwana no mundhu unozwi uri mutendi, kudari ari muombi, nokuti muemuri, nokuti mudiri wo miezaniso, nokuti mutuki, nokuti chiraja, nokuti mupambi; no mundhu wakadaro, haiwa, musaha naye.</verse>
				<verse number="12">Ngokuti ndinenyi kuti nditonge avo vari vo kunja? Amutongi here avo vo mukati?</verse>
				<verse number="13">Asi avo vokunja Mwari unozovatonga. Budisanyi mundhuwo wakashata kuti abve pakati penyu.</verse>
			</chapter>
			<chapter number="6">
				<verse number="1">Uripo here uno ndava kuno umweni, unoshinga kuenda koomangarira pamberi po vasikazivi kururama, asikaendi pamberi po vakacheneswa?</verse>
				<verse number="2">Zve, amuzivi here kuti vakacheneswa vanozotonga nyika? Nokudari nyika inozotongwa ndimwi, amusisi here kutonga ndava jakatshonga?</verse>
				<verse number="3">Amuzivi here kuti tinozotonga ngirosi? Kunozopinda kwakaitawani muzviro zvokupona uku?</verse>
				<verse number="4">Ndizvo kudari mune ndava jokugura jo kupona uku, munovayimisa ngenyi kutonga, vari vasikareremejeki mu chiara?</verse>
				<verse number="5">Ndinovereketa izvi kuti ndimupsheruje. Chiri gwinyiso here kuti apana naumwe mundhu wakangwara pakati penyu, ungakona kugura ndava pakati po hama jake?</verse>
				<verse number="6">Asi mutendi unomangarira hama yake, eya, no pamberi povasikatendi?</verse>
				<verse number="7">Ndizvo ngo gwinyiso iripo ndava pakati penyu, kuti munomangarirana umwe no umweni, amutendi ngenyi kushaishihwa? Amutendi ngenyi kubihwa?</verse>
				<verse number="8">Asi imwimwi munoshaisha mwambhwine, no kubirana, no kuna avo vari hama jenyu.</verse>
				<verse number="9">Zve, amuzivi here kuti vasikazivi kururama avazogari ndhaka yo Umambo hwa Mwari? Musachengejehwa, akuna vapombori, nokuti vanodira miezaniso, nokuti vaombi, nokuti vanoshaisha, nokuti vanoomba no vanarumedoni.</verse>
				<verse number="10">Nokuti mbavha, nokuti vaemuri, nokuti varaji, nokuti vatuki, nokuti vanyimi, avatongozogari ndhaka yo Umambo hwa Mwari.</verse>
				<verse number="11">No vamweni venyu vayiva vakadaro. Asi mwakasukwa, no kucheneswa, no kupembejwa, ngo zina ra Mambo Jesu Kristu, na ngo Mweya wa Mwari wedu.</verse>
				<verse number="12">Zvese zvinotendehwa kwendiri, asi andizvopi zvese zvinondinakira. Zvese zvinotendehwa kwendiri, asi andizonyiswi ngo simba ro chimwe chazvo.</verse>
				<verse number="13">Kuha kuri kwendani, no ndani iri yo kuha. Asi Mwari unozoyita kuti zvese zviite zvisina shwiro. Zvino muviri auri wo kuomba akadi, asi uri wa Mambo; na Mambo uri wo muviri.</verse>
				<verse number="14">Na Mwari wakamumusa Mambo, unozotimusavo ngo simba rake.</verse>
				<verse number="15">Amuzivi here kuti miviri yenyu iri ndhengo ja Kristu? Ndizvo ndinozotora here ndhengo ja Kristu ndijiite ndhengo jo mbhombo? Kusazodaro!</verse>
				<verse number="16">Zve, amuzivi here uwo unokumbatirana no mbhombo, uri muviri umwe nayo? Ngokuti wakati: Vaviri vanozoyita nyama imwe.</verse>
				<verse number="17">Asi iye wasunganijwa na Mambo uri mweya umwewo naye.</verse>
				<verse number="18">Tizanyi kuomba, chishaishi chese chaanoyita mundhu chiri ngo kunja kwo muviri; asi iye unoomba unoshaishira muviri wake.</verse>
				<verse number="19">Zve, amuzivi here kuti muviri wenyu uri themperi ro Mweya Wakachena, uri mukati mwenyu wo mwakapuwa ndi Mwari? Nemwi amuchiri venyu akadi.</verse>
				<verse number="20">Ngokuti imwimwi mwakatengwa ngo mutengo mukuru. Ndizvo kujanyi Mwari mumiviri yenyu.</verse>
			</chapter>
			<chapter number="7">
				<verse number="1">Asi ngo ndava yo izvo zvo mwakatara ndizvo kwendiri: Chiri chakanaka kuno mundhu kuti asapshasa mwanakaji.</verse>
				<verse number="2">Asi, ngo ndava yo kuomba, mundhu wese ngaave no mukaji wake, no mwanakaji wese ngaave no mwamuna wake.</verse>
				<verse number="3">Mwamuna ngaape kumukaji izvo zvinomusisira: Ngokudaro mukaji ngaape kuno mwamuna.</verse>
				<verse number="4">Mukaji aana simba ro kutonga panyezuru po muviri wake, asi mwamuna. Ngokudarozve mwamuna aana simba ro kutonga panyezuru po muviri wake, asi mukaji.</verse>
				<verse number="5">Musanyimana, kwega kuri ngo kutenderana kwo nguva, kuti mujipire mukukumbira, mworomwozo kumbatirana, kuti Sathani asamueja ngo ndava yo kutama simba ro kujibata.</verse>
				<verse number="6">Asi ndinonanga izvi ngo kumutendera, haiwa ngo kumupanga.</verse>
				<verse number="7">Asi ndingada kuti vanarume vese vadari ndini. Asi mundhu wese uno chipuwo chake chakaparajana chinobva kuna Mwari, umwe cho mbewu iyi no umweni cho mbewu iyo.</verse>
				<verse number="8">Asi ndinoti kwavari vasikazivi kurovora, nokuno vari shirikaji, zvakanaka kwavari kudari vechigara kudari ndini.</verse>
				<verse number="9">Asi kuti vasina simba ro kujibata, ngavarovore, ngokuti kwakapinda kunaka kurovora kuno kupsha ngo kuemura.</verse>
				<verse number="10">Asi kwavari vakarovora, ndinovapanga, asi andinipi, asi ndi Mambo, kuti: Mukaji asaparajana no mwamuna wake.</verse>
				<verse number="11">(Asi kudari iye echiparajana naye, ngaagare asikazivi kuchadha, nokuti ngaaiyaniswe no mwamuna wake); zve, kuti mwamuna asazoramba mukaji wake.</verse>
				<verse number="12">Asi kuvamweni ndinonanga inini, haiwa Mambo akadi: Kudari aripo mutendi, uno mukaji usikatendi, no mukaji uwo echitenda kugara naye, asazomuramba.</verse>
				<verse number="13">No mukaji uno mwamuna usikatendi, no mwamuna echitenda kugara naye, asazomuramba.</verse>
				<verse number="14">Ngokuti mwamuna usikatendi unocheneswa ngo mukaji, no mukaji usikatendi unocheneswa ngo mwamuna. Kudari zvisikazivi kudaro, vana venyu inga vasikazivi kucheneswa, asi zvino vari vakacheneswa.</verse>
				<verse number="15">Asi kudari usikatendi echienda, ngaaende: Mutendi anyari wo mwamuna nokuti wo mukaji aazivi kusungwa mundava jakadaro; asi Mwari wakatidanija mukunyarara.</verse>
				<verse number="16">Ngokuti unoziva ngenyi, iwewe mukaji, kuti unozoponesa mwamuna wako? Nokuti unoziva ngenyi, iwewe mwamuna, kuti unozoponesa mukaji wako?</verse>
				<verse number="17">Kwega kudari ngo zvaakakovanisira Mambo kuno mundhu wese, kudari ngo zvaakadanija Mwari umwe ngaumwe, ngaafambe kudaro. Ndizvo ndinopanga kuzviara zvese.</verse>
				<verse number="18">Uripo here mundhu wakadanijwa akachekwa? Asazoita usikazivi kuchekwa? Uripo here wakadanijwa asikazivi kuchekwa? Asachekwa.</verse>
				<verse number="19">Kuchekwa kuri kusina shwiro, no kusikachekwi kuri kusina shwiro, kwega kungwarira Mipango ya Mwari.</verse>
				<verse number="20">Mundhu wese ngaagare mukudanijwa kwaakadanijwa ndikwo.</verse>
				<verse number="21">Wakadanijwa here uri hloko? Usakanuka ndizvo. Asi kudari ungasununguka, tsanangura icho.</verse>
				<verse number="22">Ngokuti uwo wakadanijwa kuna Mambo, ari hloko uri wakasununguhwa wa Mambo; ngokudaro uwo wakadanijwa ari wakasununguka, uri hloko ya Kristu.</verse>
				<verse number="23">Imwimwi mwakatengwa ngo mutengo mukuru; musayita hloko jo vandhu.</verse>
				<verse number="24">Hama, mundhu wese mukudanijwa kwaakadanijwa ndikwo, ngaagare na Mwari aripo.</verse>
				<verse number="25">Zvino ngo ndava yo mbhandwe, andina mupango wa Mambo. Asi ndinonanga kutonga kwangu, kudari ngo uwo wakaitihwa nyasha ndi Mambo kuyita unogondeka.</verse>
				<verse number="26">Ndizvo ndinopinimija kuti ichi chiri chakanaka ngo ndava yo kutambujika kuripo, kuti, kwakanaka kuno mwamuna kuti agare wakadaro.</verse>
				<verse number="27">Wakasungwa here kuno mukaji? Usapshaka kusununguka. Wakasununguhwa here kubva kumukaji? Usapshaka mukaji.</verse>
				<verse number="28">Asi kudari warovora auzivi kushaisha; nokudari mbhandwe yarovohwa, aizivi kushaisha. Asi vakadaro vanozova no kutambujika mu muviri, asi inini ndinomupungurira.</verse>
				<verse number="29">Asi ndinonanga ichi, hama, nguva iri doko, kuti kubvira zvino, vese avo vane vakaji vayite kudari ngo vasina;</verse>
				<verse number="30">naavo vanochema, kuti vayite kudari ngo vasikachemi; naavo vanodakara, vayite kudari ngo vasikadakari; naavo vanotenga, vayite kudari ngo vasikazivi kuganya.</verse>
				<verse number="31">Navo vanoshandisa zvo mu nyika, vayite vasikanyanyi kuzvishandisa, ngokuti muemo wo nyika ino unopinda.</verse>
				<verse number="32">Asi ndingada kuti imwimwi muyite vasina zvo kudembatemba. Iye usikazivi kurovora unobatika ngo zviro zva Mambo, ngo njira yaangamudakajisa ndiyo Mambo.</verse>
				<verse number="33">Asi uwo wakarovora, unobatika ngo zviro zvo mu nyika, ngo njira yaangamudakajisa ndiyo mukaji wake.</verse>
				<verse number="34">Kuripozve kuparajana pakati po uwo warovohwa no mbhandwe. Uwo usikazivi kurovohwa, unobatika ngo zviro zva Mambo, kuti ayite wakacheneswa zvese muviri no mweya asi uwo wakarovohwa unobatika ngo zviro zvo nyika ngo njira yaangadakajisa ndiyo mwamuna wake.</verse>
				<verse number="35">No izvi ndinonanga kwomuri kuti mubesehwe; haiwa, kuti nditeye murau panyezuru penyu, asi kuti zviitwe zvinosisira, kuti mubatirire kuna Mambo musikakangaijwi.</verse>
				<verse number="36">Asi kudari aripo mundhu unopinimija kuti unoyita zvisikasisiri kuno mbhandwe yake, yabva mundanga, nokudari kwechisisira kudaro, ngaayite chaanoda; aashaishi; ngavarovoraniswe.</verse>
				<verse number="37">Asi iye unoyima akagwinya mu mwoyo mwake, asina chinomuvangirija, asi uno simba panyezuru pokuda kwake, naye wakajiemesera mu mwoyo mwake kuti unozongwarira mbhandwe yake, unoyita zvakanaka.</verse>
				<verse number="38">Ndizvo uwo unopira mbhandwe yake kuti irovohwe unoyita zvakanaka; no uwo usikaipi kuti irovohwe, unoyita zvakapinda kunaka.</verse>
				<verse number="39">Mukaji unosungwa ngo mipango nguva yese yaanopona mwamuna wake, asi kuti afa, wasununguka kuti arovohwe ngo waanoda; kwega ngo njira ya Mambo.</verse>
				<verse number="40">Asi unopinda kudakara kudari echindogara wakadaro, uku ndikwo kupinimija kwangu; neni ndinopinimija kuti ndino Mweya wa Mwari.</verse>
			</chapter>
			<chapter number="8">
				<verse number="1">Zvino ngo ndava yo zviro zvinobaihwa miezaniso yo kudira; tinoziva kuti tese tinakwo kuziva. Kuziva kunopara kujikuja, asi rudo runovaka.</verse>
				<verse number="2">Kudari mundhu nokuti ngouri echipinimija kuti unoziva chiro, iye asati aziva kudari ngo zvinodikana kuti azive.</verse>
				<verse number="3">Asi kudari aripo mundhu unoda Mwari, uwo unozivikana ndiye.</verse>
				<verse number="4">Ndizvo ngo ndava yo kuha izvo zvinobaihwa miezaniso, tinoziva kuti akuna muezaniso mu nyika uno shwiro. Nokuti akuna Mwari umweni, kwega umwe.</verse>
				<verse number="5">Pikija zvinyaripo zvinodanijwa kuti zvimwari, pikija mu denga, nokuti mu nyika; kudari ngo zvezviripo zvimwari zvizhinji, no majimambo mazhinji.</verse>
				<verse number="6">Asi kwetiri uripo Mwari umwe, ndi Baba, ndiye zviro zvese zviripo, nesu tiripo kwaari; na Mambo umwe ndi Jesu Kristu, ngo ndava yake zviro zvese zviripo, nesu kubudikija ndiye tiripo.</verse>
				<verse number="7">Asi uku kuziva akuri ku vandhu vese akadi, asi vamweni vechirovejera mbhera zvino kuno miezaniso wo kudira, vanoha kunonga chiri chiro chinobaihwa kuno muezaniso wo kudira; no mipinimijo yavo isina simba inosvipiswa.</verse>
				<verse number="8">Asi kuha akuzoiti kuti titendwe ndi Mwari; pikija techiregera kuha, atiiti vakapinda kushata, pikija techiha, atiiti vakapinda kunaka.</verse>
				<verse number="9">Asi ngwarai kuti pikija ngeiri njira, uku kusununguka kwenyu kusaita chikhugunyiso kwavari vasina simba.</verse>
				<verse number="10">Ngokuti kudari mundhu echizokuvona iwewe unokuziva, wechigara pano kuha mu themperi ro muezaniso wo kudira, auzoshingiswi here mupinimijo wake, usina simba, kuha zviro zvakabaihwa miezaniso yo kudira?</verse>
				<verse number="11">Ngokuti ngo kuziva kwako iye usina simba unofa, hama iyo yaakafira Kristu ngo ndava yake.</verse>
				<verse number="12">Ngokudaro apo po unoshaishira hama, no kuremaja mipinimijo yavo apo isina simba, unoshaishira Kristu.</verse>
				<verse number="13">Ndizvo kudari chokuha chechiita kuti hama yangu ikhugunyiswe, andizohi nyama mbhera narini, kuti ndisazoita kuti hama yangu ikhugunyiswe.</verse>
			</chapter>
			<chapter number="9">
				<verse number="1">Andiripi wakasununguka here? Andiripi mupostori here? Andizivi kumuvona Jesu Mambo wedu here? Imwimwi amuri mushando wangu kuna Mambo here?</verse>
				<verse number="2">Kudari ndisiri mupostori kuvamweni, kani kwomuri ndiriye; ngokuti imwimwi muri chinamiro cho upostori hwangu kuna Mambo.</verse>
				<verse number="3">Uku ndikwo kujirwira kwangu kwavari vanonditonga:</verse>
				<verse number="4">Anditendehwi here kuti ndihe no kumwa?</verse>
				<verse number="5">Anditendehwi here kufamba muhwendo hwedu tino mukaji uri mutendi, kudarivo ngo vamweni vo vapostori, no hama ja Mambo, na Khefasi?</verse>
				<verse number="6">Nokuti inini ndega na Bharnabha, atitendehwi here kurega kushanda?</verse>
				<verse number="7">Ndiyani ari musocha unoshanda mushando wo usocha ngo mare yake? Ndiyani unosima munda wo mivhini, asikahi michero yawo? Ndiyani unohusha muhlambi, asikahi mukaka wawo?</verse>
				<verse number="8">Ndinovereketa izvi here ngo chirovejeso cho vandhu, nokuti Mipango ainangivo kudaro here?</verse>
				<verse number="9">Ngokuti kwakatahwa mumipango ya Mosi, kuti: “Usazofungira muromo wo n'ombe apo inopura mbeu,” in'ombe here, yaanopinimija ndiyo Mwari?</verse>
				<verse number="10">Nokuti aavereketi ngo ndava yedu tega here? Eya, chakatahwa ngo ndava yedu: Ngokuti uwo unorima, kunodikana kuti arime anokugonda, no uwo unopura, kudikana kuti apure anogonda ro kuashira.</verse>
				<verse number="11">Kudari isisu takakusha kwomuri zviro zvo Mweya, indava huru here kudari techizokotora zviro zvenyu zvo nyika?</verse>
				<verse number="12">Kudari vamweni vano uku kutendehwa panyezuru penyu, kunozopinda kwakaitawani kwetiri isisu? Kani atizivi kushandisa uku kutendehwa; asi tinosengerera zviro zvese kuti tisazophinga vhangeri ra Kristu.</verse>
				<verse number="13">Amuzivi here kuti avo vanoshanda kuno zvakacheneswa, vanoha kwezviro zvo mu themperi? Naavo vanoshandira maaltari, vane zvikovaniswa zvavo zvo altari?</verse>
				<verse number="14">Ngokudaro Mambo wakapanga kuti avo vanochumaira vhangeri, vapone ngo zvo vhangeri.</verse>
				<verse number="15">Asi inini andizivi kushandira chimwe cho izvi zviro; neni anditari izvi kuti zviitwe kudaro kwendiri: Ngokuti kurinane kuti ndife, kuno kuti mundhu ayite kuti kuganza kwangu kuitwe kusina shwiro!</verse>
				<verse number="16">Ngokuti kudari ndechichumaira vhangeri, andina chiro cho kuganza ndicho; ngokuti ndamanikijwa; ngokuti ikhombo kwendiri kudari ndisikachumairi vhangeri.</verse>
				<verse number="17">Ngokuti kudari ndechiyita ichi ngo kuda kwangu, ndinovona musharo; asi kudari ndechichiita ngo kusiri kuda kwangu, ndino ungwariri hunogondwa kwendiri.</verse>
				<verse number="18">Ndizvo musharo wangu ngowenyi? Kuti, apo ndechichumaira vhangeri, ndiite kuti vhangeri riite risina mutengo. Kuti ndisashandisa kwese kutendehwa kwangu kwo vhangeri.</verse>
				<verse number="19">Ngokuti pikija ndayiva ndiri wakasununguka kuno vandhu vese, ndakajidira pasi mukusungwa kwavari vese, kuti ndiviyihwe ngo vakapinda kuwanda.</verse>
				<verse number="20">No kuna vaJudha, ndakaita kudari ngo mujudha, kuti ndiviyihwe ngo vaJudha; kwavari vari pasi po mipango, ndakaita kudari ngouri pasi po mipango, ndisiri pasi po mipango pachangu, kuti ndiviyihwe ngaavo vari pasi po mipango.</verse>
				<verse number="21">Kwavari vasina mipango ndakaita kudari ndivo vasina mipango, ndisiri usina mipango kuna Mwari, asi pasi po mipango kuna Kristu, kuti ndiviyihwe ngaavo vasina mipango.</verse>
				<verse number="22">Kwavari vakarembejeka, ndakaita unorembejeka, kuti ndiviyihwe ngaavo vakarembejeka: Ndakaita zviro zvese ku vandhu vese, kuti ngo njira jese ndiponese vamweni.</verse>
				<verse number="23">Neni ndinoita izvo zvese ngo ndava yo vhangeri, kuti ndiwanevo chikovaniswa changu kweriri.</verse>
				<verse number="24">Amuzivi here kuti avo vanogogomera mujaho, vanogogoma vese, asi ndiumwe unoashira muthuso? Ngokudaro gogomanyi imwimwi kuti muashire.</verse>
				<verse number="25">No mundhu wese unoyita gikiti mumitambo, unojibata ngo njira jese. Zvino avo vanoyita kudaro kuti vaashire junguja rinovora: Asi isisu tinoashira risikavori.</verse>
				<verse number="26">Ndizvo inini ndinogogoma haiwa ngo kusikazivi kwakadaro: Ndinoambana, haiwa kudari ngo unorova dutu:</verse>
				<verse number="27">Asi ndinorova muviri wangu, ndechiudira muuranda: Kuti kusazoitika nokuti ngeiri njira, apo ngosure ndachumaira kuno vamweni, inini pachangu ndiite unorashwa.</verse>
			</chapter>
			<chapter number="10">
				<verse number="1">Andidi hama, kuti muyite vasikazivi kuti majibaba edu ese aiva pasi po gore, navo vese vakaambuka jombe;</verse>
				<verse number="2">navo vakabhapatiswa kuna Mosi mugore no mujombe;</verse>
				<verse number="3">Navo vese vakaha kuha kumwekwo kwo Mweya;</verse>
				<verse number="4">navo vese vakamwa kumwa kumwekwo kwo Mweya. Ngokuti vakamwa kuno buwe iro ro Mweya rakavatevera; no buwe iro rayiva riri Kristu.</verse>
				<verse number="5">Asi Mwari aazivi kunasa kudakajiswa ngo vazhinji vavo; ngokuti vakapejwa mu bani.</verse>
				<verse number="6">Zvino izvi zvinoita zvivonero zvedu kuti isisu tisazoemura zvakashata, kudari ngo zvovakaemura avo.</verse>
				<verse number="7">Musazoita vanodira miezaniso, kudari ngo vamweni vavo; kudari ngo zvakatahwa, kuti: “Vandhu vakagara pasi kuha, no kumwa, vakamirukazve kutamba.”</verse>
				<verse number="8">Zve, tisazoangarara kudari ngo zvovakaita vamweni vavo, vakaurawa ngo zuva rimwe vari zviuru makumi maviri na zvitatu (23.000).</verse>
				<verse number="9">Zve, tisazomueja Mambo, kudari ngo zvovakamueja vamweni vavo, navo vakapejwa ngo nyoka.</verse>
				<verse number="10">Zve, musazon'un'uta kudari ngo zvovakan'un'uta vamweni vavo, navo vakapejwa ngo muurayi.</verse>
				<verse number="11">Asi izvi zviro zvakaitwa kwavari kuyita zvivonero; nazvo zvakatahwa kuti zvitingwaje, isisu tagumihwa ngo kupera kwo nyika.</verse>
				<verse number="12">Ndizvo iye unokarakaja kuti unoyima, ngaangwarijire kuti asazowa.</verse>
				<verse number="13">Akuna kuejwa kwakamugumira, kwega ukwo kwakagumira vandhu vamweni. Asi Mwari unogondeka, uwo usikatendi kuti muejwe kupinda simba ro munaro; asi pakuejwa unozonasirirazve njira yo kupokonyoka ndiyo, kuti mungava no simba ro kukutwara.</verse>
				<verse number="14">Ndizvo, vanodikana vangu, tizanyi kudira miezaniso.</verse>
				<verse number="15">Ndinovereketa kudari kuno vakangwara; zwisisanyi zvo ndinonanga.</verse>
				<verse number="16">Mukheyo wo kubonga, wo tinobonga ndiwo, andiwopi here kuiyana mu ngazi ya Kristu? No chimanda cho tinogura andichopi here cho kuiyana mumuviri wa Kristu?</verse>
				<verse number="17">Kwechivoneka kuti isisu tinyari vazhinji, tiri chimanda chimwe, tiri muviri umwe. Ngokuti isisu tese tinoha pamwepo chimanda chimwe.</verse>
				<verse number="18">Ringiranyi vaIsraeri vari vo nyama; avo vanoha midiro yo mibairo, avana kuiyana here no altari?</verse>
				<verse number="19">Ndizvo ndinozoti kudini? Ndinozonanga here kuti chiro chakabaihwa miezaniso yo kudira chine shwiro?</verse>
				<verse number="20">Asi ndinonanga kuti izvo zviro zvo vanobaira vo majinja, vanozvibaira kuno mabzoka, haiwa kuna Mwari; neni andidi kuti muiyane no mabzoka.</verse>
				<verse number="21">Amungamwi kuno mukheyo wa Mambo, no kumukheyo wo mabzoka. Amungahi kutafura ra Mambo no kutafura ro mabzoka.</verse>
				<verse number="22">Nokuti tinomusa ndurumwa ya Mambo here? Tine simba kupinda rake here?</verse>
				<verse number="23">Zviro zvese zvinotendehwa; asi andizvopi zviro zvese zvinobesera. Zviro zvese zvinotendehwa; asi andizvopi zvese zvinovaka.</verse>
				<verse number="24">Kusazovapo mundhu unozvipshakira zvake, asi zvo umweni.</verse>
				<verse number="25">Izvo zvinotengiswa mu musika, zvihenyi, musikabvunjisi mubvunjo ngo ndava yo mipinimijo.</verse>
				<verse number="26">Ngokuti nyika ngo ya Jehovha, nazvo zvese zvirimwo.</verse>
				<verse number="27">Kudari umwe wo avo vasikatendi echimukoka kuha, nemwi mwechida kuenda, izvo zvinodihwa pamberi penyu zvihenyi, musikabvunjisi mubvunjo ngo ndava yo mupinimijo.</verse>
				<verse number="28">Asi kudari aripo mundhu unozoti kwomuri, ichi chakabaihwa kuno miezaniso yo kudira, musachiha, ngo ndava yo uwo wachipangijira na ngo ndava yo mupinimijo.</verse>
				<verse number="29">Andinangi ngo ndava yo mupinimijo wako, asi ngo ndava yo mupinimijo wake. Ngokuti kusununguka kwangu kunotongwa ngenyi ngo mupinimijo wo umweni?</verse>
				<verse number="30">Kudari ndechizviashira ngokutenda, ngenyi ndechitukwa ngo ndava yo izvo zvo ndinobonga ndizvo?</verse>
				<verse number="31">Ndizvo pikija mwechiha nokuti mwechimwa, pikija chinyi cho munoyita, itanyi zvese kumuirikija Mwari.</verse>
				<verse number="32">Musaita vanokhugunyisa pikija ku vaJudha, nokuti vagiriki, nokuti ku chiara cha Mwari.</verse>
				<verse number="33">Kudari ndinivo ndinodakajisa vandhu vese ngo zviro zvese, ndisikapshaki kuviyihwa kwangu, asi kuviyihwa kwo vazhinji, kuti vaponeswe.</verse>
			</chapter>
			<chapter number="11">
				<verse number="1">Itanyi vanondiejerera, kudari ndinivo ndiri muejereri wa Kristu.</verse>
				<verse number="2">Zvino ndinomuirikija ngokuti munondicherecheja ngo zviro zvese, no kubatirira kuzviemeso kudari ngo zvondakazvipira kwomuri.</verse>
				<verse number="3">Asi ndinoda kuti muzive kuti musoro wo mundhu wese ndi Kristu no mwamuna ndiye musoro wo mukaji; na Mwari ndiye musoro wa Kristu.</verse>
				<verse number="4">Pikija ndiyani mwamuna unokumbira nokuti kuprofeta uno musoro wakafukijwa, aareremeji musoro wake.</verse>
				<verse number="5">Asi mwanakaji wese unokumbira nokuti kuprofeta uno musoro wake usikazivi kufukijwa, aareremeji musoro wake, ngokuti kudari zvakadaro, kunotojana kunonga ari wakapahwa.</verse>
				<verse number="6">Ngokuti kudari mwanakaji asikazivi kufukijwa, ngaagundwe; asi kudari chiri chinopsheruja ku mwanakaji kuti agundwe, nokuti kupahwa, ngaafukijire.</verse>
				<verse number="7">Ngokuti ngo gwinyiso akudikani kuti mwamuna afukijihwe musoro wake, kwechivoneka kuti iye uri muezaniso no uthende hwa Mwari: Asi mukaji uri uthende hwo mwamuna.</verse>
				<verse number="8">Ngokuti mwamuna aazivi kubva ku mwanakaji; asi mwanakaji wakabva kuno mwamuna.</verse>
				<verse number="9">Ngokuti mwamuna aazivi kusikihwa mukaji, asi mukaji wakasikihwa mwamuna.</verse>
				<verse number="10">Ngo iyi ndava kunodikana kuti mwanakaji ave no chitatijo cho simba panyezuru po musoro wake ngo ndava yo ngirosi.</verse>
				<verse number="11">Kani mwanakaji aaripi ngokunja kwo mwamunapi, nokuti mwamuna aari ngokunja kwo mwanakaji kuna Mambo.</verse>
				<verse number="12">Ngokuti kudari ngo mwanakaji wakabva kuno mwamuna, ngokudaro mwamuna vakabva kuno mwanakaji; asi zviro zvese zvakabva kuna Mwari.</verse>
				<verse number="13">Jigurirenyi mwambhwine; chiri chinosisira here kuti mwanakaji akumbire kuna Mwari asikazivi kufukijwa?</verse>
				<verse number="14">Amujijiswi here ngo chibarihwe chenyu, kuti, kudari mwamuna ano bvuji rakareba, rinomupsheruja?</verse>
				<verse number="15">Asi kudari mwanakaji ano bvuji rakareba, riri uthende kwaari: Ngokuti bvuji rake rakapiwa kwaari kumufukija.</verse>
				<verse number="16">Asi kuti aripo mundhu unovoneka, uno hasha, atina muitiro wakadaro, zve, no zviara zva Mwari azvinawo.</verse>
				<verse number="17">Asi ndechimupa uku kupanga, andimuirikiji akadi, kuti munoungana pamwepo musikaunganiri zvakapinda kunaka, asi munounganira zvakapinda kushata.</verse>
				<verse number="18">Ngokuti kutanga kwazvo zvese, apo mwoungana mu chiara, ndinozwa kuti kuripo kuparajana pakati penyu; neni ndinotenda zvimweni zvazvo.</verse>
				<verse number="19">Ngokuti kunodikana kuti kuvapo kuparajana pakati penyu, kuti avo vanotenda pakati penyu vavoneke.</verse>
				<verse number="20">Ndizvo apo mwoungana pamwepo, azvingaitiki kuti muhe kuha kwa Mambo.</verse>
				<verse number="21">Ngokuti mukuha kwenyu, mundhu wese unojitorera ngo pamberi kuha kwake; no umweni unonjara, no umweni waraja.</verse>
				<verse number="22">Chinyi! Amuna here nyumba jokuhira no jokumwira? Nokuti munoshora here chiara cha Mwari, no kuvapsheruja vasina? Ndinozoti kudini kwomuri? Ndinozomuirikija ngo ichi here? Andimuirikiji.</verse>
				<verse number="23">Ngokuti ndakaashira kuna Mambo, icho chendakapavo kwomuri, kuti Mambo Jesu ngo usiku uhwo hwakatengiswa ndihwo, wakatora chimanda;</verse>
				<verse number="24">naapo ayinga abonga, wakachigura, akati: “Ichi chiri muviri wangu, unoguhwa ngo ndava yenyu; itanyi ichi kundicherecheja.”</verse>
				<verse number="25">Ngokudarozve wakatora mukheyo ngosure kwokuha, echiti: “Mukheyo uwu uri chitenderano chipsha mu ngazi yangu; itanyi ichi nguva jese jo munomwa kwouri, kundicherecheja.”</verse>
				<verse number="26">Ngokuti nguva jese jomunoha ichi chimanda, no kumwa ku uwu mukheyo, munoteketesa kufa kwa Mambo mbhera aviye.</verse>
				<verse number="27">Ndizvo, pikija ndiyani unoha chimanda nokuti kumwa kumukheyo wa Mambo ngo njira isikasisiri, unozova no ndava yo muviri no yo ngazi ya Mambo.</verse>
				<verse number="28">Asi mundhu ngaajiringire pachake, adaro ngaahe kuno icho chimanda, no kumwa kuno uwo mukheyo.</verse>
				<verse number="29">Ngokuti uwo unoha nokuti kumwa, unohira nokuti kumwira kutongwa kwaari ambhwine, asikavonesesi muviri wa Mambo.</verse>
				<verse number="30">Ngo iyi ndava vazhinji pakati penyu vakarembejeka, no kuhwara, no vazhinji vakavata.</verse>
				<verse number="31">Asi kudari isisu tainga takajiringira pachedu, inga tisikatongwi.</verse>
				<verse number="32">Asi apo tinotongwa, kupangihwa ndi Mambo, kuti tisazoita vanorashwa pamwepo no vo nyika.</verse>
				<verse number="33">Ndizvo, hama jangu, apo mwoungana kuti muhe imirananyi.</verse>
				<verse number="34">Kudari aripo uno njara, ngaahe kanyi; kuti kuungana kwenyu kusazoita kwokuti mutongwe. No zvimweni ndinozozvirongeja ndikazoviyeyo.</verse>
			</chapter>
			<chapter number="12">
				<verse number="1">Zvino ngo ndava yo zvipuwo zvo Mweya, hama, andidi kuti muyite vasikazivi.</verse>
				<verse number="2">Munoziva kuti apo muchiri vasikadiri Mwari, mwaikweviwa kuenda kuno iyo miezaniso isikavereketi, pikija mwaikweviwa ngo njira yakadini.</verse>
				<verse number="3">Ndizvo ndinomuzivisa kuti akuna mundhu, echivereketa ndi Mweya wa Mwari, ungananga kuti Jesu uri wakatukwa; zve, akuna mundhu ungananga kuti, Jesu uri Mambo kwega ndi Mweya Wakachena.</verse>
				<verse number="4">Zvino zviripo zvipuwo zvakaparajana, asi Mweya ndiumwe.</verse>
				<verse number="5">Kuripozve kuparajana kwo kushandira, asi Mambo ndiumwewo.</verse>
				<verse number="6">Kuripozve kuparajana kwo mishando, asi Mwari umwe, uwo unoshandisa zviro zvese kwavari vese.</verse>
				<verse number="7">Asi kuno mundhu wese kunopuwa kupangijihwa kwo Mweya, kuti apfumiswe ndiwo.</verse>
				<verse number="8">Ngokuti kuno umwe kunopuwa ndi Mweya izwi ro ungwaru; no kuno umweni kunopuwa izwi ro kuziva, ndi Mweya umwewo:</verse>
				<verse number="9">Kuno umweni kunopuwa kugonda, mu Mweya umwewo; no kuno umweni kunopuwa zvipuwo zvo kurapa, mu Mweya umwewo.</verse>
				<verse number="10">Kuno umweni kunopuwa kuyita mishando ino simba; no kuno umweni kunopuwa kuprofeta; no kuno umweni kunopuwa kuzwisisa Mweya; kuno umweni kunopuwa kuvereketa ngo ndimi jakaparajana; no kuno umweni kunopuwa kukumucha ndimi:</verse>
				<verse number="11">Asi izvi zvese zvinoshandwa ndi Mweya umwewo; unokovanisira kuno mundhu umwe ngaumwe, kudari ngo kuda kwake.</verse>
				<verse number="12">Ngokuti kudari ngo muviri uri umwe, uno marupande akawanda, no marupande ese o muviri akanyawanda, ari muviri umwe; wakandodarovo Kristu.</verse>
				<verse number="13">Ngokuti isisu tese takabhapatiswa muMweya umwe kuyita muviri umwe, tinyari vaJudha, nokuti vagiriki, tinyari vakasungwa, nokuti takasununguka, nesu tese takaitwa kuti timwe ku Mweya umwewo.</verse>
				<verse number="14">Ngokuti muviri andiwopi rupande rumwe, asi uri marupande mazhinji.</verse>
				<verse number="15">Kudari tshoka yechiti, ngokuti andiripi nyara, andiri wo muviri akadi, ndizvo airi ndhengo yo muviri here?</verse>
				<verse number="16">Nokudari njeve yechiti ngokuti andiripi jiso, andiri wo muviripi; ndizvo aichiri yo muviri here?</verse>
				<verse number="17">Kudari muviri wese wayiva jiso, kuzwa kungava kwapi? Kudari wese wayiva kuzwa, kunuhwa kungava kwapi?</verse>
				<verse number="18">Asi zvino Mwari wakaemesa marupande umwe ngaumwe ao mumuviri, kudari ngo kuda kwake.</verse>
				<verse number="19">Nokudari ese aiva rupande rumwe, ungava kwapi muviri?</verse>
				<verse number="20">Asi zvino aripo marupande mazhinji, asi muviri umwe.</verse>
				<verse number="21">No jiso aringanangi kuno nyara, kuti: Andikutami iwewe: Nokutizve soro aringanangi kuno rutshoka, kuti, Andikutami iwewe.</verse>
				<verse number="22">Haiwa, kakurutu, kuna ao marupande o muviri anoverengwa anonga ari akarembejeka, anodikanwa.</verse>
				<verse number="23">Naao marupande o muviri etinopinimija ndiwo kuti aanyanyi kureremejwa, ndiwo etinoreremeja kakurutu; no marupande edu asikanasi kuringirika ndiwo anokuringirika akapinda kunaka;</verse>
				<verse number="24">asi marupande edu anoringirika aatami kureremejwa: Asi Mwari wakaronga pamwepo zvo muviri, echipa kureremejwa kukurutu kuno urwo rupande rwaikutama.</verse>
				<verse number="25">Kuti kusazovapo kuparajana mumuviri; asi kuti marupande ese angwarirane rumwe kuno rumweni</verse>
				<verse number="26">Nokudari rupande rumwe rechitambujika, marupande ese anotambujika narwo; nokuti kudari rupande rumwe rwechireremejwa marupande ese anodakara narwo.</verse>
				<verse number="27">Zvino imwimwi muri muviri wa Kristu, uwo no uwo muri marupande awo.</verse>
				<verse number="28">Na Mwari wakaemesa vamweni mu chiara, vokutanga vapostori, vochipiri vaprofeti, vochitatu vajijisi, ngosure vayiti vo mishamiso, ngosure zvipuwo zvokurapa, no vabeseri, no vatungamiriri, no ndimi jakaparajana.</verse>
				<verse number="29">Vese vari vapostori here? Vese vari vaprofeti here? Vese vari vajijisi here? Vese vari vayiti vo mishamiso here?</verse>
				<verse number="30">Vese vano zvokurapa here? Vese vanovereketa ngo ndimi jakaparajana here? Vese vanokomucha here?</verse>
				<verse number="31">Asi itanyi vanodisisa zvipuwo zvakapinda kukura. Asi ndinomupangijira njira yakapinda kunaka.</verse>
			</chapter>
			<chapter number="13">
				<verse number="1">Pikija ndikanyavereketa ngo ndimi jo vandhu, no jo ngirosi, asi ndisina rudo, ndiri thusi rinoita bope, nokuti ngoma yo simbi inorira.</verse>
				<verse number="2">Nokudari ndinokuprofeta, ndikaziva zvakafishika zvese, no kuziva kwese; nokudari ndinokugonda kwese, kunokwana kubvisa matundhu, asi ndisina rudo, andiripi chiro akadi.</verse>
				<verse number="3">Pikija ndikapa ndhumbi jangu jese kukovera varombo, nokuti ndikapa muviri kupiswa, asi ndisina rudo azvindibeseri chiro.</verse>
				<verse number="4">Rudo runosengerera mukuvo wakareba, rudo rune nyasha; rudo aruna ndurumwa; rudo arujiganzisi, rudo arujitundhumaji,</verse>
				<verse number="5">aruiti zvisikasisiri, arujipshakiri zvarwo, arutseneswi, aruvereketi zvakashata.</verse>
				<verse number="6">Arudakari ngo zvisikazivi kururama, asi runodakara ngo zvo gwinyiso.</verse>
				<verse number="7">Runodumaija zviro zvese, runotenda zvese, runogondera zvese, runoshingirira zvese.</verse>
				<verse number="8">Rudo arukoreri; asi kunyaripo kuprofeta kunozoita kusina shwiro; kunyaripo kuvereketa ngo ndimi, jinozonyarara; kunyaripo kuziva kunozoita kusina shwiro.</verse>
				<verse number="9">Ngokuti tinoziva zvimweni, nesu tinoprofeta zvimweni.</verse>
				<verse number="10">Asi apo zvaguma zvakaperera, naapo izvo zvisikazivi kuperera zvinozopera.</verse>
				<verse number="11">Apo ndichiri mwana mudoko, ndakavereketa kudari ngo mwana mudoko, ndakaziva kudari ngo mwana mudoko, ndakapinimija kudari ngo mwana mudoko; apo ndaa mundhu wakura, ndarasha zvo uhwana.</verse>
				<verse number="12">Ngokuti zvino tinovona ngo muchibuko mumauma, asi ngo nguva iyo tinozovona hope kuhope. Zvino ndinoziva zvimweni, asi ngo nguva iyo ndinozonasa kuziva kudari ngo zvo ndakazivikanwa.</verse>
				<verse number="13">Asi zvino zvinogara kugonda, no kutenda, no rudo, izvi zvitatu; asi chikuru chazvo chiri rudo.</verse>
			</chapter>
			<chapter number="14">
				<verse number="1">Teveranyi rudo, asi disisanyi kakurutu zvipuwo zvo Mweya, asi kakurutu kuti muprofete.</verse>
				<verse number="2">Ngokuti uwo unovereketa ngo ndimi jimweni, aavereketi kuno vandhu, asi kuna Mwari; ngokuti apana mundhu unomuzwa; asi Mweya unovereketa zvakafishika.</verse>
				<verse number="3">Asi uwo unoprofeta unovereketa ku vandhu zvinovaka, no zvinoembezera, no zvinonyaraja.</verse>
				<verse number="4">Uwo unovereketa ngo rurimi unojivaka; asi uwo unoprofeta unovaka chiara.</verse>
				<verse number="5">Zvino ndingada kuti imwimwi mwese muverekete ngo ndimi, asi kupinda icho, kuti muprofete; ngokuti uwo unoprofeta, uri mukuru kuno uwo unovereketa ngo ndimi, asi kunja kuti akumuche, kuti chiara chivakiwe.</verse>
				<verse number="6">Asi zvino, hama kudari ndechiviya kwomuri, ndechivereketa ngo ndimi ndinozomubesera ngenyi, kunja kwokuti ndiverekete kwomuri ngo njira inopangijira, nokuti yo kuziva, nokuti yo kuprofeta, nokuti yo kujijisa?</verse>
				<verse number="7">Pikija zviro zvisina kupona, zvinorira, pikija iri nyere, nokuti chidyangari, kudari zvisikaparajani mukurira kwazvo, kungaitwa mazivirwenyi kurira kwazvo?</verse>
				<verse number="8">Ngokuti kudari mbhayapaya ikarira kusikazivikanwi, ndiyani unozojinasirira kuenda kuimbi?</verse>
				<verse number="9">Ndizvo nemwivo, kudari mwechivereketa ngo ndimi izvo zvisikanasi kuzwisisika, zvinozozivikisa kudini izvo zvinovereketwa? Ngokuti ngokudaro munozovereketa kuno dutu.</verse>
				<verse number="10">Kuripo pamweni mbewu jakawanda jo maungira mu nyika, nao akuna mbewu yao isikanangi chiro.</verse>
				<verse number="11">Ndizvo kudari ndisikazivi biningijo ro izwi, ndinozoita munyikanja kwaari unovereketa, no uwo unovereketa unozoyita munyikanja kwendiri.</verse>
				<verse number="12">Ngokudaro nemwivo, kwechivoneka kuti munodisisa kuva no zvipuwo zvo Mweya, pshakanyi kuti muwanjwe mukuvaka chiara.</verse>
				<verse number="13">Ndizvo uwo unovereketa ngo rurimi rumweni, ngaakumbire kuti akumuche.</verse>
				<verse number="14">Ngokuti kudari ndechikumbira ngo rurimi rumweni, mweya wangu unokumbira, asi kuzwisisa kwangu akukonekani.</verse>
				<verse number="15">Ndizvo ndinozoitenyi? Ndinozokumbira ndi Mweya, ndechikumbira ngokuzwisisazve: Ndinozoemba ndi Mweya, ndechiemba ngokuzwisisazve.</verse>
				<verse number="16">Kudari zvisikazivi kudaro, kudari wechibonga ndi Mweya, uwo usikazivi kujija ungazoita manangirenyi, kuti, Ameni, apo wobonga, kwechivoneka kuti iye aazivi chounonanga?</verse>
				<verse number="17">Ngokuti ngo gwinyiso iwewe unonasa kubonga, asi umweni aazivi kuvakiwa.</verse>
				<verse number="18">Ndinobonga Mwari, ngokuti ndinovereketa ngo ndimi jimweni kupinda imwimwi mwese.</verse>
				<verse number="19">Asi mu chiara ndingada kuti ndiverekete mazwi mashanu ngo kuzwisisa kwangu, kuti ndijijise vamweni navo, kuno kuti ndiverekete mazwi ari gumi ro zviuru (10.000) ngo rurimi rusikazivikanwi.</verse>
				<verse number="20">Hama, musayita vana vokuzwisisa; asi muzvakashata itanyi vana, mukuzwisisa itanyi vabva mundanga.</verse>
				<verse number="21">Kwakatahwa mu mipango, kuti: “Ngo vandhu vo ndimi jimweni ngo miromo yo vonyikanja ndinovereketa kuno ava vandhu; pikija vakadaro, avazondizwi, unonanga Jehovha.”</verse>
				<verse number="22">Ndizvo ndimi jiri chivoniso, haiwa kwavari vanotenda, asi kwavari vasikatendi: Asi kuprofeta kuri chivoniso haiwa kwavari vasikatendi, asi kwavari vanotenda.</verse>
				<verse number="23">Ndizvo, kudari chiara chese chaungana pamwepo, navo vese vechivereketa ngo ndimi jimweni, kukanghwinemo vandhu vasikazivi kujija, nokuti vasikatendi, vakadaro avazonangi here kuti muri vanopenga?</verse>
				<verse number="24">Asi kudari vese vechiprofeta, ozonghwinemwo umwe usikatendi, nokuti usikazivi kujija, iye unorambijwa ndivo vese, unotongwa ndivo vese.</verse>
				<verse number="25">Zvakafishika zvo mwoyo wake zvinopangijihwa; ndizvo ngokudaro unozowa pasi ngo hope yake no kudira Mwari, echinanga kuti Mwari uri pakati penyu ngo gwinyiso.</verse>
				<verse number="26">Ndizvo chinyi hama? Apo mwoungana pamwepo, umwe ngaumwe ano nduyo ano chijijiso, ano chakapangijihwa, no rurimi rumweni, no kukumucha. Zviro zvese ngazviitwe zvinovaka.</verse>
				<verse number="27">Kudari aripo mundhu nokuti ngouri unovereketa ngo ndimi imweni, ngavayite vaviri, nokuti vasikapindi vatatu, ngavayite ngo kutevererana, no umweni ngaakumuche.</verse>
				<verse number="28">Asi kudari pasina unokumucha, ngaanyarare mu chiara ngaajivereketere ega, no kuna Mwari.</verse>
				<verse number="29">No vaprofeti ngavaverekete vaviri nokuti vatatu no vamweni ngavazwisise.</verse>
				<verse number="30">Asi kudari chiro chechipangijihwa kuno umweni, unogara apo, wokutanga ngaanyarare.</verse>
				<verse number="31">Ngokuti imwimwi mwese mungaprofeta ngokutevererana, kuti vese vajije, nokuti vese vaembezehwe.</verse>
				<verse number="32">No mweya yo vaprofeti inopfavira vaprofeti.</verse>
				<verse number="33">Ngokuti Mwari andiyepi wo hohoho, asi wo kunyarara; kudari ngo zvezvakadaro kuzviara zvese zvo vakacheneswa.</verse>
				<verse number="34">Vanakaji ngavanyarare mu chiara. Ngokuti akutendehwi kwavari kuti vaverekete, asi ngavapfavire kudari ngo zvinonangwa ngo mipango.</verse>
				<verse number="35">Nokudari vechida kuziva chiro, ngavabvunjise kuvamuna vavo vaakanyi. Ngokuti zvinopsheruja kuti mwanakaji averekete mu chiara.</verse>
				<verse number="36">Chinyi? Izwi ra Mwari rakatanga kubuda kubva kwomuri here? Nokuti rakagumira imwimwi mwega here?</verse>
				<verse number="37">Kudari aripo mundhu unopinimija ngo kwake kuti uri muprofeti nokuti uri wo mweya, ngaazvitende izvo zvendinotara kwomuri, kuti zviri mipango ya Mambo.</verse>
				<verse number="38">Asi kudari aripo mundhu usikazivi, ngaagare asikazivi.</verse>
				<verse number="39">Ndizvo, hama jangu, emuranyi kuti muprofete, musarambija kuvereketa ngo ndimi.</verse>
				<verse number="40">Asi zvese ngazviitwe ngo njira inosisira, na ngo kutevererana.</verse>
			</chapter>
			<chapter number="15">
				<verse number="1">Zvino ndinozivisa kwomuri, hama, vhangeri iro ro ndakachumaira, kwomuri, ro mwakaashiravo, ro munoima mukati mwaro.</verse>
				<verse number="2">Iro ro munoponeswa ndiro; ngo mazwi ao endakachumaira kwomuri, kudari mwechiabatisisa, kunja kwokuti mwakatenda kusina shwiro.</verse>
				<verse number="3">Ngokuti ndakapa kwomuri kutanga, icho chendakaashiravo inini, ngo njira yaakafira ndiyo Kristu zvishaishi zvedu, kudari ngo zvakatahwa;</verse>
				<verse number="4">nokuti iye wakavigwa; zve, wakamuswa ngo zuva rochitatu, kudari ngo zvakatahwa,</verse>
				<verse number="5">nokuti wakavoneka kuna Khefasi; na ngosure wakavoneka kuno vari gumi na vaviri.</verse>
				<verse number="6">Na ngosure wakavoneka kuno hama jinopinda mazana mashanu (500) vari pamwepo, vazhinji vavo vachiripo mbhera nazvino, asi vamweni vavo vakafa.</verse>
				<verse number="7">Na ngosure wakavoneka kuna Jakobe; na ngosure wakavoneka kuvapostori vese;</verse>
				<verse number="8">pakupejisira, wakavonekavo kwendiri, kudari ngo uwo wakabahwa nguva isati yaguma.</verse>
				<verse number="9">Ngokuti inini ndiri mudoko wo vapostori, andisisiri kudanijwa kuti ndiri mupostori, ngokuti ndakatambuja chiara cha Mwari.</verse>
				<verse number="10">Asi ngo nyasha ja Mwari ndiri mundhu wakadari zvino, no nyasha jake jakapuwa kwendiri, ajizivi kuvoneka zvisina shwiro; asi ndakashanda kakurutu kupinda vese: Asi andinipi, asi inyasha ja Mwari jayiva neni.</verse>
				<verse number="11">Ndizvo pikija ndini nokuti ndivo, ndiyo njira yo tinochumaira ndiyo, no njira yo mwakatenda ndiyo.</verse>
				<verse number="12">Zvino kudari Kristu unochumaihwa kuti wakamuka kwo vakafa, kunonangwa ngenyi ngo vamweni pakati penyu, kuti akuna kumuka kwo vakafa?</verse>
				<verse number="13">Asi kudari kusina kumuka kwo vakafa, na Kristu aazivi kumuswavo:</verse>
				<verse number="14">Nokudari Kristu asikazivi kumuswa, kuchumayira kwedu akuna shwiro, no kugonda kwenyu akuna shwiro.</verse>
				<verse number="15">Eya, na isisu tavoneka tiri zvapupu zvokunyepa ndi Mwari; ngokuti takapupura zva Mwari kuti wakamumusa Kristu, uwo waasikazivi kumumusa, kudari vakafa vasikamuswi.</verse>
				<verse number="16">Ngokuti kudari vakafa avamuswi, na Kristu aazivi kumuswa:</verse>
				<verse number="17">Nokudari Kristu asikazivi kumuswa, kugonda kwenyu akuna shwiro; kuti zvakadaro muchirimwo mu zvishaishi zvenyu.</verse>
				<verse number="18">Kuti zvakadaro, avozve vakafa vechitenda kuna Kristu, vakarova.</verse>
				<verse number="19">Kudari mukupona uku kwega tino kugonda kuna Kristu, tiri varombo kupinda vandhu vese.</verse>
				<verse number="20">Asi zvino Kristu wakamuswa kwo vakafa, wakayita mutanguro wo avo vakavata.</verse>
				<verse number="21">Kuti kufa kwakaguma ngo mundhu, kumukazve kwo vakafa kwakaguma ngo mundhu.</verse>
				<verse number="22">Ngokuti kudari ngo zvovanofa vese ndi Adhamu, ngokudarozve kuna Kristu vanozoraramiswa.</verse>
				<verse number="23">Asi umwe ngaumwe ngourongwa hwake: Kristu uri mutanguro; na ngosure avo vari va Kristu mukuviya kwake.</verse>
				<verse number="24">Naapo kunoviya magumo, paanozopa umambo kuna Mwari, uri Baba; apo oparaja kutonga kwese no umambo hwese, no simba rese.</verse>
				<verse number="25">Ngokuti kunosisira kuti iye atonge mbhera adire mapandu ese pasi po tshoka jake.</verse>
				<verse number="26">Bandu rokugumisira rinozoparajwa riri kufa.</verse>
				<verse number="27">“Ngokuti iye wakapfavisa zvese pasi po tshoka jake.” Asi apo kunonangwa kuti: Zvese zvakapfaviswa, zviri pambhene kuti azvinangi kuti iye wakapfaviswa, uwo wakapfavisa zvese kwaari.</verse>
				<verse number="28">Naapo zviro zvese zvakapfaviswa kwaari naapo Mwana ambhwine unozopfavira uwo wakapfavisa zvese kwaari, kuti Mwari ayite zvese kwavari vese.</verse>
				<verse number="29">Nokuti kudari zvakadaro, vanozoitenyi avo vakabhapatisihwa mukufa. Kudari vakafa vasikamuswi, ndizvo vanobhapatisihwenyi mukufa?</verse>
				<verse number="30">Isisuvo tinogara munyatwa ngenyi nguva yese?</verse>
				<verse number="31">Ndinomupota, hama ngo kudakara kwangu kwendinakwo ndimwi, ndiye Kristu Jesu Mambo wedu, kuti ndinofa zuva ngo zuva.</verse>
				<verse number="32">Kudari inini, ngo chirovejeso cho vandhu ndakaambana no zvikara mu Efesu, kunondibeserenyi kudari vakafa vasikamuswi? Ngatitohe techimwa, ngokuti mangwana tinofa.</verse>
				<verse number="33">Musachengejehwa: Kuiyana no vakashata kunoshaishira maitiro akanaka.</verse>
				<verse number="34">Mukanyi muyite zvakarurama, murege zvakashata; ngokuti vamweni avana kuziva ndi Mwari: Ndinovereketa izvi kumupsheruja.</verse>
				<verse number="35">Asi umweni, unozoti: Vakafa vanoyita mamusihwenyi? Vanozoviya no muviri wakadini.</verse>
				<verse number="36">Iwewe benji, izvo zvo unokusha, azvingameri zvikarega kufa:</verse>
				<verse number="37">No icho cho unokusha, aukushi uwo muviri unozovapo, asi tsangu yega, pamweni yo koroni, nokuti yo mbewu imweni.</verse>
				<verse number="38">Asi Mwari unopa muviri unomuemo wakadari ngo kuda kwake, no kumbeu imwe ngaimwe unopa muviri wayo.</verse>
				<verse number="39">Nyama yese aizivi kuyita nyama yo mbewu imweyo: Asi iriyo mbewu imwe yo nyama yo vandhu, no mbewu imweni yo nyama yo zvinyama, no mbewu imweni yo nyama yo shiri, no mbewu imweni yo nyama yo hove.</verse>
				<verse number="40">Iriyozve miviri yo mu denga, no miviri yo mu nyika; asi uthende hweiyo yo mu denga ngo hwo mbewu imweni, no uthende hweiyo yo mu nyika ngo hwo mbewu imweni.</verse>
				<verse number="41">Huriyo uthende humweni hwo zuva, huriyo uthende humweni hwo mweji, huriyo uthende humweni hwo ndhondo; ngokuti ndhondo imwe inosiyana no ndhondo imweni uthende hwayo.</verse>
				<verse number="42">Kwakadarozve no kumuka kwo vakafa. Muviri unokushwa mukuvora, unomuswa usina kuvora.</verse>
				<verse number="43">Unokushwa mukutama kureremejwa; unomuswa muuthende. Unokushwa mukurembejeka; unomuswa unosimba.</verse>
				<verse number="44">Unokushwa uri muviri wo nyama, unomuswa waa muviri wo mweya. Kudari uripo muviri wo nyama, uripozve muviri wo mweya.</verse>
				<verse number="45">Kwakatahwazve: Mundhu wokutanga Adhamu wakaitwa mweya unopona, Adhamu wokugumisira wakaitwa ari mweya unopa kupona.</verse>
				<verse number="46">Asi uwo wokutanga andiwopi wo mweya, asi wo nyama; na ngosure kwaivapo wo mweya.</verse>
				<verse number="47">Mundhu wokutanga wakaitwa ngo mavhu, uri mavhu: Mundhu wochipiri wakabva mu denga.</verse>
				<verse number="48">Avo vari vo mavhu vakadari ngo uwo wo mavhu: Naavo vari vo mu denga, vari vakadari ngo uwo wo mu denga.</verse>
				<verse number="49">Nesu, kudari ngo zvotaiva mumuemo wo uwo wo mavhu, zve, tinozova no muemo wo uwo wo mu denga.</verse>
				<verse number="50">Zvino ndinonanga izvi hama, kuti nyama no ngazi azvingagari ndhaka yo Umambo hwa Mwari; zve, no zvinovora azvingagari ndhaka yo zvisikavori.</verse>
				<verse number="51">Ringiranyi, ndinomubvunja chakafishika; atizovati tese, asi tinozotsandujwa tese,</verse>
				<verse number="52">ngo nguva doko yo kunjopira kwo jiso, ngo nguva yo kurijwa kwo mbhayapaya yokugumisira; ngokuti mbhayapaya inozorira, no vakafa vanozomuswa vasikavori, nesu tinozotsandujwa.</verse>
				<verse number="53">Ngokuti kunosisira kuti uwu unovora upfeke usikachazovori, no uwu unofa, kunosisira kuti upfeke usikachazofi.</verse>
				<verse number="54">Asi apo uwu unovora wazopfeka usikachazovori, no uwo unofa wazopfeka usikachazofi, naapo rinozozarisika izwi rakatahwa, kuti: “Kufa kwamijwa ngo kunyisa.</verse>
				<verse number="55">Iwewe rufu, kunyisa kwako kuri kwapi? Iwewe rufu chisomo chako chiri kwapi?”</verse>
				<verse number="56">Chisomo cho kufa chiri kushaisha; no simba ro kushaisha riri mupango.</verse>
				<verse number="57">Asi ngaabongwe Mwari, unotipa kunyisa ndiye Mambo wedu Jesu Kristu.</verse>
				<verse number="58">Ndizvo hama, jangu jinodikana, itanyi vanogwinya, vasikatsukunuswi, ngo nguva jese, mwechitsamwirira mu mishando ya Mambo ngokuti munoziva kuti mishando yenyu airi isina shwiro kuna Mambo.</verse>
			</chapter>
			<chapter number="16">
				<verse number="1">Zvino ngo ndava yo kuunganijira munikero wokupa vakacheneswa, kudari ngo zvo ndakapanga vo zviara zvo Garatiya, itanyivo kudaro nemwi.</verse>
				<verse number="2">Ngo zuva ro kutanga ro vhiki, umwe ngaumwe wenyu ngaajiisire ngokwake mu mangwaririro, kudari ngo zvaakamupfumisa Mwari, kuti kusazovapo kuunganija apo ndagumeyo.</verse>
				<verse number="3">Naapo ndaguma, avo vomunozotsanangura, ndinozovatuma no tshamba kuti vatware zvipo zvenyu kuenda Jerusarema.</verse>
				<verse number="4">Nokudari kwechisisira kuti ndiendevo, vanozoenda neni.</verse>
				<verse number="5">Asi ndinozoviya kwomuri ngosure ndafamba ngo mu Makedhoniya; ngokuti ndinozofamba ngo mu Makedhoniya;</verse>
				<verse number="6">asi ndinozogara nemwi, no kupeja nguva yo shipepo ndiripo, kuti imwimwi mundiperekeje muhwendo hwangu pikija kwapi kwondinozoenda.</verse>
				<verse number="7">Ngokuti andidi kumuvona zvino ndechipinda; ngokuti ndinoda kuti ndigare mukuvo nemwi, kudari Mambo echitenda.</verse>
				<verse number="8">Asi ndinozogara mu Efesu mbhera rigume zuva ro Pentekosti;</verse>
				<verse number="9">ngokuti ruvhi rwakabewurihwa kwendiri, kuti ndiite mushando mukuru no wakagwinya, varipozve vakorore vazhinji.</verse>
				<verse number="10">Zvino kudari Timoti echiviya kwomuri, vonanyi kuti agare pakati penyu asikatyi; ngokuti iye unoshanda mushando wa Mambo, kudari ngo zvendinoita inini.</verse>
				<verse number="11">Ndizvo kusazovapo mundhu unomushora, asi mumuendese mberi muhwendo hwake mukunyarara, kuti aviye kwendiri: ngokuti ndinomurindira kuti unozoviya pamwepo no hama.</verse>
				<verse number="12">Asi ngo ndava ya Aporo hama yedu, ndakapota kakurutu kwaari kuti avieyo kwomuri pamwepo no hama jimweni, asi kwayinga kusiri kuda kwake kuti avieyo zvinopano: Asi unozoviya apo awana mukuvo.</verse>
				<verse number="13">Rindanyi, gwinyanyi kuema mukugonda, itanyi vakashinga, muyite vakagwinya.</verse>
				<verse number="14">Zvese zvomunoita, ngazviitwe ngo rudo.</verse>
				<verse number="15">Zvino ndinomupota, hama, (munoziva vo mbhuri ya Stefano, kuti vari mitanguro yo Akaya, nokuti ivo vakajiemesera kushandira vakacheneswa),</verse>
				<verse number="16">kuti nemwivo mupfavire vakadaro, no kuno mundhu wese unobesera mumushando, echiremehwa.</verse>
				<verse number="17">Neni ndinodakara ngo kuviya kwa Stefano na Fortunatu, na Akaiko: Ngokuti izvo zvakasarira kwomuri, ivo vakazvizajisa kwendiri.</verse>
				<verse number="18">Ngokuti vakazoroja mweya wangu no wenyuzve: Ndizvo tendanyi vakadaro.</verse>
				<verse number="19">Zviara zviri mu Aziya zvinomutambisa. Akwira na Prisira vanomutambisa kakurutu kuna Mambo pamwepo no chiara chiri mu nyumba yavo.</verse>
				<verse number="20">Vatendi vese vanomutambisa. Chungamijananyi ngo muromo ngo kuchena.</verse>
				<verse number="21">Kutambisa kwangu inini Pauri ngo nyara yangu yambhwine.</verse>
				<verse number="22">Kudari aripo mundhu pikija ngouri usikamudi Mambo, ngaayite unotukwa. Mambo unoviya.</verse>
				<verse number="23">Nyasha ja Mambo Jesu Kristu ngajive nemwi.</verse>
				<verse number="24">Rudo rwangu ngarugare nemwi mwese ndiye Jesu Kristu, Ameni!</verse>
			</chapter>
		</book>
		<book number="47">
			<chapter number="1">
				<verse number="1">Pauri, mupostori wa Kristu Jesu ngokuda kwa Mwari, na Timoti hama yedu, kune chiara cha Mwari chiri mu Korinte, pamwepo no vakacheneswa vese vari mu nyika yese yo Akaya.</verse>
				<verse number="2">Nyasha ngajive kwomuri, no kunyarara kunobva kuna Mwari Baba wedu na Mambo Jesu Kristu.</verse>
				<verse number="3">Ngaabongwe Mwari Baba wa Mambo wedu Jesu Kristu, Baba wo nyasha, uri Mwari wo kuembezera kwese.</verse>
				<verse number="4">Uwo unotiembezera mukutambujika kwedu kwese, kuti isisuvo tikone kuembezera avo vari mukutambujika pikija kwakaitawani ngo ukwo kuembezehwa kwo tinoembezehwa ndikwo ndi Mwari.</verse>
				<verse number="5">Kudari ngo kutambujika kwa Kristu kunowanjwa kwetiri, ngokudaro kuembezehwa kwedu kunowanjwavo ndi Kristu.</verse>
				<verse number="6">Asi pikija techitambujika kuri kuembezehwa no kuponeswa kwenyu; pikija techiembezehwa kuri kuembezehwa kwenyu, kunoshanda mukushingirira no kusengerera kwaao matambujiko etinotambujikavo ndiwo.</verse>
				<verse number="7">No gonda redu ndimwi rakagwinya; techiziva izvi, kuti kudari ngo zvo munoashira matambujiko, ngokudaro munozoashira kuembezehwa.</verse>
				<verse number="8">Ngokuti atidi, hama, kuti muite vasikazivi ngo kutambujika kwedu kwakatigumira tiri mu Aziya, kuti takachikihwa pasi kakurutu kupinda simba redu, kwokuti no gonda rese rokuti tinozopona rakapera.</verse>
				<verse number="9">Eya, isisu pachedu taiva no ndava yo kufa mukati mwedu, kuti tisajigonda pachedu, asi kuti tigonde kuna Mwari unomusa vakafa;</verse>
				<verse number="10">uwo wakatinunura mukufa kwakakura kudaro, unozotinunura; kwaari tinogonda kuti uchazotinunura.</verse>
				<verse number="11">Imwimwivo mwechibesera pamwepo nesu ngo ndava yedu ngo mukumbiro yenyu; kuti ngo ndava yo chipo chakapuwa kwetiri ngo vazhinji, chingabongwa ngo vazhinji ngo ndava yedu.</verse>
				<verse number="12">Ngokuti uku ndikwo kukuja kwedu, kuri chapupuzve mu mipinimijo yedu, kuti takajibata mu nyika mukucheneswa no mugwinyiso ra Mwari, kakurutu takaita kudaro kwomuri, kusiri ungwaru hwenyama akadi asi ngo nyasha ja Mwari.</verse>
				<verse number="13">Ngokuti atitari zvimweni, kwega zvomunoziva no kuzvitendazve, neni ndinogonda kuti munozozvitenda mbhera kumagumo.</verse>
				<verse number="14">Kudari ngo zvo mwakatendazve ngo zvimweni, kuti isisu tiri kukuja kwenyu kudari ndimwizve muri kukuja kwedu, ngo zuva ra Mambo wedu Jesu.</verse>
				<verse number="15">No mukugonda uku ndaipinimija kuti nditange kuviya kwomuri, kuti muwane chidakajiso chochipiri;</verse>
				<verse number="16">no kupinda, ngo kwomuri kuenda Makedhoniya, kubvazve Makedhoniya ndipetuke kwomuri, no kuendeswa mberi ndimwi muhwendo hwangu kuenda Judhiya.</verse>
				<verse number="17">Ndizvo apo ndaipinimija kudaro, ndakapangijira kurerusa here? Ngokuti izvo zviro zvondinoemesa kuti ndiite, ndinozozviemesa here ngo kwo nyama, kuti kungavapo kwendiri kunanga kuti, eya, eya, nokuti haiwa, haiwa?</verse>
				<verse number="18">Asi kudari ndi Mwari unogondeka, izwi redu kwomuri andiropi rokuti, eya, na haiwa.</verse>
				<verse number="19">Ngokuti Mwana wa Mwari, Jesu Kristu, wakachumaihwa pakati penyu tisu, inini na Sirivhana na Timoti, wayinga asiri wokuti, eya nokuti haiwa, asi wayiva eya.</verse>
				<verse number="20">Pikija zvigondiso zvakayita mawandirenyi, zvigondiso zva Mwari kwaari zviri, eya; ndizvozve ndiye uripo kuti: Ameni, kuyita kukujwa kwa Mwari ndisu.</verse>
				<verse number="21">Zvino uwo unotigwinyisa pamwepo nemwi kuna Kristu, no uwo wakatizoja, ndi Mwari.</verse>
				<verse number="22">Uwozve wakatidira chinamiro, akatipazve chibatiso cho mweya mumwoyo mwedu.</verse>
				<verse number="23">Asi ndinodanija Mwari kuti aite chapupu kumwoyo wangu, kuti ngo ndava yo kumusengerera andizivi kuviya Korinte.</verse>
				<verse number="24">Haiwa, kuti tive no kutonga panyezuru po kugonda kwenyu, asi kuti tiri vabeseri vo kudakara kwenyu; ngokuti munoima ngo kugonda.</verse>
			</chapter>
			<chapter number="2">
				<verse number="1">Asi ndakajiemesera ichi pachangu, kuti andizoviyizve kwomuri ndakasururika.</verse>
				<verse number="2">Ngokuti kudari ndakamusururisa imwimwi, ndizvo ndiyani ungazondidakarisa, kwega uwo wakasururiswa ndini?</verse>
				<verse number="3">Neni ndakatara ichi kwomuri, kuti ndoogumeyo ndingava no kusururika ngaavo vendinosisira kudakara ndivo, ndechigonda kwomuri mwese kuti kudakara kwangu kuri kudakara kwenyu mwese.</verse>
				<verse number="4">Ngokuti ngo kutambujika kukurutu no kuhwajihwa kwo mwoyo ndakatara kwomuri, ndine misoji mizhinji; haiwa kuti musururike, asi kuti muzive rudo rukuru rwondinawo kwomuri.</verse>
				<verse number="5">Asi kudari aripo pikija ndiyani wakasururiswa, iye aazivi kusururisa inini, asi kwega rupande, kuti ndisazonyanya kutsikirira pasi kumuthikisa ndava mwese.</verse>
				<verse number="6">Kutambuja kwo vandhu vazhinji kunokwana kumundhu wakadaro.</verse>
				<verse number="7">Kunopesana no icho, kwaidikana kuti imwimwi mumuregerere, no kumuembezera, kwokuti ngo njira pikija ngoyapi mundhu wakadaro asazomijwa ngo kutambujika kwakapinda kukura.</verse>
				<verse number="8">Ndizvo ndinomupota kuti mupangijire kwaari rudo rwenyu.</verse>
				<verse number="9">Ngo iyi ndava ndakatara kwomuri kuti ndimueje ndimuzive, kuti munopurutana here ngo zviro zvese.</verse>
				<verse number="10">Asi kuno uwo wo munoregerera chiro nenivo ndinomuregerera. Ngokuti icho chondakaregerera, kudari ndakaregerera chiro, ndakachiregerera ngo ndava yenyu mukuvona kwa Kristu;</verse>
				<verse number="11">kuti Sathani asazovona chokutinyisa ndicho: Ngokuti atiri vasikazivi mazano ake.</verse>
				<verse number="12">Zvino apo ndaguma Trowa koochumaira vhangeri ra Kristu, naapo musuvo wabewurihwa kwendiri ndi Mambo.</verse>
				<verse number="13">Inga ndisina kuzorora mu mweya wangu, ngokuti andizivi kumuvona Titosi munukuna wangu. Asi ndechivaeneka, ndakaenda Makedhoniya.</verse>
				<verse number="14">Asi ngaabongwe Mwari unoita kuti tinyise ngo nguva jese ndiye Kristu, unovonisazve ndisu gwema rokuziva kwake kundau jese.</verse>
				<verse number="15">Ngokuti isisu tiri gwema rakanaka ra Kristu kuna Mwari, kwavari vanoponeswa, no kwavari vanorashika;</verse>
				<verse number="16">kune avo tiri gwema ro kufa kuenda mukufa; no kune vamweni tiri gwema ro kupona kuenda mukupona. Ndiyani unokwanisa izvi?</verse>
				<verse number="17">Ngokuti isisu atizivi kudari ngo vazhinji, vanoshaishira izwi ra Mwari; asi tiri avo vari vo gwinyiso, tiri avo, vari va Mwari, mukuvona kwa Mwari tinovereketa ndiye Kristu.</verse>
			</chapter>
			<chapter number="3">
				<verse number="1">Tinotangazve kujiganzisa pachedu here? Nokuti tinotama here kudari ngo zvo vanotama vamweni, tshamba jo kutendwa jinotarihwa kwomuri, nokuti jinobva kwomuri?</verse>
				<verse number="2">Imwimwi muri tshamba yedu yakatahwa mumwoyo mwedu, inozivikanwa no kujijwa ngo vandhu vese;</verse>
				<verse number="3">munopangijira kuti muri tshamba ya Kristu, yakashandwa ndisu, isikazivi kutahwa ngo inki, asi, ndi Mweya wa Mwari unopona; isikazi kutahwa pamarusamba emapuwe, asi pamarusamba omwoyo yo nyama.</verse>
				<verse number="4">Nesu tinakwo kugonda kwakadaro ndi Kristu kuna Mwari:</verse>
				<verse number="5">Andikwopi kuti isisu tinokwanisa pachedu kuti tiverenge ngo chiro kuti chinobva kwetiri, asi kukwanisa kwedu kunobva kuna Mwari,</verse>
				<verse number="6">uwozve wakatiita vanokwanisa tiri vashandiri vo chitenderano chipsha; andichopi cho kubatirira kumazwi, asi cho Mweya: Ngokuti kubatirira izwi kunouraya, asi Mweya unopa kupona.</verse>
				<verse number="7">Asi kudari ukwo kuri kufa, kwakatahwa no kutsetswa pa mapuwe, kwakaviya no uthende, kwokuti vana vaIsraeri avasaikona kuringisisa hope ya Mosi ngo ndava yo kun'anikira kwayo; uhwo uthende hwaipinda;</verse>
				<verse number="8">kunozopinda kwakaitawani kushandira kuri kwo Mweya kuva no uthende?</verse>
				<verse number="9">Ngokuti kudari kushandira kwo kurashwa kwayiva no uthende, kushandira kwo kururama kunopinda kwakaitawani?</verse>
				<verse number="10">Ngokuti ngo gwinyiso icho chakaitwa no uthende, inga chisina uthende ngo iyi njira, ngo ndava yo uthende hwakapindisisa.</verse>
				<verse number="11">Ngokuti kudari icho chaipinda chaiva no uthende, kakurutu icho chinogara chino uthende.</verse>
				<verse number="12">Ndizvo techiva no kugonda kwakadaro, tinovereketa ngo kushinga kakurutu,</verse>
				<verse number="13">atizivi kudari ndi Mosi, uwo wakafukijira hope yake ngo jira, kuti vana vaIsraeri vasazoringisisa magumo echaipinda.</verse>
				<verse number="14">Asi mipinimijo yavo yakakonjiswa; ngokuti mbhera nyamasi apo Chitenderano cho Karetu naapo chechijijwa jira iro rindoripo risikazivi kubviswa, iro jira rakabviswa ndi Kristu.</verse>
				<verse number="15">Asi mbhera nyamasi, apo matahwa a Mosi echijijwa, jira iro rindoripo panyezuru po mwoyo yavo.</verse>
				<verse number="16">Asi kudari mundhu echizokunukukira kuna Mambo, jira iro rinozobviswa.</verse>
				<verse number="17">Zvino Mambo uri Mweya: Naapo pano Mweya wa Mambo, kuripo kusununguka.</verse>
				<verse number="18">Asi isisu tine hope jisikazivi kufukijwa, techipangijira uthende hwa Mambo, kudari ngo chibuko, tinotsandujwa kubva kuuthende humweni kuenda kuuthende humweni, kudari ngo zvinobva kuna Mambo ndi Mweya.</verse>
			</chapter>
			<chapter number="4">
				<verse number="1">Ngo iyi ndava, kwechivoneka kuti tinawo uwu mushando, kudari ngo zvotakaitihwa nyasha, atiperi simba.</verse>
				<verse number="2">Asi takarasha zviro zvakafishika zvinopsheruja, tisikafambi ngo urimbwi, nokuti kubata izwi ra Mwari ngo kuchengeja; asi ngo kupangijira gwinyiso, tinojiganzisa kune mupinimijo yo mundhu wese mukuvona kwa Mwari.</verse>
				<verse number="3">Asi kudari vhangeri redu rakafishika, rakafishika kwavari vakarashika.</verse>
				<verse number="4">Kwavari mwari wo iyi nyika wakapofumaja mipinimijo yo vasikatendi, kuti kujeka kwo vhangeri ro uthende hwa Kristu, uwo uri muezaniso wa Mwari, kusazojeka panyezuru pavo.</verse>
				<verse number="5">Ngokuti atijichumairi pachedu akadi, asi tinochumaira Kristu Jesu, kuti ndi Mambo, nesu tiri varanda venyu ngo ndava ya Jesu.</verse>
				<verse number="6">Ngokuti Mwari wakati, kujeka kunozojeka kwechibva muchidima, ndiye wakajeka mumwoyo mwedu, kuti atipe kujeka kwokuziva uthende hwa Mwari muhope ya Jesu Kristu.</verse>
				<verse number="7">Asi tino uhwu upfumi muzvijio zve dongo, kuti ukuru hukurutu hwo iro simba huite hwa Mwari, husaita hunobva kwetiri;</verse>
				<verse number="8">tinomanikwa kumarutivi ese, asi atinyiswi; tinokangaijwa, asi atiperi simba.</verse>
				<verse number="9">Tinoterevehwa, asi atisiiwi, tinotakihwa pasi, asi atiurawi.</verse>
				<verse number="10">Nguva jese tinotwara mu miviri yedu kufa kwa Jesu, kuti kupona kwa Jesu kupangijihwezve mu miviri yedu.</verse>
				<verse number="11">Ngokuti isisu tinopona, tinogara techipirwa mukufa ngo ndava ya Jesu, kuti kupona kwa Jesu kupangijihwe mu miviri yedu inofa.</verse>
				<verse number="12">Ndizvo ngokudaro kufa kunoshanda kwetiri, asi kupona kuri kwomuri.</verse>
				<verse number="13">Asi techiva nawo Mweya umwewo wo kugonda, kudari ngo zvakatahwa, kuti, ndakatenda, ndizvo ndakavereketa; nesuvo tinotenda, ndizvo tinovereketa;</verse>
				<verse number="14">techiziva kuti uwo wakamusa Mambo Jesu, unozotimusavo naye unozotitatija pamwepo nemwi.</verse>
				<verse number="15">Ngokuti zviro zvese zviri ngo ndava yenyu, kuti nyasha jechiwanjiswa ngo vazhinji, jiite kuti kutenda kuwanjiswe, kuti Mwari airikijwe.</verse>
				<verse number="16">Ndizvo atiperi simba; asi pikija mundhu wedu wo kunja echipera, asi mundhu wedu uri ngo mukati unondoitwa mupsha zuva ngo zuva.</verse>
				<verse number="17">Ngokuti kutambujika kwedu kunoreruka, kuri kwo nguva doko, kunotinasirira uthende hwakakura kakurutu, no hunogara mbhera narini;</verse>
				<verse number="18">apo tisikaringiri zviro zvinovoneka asi kuizvo zvisikavoneki; ngokuti zviro zvinovoneka zvinogara nguva fupi, asi zviro zvisikavoneki zvinogara mbhera narini.</verse>
			</chapter>
			<chapter number="5">
				<verse number="1">Ngokuti tinoziva kuti kudari apo yapwanyika nyumba yedu yo mu nyika muno, iri muchacha, asi tinayo nyumba inobva kuna Mwari, isikazivi kuvakwa ngo nyara, yo mbhera narini, iri mu gore.</verse>
				<verse number="2">Ngokuti ngo gwinyiso tiri mune uwu muchacha, tinogomera, techidisisa kufukijwa ngo nyumba yedu inobva mu gore.</verse>
				<verse number="3">Kudari kungaitika kuti techisimijwa kudaro tisazovoneka tiri mutitinini.</verse>
				<verse number="4">Ngokuti ngo gwinyiso isisu tiri mumuchacha uwu, tinogomera, techiremehwa; andikwopi kwokuti tikhumuhwe, asi, kuti tisimijwe, kuti ukwo kunofa kunyiswe ngo kupona.</verse>
				<verse number="5">Zvino uwo wakatiitira chiro chakadaro ndi Mwari, wakatipa chibatiso cho Mweya.</verse>
				<verse number="6">Ndizvo techigara techishinga, techiziva kuti tichapona ngo muviri uwu, atiponi akadi kuna Mambo.</verse>
				<verse number="7">Ngokuti tinofamba ngo kugonda, haiwa ngo kuvona;</verse>
				<verse number="8">ndizvo ndinoti, tinokushinga, nesu tinotenda kusia muviri wedu tiite vaakanyi na Mambo.</verse>
				<verse number="9">Ngo iyi ndava tine chidisiso chedu chokuti tinyari pakanyi nokuti tisipo, tiite vanoashirika kwaari.</verse>
				<verse number="10">Ngokuti isisu tese tinozovoneka pamberi po chigaro cho kutonga cha Kristu; kuti umwe ngaumwe aashire izvo zvaakaita mu muviri, kudari ngozvaakaita, pikija zvakanaka nokuti zvakashata.</verse>
				<verse number="11">Ndizvo techiziva kutyisa kwa Mambo, tinoonga vandhu, asi tiri vari pambhene kuna Mwari; neni ndinogondazve kuti tiri pambhene mu mipinimijo yenyu.</verse>
				<verse number="12">Atinangizve kutendwa kwedu kwomuri, asi tinovereketa kuti timupe nguva yo kuganza ndisu, kuti muwane zvo kupingura kuna avo vanoganza ngo zvinovoneka, haiwa ngo zvo mwoyo.</verse>
				<verse number="13">Ngokuti tinyari vanopenga, zviri kuna Mwari, nokuti tinyari takanyarara, zviri ngo ndava yenyu.</verse>
				<verse number="14">Ngokuti rudo rwa Kristu runotionga; ngokuti tinogura kudari; kuti umwe wakafira vese, ndizvo vese vakatofa;</verse>
				<verse number="15">naye wakafira vese kwokuti vanopona vasachajiponera, asi kuti vaponere kuno uwo wakafa ngo ndava yavo, akamukazve.</verse>
				<verse number="16">Ndizvo isisu kubvira zvino atichazivi mundhu naumwe ngo kwo nyama; pikija takamuziva Kristu ngo kwo nyama, asi zvino atichamuzivi ngo kwakadaro.</verse>
				<verse number="17">Ndizvo kudari mundhu ari kuna Kristu, uri chisikwa chipsha: Zviro zvokutanga zvapinda, vonanyi zvaitwa zvipsha.</verse>
				<verse number="18">Asi zviro zvese, zvakabva kuna Mwari, uwo wakatiiyanisa kwaari ndiye Kristu, naye wakapa kwetiri mushando wokuiyanisa;</verse>
				<verse number="19">ukwo kuri kuti, Mwari wayiva kuna Kristu, echiiyanisa nyika kwaari, asikaverengeri kwavari zvipauka zvavo, naye wakapa kwetiri izwi ro kuiyanisa.</verse>
				<verse number="20">Ndizvo tiri vaimiriri ngo ndava ya Kristu, kunonga Mwari wainyengerera vandhu ndisu. Tinomupota ngo ndava ya Kristu, itanyi vanoiyaniswa kuna Mwari.</verse>
				<verse number="21">Iye wakamuita kushaisha ngo ndava yedu. Uwo wayinga asikazivi kuziva kushaisha, kuti isisu tiite kururama kwa Mwari ndiye.</verse>
			</chapter>
			<chapter number="6">
				<verse number="1">Nesu techishanda pamwepo naye, tinomupota kuti musaashira nyasha ja Mwari kusina shwiro,</verse>
				<verse number="2">ngokuti iye unoti: Ndakakuzwa ngo nguva inoashirika, na ngo zuva rokuponeswa ndakakubesera; vonanyi zvino inguva inoashirika; vonanyi zvino riri zuva rokuponeswa.</verse>
				<verse number="3">Tisikaiti ndava yo kukhugunyisa nokuti chiri chakadini, kuti kushandira kwedu kusazoshohwa.</verse>
				<verse number="4">Asi ngo zviro zvese tiite vanotendwa kudari ngo zvinosisira vashandi va Mwari, mukusengerera kukurutu, mukutambujika, mukutama, mukusururika,</verse>
				<verse number="5">mukurohwa, mukufungihwa muguniya, muhohoho, mukushanda, no kurinda, no mukuera kuha;</verse>
				<verse number="6">mukucheneswa, mukuziva, mukusengerera, mukuitirwa nyasha, mu Mweya Wakachena, ngo rudo rusikajiitisi,</verse>
				<verse number="7">ngo izwi ro gwinyiso, ngo simba ra Mwari; ngo zvokurwa ndizvo zvo kururama ngo kumuho no kuboshwe.</verse>
				<verse number="8">Mukukujwa nokuti mukusikakujwa, mukureviwa no mumbiri yakanaka; kunonga tiri vachengeji, asi tiri vo gwinyiso;</verse>
				<verse number="9">kunonga tiri vasikazivikani, asi tiri vanonasa kuzivikanwa; kunonga tiri vanofa, asi vonanyi tinopona; kunonga tinotambujwa asi atiurawi;</verse>
				<verse number="10">kunonga tinosvipa mwoyo asi tinogara techidakara; kunonga tiri varombo, asi tiri tinopfumisa vazhinji, kunonga tisina chetinacho, asi tinazvo zvese.</verse>
				<verse number="11">Muromo wedu wakabewuhwa kwomuri, imwimwi vaKorinte, mwoyo yedu yakuriswa.</verse>
				<verse number="12">Amumanikijwi ndisu, asi munojimanikija murudo rwenyu.</verse>
				<verse number="13">Zvino ngokuhwirijira kwakatojana, ndinovereketa kunonga kuna vana vangu, itanyi vanokuriswavo.</verse>
				<verse number="14">Musaita vanosungirwa ngo kusikasisirani pamwepo no vasikatendi. Ngokuti kuri kwapi kuzwana kwo kururama no kushata? Nokuti kuri kwapi kuiyana kwo kujeka no chidima?</verse>
				<verse number="15">Nokuti kuri kwapi kutenderana kwa Kristu na Bheriari? Nokuti mutendi uno chikovaniswa chenyi no usikatendi?</verse>
				<verse number="16">Kuri kwapi kutenderana kwo themperi ra Mwari no miezaniso yo kudira? Ngokuti isisu tiri themperi ra Mwari, kudari ngo zvaakavereketa Mwari: “Ndinozogara mukati mwavo, ndifambe mukati mwavo; neni ndinozoita Mwari wavo, navo vanozoita vandhu vangu.</verse>
				<verse number="17">Ndizvo, budanyi pakati pavo, muite vakaparajana, Mambo unoti, musapshasa chiro chinosvipisa; neni ndinozomuashira;</verse>
				<verse number="18">neni ndinozoita Baba wenyu, nemwi munozoyita vana vangu vorume no vokaji, unonanga Jehovha Unosimbarese.”</verse>
			</chapter>
			<chapter number="7">
				<verse number="1">Ndizvo vanodikana, kudari ngozvotinazvo izvi zvigondiso, ngatijichenese kubva kwo zvinosvipisa zvese zvo nyama no zvo Mweya, techiperera mukucheneswa mukutya Mwari.</verse>
				<verse number="2">Tiashirenyi ngo rudo; atizivi kushaishira mundhu, atizivi kusvipisa mundhu, atizivi kupunya mundhu.</verse>
				<verse number="3">Andinangi izvi kumuitira ndava; ngokuti ndakananga kare kuti muri vo pa mwoyo yedu, kuti tife pamwepo no kupona pamwepo.</verse>
				<verse number="4">Kuvereketa kwangu kwomuri kuri kwo kushinga kukurutu, no kuganza kwangu ndimwi kukuru: Ndinozara ngo kuembezehwa, ndinodakara kakurutu mukutambujika kwedu kwese.</verse>
				<verse number="5">Ngokuti taguma Makedhoniya, nyama yedu aizivi kuva no kuzorora, asi takatambujwa kumativi ese; ngo kunja kwaiveyo kuambana, ngo mukati kwaiveyo kutya.</verse>
				<verse number="6">Asi uwo unoembezera vakasvipa mwoyo, ndi Mwari, iye wakatiembezera ngokuguma kwa Titosi;</verse>
				<verse number="7">haiwa ngokuguma kwake kwega, asizve ngo kuembezehwa kwaakaembezehwa ndikwo ndimwi, achitiverengera ngo chisuwo chenyu, no kudemba kwenyu, no kushingirira kwenyu ngo ndava yangu ndizvo ndakapindisisa kudakara.</verse>
				<verse number="8">Ngokuti pikija ndakamusururisa ngo tshamba yangu, andithimwi-thimwi ndizvo pikija ndakathimwa-thimwa ndizvo ngokuti ndinovona kuti iyo tshamba yakamusururisa, asi kwega kwo mukuvo mufupi.</verse>
				<verse number="9">Zvino ndinodakara, haiwa ngokuti mwakasururiswa, asi kuti mwakasururiswa kwokuti mutenderuke; ngokuti mwakasururiswa ngo ndava ya Mwari, kuti musarashikirwa ngo chiro ndisu.</verse>
				<verse number="10">Ngokuti kusururika kunobva kuna Mwari kunovisa kutenderuka kwo kuponeswa, kuri kutenderuka kusina kusururika; asi kusururika kwo mu nyika kunopara kufa.</verse>
				<verse number="11">Ngokuti vonanyi ichi chiro kuti imwimwi mwakasururiswa ngo njira ya Mwari! Kwakashandwa kutsamwirira kwakaitawani kukura mukati mwenyu? Eya no kujirwira, no kunengwa, no kutya, no chisuwo, no kushingirira, no kuhwirijira! Ngo zviro zvese mwakajipangijira kuti muri vasina ndava kune izvi.</verse>
				<verse number="12">Ndizvo pikija ndakatara kwomuri, andizivi kutara ngo ndava yo uwo wakayita kushata ukwo, nokuti ngo ndava yo uwo wakashaishihwa, asi kuti kutsamwirira kwenyu ngo ndava yedu kupangijihwe kwomuri pamberi pa Mwari.</verse>
				<verse number="13">Ndizvo takaembezehwa. No mukuembezehwa kwedu takadakara kukurutu aembho ngo ndava yo kudakara kwa Titosi, ngokuti mweya wake wakagwinyiswa ndimwi mwese.</verse>
				<verse number="14">Ngokuti kudari chaivapo chiro chondakaganza kwaari ndimwi, andizivi kupsheruka; asi kudari ngo zvotakavereketa zviro zvese kwomuri ngo gwinyiso, kwakadarozve no kuganza kwedu, kwendakaita pamberi pa Titosi, kwakavoneka kuti kune gwinyiso.</verse>
				<verse number="15">No rudo rwake rwo mwoyo unopinda kuwanjwa kwomuri, apo okarakaja ngo kupurutana kwenyu mwese, kuti mwakamuashira ngo kutya na ngo kuhuta.</verse>
				<verse number="16">Ndinodakara kuti ngo zviro zvese ndinogonda ndimwi.</verse>
			</chapter>
			<chapter number="8">
				<verse number="1">Ndizvozve, hama, tinomuzivisa ngo nyasha ja Mwari jakapuwa kuzviara zviri mu Makedhoniya;</verse>
				<verse number="2">kuti, mukuejwa kukuru kwo kutambujika, no uwandu hwokudakara kwavo, no kujika kwo urombo hwavo, zvakawandisa upfumi hwo kupa kwavo.</verse>
				<verse number="3">Ngokuti ndinoita chapupu ndivo, kuti kudari ngo zvovaikona, eya, no kupinda zvovaikona, vakapa ngo kuda kwavo.</verse>
				<verse number="4">Vechitipota ngo kunyengerera kukuru, kuti tiashire ichi chipo no ukama mukushandira vakacheneswa.</verse>
				<verse number="5">Navo vakayita ichi, chisiripi chotaigarira, asi kutanga vakajipira ngo kwavo kuna Mambo, no kwetirizve ngokuda kwa Mwari.</verse>
				<verse number="6">Ngokudaro kudari ngo zvotakakumbira Titosi, kuti iye kudari ngo zvayinga aamba, ngokudaro apejisevo kwomuri iji nyasha.</verse>
				<verse number="7">Ndizvo kudari ngo zvo munowandisa kune zviro zvese, mukugonda, no mukuvereketa, mukuziva, no mukutsamwirira kwese, ngo rudo rwenyu kwetiri, ringiranyi kuti muwanjezve kune iji nyasha.</verse>
				<verse number="8">Andivereketi ngo kumupanga, asi ngo kutsamwirira kwevamweni kuti ndieje gwinyiso ro rudo rwenyuzve.</verse>
				<verse number="9">Ngokuti imwimwi munoziva nyasha ja Mambo wedu Jesu Kristu, kuti pikija iye wayiva mupfumi, asi ngo ndava yenyu wakayita murombo, kuti imwimwi ngo urombo hwake muite vapfumi.</verse>
				<verse number="10">Kune izvi ndinonanga mavonero angu; ngokuti izvi zvakamunakira imwimwi, mwakatangira vamweni mwokoha, musikateveji kuyita kwega, asi kuva no kuda kwokuyita.</verse>
				<verse number="11">Asi zvino pejisanyizve kuzviita; kuti kudari ngo zvo kwayivapo kuda kwokuyita pejisanyizve po munokona ndipo,</verse>
				<verse number="12">Ngokuti kudari kuripo kuda kwokuyita, kuri kunoashirika kudari ngo zvaanazvo mundhu, haiwa kudari ngo zvaasina.</verse>
				<verse number="13">Ngokuti andinangi izvi kuti vamweni varerukihwe, nemwi mwechitambujika;</verse>
				<verse number="14">asi ngo kuezanisa; kuti kuwandihwa kwenyu ngo nguva iyi kukwanise kutama kwavo, kuti kuwanda kwavozve kukwanise kutama kwenyu; kuti kuvapo kuezanisana.</verse>
				<verse number="15">Kudari ngo zvakatahwa: “Iye wakaunganija zvakawanda aazivi kusara no chiro; no uwo wakaunganija zvishomani aazivi kutama chiro.”</verse>
				<verse number="16">Asi ngaabongwe Mwari uwo wakadira mu mwoyo mwa Titosi ukwo kutsamwirira ndimwi.</verse>
				<verse number="17">Ngokuti ngo gwinyiso iye wakazwa kupota kwedu; asi iye ambhwine, echichungirira kakurutu, wakabuda kuenda kwomuri ngokuda kwake.</verse>
				<verse number="18">Nesu takatuma pamwepo nayo hama iyo yaitendwa kuzviara zvese;</verse>
				<verse number="19">andizvopi zvega, asi uri uwo wakaemeswazve ngo zviara kuti afambe nesu ngo ndava yo ichi chipo chinoshandwa ndisu, kuyita kuti Mambo airikijwe, no kupangijira kutendera kwedu.</verse>
				<verse number="20">Techingwarijira kuti mundhu asatiitira ndava ngo uwandu hunoshandwa ndisu;</verse>
				<verse number="21">ngokuti tinongwarijira kuti zviite zvinoreremejeka, haiwa kwega mukuvona kwa Mambo, asi no mukuvona kwo vandhuzve.</verse>
				<verse number="22">Nesu takatuma pamwepo navo hama yedu, yotakaeja nguva zhinji tikavona kuti inochungirira ngo zviro zvizhinji, asi zvino iri inopindisisa kuchungirira, ngo ndava yo gonda guru roinaro kwomuri.</verse>
				<verse number="23">Kudari aripo unobvunjisa ndi Titosi, uri mubeseri wangu no mudoni wangu mumushando unoitwa kwomuri; nokuti vechibvunjisa ngo ndava yo hama jedu, jiri ndhumwa jo chiara, no jo uthende hwa Kristu.</verse>
				<verse number="24">Ndizvo pangijiranyi kwavari chivoniso cho rudo rwenyu, no cho kuganza kwedu ndimwi, mukuvona kwo zviara.</verse>
			</chapter>
			<chapter number="9">
				<verse number="1">Ngokuti azvisisiri kuti nditare kwomuri ngo ndava yo kukovera vakacheneswa;</verse>
				<verse number="2">ngokuti ndinoziva kutendera kwenyu, kwondinoganza ndikwo ndimwi, kwavari vo Makedhoniya, kwokuti vo Akaya vakapeja kunasirira mwokoha; no kuchungirira kwenyu kwakamusa vazhinji vavo.</verse>
				<verse number="3">Asi ndakatuma hama, kuti kuganza kwedu ndimwi kusazoita kusina shwiro ngo iyi ndava; kuti muite vakanasirira kudari ngo zvondakananga,</verse>
				<verse number="4">kuti kusazoitika, nokuti ngeiri njira, kudari vechiviya neni vamweni vo Makedhoniya, vamuwane musikazivi kunasirira, isisu (ndisikanangi imwimwi), tipsherujwe ngo kugonda uku.</verse>
				<verse number="5">Ndizvo ndaipinimija kuti kwaisisira kunyengerera hama kuti jitange pamberi kuviya kwomuri, vanasirire kutanga zvakawanda zvenyu zvo mwakagondisa ngo pamberi, kuti izvo zvinasirihwe kuti zviite chidakajiso, andikwopi kwo kuemura.</verse>
				<verse number="6">Asi ndinonanga izvi: Iye unokusha zvishoma unozokotorazve zvishoma; no uwo unokusha zvakawanda, unozokotorazve zvakawandisisa.</verse>
				<verse number="7">Mundhu wese ngaaite kudari ngo zvaakaemesera mumwoyo mwake; haiwa ngo ushungu, nokuti ngo kuvangirijwa, ngokuti Mwari unoda unopa ngo kudakarira.</verse>
				<verse number="8">Na Mwari une simba ro kumuwanjira zvipo zvese; kwokuti imwimwi mwechikwaniswa ngo zviro zvese ngo nguva jese, muwanje kuyita mishando yese yakanaka,</verse>
				<verse number="9">kudari ngo zvakatahwa: (Iye wakakovera, wakapa varombo; kururama kwake kunozogara mbhera narini ).</verse>
				<verse number="10">Iye unopa mukushi mbewu, no chimanda chokuha, iye unozomupa no kuwanja mbewu jenyu jo kukusha, no kuwanja michero yo kururama kwenyu;</verse>
				<verse number="11">kuti imwimwi mwechipfumiswa ngo zviro zvese, mupe ngo kusununguka kwese, no kushanda kubudikija ndisu kuti Mwari abongwe.</verse>
				<verse number="12">Ngokuti uku kukovaniswa kwo mushando uwu, akupeji kutama kwese kwo vakacheneswa, asi kunowandisazve kubonga kuzhinji kuna Mwari.</verse>
				<verse number="13">Kwechivoneka kuti ngo kuejwa kwenyu ngo uwu mushando, ivo vanoirikija Mwari ngo ndava yo kupurutana kwo kutenda kwenyu vhangeri ra Kristu na ngo ndava yo kuwanda kwo zvipo zvenyu kwavari, no kuna vese.</verse>
				<verse number="14">Apo ivo vambhwine, ngo kumukumbirira, vano chisuwo ngo ndava yo nyasha huru ja Mwari jiri mukati mwenyu.</verse>
				<verse number="15">Ngaabongwe Mwari ngo chipo chake chisikabviri kunangwa.</verse>
			</chapter>
			<chapter number="10">
				<verse number="1">Zvino inini Pauri pachangu, ndinomupota ngo kusengerera na ngo kupfava kwa Kristu, inini ndiri pakati penyu ndakapfava, asi ndinokushinga kwomuri ndisipo;</verse>
				<verse number="2">eya, ndinomupota, kuti ndiripo ndisazopangijira kushinga kwo kurwisana ndikwo no vamweni, avo vanotikarakajira kunonga tinofamba ngo zvo nyama.</verse>
				<verse number="3">Ngokuti pikija techifamba mumuviri, atirwi akadi kudari ngo kwo nyama.</verse>
				<verse number="4">Ngokuti zvokurwa ndizvo zvedu azviri zvo nyama akadi, asi zvino simba pamberi pa Mwari ro kupwanya ndau jakagwinya jo hondo.</verse>
				<verse number="5">Kupwanya mikarakajo no zviro zvese zvinojikurisa kurwisana no kuziva kwa Mwari, no kuviisa mipinimijo yese muuranda hwo kupurutana Kristu.</verse>
				<verse number="6">Takanasirira kukhauwisa kusikapurutana kwese, apo kupurutana kwenyu kwazarisika.</verse>
				<verse number="7">Imwimwi munoringira zviro zviri pamberi po hope jenyu, kudari aripo mundhu unojigonda kuti uri wa Kristu, ngaarangarire ichizve mukati mwake, kuti, kudari ndiye uri wa Kristu, nesu takadarovo.</verse>
				<verse number="8">Kudari ndingaganza ngo zvakatikuti ngo simba redu, ro takapuwa ndi Mambo, rokumuvaka ndiro, haiwa rokumurasha, andizopsherujwi akadi,</verse>
				<verse number="9">kuti ndisaita inga ndinomutyisijira ngo tshamba jangu.</verse>
				<verse number="10">Ngokuti vanoti, tshamba jake jine masoko makuru, jine simba, asi mukuvoneka kwo muviri uri wakarembejeka, no kuvereketa kwake akuna shwiro.</verse>
				<verse number="11">Mundhu wakadaro ngaarangarire ichi, kuti kudari ngozvotakananga mutshamba jedu ngo izwi, tisipo, ndizvo zvotinozoita tiripo.</verse>
				<verse number="12">Ngokuti atizivi kushinga kujijisa vamweni vanojiganzisa, asi avo pachavo vechijiezanisa ngokwavo nokujitojanisa umwe no umweni; vari vasikazwisisi.</verse>
				<verse number="13">Asi isisu atizoganzi kupinda chotiri ndicho, asi kudari ngochiezaniso cho mushando waakakovanisa Mwari kwetiri, kuyita chiezaniso cho kuguma no kwomuri;</verse>
				<verse number="14">ngokuti atinyanyi kujitambanuja, inga atizivi kuguma kwomuri, ngokuti tisu takatanga kuguma kwomuri no vhangeri ra Kristu;</verse>
				<verse number="15">atiganzi kupinda chotiri ndicho, izvo zvinoti, atiganzi ngo mushando wo vandhu vamweni; asi tinogonda kuti kudari kutenda kwenyu kwechikura, isisu tinozokujwa zvakapinda kukura mukati mwenyu, ngokuteveja mupango wo takapuwa.</verse>
				<verse number="16">Kuti tichumaire vhangeri kundau jiri ngo mberi kwenyu, tisikaganzi ngo mushando yo umweni yakanasirihwa kwetiri,</verse>
				<verse number="17">Asi iye unoganza, ngaaganze kuna Mambo.</verse>
				<verse number="18">Ngokuti andiyepi unojiganzisa unotendwa, asi waanoganzisa Mambo.</verse>
			</chapter>
			<chapter number="11">
				<verse number="1">Kudari mwechindisengerera kadodoko muupenji hwangu! Asi ngo gwinyiso munondisengerera.</verse>
				<verse number="2">Ngokuti ndine ndurumwa ndimwi, ngo ndurumwa ya Mwari; ngokuti ndakamubvunjiririra kumwamuna umweni, kuti ndimutatijire kuna Kristu kudari ngo mbhandwe ichakazara.</verse>
				<verse number="3">Asi ndinotya kuti ngo njira pikija ngoiri, kudari ngo nyoka yakachengejera Evha ngo urimbwi hwayo, ngokudaro mipinimijo yenyu ingazoshaishihwa kubva kune chakareruka no kucheneswa zviri kuna Kristu.</verse>
				<verse number="4">Ngokuti kudari umweni echiviya echichumaira Jesu, wetisikazivi kuchumayira isisu, nokuti kudari mwechiashira mweya wakapaukana, wo musikazivi kumboashira, nokuti kuashira vhangeri rimweni, romusikazivi kumboashira, izvo zvakadaro munganasa kuzvitendera.</verse>
				<verse number="5">Ngokuti ndinorangarira kuti na ngo chidodoko, andiri mudokopi nokune vapostori vakuru.</verse>
				<verse number="6">Pikija andisainasa kuvereketa, asi andiri wakadaropi mukuziva; haiwa, ngo zviro zvese takazvipangijira kwomuri pakati po vandhu vese.</verse>
				<verse number="7">Ndakashaisha here ngo kujipfavisa, kuti imwimwi mukuriswe, ngokuti ndakachumaira kwomuri vhangeri ra Mwari, ndisikapuwi musharo?</verse>
				<verse number="8">Ndakazvitorera zviara zvimweni, ndechitora musharo ndizvo kuti ndishandire imwimwi;</verse>
				<verse number="9">naapo ndinemwi, ndechitama, andizivi kuyita mutwaro kuno mundhu, ngokuti apo hama javiya jechibva Makedhoniya, jakandipa zvese zvondaitama; na ngo zviro ndakangwarira kuti ndisazoita mutwaro kwomuri neni ndinozojingwarira kudaro.</verse>
				<verse number="10">Kudari ngo gwinyiso ra Kristu riri kwendiri apana mundhu unozondipinga ngo kuganza uku mu nyika jo Akaya.</verse>
				<verse number="11">Ndava ngo yenyi? Ngokuti andimudi here? Mwari unoziva.</verse>
				<verse number="12">Asi icho chendinoita, ndinozochiyita kuti nditamise ndava kwavari vanopshaka ndava, kuti kune izvo zvo vanoganza ndizvo, vavoneke vakadari ndisu.</verse>
				<verse number="13">Ngokuti vandhu vakadaro vari vapostori vokunyepa, no vashandi vo kuchengejera, vechijitsanduja kuyita vanonga vapostori va Kristu.</verse>
				<verse number="14">Andichopi chiri chinoshamisa; ngokuti Sathani pachake unojitsanduja kuyita anonga ari ngirosi yo kujeka.</verse>
				<verse number="15">Ndizvo andizvopi zviro zvikuru kudari vashandi vakezve vechijitsanduja kuyita vanonga vari vashandi vo kururama: Magumo avo anozodari ngo mishando yavo.</verse>
				<verse number="16">Ndinotizve, kusazovapo mundhu unopinimija kuti inini ndiri benji; asi kudari mwechipinimija kudaro, ndiashirenyi kudari ngo benji kuti ndiganze padodoko.</verse>
				<verse number="17">Izvo zvondinovereketa, andizvivereketeri kudari ndi Mambo, asi ngo zvo upenji mukugonda uku kwo kuganza kwangu.</verse>
				<verse number="18">Kwechivoneka kuti vazhinji vanoganza ngo zvo nyama ndinozoganzavo inini.</verse>
				<verse number="19">Ngokuti munosengerera mapenji ngo kudakara, imwimwi mwakangwara.</verse>
				<verse number="20">Ngokuti munosengerera mundhu kudari iye echimuyita varanda, kudari echimupamba, kudari echimutora kuyita hloko, kudari echijikurisa, kudari echimupambhaja mu hope.</verse>
				<verse number="21">Ndinovereketa ngo njira yo kushora, inga taiva vakarembejeka, asi pikija ngeiri njira yaanozoshinga ndiyo mundhu, ndinovereketa ngo upenji, ndinoshingavo.</verse>
				<verse number="22">Vari vaHebheru here? Nenivo, vari vaIsraeri here? Nenivo, vari vo ruji hwa Abrahama here? Nenivo.</verse>
				<verse number="23">Vari vashandi vaKristu here? (Ndinovereketa kudari ngo unopenga), inini ndinovapinda; mumushando ndakapinda kakurutu, mukungwiniswa muguniya ndakavapinda kakurutu, mukurohwa ngo ndonga kakurutu ndakavapinda, mungozi mikuvo mizhinji.</verse>
				<verse number="24">Ndakachaiwa ngo vajudha kashanu ngo zvipembere zviri makumi marongomuna kwechiregehwa chimwe.</verse>
				<verse number="25">Ndakarohwa katatu ngo ndonga, ndakafuhwa ngo mapuwe kamwe, ndakapwanyikihwa ngo ngarava katatu, usiku humwe no zuva rimwe ndaiva mu jombe;</verse>
				<verse number="26">ndaiva muhwendo kazhinji, mungozi jo mumurambo, mungozi jo majongoni, mungozi jo vojinja rangu, mungozi jo vo majinja, mungozi jo mu madhoropa, ngozi jo mubani, mungozi jo mujombe, mungozi jo pakati po hama jo kunyepa;</verse>
				<verse number="27">mukushanda no mukuhwajihwa, mukurinda kazhinji, mukupera ngo njara, no nyota, mukuera kuha kazhinji, mukutondhorehwa, no mumutitinini.</verse>
				<verse number="28">Ngo kunja kwo izvi zvinondigumira zvo kunja chiripo chinondimanikija zuva ngo zuva chiri kukakasekera zviara zvese.</verse>
				<verse number="29">Ndiyani wakarembejeka neni andiri kurembejeka naye? Ndiyani unokugunyiswa neni ndisikasvipi mwoyo?</verse>
				<verse number="30">Kudari kwechisisira kuti ndiganze, ndinozoganza ngo izvo zvo kurembejeka kwangu.</verse>
				<verse number="31">Mwari Baba wa Mambo Jesu, unotendwa mbhera narini, unoziva kuti andinyepi.</verse>
				<verse number="32">Mu Dhamaseku nduna yaitonga pasi pa Aretasi mambo, yakarinda dhoropa ro vaDhamaseku kuda kundisunga,</verse>
				<verse number="33">neni ndakabzuswa ngo pa fasitera po biravira ndiri mudendere, ndakapokonyoka kubva munyara jake.</verse>
			</chapter>
			<chapter number="12">
				<verse number="1">Kunosisira kuti ndiganze, pikija akusisi; asi ndakaguma mukuvereketa ngo zvivoniso na ngo zvakapangijirwa zva Mambo.</verse>
				<verse number="2">Ndaiziva mundhu wayiva kuna Kristu makore ari gumi na marongomuna apinda, (pikija wayiva mumuviri, andizivi; pikija wayiva ngokunja kwo kuva no muviri andizivi; ndi Mwari unoziva), uwo mundhu wakakwijwa mbhera kuguma mu gore rochitatu.</verse>
				<verse number="3">Neni ndaiziva uwo mundhu pikija wayiva no muviri, nokuti wayiva ngo kunja kwo kuva no muviri, andizivi; ndi Mwari unoziva.</verse>
				<verse number="4">Ngo njira yaakakwijwa ndiyo kuenda muparadhesi, naye wakazwa mazwi asikabviri kuvereketwa, asikatendehwi mundhu kuti aaverekete.</verse>
				<verse number="5">Ngo ndava yo wakadaro ndinozoganza; asi ngo ndava yangu andizoganzi, kwega kuganza ngo kurembejeka kwangu.</verse>
				<verse number="6">Ngokuti pikija ndechida kuganza andizoiti benji; ngokuti ndaizovereketa gwinyiso; asi ndinovereketa kuyita kudaro, kuti kusazovapo mundhu ungapinimija ndini, kupinda mavonero aanondiita, nokuti kupinda mazwire aanoita ndini.</verse>
				<verse number="7">Na ngo ndava yo kukura kwo izvo zvakapangijirwa, kwendiri, kuti ndisanyanya kutundhumajwa kupinda mutengo, kwakapuwa kwendiri muzwa mumuviri, uri ndhumwa ya Sathani, kuti andipambhaje, kuti ndisazotundhumajwa kupinda mutengo.</verse>
				<verse number="8">Ngo ndava yo ichi, ndakapota Mambo katatu, kuti ubviswe kwendiri.</verse>
				<verse number="9">Naye wakati kwendiri: “Nyasha jangu jinokwana kwouri. Ngokuti simba rangu rakaperera mukurembejeka.” Ndizvo ndinozopinda kudakara mukurembejeka kwangu, kuti simba ra Kristu rigare panyezuru pangu.</verse>
				<verse number="10">Ndizvo ndinodakara mukurembejeka, mukuremajwa, mukutamikihwa, mukutambujwa, mumatambujiko, ngo ndava ya Kristu; ngokuti apo ndiri wakarembejeka apo ndiri une simba.</verse>
				<verse number="11">Ndava benji; Imwimwi mwakandivangijira kuti ndidaro; ngokuti kwaisisa kuti nditendwe ndimwi, ngokuti andiri mudokopi ngo chiro na chimwe kune vapostori vakuru, pikija andiri chiropi.</verse>
				<verse number="12">Ngo gwinyiso zvivoniso zvo upostori zvakaitwa pakati penyu mukusengerera kwese, ngo zvivoniso no mishamiso no mishando ine simba.</verse>
				<verse number="13">Ngokuti chinyi chemwakapindwa ndicho kuyita vari pasi kune zviara zvimweni, kwega kuti pachangu andizivi kuyita mutwaro kwomuri? Ndiregererenyi uku kusikarurami.</verse>
				<verse number="14">Ringiranyi, inguva yochitatu yondanasirira kuti ndiviye kwomuri; neni andizoiti mutwaro kwomuri; ngokuti andipshaki zvenyu, asi ndinopshaka imwimwi; ngokuti akudikani kuti vana vaunganijire vabari, asi kuti vabari vaunganijire vana.</verse>
				<verse number="15">Neni ndingazopejera zvese zvangu ngo kudakara, no kupejwazve ngo ndava yo mweya yenyu, kudari ndechimuda kakurutu, kunopinda kudodoka kudiwa kwangu ndimwi here?</verse>
				<verse number="16">Asi pikija zvakanyadaro, inini pachangu andizivi kuyita mutwaro kwomuri; asi ndechiva wakangwara, ndakamubata ngo urimbwi.</verse>
				<verse number="17">Ndakaviihwa here ndimwi ngo umwe wo avo vondakatuma kwomuri?</verse>
				<verse number="18">Ndakapota Titosi, ndikatuma pamwepo naye hama: Titosi une chaakaviihwa ndicho here kwomuri? Atizivi kufamba here ngo mweya unotojana? Atizivi kufamba here muzvitsiko zvakatojana?</verse>
				<verse number="19">Munopinimija here kuti nguva iyi yese tinojipembeja kwomuri? Mukuvona kwa Mwari tinovereketa ndi Kristu. Asi zviro zvese, vanodikana, zviri zvokuvakiwa kwenyu.</verse>
				<verse number="20">Ngokuti ndinotya, kuti pikija ngeiri njira, apo ndoviyeyo, ndingazomuvona musiri avo vondingada kuti muve vakadaro, neni pachangu ndivoneke kwomuri ndiri wo musikadi kuti ndiite wakadaro; pikija ngeiri njira kungazovapo hasha, no ndurumwa, no ushungu, no kusikazwana, no kurevana, no makuhwa, no kujikuja, no hohoho;</verse>
				<verse number="21">kuti apo ndogumeyozve, Mwari wangu azondipfavisa pamberi penyu, neni ndingazotsumba ngo ndava yo vazhinji vakashaisha ngo pamberi, vasikazivi kutenderuka kubva kwo kusikasukiki no kuangarara, no kupsheruka kwo vakayita.</verse>
			</chapter>
			<chapter number="13">
				<verse number="1">Iyi inguva yochitatu yo ndinoviya kwomuri. Ngo miromo yo zvapupu zviviri nokuti zvitatu mazwi ese anozogwinyiswa.</verse>
				<verse number="2">Ndakamubvunja kutanga, zvino ndomubvunjazve, kudari ngo zvondaivapo ngo mukuvo wo chipiri, ndizvo zvino ndisipo, ndinonanga kwavari vakamboshaisha no kuno vamweni vese, kuti ndoviyeyozve, andizovakunguriri;</verse>
				<verse number="3">kwechivoneka kuti munopshaka chivoniso cha Kristu unovereketa kwendiri, iye usiri wakarembejeka kwomuri, asi une simba mukati mwenyu.</verse>
				<verse number="4">Ngokuti pikija wakakohomehwa pa muchinjiko ngo ndava yo kurembejeka, asi unopona ngo simba ra Mwari. Ngokuti nesuvo tiri vakarembejeka kwaari, asi tinozopona naye ngo simba ra Mwari kwomuri.</verse>
				<verse number="5">Jiejenyi imwimwi, kuvona kuti muri mukutenda here; jivonisenyi pachenyu. Amuzivi here pachenyu, kuti Kristu uri mukati mwenyu? Kudari musiri vakarashwa.</verse>
				<verse number="6">Asi ndinogonda kuti imwimwi munoziva kuti isisu atiri vakarashwa akadi.</verse>
				<verse number="7">Zvino tinokumbira kuna Mwari kuti musaita zvakashata; andikwopi kuti isisu tivoneke tiri vanotendwa, asi kuti muite zvinoreremejeka, pikija isisu tinoverengwa tiri vanorashwa.</verse>
				<verse number="8">Ngokuti apana chotingaita chinorwisana no gwinyiso, asi zvinoimirirana no gwinyiso.</verse>
				<verse number="9">Ngokuti tinodakara apo isisu tiri vakarembejeka nemwi mwakagwinya. Zve, tinokumbirira ichi kuti muite vakaperera.</verse>
				<verse number="10">Ngo iyi ndava ndinotara kwomuri izvi zviro ndisipo, kuti ndavapo ndisazofemeruka, kudari ngo simba rondakapuwa ndi Mambo ro kuvaka, risiri ro kupwanya.</verse>
				<verse number="11">Pakupejisira, hama, chisaranyi. Itanyi vakaperera; embejerwanyi; itanyi vano mupinimijo umwewo; mugare mukunyarara: Na Mwari wo rudo no wo kunyarara unozova nemwi.</verse>
				<verse number="12">Chungamijananyi ngo muromo ngo kucheneswa. Vese vakacheneswa vanomutambisa.</verse>
				<verse number="13">Nyasha ja Mambo Jesu Kristu, no rudo rwa Mwari, no kuiyana kwo Mweya Wakachena ngazvigare nemwi mwese.</verse>
			</chapter>
		</book>
		<book number="48">
			<chapter number="1">
				<verse number="1">Pauri, mupostori, (andihwopi hunobva ku vandhu akadi, zve, andihwopi hwo mundhu, asi ndiye Jesu Kristu, na Mwari Baba uwo wakamumusa kwo vakafa),</verse>
				<verse number="2">no hama jese jineni, kuzviara zvo Garatiya:</verse>
				<verse number="3">Nyasha kwomuri, no kunyarara zvinobva kuna Mwari Baba, nokuna Mambo wedu Jesu Kristu,</verse>
				<verse number="4">uwo wakajipira ngondava yo zvishaishi zvedu, kuti atiregerere kubva ku nyika ino yakashata, kudari ngokuda kwa Mwari Baba wedu,</verse>
				<verse number="5">kwaari ngakuvepo uthende kunoti mbhera narini. Ameni!</verse>
				<verse number="6">Ndinoshama kuti mwakakasira kudari kubva kwaari uwo wakamudanija ngo nyasha ja Kristu, kuenda kuna rimweni vhangeri;</verse>
				<verse number="7">iro richipi vhangeri rimweni akadi, kwega variyo vamweni vanomukhanganisa, vanoda kupaukisa vhangeri ra Kristu.</verse>
				<verse number="8">Asi pikija tiri itisu, pikija iri ngirosi inobva mugore, ikachumaira kwomuri vhangeri rakasiyana kuna iro ro takachumaira kwomuri, ngaitukwe.</verse>
				<verse number="9">Kudari ngo zvo takavereketa ngo pamberi, ndinovereketazve kudaro wari, kuti: Kudari aripo mundhu unochumaira kwomuri vhangeri rakasiyana na iro romwakaashira, ngaatukwe.</verse>
				<verse number="10">Ngokuti wari ndinopshaka kudiwa ngo vandhu here, nokuti Mwari? Nokuti ndinopshaka kudakarisa vandhu kani? Kudari ndayiva ndechindodakajisa vandhu, ngokudaro andingaiti muranda wa Kristu.</verse>
				<verse number="11">Ngokuti ndinozivisa kwomuri, hama, ngo ndava yo vhangeri rakachumaihwa ndini, kuti richayiva ro vandhu.</verse>
				<verse number="12">Ngokuti andizivi kuriashira, nokuti kurijijiswa, kubva ku mundhu, asi rakaviya kwendiri ngo kupangijihwa ndi Jesu Kristu.</verse>
				<verse number="13">Ngokuti mwakazwa ngo ndaramo yangu yo nguva yakapinda, mumaitiro ochiJudha, kuti ngo njira inopinda kushata, ndakatambuja chiara cha Mwari, ndikachiparaja.</verse>
				<verse number="14">Neni ndakapinda vazhinji vondanga yangu mukudira kwo vaJudha, pakati po vandhu vo jinja rangu, ndechivapinda kukuru mukungwarira maponero omajibaba angu.</verse>
				<verse number="15">Asi apo kwakamudakajisa Mwari, uwo wakandiparajanisa kubva mu ndani ya mayi wangu, wakandidanija ngo nyasha jake.</verse>
				<verse number="16">Kuti apangijire kwendiri Mwana wake, ndimuchumaire pakati po vomajinja; paripo andizivi kubvunjisa nokuno nyama no ngazi.</verse>
				<verse number="17">Zve, andizivi kukwira Jerusarema kuna avo vayiva vapostori kutangira inini: Asi ndakaenda Arabhiya; ndohwirirazve Dhamaseku.</verse>
				<verse number="18">Kwakati ngosure kwo makore matatu ndakakwira Jerusarema kwoovonana na Khefasi, ndakagara naye mazuva ari gumi na mashanu.</verse>
				<verse number="19">Asi andizivi kuvona vamweni vo vapostori, kwega Jakobe hama ya Mambo.</verse>
				<verse number="20">Zvino ngo ndava yo zviro zvo ndinotara kwomuri ringiranyi, mukuvona kwa Mwari, andinyepi.</verse>
				<verse number="21">Sure kwo izvi ndakaviya ku nyika yo Siriya noyo Kirikiya.</verse>
				<verse number="22">Ndisikazivi kuzivika ngo hope kuna zviara zvo Judhia zvayiva kuna Kristu.</verse>
				<verse number="23">Asi kwega vakazwa kuti: “Uwo waititambuja ngo pamberi, wari unochumaira ukwo kutenda kwaakaparajanisa ngo pamberi.”</verse>
				<verse number="24">Navo vakakuja Mwari ndini.</verse>
			</chapter>
			<chapter number="2">
				<verse number="1">Ndizvo ngosure kwo mukuvo wo makore ari gumi na marongomuna ndakahwirirazve Jerusarema, pamwepo na Bharnabha, ndikatoravo Titosi.</verse>
				<verse number="2">Neni ndakakwireyo ngo kuvoniswa; ndakavapangijira vhangeri rendinochumaira pakati po majinja, asi ndakaripangijira kuna vakuru vari vega, kuitira kuti ndisagogoma, nokuti ndayiva ndakagogoma pasina shwiro.</verse>
				<verse number="3">Zve, na Titosi vayiva neni, ari mu Giriki, aazivi kuvangijihwa kuti achekwe.</verse>
				<verse number="4">Asi ndakaita kudaro ngo ndava jo hama jo kunyepa ijo jakanghwiniswa tichikazivi, vachinghwinemwo ngo kufishika kuti vadongorire kusununguka kwedu kwo tinakwo kuna Kristu Jesu kuti vatinghwinise mu uhloko.</verse>
				<verse number="5">Kwavari atizivi kuvatendera kuti vatinyise no nguva imwe hayo; kuti gwinyiso ro vhangeri rigare nemwi.</verse>
				<verse number="6">Asi kubva kuna avo vayiva no mbiri yokuti vari vakuru (pikija vari vakadini, azvina ndava kwendiri; Mwari aasani undhu hwo mundhu) avo, ndinoti, vayiva vano mbirikira avazivi kuengejera chiro kwendiri.</verse>
				<verse number="7">Asi paugaro pazvo, apo vavona kuti inini ndakapuwa vhangeri kuna vasikazivi kuchekwa, kudari ngo zvaakapuwavo Pedru vhangeri kuna vakachekwa.</verse>
				<verse number="8">(Ngokuti uwo wakashanda kuna Pedru kuti aite zvo upostori kuna vakachekwa, wakashandavo kwendiri kuti ndiite zvo upostori kuna vo majinja).</verse>
				<verse number="9">Naapo vakavona nyasha jakapuwa kwendiri, Jakobe na Khefasi na Johani, avo vaizwi vari majiro vakatibata inini na Bharnabha ngo nyasha jo kumuho ngo ukama, kuti isisu tiende kuno vo majinja, navo vaende kuno vakachekwa.</verse>
				<verse number="10">Kwega vaida kuti tirangarije ngo varombo; icho chayiva cho ndayivangirira kuyita inini.</verse>
				<verse number="11">Asi apo Pedru aguma Antiyoki, ndakamukanija pamberi po hope yake, ngokuti vayiva uno ndava.</verse>
				<verse number="12">Ngokuti ngopamberi vasati vaguma vakatikuti vechibva kuna Jakobe, iye, wakaha pamwepo no vo majinja, asi apo avo vaguma, wakareya wakabvepo pachake, echivatya vayiva vo vakachekwa.</verse>
				<verse number="13">No vamweni vo vajudha vakajiitisa kudaro pamwepo naye; kuti na Bharnabha wakapaukiswavo ngo kujiitisa kwavo.</verse>
				<verse number="14">Asi apo ndavona kuti avazivi kufamba ngo kuteveja, gwinyiso rovhangeri, ndakati kuna Khefasi pamberi pavo vese: Kudari iwewe uri mu Judha, unogara kudari ngovari vo majinja, usikaiti kudari ngo zvo vanoyita vajudha, unovavangijirenyi vari vo majinja kuti vagare kudari ngo zvovanoita vajudha.</verse>
				<verse number="15">Isisu tiri vajudha ngo chibarihwe, tisiri vashaishi vo majinja.</verse>
				<verse number="16">Asi techivona kuti mundhu aapembejwi ngo mishando yo mipango, asi kwega ngo kugonda kuna Kristu Jesu, itisu nesu takatenda kuna Jesu Kristu kuti tipembejwe ngo kugonda kuna Kristu, andikwopi ngo kuyita mishando yo mipango ngokuti ngokuita mishando yo mipango akuna mundhu ungazopembejwa.</verse>
				<verse number="17">Asi apo taipshaka kupembejwa kuna Kristu, nesuvo pachedu takavoneka tiri vashaishi, ngokudaro Kristu uri mushandi wo kushaisha here? Haiwa.</verse>
				<verse number="18">Ngokuti kudari ndechizovakazve izvo zvo ndakapwanya, ndinojivonisa kuti ndiri mupauki.</verse>
				<verse number="19">Ngokuti inini ngo mipango ndakafa, kuna mipango, kuti ndipone kuna Mwari.</verse>
				<verse number="20">Ndakakohomehwa pamwepo na Kristu; asi ndinopona; asi andinipi ndichapona, asi ndi Kristu unopona mukati mwangu, no ndaramo yo ndinopona wari, ngo kwo muviri, ndinopona ngo kugonda kuri kuna Mwana wa Mwari, uwo wakandida, wakajipira ngo ndava yangu.</verse>
				<verse number="21">Andirerusi nyasha ja Mwari: Ngokuti kudari kururama kwechizovapo ngo mipango, ngokudaro Kristu wakafa pasina shwiro.</verse>
			</chapter>
			<chapter number="3">
				<verse number="1">Imwimwi Vagaratiya mapenji! Ndiyani wakamuroya? Imwimwi pamberi po majiso enyu Jesu Kristu wakapangijihwa pambhene ari wakakohomehwa?</verse>
				<verse number="2">Ichi chega chondinoda kuzwa ndimwi, mwakaashira Mweya ngo mishando yo mipango here? Nokuti ngokuzwa ngo kugonda?</verse>
				<verse number="3">Muri mapenji akadari here? Mwakatanga ndi Mweya, wari mwogumisira ngo zvo nyama here?</verse>
				<verse number="4">Mwakatambujikira zviro zvakawanda kudaro Kusina shwiro kani? Kudari ngo gwinyiso kuri Kusina shwiro.</verse>
				<verse number="5">Uwo unomupa Mweya, achishanda mishamiso pakati penyu, anozviita ngo mishando yo mipango here, nokuti ngo kuzwa kwo kugonda?</verse>
				<verse number="6">Kudari ndi Abrahama wakagonda Mwari, nakwo kwakaverengehwa kwaari kuti kuri kururama.</verse>
				<verse number="7">Zvino munovona kuti avo vanokugonda ndivona vari vana va Abrahama.</verse>
				<verse number="8">No matahwa echivona ngo pamberi kuti Mwari unozopembeja vo majinja ngo kugonda, akachumaira vhangeri kare kuna Abrahama echiti: “Ndiwe majinja ese anozodakajiswa.”</verse>
				<verse number="9">Ndizvo avo vari vo kugonda vanodakajiswa pamwepo na Abrahama uwo vayiva unogondeka.</verse>
				<verse number="10">Ngokuti vese avo vanogonda kuna mishando yo mipango vari pasi pechituko: “Ngokuti kwakatahwa, vakatukwa vese vasikangwariri zvese zvakatahwa mu tshamba yo mipango kuti vazviite.”</verse>
				<verse number="11">Zvino kuri pambhene kuti apana mundhu unopembejwa ngo mipango pamberi pa Mwari; ngokuti, “Vakarurama vanozopona ngo kugonda.”</verse>
				<verse number="12">No mipango ajiripi jo kugonda; asi, i ye unozojiita unozopona ndijo.</verse>
				<verse number="13">Kristu wakatiripira kubva kwo kutukwa kwo mipango, iye waitwa wakatukwa ngo ndava jedu: Ngokuti kwakatahwa, “wakatukwa mundhu wese unopaikwa pa muti.”</verse>
				<verse number="14">Kuti rukomborero hwa Abrahama uviye panyezuru po vo majinja ndiye Kristu Jesu; kuti tiashire chigondiso cho Mweya ngo kugonda.</verse>
				<verse number="15">Hama, ndinovereketa kudari ngo maitiro wo vandhu: Akuna mundhu ungaita chitenderano cho vandhu kuti chiite chisina shwiro, kuchibvisa pikija kuchiengejera.</verse>
				<verse number="16">Zvino zvigondiso zvakaitwa kuna Abrahama nokuno mubarihwana wake, azvinangi: “No kumibarihwana”, kuno yakawanda, asi kuno umwe, no kumubarihwana wako, uri Kristu.</verse>
				<verse number="17">Chondinovereketa ngaichi: Mupango wakaviya mazana marongomuna no makumi matatu (430) o makore, ngosure achingaiti kuti chiite chisina shwiro chitenderano chayinga chakaemeswa ndi Mwari ngo pamberi, kuti chigondiso cha Mwari chikonehwe.</verse>
				<verse number="18">Ngokuti kudari ndhaka yechipuwa ngo kungwarira mupango, aichipi yo chigondiso, asi Mwari wakaitatija kuno Abrahama ngo chigondiso.</verse>
				<verse number="19">Mipango ngo yenyi? Iyo jakanyengejehwa ngondava yo uposi, mbhera mubarihwana ugume, uwo wakaitihwa chigondiso; nacho chakaemeswa kunangwa ngo ngirosi ngo muiyanisi.</verse>
				<verse number="20">Zvino muiyanisi aanangi umwe basi; asi Mwari ndiumwe.</verse>
				<verse number="21">Ndizvo mipango yinorwisana kani no zvigondiso zva Mwari? Kusazodaro: Ngokuti kudari wayinga wakaitika kuti kungavapo mupango uno simba ro kuponesa, ngokudaro ngo gwinyiso kururama kwaizovapo ngo mipango.</verse>
				<verse number="22">Asi matahwa akaphiningijira zvese pasi po kushaisha, kuti chigondiso icho chiri ngo kugonda kuna Jesu Kristu chipuwe kwavari vanotenda.</verse>
				<verse number="23">Asi kugonda kusati kwaguma, tayiva pasi po mipango, takasungwa, mbhera kutenda kupangijihwe.</verse>
				<verse number="24">Ndizvo mipango yakaita mujijisi wedu wo nguveyo kutiviisa kuna Kristu, kuti tipembejwe ngo kugonda.</verse>
				<verse number="25">Asi zvino apo kugonda kwaguma, atichiri pasi po mujijisiwo;</verse>
				<verse number="26">ngokuti muna Jesu imwimwi mwese muri vana va Mwari ngo kugonda.</verse>
				<verse number="27">Ngokuti avo vese pakati penyu vakabhapatiswa kuna Kristu, mwakamusimira Kristu.</verse>
				<verse number="28">Akuchina muJudha, nokuti mugiriki, akuchina hloko nokuti wakasununguka, akuchina mwanarume nokuti mwanakaji: Ngokuti imwimwi mwese muri umwe kuna Kristu Jesu.</verse>
				<verse number="29">Nokudari muri va Kristu, ndizvo muri vo mubarihwana wa Abrahama, muri vanogara ndhaka kudari ngo chigondiso.</verse>
			</chapter>
			<chapter number="4">
				<verse number="1">Asi ndinoti kuti mukuvo wese waachiri ndumure, uwo unogara ndhaka, aana chaanoparajana ndicho kuna hloko, pikija ari mambo wazvo zvese;</verse>
				<verse number="2">asi ari pasi po vangwariri no vareri mbhera igume nguva yakaemeswa ndi baba.</verse>
				<verse number="3">Ngokudaro naisisuvo, apo tichiri ndumure, tainga takasungwa ngo zviito zvokutanga kwo nyika.</verse>
				<verse number="4">Asi apo kwaguma kuzarisika kwo nguva, Mwari wakatitumira Mwana wake wakabahwa ngo mujimayi, wakabahwa ari pasi po mipango,</verse>
				<verse number="5">kuti aripire avo vayiva pasi po mipango, kuti tiashire urehwa hwokuita vana.</verse>
				<verse number="6">Ngokuti muri vana, Mwari wakatumira Mweya wo Mwana wake mukati mwo mwoyo yedu, wechidanijira kuti, “Abha, Baba.”</verse>
				<verse number="7">Ndizvo iwewe auchaiti hloko, asi uri mwana, kudari uri mwana, unogara ndhaka ngokuda kwa Mwari.</verse>
				<verse number="8">Asi ngonguva iyo musati mwaziva Mwari, mwayiva varanda vo izvo zvo chibarihwe zvayinga zvisiri mwari.</verse>
				<verse number="9">Asi zvino mwamuziva Mwari, kukuru kuzivika ndi Mwari, mwahwirira ngenyi sure kuna izvo zviito zvokutanga zvisina simba, zvo urombo, zvo munoda kusungwazve ndizvo?</verse>
				<verse number="10">Munongwarira mazuva, no mweji, no nguva, no makore.</verse>
				<verse number="11">Ndinomutyira, kuti ngo njira nokuti yakadini ndakashanda pasina shwiro pakati penyu.</verse>
				<verse number="12">Ndinomupota, hama, itanyi vakadari ndini, ngokuti inini ndakadari ndimwi, amuzivi kundishaishira;</verse>
				<verse number="13">asi munoziva kuti kwayiva kuhwajihwa kwo muviri, kuti ndakachumaira vhangeri kwomuri pakutanga.</verse>
				<verse number="14">Pikija ukwo kwayiva chiejo kwomuri, amuzivi kundishora, nokuti kundiramba; asi mwakandiashira kudari ndiri ngirosi ya Mwari, kudari ndi Kristu Jesu.</verse>
				<verse number="15">Kuri kwapi kudakara kwenyu? Ngokuti ndinoita chapupu kwomuri kuti kudari zvaibvira, inga mwakabvita majiso enyu mukaapa kwendiri.</verse>
				<verse number="16">Ndizvo ndaita mukorore wenyu here ngokuti ndinovereketa gwinyiso kwomuri?</verse>
				<verse number="17">Vanomuputaputira kumupshaka ngo njira isikazivi kunaka; asi vanoda kumuphiningijira kunja, kuti imwimwi muvaputaputire.</verse>
				<verse number="18">Asi zvakanaka kuputaputihwa ngo njira yakanaka ngo nguva jese, haiwa kwega apo ndinemwi.</verse>
				<verse number="19">Vana vangu vadoko, vondinotambujikira mbhera Kristu abahwe mukati mwenyu,</verse>
				<verse number="20">ndingada kuti ndivepo nemwi zvino, kuti ndisanduje izwi rangu; ngokuti ndinokangaijwa ndimwi.</verse>
				<verse number="21">Ndibvunjenyi, imwimwi munoda kutongwa ngo mupango, amuzvizwi here zvounonanga?</verse>
				<verse number="22">Ngokuti kwakatahwa, kuti, Abrahama vayiva no vana vaviri, umwe wakabahwa ngo murandakaji, no umweni wakabahwa ngo mukaji wakasununguka.</verse>
				<verse number="23">Asi mwana wo murandakaji wakabahwa ngo kwo nyama; asi mwana wo mukaji wakasununguka wakabahwa ngo kwo chigondiso.</verse>
				<verse number="24">Izvi zvina chijijo cho muezaniso: Ngokuti ava vakaji vaviri vari muezaniso wo zvitenderano zviviri; chimwe chazvo chechibva kudundhu ro Sinai, chechibereka vana vo uranda, icho chiri muezaniso wa Hagari.</verse>
				<verse number="25">Zvino uwu Hagari ari dundhu ro Sinai mu Arabhiya, unoezaniswa no Jerusarema rindoripo ngokuti uri mukusungwa pamwepo no vana vake.</verse>
				<verse number="26">Asi Jerusarema iro ro mugore riri rakasununguka, ndiro riri mayi wedu.</verse>
				<verse number="27">Ngokuti kwakatahwa, kuti: “Dakara iwewe ngomwa usikabari: Pururija, udanijire, iwewe usikazivi kuhwajihwa ngo kubara; ngokuti vanopinda kuwanda vana vo mukaji wakasiiwa, kuno uwo ano mwamuna.”</verse>
				<verse number="28">Zvino isisu, hama, tiri vana vo chigondiso kudari ndi Isaka.</verse>
				<verse number="29">Asi kudari ngozvakaitika ngo uwo mukuvo, iye wakabahwa ngo kwo nyama wakatambuja uwo wakabahwa ngo kwo Mweya, zvakandodaro nawari.</verse>
				<verse number="30">Asi matahwa anoti kudini? Anoti, “Mbirimbija uwo mukaji wo uranda no mwana wake”; ngokuti mwana wo murandakaji aatongozogari ndhaka pamwepo no mwana wo mukaji wakasununguka.</verse>
				<verse number="31">Ndizvo hama, isisu atiri vana vo uwo ari murandakaji, asi tiri vo uwo wakasununguka.</verse>
			</chapter>
			<chapter number="5">
				<verse number="1">Ndizvo imanyi ngo kugwinya mukusununguka kwaakatisunungura ndikwo Kristu, muchazosungwazve kanga yo uhloko.</verse>
				<verse number="2">Izwanyi, inini Pauri ndinoti kwomuri, kudari mwechiashira kuchekwa, Kristu aabeseri chiro kwomuri.</verse>
				<verse number="3">Inini, ndinoita uchapupu ku mundhu wese, unoashira kuchekwa, kuti iye unodikana kungwarira mipango yese.</verse>
				<verse number="4">Muri vakaparajana na Kristu, imwimwi munoda kupembejwa ngo mipango: Muri vawa kubva kunyasha.</verse>
				<verse number="5">Ngokuti isisu ngo Mweya wo kugonda tinogarira gonda ro kururama.</verse>
				<verse number="6">Ngokuti kuna Kristu Jesu zvese kuchekwa no kurega kuchekwa azvibeseri chiro; asi kugonda ukwo kunoshanda ngo rudo.</verse>
				<verse number="7">Imwimwi mwaitonasa kugogoma; ndiyani wakamuphinga kuti musapurukira kuna gwinyiso?</verse>
				<verse number="8">Ukwu kuongwa akubvi akadi kuno uwo wakamudanija.</verse>
				<verse number="9">Zvimbijo zvidodoko zvinovirisa upfu wese.</verse>
				<verse number="10">Ndinogonda kuna Mambo, kuti amuzovi no murangarijo umweni. Asi uwo unomukangaija unozojitwarira kutongwa kwake, pikija ndiyani.</verse>
				<verse number="11">Asi inini, hama, kudari ndichichumaira kuchekwa, ndichatambujihwenyi? Kuti zvakadaro chikhuguriso cho muchinjiko chabviswa.</verse>
				<verse number="12">Ndingada kuti avo vanomukhangaija vangajicheka.</verse>
				<verse number="13">Ngokuti imwimwi, hama, mwakadanijwa kuti muite vakasununguka; kwega musashandisa kusununguka kwenyu kutendera kupa kuyita zvo nyama, asi ngo rudo shandirananyi umwe kuno umweni.</verse>
				<verse number="14">Ngokuti mipango yese inozajiswa ngo izwi rimwe, rinoti: Unozomuda muvakihwana wako kudari ngo kujida kwako iwewe.</verse>
				<verse number="15">Asi kudari mwechirumana no kuhana ngo chenyu, ngwaranyi kuti musazopejana.</verse>
				<verse number="16">Asi ndinoti: Fambanyi ngo Mweya, nemwi amuzoiti kuemura kwo nyama.</verse>
				<verse number="17">Ngokuti nyama inoemura kurwisana no Mweya, no Mweya unorwisana no nyama; ngokuti izvi zvinovengana chimwe no chimweni; kuti amungaiti izvo zvomunoda.</verse>
				<verse number="18">Asi kudari mwechikweviwa ngo Mweya, amuri pasi po mipango.</verse>
				<verse number="19">Zvino mishando yo nyama inovoneka pambhene, ndiyo iyi: Kuomba, kusikasukiki, kuemura,</verse>
				<verse number="20">kudira muezaniso, uroi, kunyenya, hasha, chishatihwa, ushungu, kujida, kuparajana, kujijisa zvakasiyana,</verse>
				<verse number="21">thima, kurejera, kushadaya, kuhisa no zvakadaro: Ndinomupanga kudari ngo zvo ndakamupanga ngo pamberi, kuti avo vanoyita zvakadaro avazogari ndhaka yo Umambo hwa Mwari.</verse>
				<verse number="22">Asi michero yo Mweya iri: Rudo, kudakara, kunyarara, kusengerera, nyasha, kunaka, kugondeka,</verse>
				<verse number="23">kupfava, kujibata; akuna mupango inorwisana no zvakadari.</verse>
				<verse number="24">Naavo vari va Kristu vakakohomera nyama pamwepo no kudisisa kuemura kwayo.</verse>
				<verse number="25">Kudari techipona ndi Mweya, ngatifambezve ndi Mweya.</verse>
				<verse number="26">Tisajikuja, nokuti kutshenekerana, nokuti kuitirana thima.</verse>
			</chapter>
			<chapter number="6">
				<verse number="1">Hamadoni, kuti mundhu abatwa ngo chishaishi, imwimwi vo Mweya, mumusijirenyi wakadaro ngo mweya wakapfava, wechijingwarira kuti newevo usazoejwa.</verse>
				<verse number="2">Twarirananyi mutwaro, ngokudaro muzarise mupango wa Kristu.</verse>
				<verse number="3">Ngokuti kudari mundhu achirangarija kuti uri nani, apo asiri usina shwiro, iye unojichengeja pachake.</verse>
				<verse number="4">Asi mundhu wese ngaaeje mushando wake pachake naapo unozojivonera kuti ungajikuja ngenyi, usikakujiri umweni.</verse>
				<verse number="5">Ngokuti mundhu wese unozojitwarira mutwaro wake.</verse>
				<verse number="6">Asi uwo unojijiswa izwi ngaakovanisire kwaari anomujijisa zviro zvese zvakanaka.</verse>
				<verse number="7">Musachengejehwa; Mwari aatongoitihwi jee: Ngokuti pikija ichinyi chaanokusha mundhu, ndicho chaanozokotorazve.</verse>
				<verse number="8">Ngokuti uwo unojikushira nyama yake, unozokotora kuvora kwo nyama; asi uwo unojikushira Mweya; unozokotora ku Mweya kupona kusikaperi.</verse>
				<verse number="9">Tisaremba kuyita zvakanaka, ngokuti ngo nguva kwayo tinozokotora, kudari tikarega kuremba.</verse>
				<verse number="10">Ndizvo kudari ngo zvo tinayo nguva, ngatishande izvo zviri zvakanaka kuna vandhu vese, kakurutu kuna avo vari vo mbhuri yo kutenda.</verse>
				<verse number="11">Munovona kukura kwo tshamba yo ndakatara kwomuri ngo nyara yangu ndega.</verse>
				<verse number="12">Avo vese vanoda kuvoneka vari vakanaka munyama, vanomuvangijira kuti muchekwe; kwega kuti musazotambujwa ngo ndava yo muchinjiko wa Kristu.</verse>
				<verse number="13">Ngokuti avo pachavo vanochekwa, avangwariri mupango; asi vano chidisiso chokuti muchekwe kuti vazvikuje ngonyama yenyu.</verse>
				<verse number="14">Asi kusaitika kuti inini ndijikuje, kwega ngo muchinjiko wa Mambo wedu Jesu Kristu, ndiwo nyika yakakohomehwa kwendiri, neni ndakakohomehwa kuno nyika.</verse>
				<verse number="15">Ngokuti kuchekwa akuna mutengo, nokuti kurega kuchekwa, asi kuyita chisikwa chipsha.</verse>
				<verse number="16">Kunyarara no nyasha ngazvive panyezuru pavo vese vanofamba ngouwu murau, no panyezuru po Israeri ra Mwari.</verse>
				<verse number="17">Kubvira wari mundhu achazonditambuja; ngokuti ndinotwara pa muviri wangu mbanga ja Jesu.</verse>
				<verse number="18">Nyasha ja Mambo wedu Jesu Kristu ngajive no mweya yenyu, hama. Ameni!</verse>
			</chapter>
		</book>
		<book number="49">
			<chapter number="1">
				<verse number="1">Pauri, mupostori wa Kristu Jesu ngokuda kwa Mwari, kwavari vakacheneswa vari mu Efesu, avo vanogondeka kuna Kristu Jesu:</verse>
				<verse number="2">Nyasha kwomuri no kunyarara zvinobva kuna Mwari Baba wedu, na Mambo Jesu Kristu.</verse>
				<verse number="3">Ngaakujwe Mwari Baba wa Mambo wedu Jesu Kristu, uwo wakatidakajisa ngo zvipfumiso zvese zvo Mweya mundau jo mu gore kuna Kristu.</verse>
				<verse number="4">Kudari ngo zvaakatisanangura kwaari nyika isati yaemeswa, kuti tiite vakacheneswa, tisina ndava pamberi pake mu rudo.</verse>
				<verse number="5">Wakatisana kare kuti tiite kurehwa, kuyita vana vake ndiye Jesu Kristu, kudari ngo kunaka kwokuda kwake.</verse>
				<verse number="6">Kuti kukujwe uthende hwo nyasha jake hwaakatipa ngo Unodikana;</verse>
				<verse number="7">kwaari tinakwo kuripihwa kwedu ngo ngazi yake, kuregerehwa uposi wedu, kudari ngo uwandu hwo nyasha jake.</verse>
				<verse number="8">Ijo jaakawanja kwetiri muungwaru hwake no kuziva,</verse>
				<verse number="9">ngo kutizivisa chakafishika chokuda kwake, kudari ngo kunaka kwokuda kwake kwaakaemesa ndiye;</verse>
				<verse number="10">kuti kuitike nguva yo kuzarisika kwo mukuvo, kuti aunganije zviro zvese kuna Kristu, zvo mugore, no zvo mu nyika, kwaari.</verse>
				<verse number="11">Kwaarizve takaitwa ndhaka, takasanwa kare kudari ngo kuronga kwo uwo unoshanda zviro zvese kudari ngo kupanga kwokuda kwake;</verse>
				<verse number="12">kuti tiite kukuja kwo uthende hwake, isisu takatanga kutenda kuna Kristu.</verse>
				<verse number="13">Kwaarizve imwimwi, apo mwakazwa izwi ro gwinyiso, riri vhangeri ro kuponeswa kwenyu; kwaari apo mwakatendavo, mwakadihwa chinamiro cho Mweya Wakachena, wo mwakagondiswa.</verse>
				<verse number="14">Uwo uri chibatiro cho ndhaka yedu, mbhera kugume kuripihwa kwo ndhaka ya Mwari ambhwine, kuyita kukujwa kwo uthende hwake.</verse>
				<verse number="15">Ngo ndava iyi, ininivo, ngosure kwokuzwa kwangu kutenda kwenyu kwo munakwo, kuna Mambo Jesu, no rudo hwenyu kuna vakacheneswa vese,</verse>
				<verse number="16">anditongoregeri kubonga ngo ndava yenyu, ndichimucherecheja mumikumbiro yangu,</verse>
				<verse number="17">kuti Mwari wa Mambo wedu Jesu Kristu, Baba vouthende, amupe mweya wo ungwaru no wo kubewurihwa mukumuziva;</verse>
				<verse number="18">muna majiso omwoyo yenyu avhenekehwa, kuti imwimwi muzive vetero ro gonda ro kudanijwa kwake, no ro upfumi hwo uthende hwo ndhaka yake kwavari vakacheneswa,</verse>
				<verse number="19">no ro ukuru hwo simba rake kwetiri tinotenda kudari ngo kushanda kwo simba ro kugwinya kwake,</verse>
				<verse number="20">raakashanda ndiye Kristu, apo amumusa kwo vakafa, wakamugajika ngo kumuho kwake mundau jo mu gore.</verse>
				<verse number="21">Panyezuru po kutonga kwese, no pokupanga kwese no po simba rese, no po umambo hwese, no panyezuru po mazina ese anodujwa, haiwa omunyika muno mwega, asi no iyozve inoviya.</verse>
				<verse number="22">Uwo wakapfavisa zvese pasi potshoka jake, wakamupa kuti aite musoro panyezuru pozvese ku chiara,</verse>
				<verse number="23">icho chiri muviri wake, kuzara kwo uwo unozarisa zvese ndizvo zvese.</verse>
			</chapter>
			<chapter number="2">
				<verse number="1">Imwimwizve apo mwayiva vakafa muuposi no mu zvishaishi, mwakamuswa ndiye.</verse>
				<verse number="2">Muizvo zvomwakafamba pakati pazvo kare kudari ngo maitiro wo iyi nyika, kudari ngo njira yo muzvare wo simba ro mweya, uwo mweya unoshanda zvino mukati mwo vana vasikapurukiri;</verse>
				<verse number="3">votaigara tese pakati pavo kare, tiri mukuemura kwo nyama yedu, techiita kuda kwo nyama no kwo mupinimijo, ngo chibarihwe taiva vana vo ushungu, kudari ngo vamweni.</verse>
				<verse number="4">Asi Mwari, uno kukungurira kwakawanda, ngo rudo hwake hwakakura, hwaakatida ndiwo,</verse>
				<verse number="5">pikija apo tainga takafa muuposi hwedu, wakatiraramisa pamwepo na Kristu mwakaponeswa ngo nyasha,</verse>
				<verse number="6">iye wakatimusa pamwepo naye, wakayita kuti tigare pamwepo naye mundau jo mu gore, kuna Kristu Jesu,</verse>
				<verse number="7">kuti ngo nguva jinoviya avonise kuwanda kukuru kwo nyasha jake ngokukova kwake kwetiri ndi Kristu Jesu.</verse>
				<verse number="8">Ngokuti mwakaponeswa ngo nyasha ngo kugonda; ngokuti izvi azvibvi kwomuri, asi kuri chipo cha Mwari.</verse>
				<verse number="9">Azviitiki ngo mishando, kuti kusazovapo no mundhu ungajikuja.</verse>
				<verse number="10">Ngokuti isisu tiri mushando wake, takasikihwa kuna Kristu Jesu, kuti tiite mishando yakanaka, yaakatinasirira kare Mwari kuti tifambe mukati mwayo.</verse>
				<verse number="11">Ndizvo rangariranyi kuti imwimwi kare mwayinga vo majinja ngo kwenyama; munodanwa kuti; vasikazivi kuchekwa, ndivo vanodanwa, vakachekwa, munyama, kunoshandwa ngo nyara;</verse>
				<verse number="12">kuti imwimwi, ngo uwo mukuvo mwayinga mwakaparajana na Kristu, musikaiyani no jinja ro Israeri, muri vo nyikanja kuzvitenderano zvo chigondiso, musina no gonda, musina Mwari mu nyika.</verse>
				<verse number="13">Asi imwimwi kare mwayinga ndhambo, zvino kuna Kristu Jesu mwakwedejwa phedo ngo ngazi ya Kristu.</verse>
				<verse number="14">Ngokuti ndiye uri kunyarara kwedu, uwo wakayita kuti avo vaviri vayite umwe, wakaphwanya biravira ro pakati raiparajanisa,</verse>
				<verse number="15">waparaja ngo muviri wake kunyenyana kunoti, mutemo wo mupango wakanasirihwa; kuti ajisikire mundhu umwe mupsha paugaro pavo vaviri, aite kunyarara ngokudaro;</verse>
				<verse number="16">kuti aiyanise vese kuna Mwari, vayite muviri umwe ngo muchinjiko, auraye ukorore ndiwo.</verse>
				<verse number="17">Wakaviya, wakachumaira kunyarara kwomuri imwimwi mwayinga ndhambo, no kwavari vayinga phedo;</verse>
				<verse number="18">ngokuti ndiye isisu tese tinokukwedejwa kuna Baba ngo Mweya umwe.</verse>
				<verse number="19">Ndizvo zvino amuchiri vo nyikanja no vaeni, asi muri vo jinja rimwe no vakacheneswa, muri vo mbhuri ya Mwari,</verse>
				<verse number="20">mwakavakwa panyezuru po tsikiro ro vapostori no ro vaprofeti, Jesu Kristu wambhwine uri buwe guru ro pa khona;</verse>
				<verse number="21">kwaari yese nyumba inonasa kusonganiswa pamwepo, inokura kuyita themperi rakachena kuna Mambo;</verse>
				<verse number="22">kwaari imwimwizve munovakwa pamwepo kuyita ugaro hwa Mwari ndi Mweya.</verse>
			</chapter>
			<chapter number="3">
				<verse number="1">Ngo iyi ndava inini Pauri, musungwa wa Kristu Jesu ngo ndava yenyu, imwimwi vo majinja,</verse>
				<verse number="2">kudari mwakazwa ngokukura kwo nyasha ja Mwari jakapuwa kwendiri ngo ndava yenyu,</verse>
				<verse number="3">kuti kuziviswa kwo zvakafishika kuvoniswe kwendiri ngo kupangijihwa, kudari ngo zvo ndakatara ngo mazwi mashomani,</verse>
				<verse number="4">ndizvo kuti muchiajija, mungazwisisa kuziva kwangu ngo chakafishika cha Kristu;</verse>
				<verse number="5">icho kundanga jimweni achizivi kuzivika kuvana vo vandhu, kudari ngo zvo chakapangijihwa kuvapostori vake vakacheneswa no vaprofeti ngo Mweya.</verse>
				<verse number="6">Zvokuti, vo majinja, vari vanogara ndhaka pamwepo nesu, navo vari vo ndhengo jo muviri pamwepo nesu, zve, vanoashira chigondiso chiri kuna Kristu Jesu ngo vhangeri pamwepo nesu.</verse>
				<verse number="7">Rondakaitwa mushandi waro, kudari ngo chipuwo cho nyasha ja Mwari chondakapuwa ngo kushanda kwo simba rake.</verse>
				<verse number="8">Kwendiri, uwo uri mudoko kuna mudoko wavo vese vakacheneswa jakapuwa iji nyasha, kuti ndichumaire kune vo majinja upfumi husikakoneki kuzwika hwa Kristu;</verse>
				<verse number="9">no kupangijira vandhu vese kuti ichinyi chiri utungamiriri hwo chakafishika chainga chakafishwa nguva jese kuna Mwari uwo wakasika zviro zvese.</verse>
				<verse number="10">Kuti zvino kuzivikanwe kuvatongi no vano simba mundau jo mu gore ngo chiara, uhwo ungwaru hwakakura hwa Mwari.</verse>
				<verse number="11">Kudari ngo kuvereketa kwake, kwo mbhera narini, ukwo kwakanasirihwa kuna Kristu Jesu Mambo wedu.</verse>
				<verse number="12">Kwaari tinokushinga, tingakwedera ngo gonda ro kutenda kwedu kwaari.</verse>
				<verse number="13">Ndizvo ndinomukumbira kuti muchadopera simba ngo ndava yo matambujiko angu ngo ndava yenyu, ari uthende hwenyu.</verse>
				<verse number="14">Ngo iyi ndava ndinogwadama ngo makokobvi angu kuna Baba,</verse>
				<verse number="15">kwaari kwakabva mbhuri jese jo mu gore no jo mu nyika,</verse>
				<verse number="16">kuti iye amupe, kudari ngouwandu hwo uthende hwake, kuti mugwinyiswe ngo simba ndi Mweya wake mundhu uri ngo mukati;</verse>
				<verse number="17">kuti Kristu agare mumwoyo mwenyu ngo kugonda; kuti imwimwi muve no miji jakagwinya murudo,</verse>
				<verse number="18">muwane simba ro kuzwisisa, pamwepo no vakacheneswa vese, ukwo upambhi, urebu, ukwiri, no ujiki</verse>
				<verse number="19">no kuziva rudo rwa Kristu, unopinda kuziva kwese, kuti muzariswe ngokuzara kwese kwa Mwari.</verse>
				<verse number="20">Zvino kwaari uno simba ro kuyita kukuru kupinda zvese zvotinokumbira, no zvotinopinimija, kudari ngo simba rinoshanda mukati mwedu.</verse>
				<verse number="21">Kwaari ngakuve no uthende mu chiara ndi Kristu Jesu kuno ndanga jese kunoti mbhera narini. Ameni!</verse>
			</chapter>
			<chapter number="4">
				<verse number="1">Ndizvo inini, musungwa wa Mambo, ndinomupota kuti mufambe ngo zvinosisira kudanijwa kwo mwakadanijwa ndikwo.</verse>
				<verse number="2">Ngo kujininipisa kwese no kupfava, na ngo kusengerera, mwechisengerera umwe no umweni ngo rudo;</verse>
				<verse number="3">mwechivangirira kungwarira kuiyana kwo Mweya ngo chisungo cho kunyarara.</verse>
				<verse number="4">Uripo muviri umwe, no Mweya umwe, kudari ngo zvo mwakadanijwa mukugonda kumwe kwo kudanijwa kwenyu;</verse>
				<verse number="5">Mambo umwe, gonda rimwe, rubhapatiso rumwe,</verse>
				<verse number="6">Mwari umwe, vari Baba wedu tese, vari panyezuru pavo vese, zvese zvakavapo ndiye, naye uri mukati mwenyu mwese.</verse>
				<verse number="7">Asi kwetiri tese nyasha jakapuwa kudari ngo kuwanda kwo zvipo zva Kristu.</verse>
				<verse number="8">Ndizvo unoti: “Apo akwira mu gore wakatora vakabatwa, akapa zvipo ku vandhu.”</verse>
				<verse number="9">Zvino, kuti; iye wakakwira, zvinorevenyi kwega kuti wakabzukazve kundau jiri pasi mu nyika?</verse>
				<verse number="10">Uwo wakabzuka ndiyezve wakakwira ngo panyezuru mu makore ese, kuti azarise zviro zvese.</verse>
				<verse number="11">Ndiye wakapa vamweni kuti vayite vapostori; no vamweni kuyita vaprofeti, no vamweni kuyita vavhangeri, no vamweni kuyita vahavisi no vajijisi,</verse>
				<verse number="12">kuti vakacheneswa vaperere, ku mushando wo kushandira, kwo kuvaka muviri wa Kristu;</verse>
				<verse number="13">mbhera tigume pakutenda kumwe, kuziva Mwana wa Mwari, kuyita vandhu vakaperera, kuezana no ukuru hwakaperera hwa Kristu;</verse>
				<verse number="14">kuti tichagara tiri vana vadoko, techizungunyiswa ngo kujijisa kwese kwakaparajana, ngo mazano ovandhu, no urimbwi, kuti vapaukise ngo kuchengeja;</verse>
				<verse number="15">asi techivereketa gwinyiso ngo rudo, tikure kwaari ngo zviro zvese, uwo uri soro, ndi Kristu,</verse>
				<verse number="16">kwaari muviri wese wechirunganijwa no kubatanijwa kudari ngo zvinosisira ngo izvo zvinopuwa ngo ndhengo jese, kudari ngo mushando wakaemesehwa ndhengo imwe ngaimwe, zvinoita kuti muviri ukure kuti ujivake murudo.</verse>
				<verse number="17">Ndizvo ndinovereketa izvi, no kupupura kuna Mambo, kuti muchafambazve kudari ngo vo majinja, mu mipinimijo yavo isina shwiro,</verse>
				<verse number="18">vasikanasi kuzwisisa, vari vo nyikanja mukupona kwa Mwari ngo ndava yo kutama kuziva kwavo, na ngo ndava yo kupata kwo mwoyo yavo;</verse>
				<verse number="19">avo vechiita vasikazwi vakajipira mukuemura, vechishanda zvese zvina svina no upombo.</verse>
				<verse number="20">Asi imwimwi amuzivi kujija zvakadaro kuna Kristu;</verse>
				<verse number="21">kudari zvakadaro kuti mwakamuzwa mukajijiswa ndiye, kudari ngo gwinyiso riri kuna Jesu,</verse>
				<verse number="22">rokuti murashe mundhu wo kare, ukwo kunoti kupona kwenyu kwo kare, uwo unovoreswa ngo kuemura kwo kuchengeja;</verse>
				<verse number="23">zve, kuti mumusijihwe mu mweya wo mupinimijo yenyu,</verse>
				<verse number="24">kusimira mundhu mupsha, uwo wakasikwa ndi Mwari mukunaka no mukucheneswa kwo gwinyiso.</verse>
				<verse number="25">Ndizvo mwechiregera kunyepa, vereketanyi gwinyiso mundhu wese kuno muvakihwana wake, ngokuti tiri ndhengo umwe kuno umweni.</verse>
				<verse number="26">Tsenekanyi, musikashaishi; musatendera kuti zuva ribire mwakatseneka.</verse>
				<verse number="27">Zve, musapa ndau kuna Dhiabhorosi.</verse>
				<verse number="28">Uwo wakaba ngaaregere kuba; asi paugaro po izvo ngaashande, echishanda zvakanaka ngo nyara jake, kuti awane zvokupa kwaari unotama.</verse>
				<verse number="29">Musatendera kuti kuvereketa kwakashata kubude mu miromo yenyu, asi ukwo kwakanaka kunovaka kudari ngo zvinosisira, kuti kupe nyasha kwavari vanokuzwa.</verse>
				<verse number="30">Zve, musachamwisa Mweya Wakachena wa Mwari, womwakadihwa chinamiro ndiwo mbhera kuguma kuzuva ro kuripihwa.</verse>
				<verse number="31">Kushatihwa kwese, no ushungu, no kutseneka, no bope, no kutuka, no khururu rese, ngazvibviswe kwomuri.</verse>
				<verse number="32">Muitirane nyasha umwe kuno umweni, muve no mwoyo yakapfava, mwechiregererana umwe no umweni kudari ndi Mwarizve wakamuregerera ndiye Kristu.</verse>
			</chapter>
			<chapter number="5">
				<verse number="1">Ndizvo itanyi vatevejeri va Mwari, kudari ngo vana vanodikana;</verse>
				<verse number="2">mufambe ngo rudo, kudarizve ndi Kristu wakamuda, wakajipira ngo ndava yedu, kuyita mudiro no mubairo kuna Mwari, zviite gwema rakanaka.</verse>
				<verse number="3">Asi upombo, no zvinosvipisa zvese, no kuemura, zvisazovereketwa ndizvo pakati penyu, kudari ngo zvinosisira vakacheneswa.</verse>
				<verse number="4">Nokuti svina, nokuti kuvereketa zvo upenji, nokuti zvinobaya mwoyo zvisikasisiri, asi paugaro po izvo, ngakuitwe kubonga.</verse>
				<verse number="5">Ngokuti munonasa kuziva izvi: Kuti akuna nyaupombo nokuti wakasvipiswa, nokuti unoemura uri mudiri wo muezaniso, unozoashira ndhaka mu Umambo hwa Kristu na Mwari.</verse>
				<verse number="6">Musachengejehwa ngo mundhu ngo mazwi asina shwiro, ngokuti ngo ndava yo izvi hushungu hwa Mwari hunoviya panyezuru po vana vasikapurukiri.</verse>
				<verse number="7">Ndizvo musavhengana navo;</verse>
				<verse number="8">ngokuti imwimwi kare mwayiva chidima, asi zvino muri kujeka kuna Mambo; fambanyi kudari ngo vana vo kujeka,</verse>
				<verse number="9">(ngokuti michero yo kujeka iri kunaka kwese no kururama no gwinyiso),</verse>
				<verse number="10">mwechieja kuziva zvinonasa kudakajisa Mambo.</verse>
				<verse number="11">Musikaiyani no mishando yo chidima isina michero, asi paugaro po izvo kuti muimbirimbije.</verse>
				<verse number="12">Ngokuti zvinopsheruja no kuvereketa ngo izvo zvinoitwa ndivo mukufishika.</verse>
				<verse number="13">Asi zvese apo zvinombirimbijwa zvinovoneka ngo kujeka, ngokuti zviro zvese zvinovoniswa zviri kujeka.</verse>
				<verse number="14">Ndizvo iye unoti: Mukai iwewe unovata, umuke kwo vakafa, na Kristu unozokubvenekera.</verse>
				<verse number="15">Ndizvo nasanyi kungwara mukufamba kwenyu, musikadari ngo mapenji, asi kudari ngo vakangwara,</verse>
				<verse number="16">mwechingwarira mukuvo, ngokuti mazuva ari akashata.</verse>
				<verse number="17">Ndizvo musaita mapenji, asi mwechiziva zviri kuda kwa Mambo.</verse>
				<verse number="18">Musarejera ngo vhini, iro rinopara kusikajibata, asi mwechizariswa ndi Mweya;</verse>
				<verse number="19">mwechivereketa umwe kuno umweni ngo nduyo no ngoma, ngo kuemba kwo Mweya, mwechiemba ngo kutetemba ngo mwoyo yenyu kuna Mambo.</verse>
				<verse number="20">Mwechibonga kuna Mwari Baba ngo zviro zvese ngo nguva jese ngo zina ra Mambo wedu Jesu Kristu.</verse>
				<verse number="21">Mwechipfavirana umwe no umweni mukutya Kristu.</verse>
				<verse number="22">Vakaji, pfairanyi vamuna venyu, kudari ngo zvomunoita kuna Mambo.</verse>
				<verse number="23">Ngokuti mwamuna uri musoro wo mukaji, kudari ndi Kristu uri musoro wo chiara, ari muponesi wo muviri.</verse>
				<verse number="24">Asi kudari ngo chiara chinomupfavira Kristu, ngokudaro vakaji ngavapfavire vamuna vavo ngo zviro zvese.</verse>
				<verse number="25">Vamuna idanyi vakaji venyu, kudarivo ndi Kristu wakachida chiara wakajipira ngo ndava yacho;</verse>
				<verse number="26">kuti achichenese, ayinga achisuka ngo kusamba kwo kumwa ngo izwi,</verse>
				<verse number="27">kuti ajiviisire chiara kwaari chiri chiara chino uthende, chisina ndava nokuti kuonyana, nokuti chiro chimweni chakadaro; asi kuti chiite chakacheneswa chisina chishaishi.</verse>
				<verse number="28">Ngokudaro kunodikana kuti vamuna vade vakaji vavo kudari ngo zvovanoda muviri yavo, uwo unoda mukaji wake unojida pachake.</verse>
				<verse number="29">Ngokuti apana mundhu unonyenya nyama yake; asi unoikorondha no kuingwarira kudari ngo zvaanoitazve Kristu kuna chiara;</verse>
				<verse number="30">ngokuti isisu tiri ndhengo jo muviri wake.</verse>
				<verse number="31">Ngo iyi ndava mundhu unozosia Baba wake na mayi wake unozobatana no mukaji wake; navo vaviri vanozoita nyama imwe.</verse>
				<verse number="32">Ichi chiri chakafishika chikuru; asi ndinovereketa ngo ndava ya Kristu no chiara.</verse>
				<verse number="33">Asi umwe ngaumwe wenyu ngaade mukaji wake kudari ngo zvaanojida pachake; no mukaji ngaangwarire kuti atye mwamuna wake.</verse>
			</chapter>
			<chapter number="6">
				<verse number="1">Vana, purukiranyi vabari venyu ngo zviri kuda kwa Mambo, ngokuti izvi zvakanaka.</verse>
				<verse number="2">Reremeja Baba wako na mayi wako, uwu uri mupango wokutanga uno chigondiso,</verse>
				<verse number="3">kuti zvinake kwouri, zve, kuti upone mukuvo wakareba mu nyika.</verse>
				<verse number="4">Imwimwi majibaba, musatsenekesa vana venyu; asi muvarere mukupangira no mukupanga kwa Mambo.</verse>
				<verse number="5">Varanda, purukiranyi avo vari majimambo enyu ngo kwenyama, ngokutya na ngo kuhuta ngo mwoyo wakarurama, kudari inga munoitira Kristu,</verse>
				<verse number="6">musikashandi ngo kuvoneka ngo majiso, kudari ngo vanodakajisa vandhu; asi kudari ngo varanda va Kristu, mwechiita kuda kwa Mwari kwo mumwoyo,</verse>
				<verse number="7">mwechishanda ngokuda kudari inga munoitira Mambo, kusiri ku vandhu.</verse>
				<verse number="8">Mwechiziva kuti pikija ichinyi chakanaka chaanoyita mundhu, unozochiashirazve kuna Mambo, pikija ari muranda nokuti wakasununguka.</verse>
				<verse number="9">Nemwivo majimambo, itanyi zvakadaro kwavari, murege kuvatyisijira; mwechiziva kuti Mambo wavo no wenyuzve uri mu gore, kwaari akuna mutsananguro ku vandhu.</verse>
				<verse number="10">Pakugumisira, itanyi vakagwinya kuna Mambo, no kugwinya kwo simba rake.</verse>
				<verse number="11">Simiranyi ndhumbi jese jo kurwa ndijo ja Mwari kuti mukone kuyima kurwa no mazano aDhiabhorosi.</verse>
				<verse number="12">Ngokuti atirwi no nyama no ngazi, asi tinojipana no umambo, no vano simba, naavo vanotonga nyika yo chidima chino, no mweya yakashata yo mundau jo mu gore.</verse>
				<verse number="13">Ndizvo toranyi ndhumbi jese jokurwa ja Mwari, kuti mukone kurwisa ngo zuva rakashata no kugara mwakayima apo mwapeja zvese.</verse>
				<verse number="14">Ndizvo imanyi, mwakasimira gwinyiso muzviunu zvenyu, mwadira chihlangu cho paditi, chiri kururama,</verse>
				<verse number="15">mwakasimira mutshoka jenyu kunasirihwa kwo vhangeri ro kunyarara;</verse>
				<verse number="16">panyezuru po izvi zvese toranyi chihlangu cho kugonda, cho munozokona kujima ndicho miseve yese yo muriro yo uwo wakashata.</verse>
				<verse number="17">Toranyizve chigqoko cho ruponeso, no shoti yo Mweya riri izwi ra Mwari.</verse>
				<verse number="18">Ngo kukumbira kwese no kupota, mwechikumbira ngo nguva jese mu mweya, mwechingwarira kuyita kudaro ngo kuvangirira kwese no kukumbirira vakacheneswa vese,</verse>
				<verse number="19">no kukumbira ngo ndava yangu kuti ndipuwe ukuru hwo kuvereketa ngo kushinga, kuti ndizivise chakafishika cho vhangeri,</verse>
				<verse number="20">iro ngo ndava yaro ndiri samukuru wo kusungwa; kuti ndiverekete ngo kushinga ndiro, kudari ngo zvinosisira kuti ndiverekete.</verse>
				<verse number="21">Asi kuti muzive magariro angu, no zvendinoita, Tukiko munukuna unodikana mutungamiriri unogondeka kuna Mambo, unozomuzivisa zvese,</verse>
				<verse number="22">ndakamutumira kwomuri ndava iyi, kuti muzive kugara kwedu, zve, kuti iye aembezere mwoyo yenyu.</verse>
				<verse number="23">Kunyarara ngakuve no hamadoni no rudo pamwepo no kugonda, zvinobva kuna Mwari Baba na Mambo Jesu Kristu.</verse>
				<verse number="24">Nyasha ngajive kwavari vese vanomuda Mambo wedu Jesu Kristu ngo kusingaperi.</verse>
			</chapter>
		</book>
		<book number="50">
			<chapter number="1">
				<verse number="1">Pauri na Timoti, varanda va Jesu Kristu, kwavari vese vakacheneswa vari kuna Kristu Jesu vari mu Firipi pamwepo no vavonisi no vashandi:</verse>
				<verse number="2">Nyasha ngajive kwomuri no kunyarara zvinobva kuna Mwari Baba wedu na Mambo Jesu Kristu.</verse>
				<verse number="3">Ndinobonga Mwari wangu mikuvo yese yondinokarakaja ndimwi,</verse>
				<verse number="4">ngo nguva jese mukukumbira kwangu kwese ndimwi mwese, ndinokumbira ngo kudakara,</verse>
				<verse number="5">ngo ndava yo kuiyana kwenyu mukufambisa vhangeri kubvira kuzuva rokutanga mbhera zvino.</verse>
				<verse number="6">Ndechigonda ichi: Kuti iye wakatanga mushando wakanaka mukati mwenyu unozoupeja mbhera rigume zuva ra Jesu Kristu.</verse>
				<verse number="7">Kudari ngo zvinosisira kuti ndive no murangarijo wakadaro ndimwi mwese, ngokuti ndinemwi mu mwoyo mwangu ngokuti mukusungwa kwangu, no kujirwira no kugwinyisa vhangeri, imwimwi mwese mwakakovana neni mu nyasha.</verse>
				<verse number="8">Ngokuti Mwari uri chapupu changu, ngo njira yo ndinomusuwira mwese ndiyo kakurutu ngo nyasha huru ja Jesu Kristu.</verse>
				<verse number="9">Neni ndinokumbira ichi: Kuti rudo rwenyu ruvangirire kuwanda no kuwanjiswa mukuziva no kuzwisisa kwese;</verse>
				<verse number="10">kwokuti mueje muzive zviri zvakapinda kunaka; kuti muite vakacheneswa, vasina ndava mbhera rigume zuva ra Kristu.</verse>
				<verse number="11">Mwechizariswa ngo michero yo kururama, iyo iripo ndiye Jesu Kristu, mukukuja no kuirikija Mwari.</verse>
				<verse number="12">Asi ndinoda kuti muzive, hama, kuti izvo zvakaitika kwendiri zvakashanda kufambisa vhangeri;</verse>
				<verse number="13">ndizvo zvisungo zvangu ngo ndava ya Kristu zvakavoneka kwavari vese vari mu nyumba ya mambo, no kuno vamweni vese;</verse>
				<verse number="14">no hama zhinji jiri kuna Mambo, jechigwinyiswa ngo zvisungo zvangu, jinopinda kushinga kuvereketa izwi ra Mwari jisikatyi.</verse>
				<verse number="15">Ngo gwinyiso vamweni vanochumaira Kristu ngo thima no hasha; no vamwenizve ngo mwoyo unoda.</verse>
				<verse number="16">Asi vamweni vanoyita kudaro ngo rudo, vechiziva kuti ndakaemeswa kurwira vhangeri;</verse>
				<verse number="17">asi vamweni vanochumaira Kristu ngo hasha, vasikaiti ngo gwinyiso, vechipinimija kututsira kutambujika kwendiri muzvisungo zvangu.</verse>
				<verse number="18">Ndizvo chinyi? Kwega kuti ngo njira jese, pikija ngo kujiitisa, nokuti ngo gwinyiso, Kristu unochumaihwa; neni ndinodakara ndizvo, eya, ndinozodakara.</verse>
				<verse number="19">Ngokuti ndinoziva kuti izvi zvinozokunukuka kuyita ruponeso rwangu, ngo kukumbira kwenyu na ngo kubesera kwo Mweya wa Jesu Kristu.</verse>
				<verse number="20">Kudari ngo kugwinya kwo kugarira no kwo kugonda kwangu, kuti andizopsheruki ngo chiro na chimwe, asi kuti ngo kushinga kwese, kudari ngo nguva jese, kuti na zvino Kristu akuriswe mu muviri wangu pikija mukurarama nokuti mukufa.</verse>
				<verse number="21">Ngokuti kwendiri kurarama kuri Kristu, no kufa kuri kuviihwa.</verse>
				<verse number="22">Asi kudari ndechiva no muviri, uwu ndiwo muchero wo mushando wangu, no chondinozotsanangura andichizivi.</verse>
				<verse number="23">Asi ndinomanikijwa pakati po izvi zviviri, ndinoemurira kuenda koogara na Kristu; ngokuti ndizvo zvakapinda kunaka.</verse>
				<verse number="24">Asi kugara mumuviri kunopinda kusisira ngo ndava yenyu.</verse>
				<verse number="25">Ndechigonda ichi, ndinoziva kuti ndinozogara, ndechivangirira kuva nemwi mwese, mukuenda mberi no kudakara mukugonda;</verse>
				<verse number="26">kuti kukujwa kwenyu kuwande kuna Jesu Kristu ndini ngokuvapo kwanguzve nemwi.</verse>
				<verse number="27">Kwega kuti mufambe kudari ngo zvinosisira vhangeri ra Kristu; kuti pikija ndechiviya kumuvona, nokuti ndisipo, ndingazwa ngo ndava yokugara kwenyu kuti munoyima mwakagwinya ngo mweya umwewo, ngo mwoyo umwe mwechirwira ukwo kutenda kwo vhangeri;</verse>
				<verse number="28">musikatyiswi ngo chiro na chimwe ngo avo vanorwisana nemwi, ukwo kuri chivoniso chiri pambhene kwavari cho kurashwa, asi kwomuri kuri chivoniso cho ruponeso rwenyu, no urwo runobva kuna Mwari.</verse>
				<verse number="29">Ngokuti kwakatendehwa kwomuri ngo ndava ya Kristu, andikwo kwega kwo kumutenda, asi kuti mutambujikevo ngo ndava yake,</verse>
				<verse number="30">mwechiva no kuambana kwomakavona kwendiri, na zvino munozwa kuti kuri kwendiri.</verse>
			</chapter>
			<chapter number="2">
				<verse number="1">Ndizvo kudari kuripo kunyarariswa kuna Kristu, kudari kuripo kuembezehwa kwo rudo, kudari kuripo kuiyana kwo Mweya, kudari uripo rudo no kukungurira.</verse>
				<verse number="2">Zarisanyi kudakara kwangu, kuti muve no mupinimijo wakadari ngo wangu no rudo hwakatojana, no chisungo chimwe, no mupinimijo umwe.</verse>
				<verse number="3">Musikayiti chiro ngo hasha, nokuti ngo kujitundhumaja, asi ngo kupfava kwo mupinimijo, umwe ngaumwe ngaaverenge kuti vamweni vanomupinda ngo kunaka.</verse>
				<verse number="4">Umwe ngaumwe ngaarege kuringira zviro zvake, asi ngaaringire zvo vamweni.</verse>
				<verse number="5">Uwu mupinimijo ngauve mukati mwenyu uwo wayiva mukati mwa Kristu Jesu:</verse>
				<verse number="6">Iye wayiva mumuemo wa Mwari, aazivi kupinimija kuti chiri chiro cho kukara kuezana na Mwari,</verse>
				<verse number="7">asi wakajiita usina mbiri, echijitorera muemo wo muranda, wakayita unomuemo wo mundhu;</verse>
				<verse number="8">naapo uno muemo wo mundhu, wakajipfavisa, wakayita unopurutana mbhera kufa, eya no kufa kwo pa muchinjiko.</verse>
				<verse number="9">Ndizvo Mwari wakamukuja kukurutu, akamupa zina riri panyezuru po mazina ese;</verse>
				<verse number="10">kuti ngo zina ra Jesu makokobvi ese amugwadamire, ovari mu gore, no vari mu nyika, no vari pasi po nyika;</verse>
				<verse number="11">zve, kuti ndimi jese jitende kuti Jesu Kristu ndiye Mambo, kuti Mwari Baba akujwe.</verse>
				<verse number="12">Ndizvo vanodikana vangu, kudari ngo zvomwakapurutana ngo nguva jese andipopi pega pondiri, asi zvino kakurutu apo ndisipo, shandisanyi ruponeso rwenyu mukutya no kuhuta.</verse>
				<verse number="13">Ngokuti ndiye Mwari unoshanda mukati mwenyu, zvese kuda no kuyita, kudari ngokuda kwake.</verse>
				<verse number="14">Itanyi zvese pasina kun'un'uta nokuti kuyita hasha;</verse>
				<verse number="15">kuti muite vasina ndava, vasikashaishi, muri vana va Mwari musina chomunoitihwa ndava ndicho pakati po mubarihwana wakashongoroka no vakapaukiswa, pakati pavo muvoneke muri vanojeka kudari ngo zvivheneko mu nyika,</verse>
				<verse number="16">mwechibatisisa izwi ro kupona; kuti ndive nacho cho kuganza ndicho ngo zuva ra Kristu, kuti andizivi kugogoma pasina nokuti kushanda pasina shwiro.</verse>
				<verse number="17">Asi kudarizve ndechiduruhwa kuyita mudiro no mumushando wo kugonda kwenyu, ndinodakara ndechidakara nemwi mwese.</verse>
				<verse number="18">Ngokudarozve dakaranyi imwimwi, mudakare neni.</verse>
				<verse number="19">Asi ndinogonda kuna Mambo Jesu kukasira kutumira Timoti kwomuri, kuti inini ndiembezehwevo, apo ndaziva kugara kwenyu.</verse>
				<verse number="20">Ngokuti andina mundhu umweni unomupinimijo wakadari ndiye, unozokarakaja ndimwi ngokugara kwenyu.</verse>
				<verse number="21">Ngokuti vese vanopshaka zvavo, zvisiri zva Jesu Kristu,</verse>
				<verse number="22">asi imwimwi munoziva kunaka kwake, kuti kudari ngo mwana unoshandira baba, ngokudaro iye wakashanda neni no mukufambisa vhangeri.</verse>
				<verse number="23">Ndizvo ndinogonda kuti ndinozomutuma ngo kukasira apo ndazovona zvooitika kwendiri.</verse>
				<verse number="24">Asi ndinogonda kuna Mambo kuti nenivo ndinozokasira kuviyeyo.</verse>
				<verse number="25">Asi ndakapinimija kuti kunosisira kuti nditumire Epafrodhitu kwomuri, munukuna wangu, no unoshanda pamwepo neni uri socha pamwepo neni, naye uri ndhumwa yenyu, no unoshandira kutama kwangu.</verse>
				<verse number="26">Ngokuti wakamusuwira imwimwi mwese, naye wakatambujika kakurutu ngokuti mwakazwa kuti waihwara.</verse>
				<verse number="27">Ngo gwinyiso iye waihwara ari phedo po kufa. Asi Mwari wakamuitira nyasha; haiwa kwaari kwega asi no kwondirivo, kuti ndisava no kutambujika panyezuru po kutambujika.</verse>
				<verse number="28">Ndizvo ndakakasira kutuma kwomuri, kwokuti, mwechizomuvonazve mudakare, kuti neni ndisazonyanya kusururiswa.</verse>
				<verse number="29">Ndizvo muashirenyi muna Mambo ngo kudakara kwese; mureremeje wakadaro:</verse>
				<verse number="30">Ngokuti ngo ndava yo mushando wa Kristu wakava phedo po kufa, echipira kupona kwake mungozi, kuti azarise izvo zvaisisira zvo mushando wenyu kwendiri.</verse>
			</chapter>
			<chapter number="3">
				<verse number="1">Pakugumisira, hama jangu, dakaranyi kuna Mambo. Kutara kudaro kwomuri akunesi kwendiri, asi kwomuri kuri kungwaririka.</verse>
				<verse number="2">Ngwariranyi imbhwa, ngwariranyi vashandi vo zvakashata, ngwariranyi vanochekwa!</verse>
				<verse number="3">Ngokuti isisu tiri vakachekwa, tiri vanodira Mwari ndi Mweya, no kuganza ndi Kristu Jesu, tisikagondi nyama.</verse>
				<verse number="4">Pikija ininivo ndinazvo zvondingagonda mu nyama; kudari aripo mundhu unokarakaja kuti ungagonda nyama, inini ndingamupinda:</verse>
				<verse number="5">Ndakachekwa ngo zuva ro chisere, ndiri wo mubarihwana wo Israeri, ndiri wo jinja ra Benjamini, ndiri muHebheru wo vaHebheru; ngo mipango ndiri mufarisi;</verse>
				<verse number="6">ngo ndava yo kutsamwirira ndaitambuja chiara; ngo ndava yo kururama kwo mipango inga ndisina ndava.</verse>
				<verse number="7">Asi izvo zvayiva kuviihwa kwendiri, ndakazviverenga kuti zviri zvisina shwiro ngo ndava ya Kristu.</verse>
				<verse number="8">Eya, ngo gwinyiso ndinozviverenga zvese kuti zviri zvisina shwiro ngo ndava yo kunaka kukuru kwo kumuziva Kristu Jesu, Mambo wangu. Uwo ngo ndava yake ndakatenda kurashikihwa ngo zviro zvese, neni ndinozviverenga kuti zviri svina, kuti ndiviyihwe ndi Kristu,</verse>
				<verse number="9">ndivoneke kwaari ndisina kururama kuri kwangu kuri kwo kungwarira mipango, asi ukwo kuri kwo kugonda kuna Kristu, kururama kuri kwa Mwari ngo kugonda;</verse>
				<verse number="10">kuti ndimuzive iye, no simba ro kumuka kwake no kuiyana naye mukutambujika kwake, ndechitojaniswa naye mukufa kwake;</verse>
				<verse number="11">kuti pikija zvakadini ndikwanise kumuka kwo vakafa.</verse>
				<verse number="12">Andikwopi kuti ndatokwanisa, nokuti kuyita wakaperera zvino; asi ndinovangirira kuenda mberi kuti ndingabata icho chaakandibatira Kristu Jesu.</verse>
				<verse number="13">Hama, pachangu andijiverengi kuti ndabata; asi ndinoita chiro chimwe; ndichikanganwa zviro zvosure, no kufambira izvo zviri mberi,</verse>
				<verse number="14">ndinogwinyisira kuenda ku magumisiro, kuvona chipuwo cho kudanijwa kwo mu denga kwa Mwari kuri kuna Kristu Jesu.</verse>
				<verse number="15">Ndizvo isisu tese tiri vakaperera ngative no mupinimijo wakadaro; no kudari muno mupinimijo umweni nokuti ngo chapi chiro, no ichozve Mwari unozochipangijira kwomuri.</verse>
				<verse number="16">Asi kwega ngatibatirire kune izvo zvotakakwanisa kuwana.</verse>
				<verse number="17">Hama, itanyi vanondiejerera, mwese muringire avo vanofamba kudari ndisu tiri chivonero chenyu.</verse>
				<verse number="18">Ngokuti vazhinji vanofamba, kudari ngo zvo ndakamubvunja ndivo kazhinji, na zvino ndinomubvunja ngo kuchema, ivo vari vakorore vo muchinjiko wa Kristu;</verse>
				<verse number="19">avo magumisiro avo ari kurashwa, chimwari chavo indani, no kuganza kwavo kuri kwo izvo zvinopsheruja, vanopinimija ngo zvo mu nyika.</verse>
				<verse number="20">Asi nyika yedu iri mu gore; kubveyozve tinogarira kuviya kwo Muponesi, Mambo Jesu Kristu,</verse>
				<verse number="21">uwo unozosanduja muviri wo upasi hwedu, kuti uite unotojaniswa no muviri wo uthende hwake, kudari ngo kushanda ukwo, kwaano simba nakwo ro kupfavisa zvese kwaari.</verse>
			</chapter>
			<chapter number="4">
				<verse number="1">Ndizvo, hama jangu, jinodikana no jinosuwira, muri kudakara kwangu no junguja rangu, ngokudaro imanyi mwakagwinya kuna Mambo, vanodikana vangu.</verse>
				<verse number="2">Ndinopota Uodiya, ndinopota Suntuka, kuti vave no mupinimijo umwewo kuna Mambo.</verse>
				<verse number="3">Eya ndinokumbiravo, iwewe mushandi wo gwinyiso neni mukanga, besera ao majimayi, vashandi pamwepo neni muvhangeri, na Krementi naye, no vamweni vari vadoni vangu mukushanda, ivo mazina avo ari mubhuku ro kupona.</verse>
				<verse number="4">Dakaranyi kuna Mambo ngo nguva jese; zve, ndinoti, dakaranyi.</verse>
				<verse number="5">Kupfava kwenyu ngakuzivikanwe ku vandhu vese. Mambo waaphedo.</verse>
				<verse number="6">Musan'un'utira chiro; asi ngo zviro zvese ngo kukumbira, na ngo kupota pamwepo no kubonga, mikumbiro yenyu ngaizivikanwe kuna Mwari.</verse>
				<verse number="7">No kunyarara kwa Mwari, kunopinda kuzwisisa kwese, kunozongwarira mwoyo yenyu no mipinimijo yenyu kuna Kristu Jesu.</verse>
				<verse number="8">Pakugumisira, hama, izvo zviri zvo gwinyiso, izvo zvinoreremejeka, izvo zviro zvakarurama, izvo zviri zvakachena, izvo zvinodikana, no izvo zvine mbiri yakanaka; kudari kuripo kunaka, kudari kuripo kukujwa, pinimijanyi ngo izvi zviro.</verse>
				<verse number="9">Izvo zvomwakajija no kuashira, no kuzwa, no kuvona, kwendiri, itanyi izvozvo; na Mwari wo kunyarara unozova nemwi.</verse>
				<verse number="10">Asi ndakadakara kakurutu kuna Mambo, kuti zvino pakupejisira mwakamusisira kupinimija ndini; pikija ngo gwinyiso mwaipinimija, asi mwakatama mukuvo.</verse>
				<verse number="11">Andikwopi kuti ndinovereketa ngo ndava yo kutama; ngokuti ndakajija kukwaniswa pikija ngouri ugaro hwendinahwo.</verse>
				<verse number="12">Ndinoziva kuva muurombo, nokuva mupfumizve; kuzviro zvese no pakati pazvo zvese ndakajija zvakafishika zvese kugutiswa no kuva no njara, zvese no kupfuma no urombo.</verse>
				<verse number="13">Ndingagwinya kuyita zvese ndiye Kristu unondigwinyisa.</verse>
				<verse number="14">Asi mwakaita zvakanaka kuti mwakazwirana neni mukutambujika kwangu;</verse>
				<verse number="15">nemwi munozivazve imwimwi vaFiripi, kuti mukutanga kwo vhangeri, apo ndabva Makedhoniya, apana chiara chakazwirana neni ngo ndava yo kupa, no yo kuashira, asi imwimwi mwega.</verse>
				<verse number="16">Pikija ndiri mu Tesaronika, kamwe no kwo chipirizve mwakatuma kundibesera mukutama kwangu.</verse>
				<verse number="17">Andikwopi kuti ndinopshaka chipo; asi ndinopshaka michero yo munozopfumiswa ndiyo.</verse>
				<verse number="18">Asi ndave no zviro zvese, ndapfumiswa; ndakwaniswa, ndaashira kubva kuna Epafrodhitu izvo zvakabva kwomuri, zviri gwema rakanaka zviri mudiro unoashirika unonasa kudakaja Mwari.</verse>
				<verse number="19">Asi Mwari wangu unozomuzarisa ndizvo zvese zvomunotama, kudari ngo uwandu hwo upfumi hwake muuthende ndiye Kristu Jesu.</verse>
				<verse number="20">Zvino kuna Mwari Baba wedu ngakuve no uthende kunoti mbhera narini. Ameni.</verse>
				<verse number="21">Tambisanyi vakacheneswa vese vari kuna Kristu Jesu. Hama jineni jinomutambisa.</verse>
				<verse number="22">Vese vakacheneswa vanomutambisa, kakurutu avo vembhuri ya Khesari.</verse>
				<verse number="23">Nyasha ja Mambo Jesu Kristu ngajive no mweya yenyu.</verse>
			</chapter>
		</book>
		<book number="51">
			<chapter number="1">
				<verse number="1">Pauri mupostori wa Kristu Jesu ngokuda kwa Mwari, na Timoti munukuna wedu,</verse>
				<verse number="2">kwavari vakacheneswa no hama jakagondeka kuna Kristu vari mu Korose: Nyasha kwomuri no kunyarara zvinobva kuna Mwari Baba wedu.</verse>
				<verse number="3">Tinobonga kuna Mwari Baba wa Mambo wedu Jesu Kristu, techimukumbirira ngo nguva jese,</verse>
				<verse number="4">ngokuti takazwa ngo kugonda kwenyu kuna Kristu Jesu, no rudo rwomunarwo kwavari vese vakacheneswa,</verse>
				<verse number="5">ngo ndava yo gonda iro rakagajikihwa imwimwi mu gore, ro mwakazwa ndiro karetu ngo izwi ro gwinyiso ro vhangeri,</verse>
				<verse number="6">iro rakaguma kwomuri kudari ngo zvoriri mu nyika yese, rechibereka michero yakawanda, kudari ngo zvorinoitazve kwomuri, kubvira kuiro zuva ro mwakazwa no kuziva nyasha ja Mwari ngo gwinyiso;</verse>
				<verse number="7">kudari ngo zvomwakajijazve kuna Epafrasi muranda pamwepo nesu, unodikana, uri mushandi unogondeka wa Kristu ngo ndava yenyu,</verse>
				<verse number="8">uwozve wakatizivisa ngo rudo rwenyu mu mweya.</verse>
				<verse number="9">Ngo iyi ndava nesuvo, kubvira kuzuva iro rotakazwa, atizivi kuregera kupota no kumukumbirira, kuti muzariswe ngo kuziva ngokuda kwake ngo ungwaru hwese no kuzwisisa kwese ngo Mweya,</verse>
				<verse number="10">kuti mufambe kudari ngo zvinosisira kuna Mambo mumudakajise ndizvo zvese, mwechibereka michero mumishando yese yakanaka, mwechikura mukumuziva Mwari;</verse>
				<verse number="11">mwechigwinyiswa ngo simba rake, kudari ngokukura kwo simba ro uthende hwake, mbhera muve no kusengerera no kutsamwirira kwese ngo kudakara;</verse>
				<verse number="12">mwechibonga kuna Baba uwo wakatiita vanosisira kukovanisihwa ndhaka yo vakacheneswa mukujeka;</verse>
				<verse number="13">uwo wakatinunura kubva ku simba ro chidima, wakatidira mu umambo hwo Mwana wake unodikana.</verse>
				<verse number="14">Kwaari tinakwo kuripirwa ngo ngazi yake, no kuregerehwa zvishaishi zvedu;</verse>
				<verse number="15">uwo uri mutojaniso wa Mwari usikavoneki, uri dangwe ro zvakasikwa zvese;</verse>
				<verse number="16">ngokuti zviro zvese zvakasikwa ndiye, izvo zviri mu gore, no zviri mu nyika, zvinovoneka, no zvisikavoneki, pikija madendemaro, nokuti umambo, nokuti makota, nokuti vatongi, zvese zvakasikwa ndiye, nazvo zvakasikihwa iye;</verse>
				<verse number="17">iye unotangira zvese, no zvese zviripo ndiye.</verse>
				<verse number="18">Uri musoro wo muviri, kunoti, chiara; uri maambo, no dangwe ro kumuka kwo vakafa; kuti iye aite mukuru wo zviro zvese.</verse>
				<verse number="19">Ngokuti zvakadakaja Baba kuti kuzara kwese kugare kwaari;</verse>
				<verse number="20">kubudikija ndiye aiyanisira zvese kwaari, ayinga aiyanisa ngo ngazi yo muchinjiko wake, pikija zviro zviri mu nyika, nokuti zviro zviri mu gore.</verse>
				<verse number="21">Nemwivo karetu mwayiva vo nyikanja no vakorore mukupinimija kwenyu mumishando yenyu yakashata,</verse>
				<verse number="22">asi zvino iye wakamuiyanisa ngo muviri wake wo nyama ngo kufa, kuti amutatije muri vakacheneswa no vasina ndava, musikashoreki pamberi, pake,</verse>
				<verse number="23">kudari mwechindogara mukutenda mwakajimikwa no kugwinyiswa, musikatsukunuswi kubva mukugonda kwo vhangeri ro mwakazwa rakachumaihwa kune zvisikwa zvese pasi po mu denga; iro rondakaitwa mushandiri waro, inini Pauri.</verse>
				<verse number="24">Zvino ndinodakara mukutambujika kwangu ngo ndava yenyu, ndechizajisa mu nyama yangu icho chakasarira cho matambujiko a Kristu mumuviri wangu ngo ndava yo muviri wake kunoti chiara.</verse>
				<verse number="25">Icho chondakaitwa mushandiri kudari ngo utungamiriri hwakapuwa kwendiri ndi Mwari ngo ndava yenyu, kuzarisa izwi ra Mwari,</verse>
				<verse number="26">ndicho chiri chakafishika, chakafukijwa kubvira pakutanga kumibarihwana yese; asi zvino chapangijirwa kune vakacheneswa vake,</verse>
				<verse number="27">kwavari Mwari wakada kuti avazivise icho chiri upfumi hwo uthende hwo chakafishika pakati po vo majinja, chiri Kristu mukati mwenyu uri gonda ro uthende;</verse>
				<verse number="28">uwo wotinochumaira ndiye, techipanga mundhu wese, no kujijisa mundhu wese muungwaru hwese, kuti tivatatije vandhu vese vari vakaperera kuna Kristu;</verse>
				<verse number="29">kune izvi zvondinoshandavo, ndechirwa kudari ngo kushanda kwake ukwo kushanda ngo simba mukati mwangu.</verse>
			</chapter>
			<chapter number="2">
				<verse number="1">Ngokuti ndinoda kuti muzive kuti kukura kwakaitawani kwo kutambujika kwendinakwo ngo ndava yenyu na ngo ndava yaavo vari mu Raodhikiya, na ngo aavo vese vasati vatongovona hope yangu ngo kwo muviri;</verse>
				<verse number="2">kuti mwoyo yavo iembezehwe, vechibatana pamwepo murudo no muupfumi hwese hwo kugonda hwakaperera hwo kuzwisisa, kuti vazive chakafishika cha Mwari, chiri Kristu,</verse>
				<verse number="3">kwaari kwakafishwa upfumi hwese hwo ungwaru no hwo kuziva.</verse>
				<verse number="4">Ndinonanga ichi, kuti musazochengejehwa ngo mundhu ngo kuongwa kwo kuvereketa.</verse>
				<verse number="5">Ngokuti pikija ndisipo ngo muviri, asi ndinemwi mumweya, ndechidakara, ndechiringira kuzwana kwenyu, no kugwinya kwo kugonda kwenyu kuna Kristu.</verse>
				<verse number="6">Ndizvo kudari ngo zvomwakaashira Kristu Jesu Mambo, fambanyi kudaro mukati mwake.</verse>
				<verse number="7">Muri vakajimikwa no kuvakwa mukati mwake, mwechigwinyiswa mukugonda kwenyu, kudari ngo zvo mwakajijiswa, mwechiwanjwa mukubonga.</verse>
				<verse number="8">Ngwariranyi kuti asazovapo mundhu unomushaishira ngo urimbwi hwake, no kuchengeja ngo zvisina shwiro, no kutevera zvirovejeso zvo vandhu, kudari ngo kujijisa kwo nyika asikateveri zva Kristu.</verse>
				<verse number="9">Ngokuti kuzara kwese kwo Umwari kunogara kwaari mumuviri.</verse>
				<verse number="10">Kwaari imwimwi muri vakaperera, uwo uri musoro panyezuru po umambo hwese, no panyezuru po vane simba;</verse>
				<verse number="11">kwaarizve imwimwi mwakachekwa ngo kuchekwa kusiri kwo nyara, ngo kubviswa kwo muviri wo nyama, mukuchekwa ukwo kuri kwa Kristu;</verse>
				<verse number="12">mwakavigwa pamwepo naye murubhapatiso, wo mwakamuswazve pamwepo naye ngo kugonda kwo kushanda kwa Mwari uwo wakamumusa kwo vakafa.</verse>
				<verse number="13">Nemwi apo mwayiva vakafa muzvishaishi zvenyu, no kusikachekwi kwo nyama yenyu uwo wakamumusa pamwepo naye echitiregerera zvishaishi zvedu zvese,</verse>
				<verse number="14">atsukutija chisungo chakatahwa cho mipango, icho chakatiitira ndava chinopesana nesu, naye wakachibvisa mu njira akachikohomera pa muchinjiko.</verse>
				<verse number="15">Naapo ayinga abvisa vatongi no vano simba, akavabudisa pambhene, echivanyisa ndiye.</verse>
				<verse number="16">Ndizvo musatendera mundhu kuti amutonge ngo ndava yo zvokuha, nokuti zvokumwa, nokuti ngo ndava yo mishongano yo kuha nokuti yo kugara kwo mweji, nokuti yo masabatha:</verse>
				<verse number="17">Izvo zviri bvuri ro zvinoviya; asi muviri ngo wa Kristu.</verse>
				<verse number="18">Musatendera mundhu kuti amurajikije ngo chipuwo chenyu ngo kujipfavisa ngamaune no kudira ngirosi, echibatisisa kune izvo zvaakavona, echijikuja kusina shwiro ngo mupinimijo wake wo nyama.</verse>
				<verse number="19">Asikabatiriri musoro, kweriri muviri wese unopakurihwa no kugwinyiswa ngo ndhengo no mijira, unokura ngo kukuriswa ndi Mwari.</verse>
				<verse number="20">Kudari mwakafa na Kristu kubva kuzvijijiso zvo nyika, munojipfavisa ngenyi ngokungwarira zviemeso, kudari ngo vachapona ngo zvo mu nyika,</verse>
				<verse number="21">(izvo zvinoti musabata, nokuti kuravira, nokuti kupshasa;</verse>
				<verse number="22">izvi zvese zvinopera ngokushandiswa) kudari ngo mipango no zvijijiso zvo vandhu?</verse>
				<verse number="23">Izvo zviro ngo gwinyiso zvinovoneka inga zvino ungwaru mukudira kwokuda, no kujipfavisa, na ngo kuregejera muviri; asi azvina simba ro kunyisa kuda kwo nyama.</verse>
			</chapter>
			<chapter number="3">
				<verse number="1">Ndizvo kudari mwakamuswa mukufa pamwepo na Kristu pshakanyi izvo zviri panyezuru, apo pana Kristu akagara ngo kumuho kwa Mwari.</verse>
				<verse number="2">Emesanyi mupinimijo ngo izvo zviri panyezuru, musikapinimiji ngo izvo zviri munyika.</verse>
				<verse number="3">Ngokuti imwimwi mwakafa, no kurarama kwenyu kwakafishwa pamwepo na Kristu kuna Mwari.</verse>
				<verse number="4">Apo Kristu, uwo uri kurarama kwedu oovoneka, munozovonekavo pamwepo naye muuthende.</verse>
				<verse number="5">Ndizvo urayanyi zviemuriro zvenyu zvo nyika: Kuomba, kusikasukiki, kuemura kwo muviri, kudisisa zvakashata no kuemura pfuma, ukwo kuri kudira miezaniso.</verse>
				<verse number="6">Ngo ndava yo izvi zviro ushungu hwa Mwari unogumira vana vokusikapurutani;</verse>
				<verse number="7">Kwozviri imwimwivo mwakafamba mukati mwazvo karetu apo muchagara mukati mwazvo.</verse>
				<verse number="8">Asi zvino rashanyivo zvese izvi; kutseneka, ushungu, kuvenga, kutuka, no kuvereketa zvinopsheruja ngo miromo yenyu.</verse>
				<verse number="9">Musanyeperana, kwechivoneka kuti mwakarasha mundhu wokare no zviito zvake,</verse>
				<verse number="10">nemwi mwakasimira mundhu mupsha uwo unotsandujwa mukuziva kuti aezane no mutojaniso wo uwo wakamusika.</verse>
				<verse number="11">Apo apachinazve mugiriki, nokuti mujudha wakachekwa, nokuti usikazivi kuchekwa, kuti wo mu nyikanja, nokuti musitiya, hloko, nokuti wakasununguka, asi Kristu uri zvese, naye uri mukati mwavo vese.</verse>
				<verse number="12">Ndizvo simiranyi, kudari ngo zvomuri vakatsananguhwa ndi Mwari, no vakacheneswa no vanodikana, muno mwoyo wo kuzwira, no kukungurira, no kuzvininipisa, no kupfava, no kusengerera;</verse>
				<verse number="13">mwechisengerera umwe no umweni, mwechiregererana, kuti aripo mundhu une ndava kuno umweni, nokudari ngo zvaakamuregerera Mambo imwimwi, itanyi kudaro nemwivo.</verse>
				<verse number="14">Kupinda izvi zvese simiranyi rudo, ruri chisungo cho kuperera.</verse>
				<verse number="15">Tenderanyi kuti kunyarara kwa Kristu kutonge mu mwoyo yenyu; ukwo kwo mwakadanijihwazve ndiko mumuviri umwe; mwechibonga.</verse>
				<verse number="16">Izwi ra Kristu ngarigare mukati mwenyu ngo kuwanjiswa muungwaru hwese; mwechijijisana no kupangana umwe no umweni, ngo nduyo, no ngoma, no kuemba kwo Mweya, mwechiemba mune nyasha mumwoyo yenyu kuna Mwari.</verse>
				<verse number="17">Pikija chinyi cho munoyita ngo izwi nokuti ngo mushando, itanyi zvese ngo zina ra Mambo Jesu, mwechibonga kuna Mwari Baba ndiye.</verse>
				<verse number="18">Vakaji, pfaviranyi kuvarume venyu, kudari ngo zvinosisira vari kuna Mambo.</verse>
				<verse number="19">Varume, idanyi vakaji venyu, musaita ushungu kwavari.</verse>
				<verse number="20">Vana, purutananyi vabari venyu, ngo zviro zvese, ngokuti ichi chinodakaja Mambo.</verse>
				<verse number="21">Majibaba musatsenekesa vana venyu, kuti vasazopera simba.</verse>
				<verse number="22">Varanda, purutananyi ngo zviro zvese kuna avo vari majimambo enyu ngo kwenyama; haiwa kushanda ngo kurindwa, kunonga vanodakajisa vandhu, asi mune chidisiso chimwe cho mwoyo mwechitya Mambo.</verse>
				<verse number="23">Pikija chinyi chomunoyita, shandanyi ngo mwoyo, kunonga munoshandira kuna Mambo, haiwa vandhu;</verse>
				<verse number="24">mwechiziva kuti munozoashira musharo wo ndhaka kubva kuna Mambo; ngokuti munoshandira Mambo Kristu.</verse>
				<verse number="25">Ngokuti iye unoita zvakashata unozoashirazve zvakashata zvaakaita; akuna kutsanangura vandhu.</verse>
			</chapter>
			<chapter number="4">
				<verse number="1">Majimambo itiranyi varanda venyu izvo zvakanaka no zvinoezana; mwechiziva kuti imwimwivo muna Mambo mu gore.</verse>
				<verse number="2">Vangiriranyi mukukumbira, mwechirinda murimwo ngo kubonga;</verse>
				<verse number="3">pamwepo no izvi mwechitikumbiriravo kuti Mwari atibewurire musuvo wo izwi, kuti tiverekete chakafishika cha Kristu, chondiri muzvisungo ngo ndava yacho;</verse>
				<verse number="4">kuti ndichipangijire kudari ngo zvinosisira kuti ndiverekete.</verse>
				<verse number="5">Fambanyi muungwaru kwavari vari kunja mwechitenga mukuvo.</verse>
				<verse number="6">Kuvereketa kwenyu ngakuve no nyasha nguva jese, kwechirungwa ngo munyu, kuti muzive njira inosisira kupingurana ndiyo umwe kwo umweni.</verse>
				<verse number="7">Tukiko unomuzivisa zvese zvangu, uwo uri munukuna unodikana no mushandi unogondeka, uri muranda pamwepo neni kuna Mambo.</verse>
				<verse number="8">Wondakatumira kwomuri ngo iyi ndava, kuti muzive ngokugara kwedu, zve, kuti iye aembezere mwoyo yenyu;</verse>
				<verse number="9">pamwepo na Onesimo uwo uri munukuna unogondeka no unodikana, uri umwe wenyu. Avo vanozomuzivisa zvese zvinoitwa kuno.</verse>
				<verse number="10">Aristaku musungwa pamwepo neni unomutambisa, na Marku muzukuru wa Bharnabha mwakaashira kupangwa ngo ndava yake; kudari echiguma kwomuriyo mumuashire.</verse>
				<verse number="11">Na Jesu unozwi Justu, uri waavo vakachekwa; Avo ndivo vega vashandi pamwepo neni mu uMambo hwa Mwari, navo vakandiembezera.</verse>
				<verse number="12">Epafrasi, umwe wenyu, muranda wa Kristu Jesu, unomutambisa, nguva jese echimutambujikira mukukumbira kwake, kuti muime mwakaperera mwechiziva ngo gwinyiso icho chiri kuda kwa Mwari.</verse>
				<verse number="13">Ngokuti ndinoita chapupu ndiye kuti unomushandira kakurutu, naavozve vari mu Raodhikiya no vari Hirapori.</verse>
				<verse number="14">Ruka, murapi unodikana, na Dhemasi vanomutambisa.</verse>
				<verse number="15">Tambisanyi hama jiri mu Raodhikiya, na Nyumufani, no chiara chiri mu nyumba yake.</verse>
				<verse number="16">Naapo iyi tshamba ikajijwa pakati penyu, itanyizve kuti ijijwe muchiara cho vaRoadhekiya; kuti neimwivo mujije tshamba inobva Roadhekiya.</verse>
				<verse number="17">Bvunjanyi kudaro kuna Akipo, kuti, ngwarira upejise mushando wo wakaashira kubva kuna Mambo.</verse>
				<verse number="18">Uku ndikwo kutambisa kwangu, inini Pauri ngo nyara yangu yambhwine. Cherechejanyi zvisungo zvangu. Nyasha ngajigare nemwi.</verse>
			</chapter>
		</book>
		<book number="52">
			<chapter number="1">
				<verse number="1">Pauri, na Sirivhana, na Timoti, ku chiara cho vaTesaronika chiri kuna Mwari Baba no kuna Mambo Jesu Kristu. Nyasha no kunyarara ngazvive nemwi.</verse>
				<verse number="2">Tinobonga kuna Mwari ngo nguva jese ndimwi mwese, techimucherecheja mumikumbiro yedu,</verse>
				<verse number="3">tinogara techicherecheja mushando wenyu wo kugonda, no mukushanda kwenyu murudo, no kusengerera kwo kugonda kuna Mambo wedu Jesu Kristu, pamberi pa Mwari Baba wedu.</verse>
				<verse number="4">Techiziva, hama, munodiwa ndi Mwari kutshanangura kwenyu,</verse>
				<verse number="5">ngokuti vhangeri redu arizivi kuviya kwomuri ngo izwi rega, asi ngo simbavo, no mu Mweya Wakachena, na ngo kugwinyiswa kukurutu; kudari ngo zvomunoziva kuti tainga tiri vandhu vakadini pakati penyu.</verse>
				<verse number="6">Nemwi mwakaita vaejereri vedu, no va Mambozve, mwechiashira izwi mukutambujika kukurutu, ngo kudakara kwo Mweya Wakachena;</verse>
				<verse number="7">ngokudaro mwakaita chivonero kwavari vese vanotenda vari mu Makedhoniya no mu Akaya.</verse>
				<verse number="8">Ngokuti kubvira kwomuri izwi ra Mambo rakaparajika, haiwa mu Makedhoniya no mu Akaya mwega, asi kundau jese kugonda kwenyu kuna Mwari kwakazwika; kwokuti akusisiri kuti isisu tiverekete chiro.</verse>
				<verse number="9">Ngokuti avo pachavo vanozivisa ndisu ngo kuaashihwa kwo takaita kwomuri; na ngo njira yo mwakatenderuka ndiyo kuna Mwari kubva kumiezaniso yo kudira, kushandira Mwari unopona, uno gwinyiso,</verse>
				<verse number="10">no kugarira Mwana wake echibva mu gore, waakamusa kwo vakafa, ndi Jesu uwo unotinunura muushungu hunoviya.</verse>
			</chapter>
			<chapter number="2">
				<verse number="1">Ngokuti imwimwi pachenyu hama, munoziva ngo ndava yo kuviya kwedu kwomuri, kuti akuzivi kuvoneka kuri kusina shwiro;</verse>
				<verse number="2">asi pikija takatambujika pakutanga, no kuitihwa zvinopsheruja, kudari ngo zvomunoziva, tiri mu Firipi, takashinga kuna Mwari wedu kuvereketa kwomuri vhangeri ra Mwari ngo kutambujika kukurutu.</verse>
				<verse number="3">Ngokuti kupota kwedu akuri kwo kupaukisa akadi, nokuti kwo kusikasukika nokuti kwo kuchengeja;</verse>
				<verse number="4">asi kudari ngo zvotakatendehwa ndi Mwari kuti tigondwe ngo vhangeri, ngokudaro tinovereketa andikwopi kudakajisa vandhu, asi Mwari uwo unoeja mwoyo yedu.</verse>
				<verse number="5">Ngokuti atizivi kuvoneka pikija ngouri mukuvo techinanga mazwi ourimbwi, kudari ngo zvomunoziva, nokuti zano ro kuemura pfuma, Mwari uri chapupu chedu;</verse>
				<verse number="6">tisikapshaki kuirikijwa ngo vandhu, pikija kunobva kwomuri, nokuti kunobva kuvamweni, apo taikona kuyita mutwaro kwomuri, tiri vapostori va Kristu.</verse>
				<verse number="7">Asi taiva takapfava pakati penyu, kudari ngo zvaanoita mureri apo echirera vana vake.</verse>
				<verse number="8">Ngokudaro, techimudisisa, taida kukovera kwomuri haiwa vhangeri ra Mwari rega, asi no kupona kwedu kwambwine, ngokuti imwimwi mwaidikana kakurutu kwetiri.</verse>
				<verse number="9">Ngokuti munocherecheja hama, kushanda kwedu no kuhwajihwa, techishanda usiku no masikati kuti tisazoita mutwaro kuno umwe wenyu, takachumaira kwomuri vhangeri ra Mwari.</verse>
				<verse number="10">Imwimwi na Mwari muri zvapupu, ngo kucheneswa no kurungama, no kusikana ndava kwakaitawani kwetakaita kwomuri, imwimwi munotenda.</verse>
				<verse number="11">Kudari ngo zvomunoziva njira yotakaita kuno umwe ngaumwe wenyu, kudari ndi baba vanoyita kuno vana vavo, techimupanga, no kumushingisa, no kupupura,</verse>
				<verse number="12">kuti mufambe kudari ngo zvinosisira kuna Mwari, uwo wakamudanija kuumambo hwake hwambwine no uthende.</verse>
				<verse number="13">Ngo iyi ndava tinobonga Mwari tisikaregeri, kuti, apo mwaashira kwetiri, iri shoko ra Mwari, mwakariaashira kunonga risiri izwi ro vandhu, asi, kudari ngo zvoriri gwinyiso, izwi ra Mwari, rinoshandazve mukati mwenyu, imwimwi munotenda.</verse>
				<verse number="14">Ngokuti imwimwi, hama, mwakaita vaejereri vo zviara zva Mwari zvo mu Judhiya zviri kuna Kristu Jesu; ngokuti mwakatambujwavo ngo zviro zvakatojana ngo vandhu vo nyika yenyu, kudari ngo zvovakatambujwa avo ngo vajudha;</verse>
				<verse number="15">avo vakayita zvese, kuuraya Mambo Jesu no vaprofeti, no kutimbirimbija, vasikadakajisi Mwari, vari vanopshapshana no vandhu vese;</verse>
				<verse number="16">vechitirambija kuvereketa kune vomajinja kuti vangaponeswa; kuti vazarise mupimo wo kushaisha kwavo ngo nguva jese. Asi ushungu hunonyanyisisa hwakavagumira.</verse>
				<verse number="17">Asi isisu, hama, techiparajaniswa nemwi kwenguva doko, mukuvonana kwo muviri, haiwa kwo mwoyo, takatsamwirira kuvona hope yenyu ngo kumusuwira kakurutu.</verse>
				<verse number="18">Ngokuti taida kuviya kwomuri, inini Pauri kamwe no kwochipiri; na Sathani wakatiphingaija,</verse>
				<verse number="19">ngokuti chinyi chiri gonda redu, nokuti kudakara kwedu, nokuti junguja ro kuganza? Andimwipi here, pamberi pa Mambo wedu Jesu ngo kuviya kwake?</verse>
				<verse number="20">Ngokuti imwimwi muri uthende hwedu no kudakara kwedu.</verse>
			</chapter>
			<chapter number="3">
				<verse number="1">Ndizvo apo takakorera kushingirira, takapinimija kuti kwakanaka kuti tisiiwe sure tiri tega mu Atena;</verse>
				<verse number="2">takatuma Timoti, munukuna wedu no mushandi wa Mwari muvhangeri ra Kristu, kuti amugwinyise, no kumuembezera mukutenda kwenyu;</verse>
				<verse number="3">kwokuti asazovapo mundhu unozungunyiswa ngo kutambujika uku; ngokuti imwimwi pachenyu munoziva kuti takaemesehwa izvozvo.</verse>
				<verse number="4">Ngokuti ngo gwinyiso, apo tichinemwi, takamubvunja pakutanga kuti tinozotambujika; kudari ngo zvakaitika, nemwi munozviziva.</verse>
				<verse number="5">Ngo iyi ndava ininivo apo ndakakorera kushingirira, ndakatumira kuti ndizive kutenda kwenyu, kuti pamweni mueji inga wamueja, no mushando wedu ungaita usina shwiro.</verse>
				<verse number="6">Asi apo Timoti apetuka zvino kwetiri kubva kwomuri, akativiisira masoko anodakaja okutenda kwenyu no rudo rwenyu, nokuti unonasa kuticherecheja ngo nguva jese, mwechisuwira kutivona, kudari tisuvo tasuwira kumuvona;</verse>
				<verse number="7">ngo iyi ndava, hama, takaembezehwa ndimwi mukutama kwedu kwese, no kutambujika ngo ndava yo kutenda kwenyu.</verse>
				<verse number="8">Ngokuti zvino tinopona kudari imwimwi mwechiyima mwakagwinya kuna Mambo.</verse>
				<verse number="9">Ngokuti tingaita mabongerenyi kuna Mwari ndimwi, ngo ndava yo kudakara kwese kwetinodakara ndikwo ngo ndava yenyu pamberi pa Mwari wedu,</verse>
				<verse number="10">techikumbira kakurutu usiku no masikati kuti tivone hope jenyu, no kuzajisa ichi chinosisira mukutenda kwenyu?</verse>
				<verse number="11">Zvino Mwari wedu Baba wambwine, na Mambo wedu Jesu ngaatitatije njira yedu kwomuri.</verse>
				<verse number="12">Na Mambo ngaaite kuti muwande no kuwanjiswa murudo umwe kuno umweni, nokune vandhu vese, kudari zvotinoitavo isisu kwomuri.</verse>
				<verse number="13">Kuti iye agwinyise mwoyo yenyu isina ndava mukucheneswa pamberi pa Mwari wedu Baba, ngo nguva yo kuviya kwa Mambo wedu Jesu pamwepo no vakacheneswa vake vese.</verse>
			</chapter>
			<chapter number="4">
				<verse number="1">Ndizvo pakugumisira, hama, tinomukumbira no kumupota ndiye Mambo Jesu kuti kudari ngo zvomwakaashira kwetiri njira inosisira yo kufamba ndiyo no kumudakaja Mwari, kudari ngo zvomunofamba, kuti muwanjise kudaro.</verse>
				<verse number="2">Ngokuti munoziva kupanga kwotakamupanga ndiye Mambo Jesu.</verse>
				<verse number="3">Ngokuti uku kuri kuda kwa Mwari, kucheneswa kwenyu, kuti muregere kuomba;</verse>
				<verse number="4">kuti mundhu wese kwomuri azive kujibatira ndiro yake mukucheneswa no mukureremejeka,</verse>
				<verse number="5">andikwopi mukuemura kwo kushata, kudari ngo vomajinja vasikamuzivi Mwari;</verse>
				<verse number="6">kuti mundhu asazopauka no kushaishira hama yake ngo iyi ndava; ngokuti Mambo uri muhwirijiri wo izvi zvese, kudari ngo zvotakamupanga ngo pamberi no kupupura kudaro.</verse>
				<verse number="7">Ngokuti Mwari aazivi kutidanijira kune zvisikazivi kusukika, asi kune zvakacheneswa.</verse>
				<verse number="8">Ndizvo iye unoramba, aarambi mundhu akadi, asi unoramba Mwari, uwo unopa kwetiri Mweya wake Wakachena.</verse>
				<verse number="9">Asi ngo ndava yo kuva no rudo kuhama akusisiri kuti mundhu amutarire; ngokuti imwimwi mwambhwine mwakajijiswa ndi Mwari kuti mudane;</verse>
				<verse number="10">ngokuti ngo gwinyiso munoita kudaro kune hama jese jiri mu Makedhoniya. Asi tinomupanga, hama kuti muwanjwe no kuwanjisisa;</verse>
				<verse number="11">zve, kuti mueje kuva no chidisiso cho kunyarara, no kubatika ngo mishando yenyu yega, no kushanda ngo nyara jenyu kudari ngo zvotakamupanga;</verse>
				<verse number="12">kuti mufambe ngo njira inosisira kwavari vari kunja, musina chomunotama.</verse>
				<verse number="13">Asi atidi kuti muite vasikazivi, hama, ngo ndava yo avo vakavata; kuti musazosururika kudari ngo vamweni vasina kugonda.</verse>
				<verse number="14">Ngokuti kudari techitenda kuti Jesu wakafa no kumukazve, ngokudaro avo vakavata kuna Jesu, Mwari unozovaviisa pamwepo naye.</verse>
				<verse number="15">Ngokuti tinonanga ichi kwomuri ngo izwi ra Mambo, kuti isisu tichazwa, tasara mbhera kuviya kwa Mambo, atitongozotangiri avo vakavata.</verse>
				<verse number="16">Ngokuti Mambo ambhwine unozobzuka kubva mu gore, ngo kudanijira na ngo izwi ro ngirosi huru, na ngo kurijwa kwo mbhayapaya ya Mwari; no vakafa vari kuna Kristu vanozotanga kumuka;</verse>
				<verse number="17">naapo isisu tichazwa tasara, tinozotorwa pamwepo navo mu makore, koosongana na Mambo mu mweya; ngokudaro tinozogara na Mambo mbhera narini.</verse>
				<verse number="18">Ndizvo embezerananyi ngo mazwi aya.</verse>
			</chapter>
			<chapter number="5">
				<verse number="1">Asi ngo ndava yo mikuvo no nguva, hama, akusisiri kuti mutarihwe ndizvo.</verse>
				<verse number="2">Ngokuti imwimwi mwambhwine munonasa kuziva kuti zuva ra Mambo rinoguma kudari ngo mbavha inoguma usiku.</verse>
				<verse number="3">Apo vanozoti, kuripo kunyarara no kungwaririka, ngo iyo nguva kuparajwa kunozokasira kunozovagumira, kudari ngo kuhwajiwa kunogumira mujimayi wosununguka; apana unozopokonyoka.</verse>
				<verse number="4">Asi imwimwi, hama, amuri mu chidima akadi, kuti iro zuva rimugumire kudari ngo mbavha.</verse>
				<verse number="5">Ngokuti imwimwi mwese muri vana vo kujeka, no vo masikati; atiri vo usiku akadi, nokuti vo chidima.</verse>
				<verse number="6">Ndizvo tisavata, kudari ngo zvovanoita vamweni asi ngatirinde, tingware.</verse>
				<verse number="7">Ngokuti avo vanovata, vanovata usiku naavo vanoraja, vanoraja usiku.</verse>
				<verse number="8">Asi isisu tiri vo masikati ngatingware, techisimira chihlangu cho paditi cho kugonda, no rudo; nokuyita chigqoko, gonda ro ruponeso.</verse>
				<verse number="9">Ngokuti Mwari aazivi kutiemesera ushungu, asi kuti tiwane kuponeswa ndiye Mambo wedu Jesu Kristu.</verse>
				<verse number="10">Uwo wakafa ngo ndava yedu kuti pikija tichazwa nokuti tavata tinozopona pamwepo naye.</verse>
				<verse number="11">Ndizvo embezerananyi, muvakane, kudarizve ngo zvomunoita.</verse>
				<verse number="12">Asi tinomukumbira, hama, kuti muvareremeje avo vanoshanda pakati penyu, vari panyezuru penyu kuna Mambo, vanomupanga;</verse>
				<verse number="13">no kuvareremeja kakurutu murudo ngo ndava yo mushando wavo. Itanyi vanoiyana pakati penyu.</verse>
				<verse number="14">Tinomupota hama, panganyi avo vano nungo, tsungisanyi avo vano mwoyo inodemera, gwinyisanyi avo vakarembejeka, sengereranyi kuna vese.</verse>
				<verse number="15">Ngwariranyi kuti asazovapo unohwirijira zvakashata ku mundhu ngo ndava yo zvakashata; asi ngo nguva jese tevereranyi izvo zvakanaka, umwe kwo umweni, no kuna vese.</verse>
				<verse number="16">Dakaranyi ngo nguva jese.</verse>
				<verse number="17">Kumbiranyi musikaregi.</verse>
				<verse number="18">Ngo zviro zvese bonganyi; ngokuti ichi chiri kuda kwa Mwari kuna Kristu Jesu ndimwi,</verse>
				<verse number="19">musajima Mweya.</verse>
				<verse number="20">Musashoora zvakaprofetwa.</verse>
				<verse number="21">Ejanyi zviro zvese; batisisanyi izvo zvakanaka.</verse>
				<verse number="22">Taraukiranyi miyemo yo zvese zvakashata.</verse>
				<verse number="23">Na Mwari wo kunyarara wambwine ngaamuchenese aembho; no mweya yenyu no mwoyo no muviri ngazvingwarihwe aembho, zvisina ndava, ngo kuviya kwa Mambo wedu Jesu Kristu.</verse>
				<verse number="24">Unogondeka uwo unomudanija, unozozviitazve.</verse>
				<verse number="25">Hama, tikumbirirenyi.</verse>
				<verse number="26">Chingamijanyi vese vatendi ngo muromo ngo kucheneswa.</verse>
				<verse number="27">Ndinomupikisa ndi Mambo kuti iyi tshamba ijijwe ku vatendi vese.</verse>
				<verse number="28">Nyasha ja Mambo wedu Jesu Kristu ngajive nemwi.</verse>
			</chapter>
		</book>
		<book number="53">
			<chapter number="1">
				<verse number="1">Pauri, na Sirivhana, na Timoti, ku chiara cho vaTesaronika chiri kuna Mwari Baba wedu na Mambo Jesu Kristu;</verse>
				<verse number="2">nyasha ngajive nemwi no kunyarara zvinobva kuna Mwari Baba na Mambo Jesu Kristu.</verse>
				<verse number="3">Kunodikana kuti tibonge kuna Mwari ngo nguva jese ndimwi, hama, kudari ngo zvotinosisira, ngokuti kutenda kwenyu kunokura kakurutu, no rudo rwenyu umwe kuno umweni runowanjwa;</verse>
				<verse number="4">ngokudaro isisu pachedu tinoganza ndimwi muzviara zva Mwari ngo ndava yo kusengerera kwenyu, no kugonda kwenyu mukutambujika kwese no mumatambujiko omunoshingirira:</verse>
				<verse number="5">Izvo zviri chipangijiro cho kurungama kwo kutonga kwa Mwari; kuti muverengwe muri vanosisira Umambo hwa Mwari, hwo munotambujikiravo:</verse>
				<verse number="6">Kudari chiri chiro chakarurama kuna Mwari kuti ahwirijire kutambujika kwavari vanomutambuja;</verse>
				<verse number="7">no kwomuri munotambujika, zororanyi pamwepo nesu, mukupangijihwa kwa Mambo wedu Jesu echibva mu gore pamwepo no ngirosi jake jine simba,</verse>
				<verse number="8">mu murazvu wo muriro unobwaka, echihwirijira kwavari vasikamuzivi Mwari, no kwavari vasikapurutani vhangeri ra Mambo wedu Jesu:</verse>
				<verse number="9">Avo vanozoripa ngo kutambujika kusikaperi, no kubviswa kuhope ya Mambo, no kubva kuuthende hwo simba rake.</verse>
				<verse number="10">Apo oviya kooirikijwa ngo vakacheneswa vake, no kushamisa vese vanotenda, ngo iro zuva, ngokuti uchapupu hwedu kwomuri hwakatendwa.</verse>
				<verse number="11">Ngo iyi ndava isisu tinomukumbirira nguva jese, kuti Mwari wedu amuite vanosisira mukudanijwa kwenyu, no kuzarisa ngo simba kudisisa kwese kwo kunaka, no mushando wo kugonda;</verse>
				<verse number="12">kuti zina ra Mambo wedu Jesu riirikijwe kwomuri, nemwi muirikijwe kwaari, kudari ngo kuwanda kwo nyasha ja Mwari wedu na Mambo Jesu Kristu.</verse>
			</chapter>
			<chapter number="2">
				<verse number="1">Zvino tinomupota, hama, ngo ndava yo kuviya kwa Mambo wedu Jesu Kristu, no kuunganijwa kwedu kwaari,</verse>
				<verse number="2">kuti musazokasira kukunukujwa mu mipinimijo yenyu, no kutambujwa pikija ngo mweya, nokuti ngo izwi, nokuti ngo tshamba, inonga inobva kwetiri, kudari zuva ra Mambo raguma;</verse>
				<verse number="3">musazochengejehwa ngo mundhu pikija ngoiri njira; ngokuti zuva iro arizogumi kusati kwavapo kuhwirira sure, no mundhu wo kushaisha apangijihwe, uwo uri mwana wo kurashwa,</verse>
				<verse number="4">uwo unorwisa no kujitundhumaja panyezuru pazvo zvese zvinozwi zva Mwari, no panyezuru po zvinodirwa; ndizvo unogara muthemperi ra Mwari, echijiitisa kuti uri Mwari.</verse>
				<verse number="5">Amucherecheji here kuti apo ndichiripo nemwi ndakamubvunja izvi zviro?</verse>
				<verse number="6">Na zvino munoziva icho chinomurambisa, kuti uwo apangijihwe ngo mukuvo wake.</verse>
				<verse number="7">Ngokuti chakafishika chisikateveji mipango choshanda na zvino, kwega uripo unorambisa zvino, mbhera azobviswa pakati;</verse>
				<verse number="8">naapo wakashata unozopangijihwa, aye unouraiwa ndi Mambo Jesu ngo kufurija kwo muromo wake, no kumuparaja ngo kupangijihwa kwo kuviya kwake,</verse>
				<verse number="9">uwo kuviya kwake kwakadari ngo kushanda kwa Sathani ngo simba rese, no zvivoniso no mishamiso yo manyepo,</verse>
				<verse number="10">na ngo kuchengeja kwese kwo kusikarurami kwavari vanorashika; ngokuti avazivi kuashira rudo rwo gwinyiso, kuti vaponeswe.</verse>
				<verse number="11">Ngo iyi ndava Mwari unovatumira kushanda kunopaukisa, kuti vatende manyepo,</verse>
				<verse number="12">kuti vese vasikatendi gwinyiso vatongwe, asi vaidakajwa mune zvisikazivi kururama.</verse>
				<verse number="13">Asi kunodikana kuti tibonge Mwari ngo nguva jese ngo ndava yenyu, hama jinodikana kuna Mambo, kuti Mwari wakamutsanangura kubvira pakutanga kuti muponeswe mukucheneswa kwo mweya no kugonda gwinyiso.</verse>
				<verse number="14">Kweriri wakamudanija ngo vhangeri redu, kuti muashire uthende hwa Mambo wedu Jesu Kristu.</verse>
				<verse number="15">Ndizvo hama, imanyi mwakagwinya, mubate mipango yo mwakajijiswa, pikija ngo izwi, nokuti ngo tshamba yedu.</verse>
				<verse number="16">Zvino Mambo wedu Jesu Kristu pachake, na Mwari Baba wedu uwo wakatida, akatipa kuembezehwa kusikaperi no gonda rakanaka ngo nyasha,</verse>
				<verse number="17">ngaaembezere mwoyo yenyu no kugwinyisa kumishando yese no kumazwi ese akanaka.</verse>
			</chapter>
			<chapter number="3">
				<verse number="1">Pakugumisira, hama, tikumbirirenyi kuti izwi ra Mambo riparajihwe no kukuriswa, kudari ngo zvorinoitazve kwomuri;</verse>
				<verse number="2">zve kuti tinunurihwe kubva ku vandhu vasikazivi kururama no vakashata; ngokuti andivopi vese vanokugonda.</verse>
				<verse number="3">Asi Mambo unogondeka; unozomugwinyisa, no kumungwarira kubva kuno uwo wakashata.</verse>
				<verse number="4">Nesu tine gonda kuna Mambo ndimwi, kuti munoita, munozoyitazve zvotinomupanga.</verse>
				<verse number="5">Mambo ngaatungamirire mwoyo yenyu kuno rudo rwa Mwari, no kuno kusengerera kwa Kristu.</verse>
				<verse number="6">Zvino tinomupanga, hama, ngo zina ra Mambo wedu Jesu Kristu, kuti mupauke kubva kuno hama yese ine nungo, isikafambi kudari ngo mipango yo mwakaashira kwetiri.</verse>
				<verse number="7">Ngokuti imwimwi pachenyu munoziva njira yo kutitevejera ndiyo isisu, ngokuti atizivi kuyita nungo pakati penyu;</verse>
				<verse number="8">zve, atizivi kuha chimanda cho mundhu nokuti ngouri tisikazivi kuchitenga, asi takashanda techitambujika usiku no masikati kuti tisazoita mutwaro kuno umwe wenyu;</verse>
				<verse number="9">haiwa kwokuti atina simba, asi kujiita chivonero, kuti imwimwi mutitevejere.</verse>
				<verse number="10">Ngokuti apo tichinemwi takamupanga, kuti, kudari aripo mundhu usikadi kushanda, asazohazve.</verse>
				<verse number="11">Ngokuti tinozwa kuti vamweni vanofamba pakati penyu vano nungo, vasikashandi, asi vari vanokangaija vamweni.</verse>
				<verse number="12">Zvino avo vakadaro tinovapanga no kuvapota ndi Mambo Jesu Kristu, kuti vashande ngo kunyarara, vahe chimanda chiri chavo.</verse>
				<verse number="13">Asi imwimwi, hama, musazoremba kuyita zvakanaka.</verse>
				<verse number="14">No kudari aripo mundhu usikapurutani izwi redu ngo iyi tshamba, muringisisenyi mundhuwo, kuti musazwana naye, kuti iye apsheruke.</verse>
				<verse number="15">Musazomuverenga kuti ibandu, asi mumupange kudari ngo hama.</verse>
				<verse number="16">Zvino Mambo wo kunyarara wambwine ngaamupe kunyarara ngo nguva jese, na ngo njira jese. Mambo ngaave nemwi mwese.</verse>
				<verse number="17">Kutambisa kwangu inini Pauri ngo nyara yangu, ukwo kuri chivoniso kutshamba jese; ndizvo ndinotara kudaro.</verse>
				<verse number="18">Nyasha ja Mambo wedu Jesu Kristu ngajive nemwi mwese. Ameni!</verse>
			</chapter>
		</book>
		<book number="54">
			<chapter number="1">
				<verse number="1">Pauri, mupostori wa Kristu Jesu ngo kuemesa kwa Mwari Muponesi wedu, na Jesu Kristu, gonda redu,</verse>
				<verse number="2">kuna Timoti, mwana wangu wo gwinyiso mukugonda; nyasha, no kukungurihwa, no kunyarara, ngazvive newe zvinova kuna Mwari Baba, na Kristu Jesu Mambo wedu.</verse>
				<verse number="3">Kudari ngo zvondakakupota kuti ugare Efesu, apo ndaiyenda Makedhoniya, kuti upange vamweni vakatikuti kuti vasajijisa kujijisa kumweni,</verse>
				<verse number="4">nokuti kupurutanazve kungano no kuverenguja kusikaperi kwo majibaba mukuru, izvo zvinoamba hasha, paugaro po kuvakiwa ndi Mwari mukugonda.</verse>
				<verse number="5">Asi kuzarisika kwo mupango kuri rudo runobva mu mwoyo wakacheneswa, runobva mu mipinimijo isina ndava, no kugonda kusikajiitisi.</verse>
				<verse number="6">Kubva kuno izvi vamweni vechipauka, vakapaukira kuenda mukuvereketa kusina shwiro;</verse>
				<verse number="7">vechidisisa kuyita vajijisi vo mipango, vasikazivi chovanonanga nokuti chovanonasa kugwinyisisa.</verse>
				<verse number="8">Asi tinoziva kuti mipango yakanaka, kudari mundhu echizoishandisa ngo njira kwayo,</verse>
				<verse number="9">echiziva ichi, kuti mipango aizivi kuitihwa mundhu wakarurama, asi yakaitihwa vasikateveji mipango no vasikapangwi, no vasikamudi Mwari no vashaishi, inoitihwa vasikazivi kucheneswa no vatuki, vanouraya majibaba no vanouraya majimayi, no vanouraya vandhu,</verse>
				<verse number="10">vanoomba, no vanoyita upombo, no vanoba vandhu, vanonyepa, no vanopika manyepo, nokuti kudari chiripo chimweni chinopesana no zvijijiso zvakarurama;</verse>
				<verse number="11">kudari ngo vhangeri ro uthende hwa Mwari unomuchena, rondakapuwa ngo kugondwa.</verse>
				<verse number="12">Ndinobonga uwo wakandipa simba, ndi Jesu Kristu Mambo wedu, ngokuti wakandiverenga kuyita wakagondeka, akandiemesa kumushando wake;</verse>
				<verse number="13">pikija ngo pamberi ndayiva mutuki, no mutambuji, no unoshaishira; asi zvakanyadaro ndakakungurihwa, ngokuti ndakazviita ngo kusikaziva mukusikatendi;</verse>
				<verse number="14">no nyasha ja Mambo wedu jakawanjwa kakurutu pamwepo no kugonda no rudo ruri kuna Kristu Jesu.</verse>
				<verse number="15">Rinogondeka iri izwi, rinosisira kuashihwa: Rokuti Kristu Jesu wakaviya mu nyika kuponesa vashaishi, inini ndiri mukuru wavo.</verse>
				<verse number="16">Asi ngo iyi ndava ndakaitihwa nyasha, kuti Jesu Kristu apangijire kusengerera kwake kwese kwendiri, ndiri mukuru wo vashaishi, kuyita chivonero kwavari vanomutenda, kuti vawane kupona kusikaperi.</verse>
				<verse number="17">Zvino kuna Mambo usikaperi, usikavori, usikavoneki, uri Mwari ega, ngakuve kwaari uthende no kureremejwa mbhera narini. Ameni!</verse>
				<verse number="18">Uku kupanga ndinopa kwouri, mwana wangu Timoti, kudari ngo zvakaprofetwa ngo ndava yako karetu, kuti uambane kuambana kwakanaka,</verse>
				<verse number="19">wechibatisisa kugonda no mwoyo wakanaka; vamweni vakakurasha, vakapwanyikihwa ngo ngarava yo kugonda kwavo,</verse>
				<verse number="20">pakati pavo vakadaro payiva na Humeniyo na Arixandreu, vendakapa kuna Sathani, kuti vajijiswe kusikatuki.</verse>
			</chapter>
			<chapter number="2">
				<verse number="1">Ndizvo, pakutanga pazvo zvese, ndinomutetezera kuti kupota, no mikumbiro, no kukumbirira, no kubonga, zviitihwe vandhu vese;</verse>
				<verse number="2">ngo ndava yo majimambo naavo vese vari kundau jo kureremejwa; kuti tipone mukuiyana no kunyarara mukudira Mwari no kugondeka.</verse>
				<verse number="3">Ngokuti izvi zvakanaka no zvinoashirika mukuvona kwa Mwari Muponesi wedu;</verse>
				<verse number="4">uwo unoda kuti vandhu vese vaponeswe, vagume pakuziva gwinyiso.</verse>
				<verse number="5">Ngokuti uripo Mwari umwe, no muiyanisi umwe pakati pa Mwari no vandhu, mundhu uwo ndi Jesu Kristu,</verse>
				<verse number="6">uwo wakajipira kuyita muripiri wavo vese; kupupuhwe ngo nguva kwayo.</verse>
				<verse number="7">Ukwo kwendakaemesehwa kuyita muchumairi no mupostori (ndinovereketa gwinyiso, andinyepi) no mujijisi wo vo majinja mukugonda na ngo gwinyiso.</verse>
				<verse number="8">Ndizvo ndinoda kuti vanarume vakumbire kundau jese, vechimiruja nyara jakacheneswa, kusina ushungu no hasha.</verse>
				<verse number="9">Ngokudarozve kuti vanakaji vajinemese ngo zvokufuka zvakasisira, ngo kureremejeka na ngo kunyararisa; haiwa ngo bvuji rakarukwa, no mukore nokuti usanga, nokuti ngo zvokusimira zvinodhura;</verse>
				<verse number="10">asi, ngavajinemese ngo izvo zvinosisira vanakaji vanodira Mwari, ngo mishando yakanaka.</verse>
				<verse number="11">Mwanakaji ngaajije mukunyarara ngokujipfavisa kwese.</verse>
				<verse number="12">Asi anditenderi kuti mwanakaji ajijise, nokuti kutonga mwamuna, asi kuti anyarare.</verse>
				<verse number="13">Ngokuti Adhamu wakatanga kusikwa, sure kwazvo, Evha;</verse>
				<verse number="14">na Adhamu aazivi kuchengejwa, asi mwanakaji, wachengejwa, wakapinda mukupauka;</verse>
				<verse number="15">asi unozoponeswa mukubereka vana, kudari echivangirira mukugonda no rudo no kucheneswa pamwepo no kunyararisa.</verse>
			</chapter>
			<chapter number="3">
				<verse number="1">Izwi iri rinogondeka: Rokuti, kudari mundhu echipshaka mushando wo utungamiriri ukuru, unoemurira mushando wakanaka.</verse>
				<verse number="2">Ndizvo kunosisira kuti mutungamiriri ayite usina ndava, ari mwamuna wo mukaji umwe, echijibata, wakangwara mumupinimijo, unoreremejeka, unoashira vapfumba, unoziva kujijisa;</verse>
				<verse number="3">usiri chiraja, usikaambani; asi wakapfava, usikaiti hasha, usikadisisi mare;</verse>
				<verse number="4">unonasa kutonga muzi wake, uno vana vake vanomupurutana ngokureremeja kwese;</verse>
				<verse number="5">(asi kudari mundhu asikakoni kutonga muzi wake, ungazoita mangwaririrenyi chiara cha Mwari?)</verse>
				<verse number="6">Asaita uchaamba kutenda, kuti, asajikuja no kuwa mukurashwa kwa dhiyabhorosi.</verse>
				<verse number="7">Zve kunodikana kuti ayite wo vanopupura zvakanaka ndiye avo vari kunja kuti asazowa mukushohwa no muravo wa Dhiabhorosi.</verse>
				<verse number="8">Ngokudaro vashandi vanosisira kuti vayite vanoreremejeka, vasina mazwi maviri, vasikanyanyi kumwa vhini, vasikakariri mare ine svina;</verse>
				<verse number="9">vechibata chakafishika cho kugonda ngo mupinimijo usina ndava.</verse>
				<verse number="10">Avo navo ngavatange kuejwa; ngosure vozoita vashandi, kuti vasikashoreki.</verse>
				<verse number="11">Vanakaji ngokudaro ngavayite vanoreremejeka, vasikarevi, vanojibata, vanogondeka ngo zviro zvese.</verse>
				<verse number="12">Vashandi ngavayite vano mukaji umwe vechinasa kutonga vana vavo no muzi yavo.</verse>
				<verse number="13">Ngokuti avo vakanasa kuyita vashandi vanopuwa zina rakareremejeka, no kuchunga kukurutu mukugonda kuri kuna Kristu Jesu.</verse>
				<verse number="14">Ndinotara izvi kwouri, ndechigonda kuviya kwouri ngokukasira;</verse>
				<verse number="15">asi kuti ndechinonoka mukuvo wakareba, ndinoda kuti muzive kufamba kunosisira kuitwa ngo vandhu mu nyumba ya Mwari, iyo iri chiara cha Mwari unopona no sika no njiki jo gwinyiso.</verse>
				<verse number="16">Kunotendehwa kuti chakafishika cho uMwari chikuru; iye wakapangijihwa mu muviri, echipembejwa mu mweya, wakavoneka ngo ngirosi, wakachumaihwa pakati po vo majinja, wakatendwa mu nyika, akaashihwa mu gore mu uthende.</verse>
			</chapter>
			<chapter number="4">
				<verse number="1">Asi Mweya unonanga pambhene kuti ngo mikuvo yo kupejisira vamweni vanozopauka kubva mukugonda, vechipurukira kumweya inopaukisa, no zvijijiso zvo mabzoka.</verse>
				<verse number="2">Ngo kujiitisa kwo vanovereketa mazwi omanyepo, vakapiswa mu mwoyo yavo, kudari ngo zvinoitwa ngo simbi inopisa.</verse>
				<verse number="3">Vechirambisa kurovora, no kurega zvokuha, zvaakasika Mwari kuti zviashihwe ngo kutenda ngaavo vanotenda no kuziva gwinyiso.</verse>
				<verse number="4">Ngokuti zvisikwa zvese zva Mwari zvakanaka, apana chinosisira kuregehwa, kudari chechiashihwa ngo kutenda:</verse>
				<verse number="5">Ngokuti chinocheneswa ngo izwi ra Mwari na ngo kukumbira.</verse>
				<verse number="6">Kudari wechicherechejisa hama izvi, unozoyita mushandi wakanaka wa Kristu Jesu, wechikojwa ngo mazwi okugonda, no wo chijijiso chakanaka cho wakatevera mbhera zvino.</verse>
				<verse number="7">Asi ramba ngano jinopsheruja, no jo harahwa. Asi ujirovejese kudira Mwari.</verse>
				<verse number="8">Ngokuti kurovejera mumuviri kunobesera padoko; asi kudira Mwari kunobesera kuzviro zvese, muchigondiso cho kupona kwa zvino, no kunozoviya.</verse>
				<verse number="9">Rinogondeka izwi iri rinosisira kuashihwa kakurutu.</verse>
				<verse number="10">Ngokuti ngo iyi ndava tinotambujikira no kuhwajihwa, ngokuti gonda redu rakaemeswa kuna Mwari unopona, uri Muponesi wo vandhu vese, kakurutu wo avo vanotenda.</verse>
				<verse number="11">Panga no kujijisa izvi.</verse>
				<verse number="12">Usatendera mundhu kuti ashore upsha hwako; asi ita chivonero kwo vanotenda, ngo izwi, na ngo kupona kwako, na ngo rudo, ngo kugonda, na ngo kusukika.</verse>
				<verse number="13">Gara wechijija, no kupanga, no kujijisa mbhera ndiviye.</verse>
				<verse number="14">Usaregejera chipuwo icho chiri mukati mwako, cho wakapuwa ngo kuprofeta, ngo kudihwa kwo nyara jo vakuru.</verse>
				<verse number="15">Shingirira kune izvi; ujipire kakurutu kwozviri; kuti kubudirira kwako kuvoneke kwavari vese.</verse>
				<verse number="16">Ujingwarire, iwewe no kujijisa kwako. Vangirira kuyita izvi; ngokuti ngokuyita izvi unozojiponesa iwewe na avo vanokuzwa.</verse>
			</chapter>
			<chapter number="5">
				<verse number="1">Usapangira musharuka ngo hasha, asi mupote kudari ndi baba; no majaha mapsha kudari ngo hama;</verse>
				<verse number="2">no majimbiya kudari ngo majimayi no vanakaji vapsha kudari ngo hanzvaji, mukusukika kwese.</verse>
				<verse number="3">Reremeja shirikaji ijo jiri shirikaji ngo gwinyiso.</verse>
				<verse number="4">Asi kudari shirikaji ine vana nokuti vazukuru, ngavatange kupangijira kureremeja kune vo mbhuri yavo, no kupetuja zvakanaka kuvabari vavo; ngokuti ichi chinoashirika mukuvona kwa Mwari.</verse>
				<verse number="5">Zvino iye uri shirikaji ngo gwinyiso, ari ega echigonda kuna Mwari, unovangirira kupota no kukumbira usiku no masikati.</verse>
				<verse number="6">Asi uwo unojipira kwo zvinodakaja, wakafa achapona.</verse>
				<verse number="7">Panga izvi zviro, kuti vayite vasikashoreki.</verse>
				<verse number="8">Asi kudari aripo usikangwariri vake, kakurutu avo vo muzi wake, iye wakaramba kutenda, unopinda kushata kuno uwo usikatendi.</verse>
				<verse number="9">Usatendera kuti shirikaji itahwe zina isati yapeja makore ari makumi matandhatu; iri mukaji wo mwamuna umwe.</verse>
				<verse number="10">Ine mbiri yakanaka yo mishando yakanaka; kudari yakarera vana, kudari yakaashira vapfumba, kudari yakasuka tshoka jo vakacheneswa, kudari yakabesera vanotambujika, kudari yakagwinya kubatirira kumishando yese yakanaka.</verse>
				<verse number="11">Asi ramba shirikaji ipsha; ngokuti apo vapshapshana na Kristu, vanozorovohwa;</verse>
				<verse number="12">vano ndava ngokuti vakaramba kutenda kwavo kwo kutanga.</verse>
				<verse number="13">Zve, vanojija kuyita nungo, vechipepesheka mu nyumba jese; asi vasikateveri kuyita nungo jega, asi kuyita chirevo, no kusikaregi zvo vamweni, vechivereketa zvisikasisiri.</verse>
				<verse number="14">Ndizvo ndinodisisa kuti shirikaji ipsha jirovohwe, jibereke vana jingwarire mizi yajo, jisikapi bandu ndau yo kutuka ndiyo.</verse>
				<verse number="15">Ngokuti vamwe vatopauka kutevera Sathani.</verse>
				<verse number="16">Kudari aripo mutendi une shirikaji ngaajibetsere, kuti chiara chisazoremehwa; kuti chibetsere avo vari shirikaji ngo gwinyiso.</verse>
				<verse number="17">Vakuru vanonasa kutungamirira ngavaverengwe kuti vanosisira kureremejwa kwakahwirijihwa, kakurutu avo vanoshanda mushando wo izwi no wo kujijisa.</verse>
				<verse number="18">Ngokuti matahwa anoti: “Usazofungira muromo wo n'ombe inopura mbewu.” Zve: “Mushandi unosisira musharo wake.”</verse>
				<verse number="19">Usatenda kuashira ndava inopomehwa kuno mundhu kumukuru, kwega apo kwechinangwa ngo zvapupu zviviri nokuti zvitatu.</verse>
				<verse number="20">Avo vanoshaisha, uvarambije pamberi po vese, kuti vamweni navo vatye.</verse>
				<verse number="21">Ndinokupanga mukuvona kwa Mwari, no kwa Kristu Jesu, no ngirosi jakatsananguhwa, kuti ungwarire izvi usikatsananguri, usikaiti chiro ngo mutsananguro.</verse>
				<verse number="22">Usakasira kudira nyara panyezuru pomundhu, usaashijana no vandhu vamweni zvishaishi zvavo: Jingwarire kuti ugare wakasukika.</verse>
				<verse number="23">Usamwazve kumwa yega, asi shandisa vhini shomanani ngo ndava yo ndani yako, no yo kuhwara kwako kuzhinji.</verse>
				<verse number="24">Zvishaishi zvo vandhu vamweni zviri pambhene, zvinoenda mberi mukutongwa; no vamweni vandhu zvinovatevera ngosure.</verse>
				<verse number="25">Ngokudaro iriyo mishando yakanaka iri pambhene; no iyo isikazivi kudaro ayingafishiki.</verse>
			</chapter>
			<chapter number="6">
				<verse number="1">Vese varanda vari pasi po kanga ngavaverenge kuti majimambo avo anosisira kureremejwa kwese, kuti zina ra Mwari no zvijijiso zvisazotukwa.</verse>
				<verse number="2">Naavo vano majimambo anotenda vasazoashora, ngokuti ari hama; asi pandauyo vanosisira kuashandira, ngokuti avo vanoashira kudetsehwa vari vatendi no vanodikana. Jijisa no kupanga izvi.</verse>
				<verse number="3">Kudari aripo mundhu unojijisa zvijijiso zvakaparajana, asikatendi mazwi ogwinyiso, a Mambo Jesu Kristu, no zvijijiso zvinozwana no kujijisa kwa Mwari,</verse>
				<verse number="4">uwo unojikuja, asikazivi chiro, asi unodisisa mubvunjo no hasha jo mazwi, kwo zviri kunobva ndurumwa no hasha, no kutuka, no mipinimijo yakashata,</verse>
				<verse number="5">no kukanijana pakati po vandhu vano mipinimijo yakashaishwa, vakarashikihwa ngo gwinyiso, vechikarakaja kuti kudira Mwari iri njira yo kuviyihwa.</verse>
				<verse number="6">Asi kudira Mwari pamwepo no kudakara kuri kuviyihwa kukurutu.</verse>
				<verse number="7">Ngokuti atizivi kuviya no chiro mu nyika muno, atingatori chiro kuendazve nacho;</verse>
				<verse number="8">asi kudari tine zvokuha no zvokufuka, kunosisira kuti tidakare ndizvo.</verse>
				<verse number="9">Asi avo vanodisisa kuyita maguruja vanozowa mukuejwa, no mumuravo no mukuemura kuzhinji kwo upenji kunoremaja, zvinondondomeja vandhu mukufa no mukurashwa.</verse>
				<verse number="10">Ngokuti kudisisa mare ndiyo miji yo mbewu jese jo kushata; ngokuti vamweni vechiida, vakapaukiswa kubva mukugonda, vakajibaya ngo matambujiko mazhinji.</verse>
				<verse number="11">Asi iwewe, mundhu wa Mwari, tiza izvi; utevere kururama, kudira Mwari, kugonda, rudo, kusengerera, kupfava.</verse>
				<verse number="12">Ambana kuambana kwakanaka kwo kugonda, batisisa kupona kusikaperi kwo wakadanijihwa, wakatenda kutenda kwakanaka mukuvona kwo zvapupu zvizhinji.</verse>
				<verse number="13">Ndinokupanga mukuvona kwa Mwari, uwo unoraramisa zviro zvese, no mwa Kristu Jesu, uwo wakapupura kutenda kwakanaka pamberi pa Pontio Piratu;</verse>
				<verse number="14">kuti ungwarire mipango, usina vara, usikashoreki, mbhera kuvoneka kwa Mambo wedu Jesu Kristu.</verse>
				<verse number="15">Kwaachazovonisa ngo nguva kwayo, uwo ega Unesimba no muchena, Mambo wo majimambo, no mutongi wo vatongi;</verse>
				<verse number="16">uwo ega usikatongofi, unogara mukujeka kusikagumihwi; usikazivi kuvoneka ngo mundhu, aangavonekizve; kwaari ngakuvepo kureremejwa no simba, zvisikaperi, Ameni!</verse>
				<verse number="17">Panga avo vari vapfumi mu nyika muno kuti vasajikuja, nokuti kugonda upfumi husikagari, asi kuna Mwari, uwo unotipa kakurutu zvese kuti tidakare ndizvo;</verse>
				<verse number="18">kuti vayite zvakanaka, vayite vapfumi kumishando yakanaka, kuti vadakarire kupa vamweni, no kukovana;</verse>
				<verse number="19">vechijiunganijira ugaro hwakanaka hwo nguva inoviya, kuti vabatisise kupona ukwo kwo gwinyiso.</verse>
				<verse number="20">Iwewe Timoti, ngwarira icho chakagondiswa kwouri, wechifuratira kuvereketa kusina shwiro, no kuramba kuziva zviri zvokunyepa;</verse>
				<verse number="21">ukwo kwakatendehwa ngo vamweni, vakapauka kubva mukugonda, nyasha ngajive newe.</verse>
			</chapter>
		</book>
		<book number="55">
			<chapter number="1">
				<verse number="1">Pauri, mupostori wa Kristu Jesu ngokuda kwa Mwari, kudari ngo chigondiso chokupona chiri kuna Kristu Jesu,</verse>
				<verse number="2">kuna Timoti, mwana wangu unodikana: Nyasha, no kukungurihwa, no kunyarara zvinobva kuna Mwari Baba na Kristu Jesu Mambo wedu ngazvive newe.</verse>
				<verse number="3">Ndinobonga Mwari, wo ndinoshandira kubvira kune majibaba angu ngo mwoyo usina ndava, kuti usiku no masikati ndinogara ndechikucherecheja mumikumbiro yangu,</verse>
				<verse number="4">ndechisuwira kukuvona, ndechicherecheja masoji ako, kuti ndizariswe ngo kudakara;</verse>
				<verse number="5">ndechicherechejiswa ngo kugonda kwo gwinyiso kuri mukati mwako; ukwo kwayiva pakutanga kuna mbiya wako Roisi; no kuna mayi wako Unike kwo ndinoziva kuti kuri kwourizve.</verse>
				<verse number="6">Ngo iyi ndava ndinokucherechejisa kuti umusijire chipuwo cha Mwari chiri mukati mwako ngo kudihwa kwo nyara jangu panyezuru pako.</verse>
				<verse number="7">Ngokuti Mwari aazivi kutipa mweya wo kutya, asi wo simba, no wo rudo, no wo kujibata.</verse>
				<verse number="8">Ndizvo usapsheruka kuyita chapupu cha Mambo wedu, nokuti ndini mubhanditi wake; asi gwinyira matambujiko ngo ndava yo vhangeri kudari ngo simba ra Mwari.</verse>
				<verse number="9">Uwo wakatiponesa, no kutidanija ngo kudanijwa kwakachena, kusikazivi kudari ngo mishando yedu, asi kudari ngo kuemesa kwake pachake no nyasha, jakapuwa kwetiri ndi Kristu Jesu nguva jisati javapo.</verse>
				<verse number="10">Asi zvino zvakapangijihwa ngo kuvoneka kwo Muponesi wedu Kristu Jesu, uwo wakanyisa kufa, wakazisa kupona no kusikavori mukujeka ngo vhangeri,</verse>
				<verse number="11">rendakaemeswa kuyita muchumairi, no mupostori, no mujijisi kweriri;</verse>
				<verse number="12">ngo iyi ndava ndinotambujwavo ngo izvi, asi andipsheruki ngokuti ndinomuziva wendakatenda, ndinogonda kuti uno simba rokungwarira chondakapa kwaari mbhera kuzuva iro.</verse>
				<verse number="13">Batisisa chivonero cho mazwi akagwinyisiswa owakazwa kwendiri mukugonda no murudo ruri kuna Kristu Jesu.</verse>
				<verse number="14">Icho chakanaka chakagondwa kwouri ngwarira ndiye Mweya Wakachena unogara mukati mwedu.</verse>
				<verse number="15">Unoziva ichi: Kuti vese vari mu Aziya vakandisiya; pakati pavo ndi Fugero na Herimogenese.</verse>
				<verse number="16">Mambo ngaakungurire kune vo mbhuri ya Onesiforo: Ngokuti wakandigwinyisa kazhinji, aazivi kupsheruka ngo ketani jangu;</verse>
				<verse number="17">asi apo wayiva mu Roma, wakandipshaka kakurutu, naye wakandiwana.</verse>
				<verse number="18">Mambo ngaaite kuti awane kukungurihwa kuna Mambo ngo iro zuva; newe unonasa kuziva kuwanda kwo izvo zvaakandishandira mu Efesu.</verse>
			</chapter>
			<chapter number="2">
				<verse number="1">Ndizvo zvino, mwana wangu, ita wakagwinya munyasha jiri kuna Kristu Jesu.</verse>
				<verse number="2">No izvo zvowakazwa kwendiri pamberi po zvapupu zvizhinji, upe iwewe kuvanarume vakagondeka, vanozokonavo kujijisa vamweni.</verse>
				<verse number="3">Sengerera kumatambujiko kudari ngo socha rakanaka ra Kristu Jesu.</verse>
				<verse number="4">Apana socha mumushando rinojikhodamisa ku mishando yo kupona uku; kuti rimudakajise uwo wakaritara kuti riite socha.</verse>
				<verse number="5">No kudarizve mundhu echitsamwirira mumuphikizano, aapuwi junguja kuti asikazivi kuteverera mipango.</verse>
				<verse number="6">Murimi unoshanda ndiye unosisira kuyita wokutanga kuashira michero.</verse>
				<verse number="7">Pinimija chondinonanga; ngokuti Mambo unozokupa kuzwisisa kuzviro zvese.</verse>
				<verse number="8">Cherecheja Jesu Kristu wo ruji rwa Dhavhidha, wakamuka kwo vakafa kudari ngo vhangeri rangu;</verse>
				<verse number="9">kweriri ndinosengerera matambujiko mbhera mukusungwa, kudari ngo mushandi wo zvakashata; asi izwi ra Mwari arizivi kusungwa.</verse>
				<verse number="10">Ndizvo ndinochungirira zvese ngo ndava yo vakatsananguhwa, kuti vawanevo ruponeso ruri kuna Kristu Jesu pamwepo no uthende husikaperi.</verse>
				<verse number="11">Rinogondeka izwi iri; ngokuti kudari takafa pamwepo naye, tinozoraramazve naye;</verse>
				<verse number="12">kudari techichungirira tinozotongazve naye; kudari techimuramba, iye unozotirambavo;</verse>
				<verse number="13">kudari isisu tisikagondeki, iye unogara echigondeka; ngokuti aakoni kujiramba.</verse>
				<verse number="14">Vacherechejise izvi, wechivapanga mukuvona kwa Mambo, kuti vasaita hasha ngo mazwi asikabetseri chiro, asi anopaukisa avo vanozwa.</verse>
				<verse number="15">Gwinya kujipira uri unotendeka kuna Mwari, mushandi usikatami kupsheruka, unoruramisa kubata izwi ro gwinyiso.</verse>
				<verse number="16">Asi tiza kuvereketa kusina shwiro, ngokuti ivo vanozovangirira mukusikateveri Mwari,</verse>
				<verse number="17">no izwi ravo rinozonyeketeka kudari ngo bandwa, pakati pavo ndi Hemeniyo na Firetu;</verse>
				<verse number="18">vanarume avo vakapauka kubva mu gwinyiso, vechiti kuti kumuka kwo vakafa kwakatopinda nazvino vanowisira pasi kugonda kwo vamweni.</verse>
				<verse number="19">Pikija zvakadaro jiro rakagwinya ra Mwari rinondoima, rine chinamiro ichi chokuti: Mambo unoziva vari vake, zve, mundhu wese unodanija zina ra Mambo ngaabve kwo izvo zvisikazivi kururama.</verse>
				<verse number="20">Zvino mu nyumba huru amuna ndiro jega jo mukore no jo sirivha, asizve no jo miti no jo dongo; no jimweni jinoreremejeka, no jimweni jisikareremejeki.</verse>
				<verse number="21">Ndizvo, kudari mundhu echizojisuka kubva kuno zvakadaro, unozoyita mujiyo unoreremejeka no wakacheneswa unosisira kushandiswa ngo mune wawo, wakanasirihwa kuyita mishando yese yakanaka.</verse>
				<verse number="22">Asi tiza kubva mukuemura kwo vapsha, utevere kururama, kugonda, rudo, kunyarara, pamwepo navo vanokumbira kuna Mambo ngo mwoyo wakasukika.</verse>
				<verse number="23">Asi ramba mibvunjo yo upenji no isina kuziva, wechiziva kuti inopara hasha.</verse>
				<verse number="24">No muranda wa Mambo akusisiri kuti aite hasha, asi aite wakapfava kwavari vese, unoziva kujijisa, echisengerera,</verse>
				<verse number="25">ngokupfava echijijisa avo vanoramba; kuti dangani Mwari ungavapa kutenderuka kuti vazive gwinyiso,</verse>
				<verse number="26">zve, kuti vajipokonyose kubva ku muravo wa Dhiabhorosi, wo vayinga vakabatwa ndiwo kuti vayite kuda kwake.</verse>
			</chapter>
			<chapter number="3">
				<verse number="1">Asi ziva ichi: Kuti kumazuva okugumisira nguva jo kutambujika jinozoviya.</verse>
				<verse number="2">Ngokuti vandhu vanozojida, vechidisisa upfumi, vechiganza, vechijikuja, vechituka, vasikapurutani vabari, vasikabongi, vasikacheneswi,</verse>
				<verse number="3">vasina rudo kuhama, vasikaiyaniswi, vanoreva, vasikajibati, vanotyisa, vanoshora vakanaka,</verse>
				<verse number="4">vari vachengejeri, vanomutikizizi, vanojiringaringa, vanopinda kuda mutambo kuno kumuda Mwari;</verse>
				<verse number="5">vano chiyimo chokudira, asi vechiramba simba rakwo. Ubve kwavari.</verse>
				<verse number="6">Ngokuti vakadari ndivo vanodisisa kunghwina mu nyumba vechichakata vanakaji vari mapenji, vakaremehwa ngo zvishaishi, vechikweviwa ngo kuemura kwakaparajana.</verse>
				<verse number="7">Vanogara vechijija, vasikatongogumi mukuziva gwinyiso.</verse>
				<verse number="8">Kudari ndi Jani na Jambere vakarwisana na Mosi, ngokudaro avo navo vanorwisana no gwinyiso; vari vandhu vakashaishihwa mu mipinimijo, avana kuzwisisa mukugonda.</verse>
				<verse number="9">Asi avazopindi kuenda mberi; ngokuti upenji hwavo hunozova pambhene ku vandhu vese, kudari ngo hwaavozve hwakaita kudaro.</verse>
				<verse number="10">Asi iwewe wakatevera kujijisa kwangu, kufamba kwangu, kudisisa, kugonda, kugwinyisira, rudo no kusengerera,</verse>
				<verse number="11">kuteverehwa no matambujiko; izvo zvakandigumira mu Antiyoki, no mu Ikoniyo, no mu Ristriya; kutambujika ukwo kwo ndakashingirira, kwozviri zvese Mambo wakandinunurira.</verse>
				<verse number="12">Eya navo vese vanoda kufamba ngo kururama kuna Kristu Jesu vanozotambujika.</verse>
				<verse number="13">Asi vandhu vakashata no vanochengeja vanozovangirira kupinda kushata, vechichengeja no kuchengejehwa.</verse>
				<verse number="14">Asi iwewe gara mu izvo zvowakajija no kugwinyiswa ndizvo, wechiziva uwo wowakajijiswa ndiye.</verse>
				<verse number="15">Zve kubvira paudoko hwako, wakaziva Matahwa Akachena ano simba rokuyita kuti ungware kuruponeso kubudikija ngo kugonda kuri kuna Kristu Jesu.</verse>
				<verse number="16">Matahwa ese akafemehwa ndi Mwari, anobeserazve kujijisa, kurambija, no kutova, no kupangijira kuri mukururama.</verse>
				<verse number="17">Kuti mundhu wa Mwari aite wakaperera, anazvo zvese zvokuyita mishando yese yakanaka.</verse>
			</chapter>
			<chapter number="4">
				<verse number="1">Ndinokupanga mukuvona kwa Mwari, no kwa Kristu Jesu, uwo unozotonga vachazwa no vakafa, mukuvoneka kwake no umambo hwake;</verse>
				<verse number="2">chumaira izwi; ugwinyisire ngo nguva kwayo, no isiri nguva kwayo; rambisa, uthuse, upange, ngo kusengerera kwese no kujijisa.</verse>
				<verse number="3">Ngokuti inozovapo nguva yo vasikazoshingiriri zvijijiso; asi vano njeve jinovava, vanozojiunganijira vajijisi kudari ngo kuemura kwavo;</verse>
				<verse number="4">vanozoreesa njeve javo kubva kugwinyiso, vechienda kungano.</verse>
				<verse number="5">Asi iwewe, wechirinda ngo zviro zvese, gwinya kumatambujiko, ita mushando wo muvhangeri, pejisa mushando wako.</verse>
				<verse number="6">Ngokuti zvino ndotoduruhwa kuitwa mudiro, no mukuvo wokuenda kwangu waguma.</verse>
				<verse number="7">Ndakaambana kuambana kwakanaka, ndakapeja mujaho wangu, ndakangwarira kugonda;</verse>
				<verse number="8">kubvira zvino ragajikihwa inini junguja ro kururama, raanozondipa Mambo, mutongi wakarurama, ngo iro zuva; aazondipi ndega, asi no kwavari vese vakada kuvoneka kwake.</verse>
				<verse number="9">Gwinya kuviya kwendiri ngokukasira.</verse>
				<verse number="10">Ngokuti Dhemasi wakandisiya ngokuda iyi nyika, wakaenda Tesaronika; Kresiki wakaenda Garatiya, Titosi wakaenda Dharamatiya.</verse>
				<verse number="11">Ndi Ruka ega uchineni. Tora Marku, uviye naye; ngokuti unondibesa kukurutu kwondiri mumushando.</verse>
				<verse number="12">Asi ndakatuma Tukiko ku Efesu.</verse>
				<verse number="13">Jazi rondakasiya Trowa na Karpo, uya naro woviya no tshamba kakurutu maphepha omatovo.</verse>
				<verse number="14">Arixandreu mupfuri wo matusi wakandishaishira kakurutu, Mambo unozomuhwirijira kudari ngo mishando yake:</verse>
				<verse number="15">Newe unosisira kungwara ndiye ngokuti wakakanija kakurutu mazwi edu.</verse>
				<verse number="16">Pakujirwira kwangu kwo kutanga apana wakandiimirira, asi vese vakandisiya. Isaita ndava kwavari.</verse>
				<verse number="17">Asi Mambo wakandiimirira, akandigwinyisa; kuti masoko ateketeswe aembho ndini nokuti majinja ese azwe; neni ndakanunurihwa kubva kwo muromo wo mbhondoro.</verse>
				<verse number="18">Mambo unozondinunurira kubva kumishando yese yakashata, unozondiponesa mbhera ndive mu umambo hwake hwo mu denga: Kwaari ngakuve no uthende mbhera narini. Ameni!</verse>
				<verse number="19">Tambisa Prisika na Akwira no mbhuri ya Onesiforo.</verse>
				<verse number="20">Erastu wakasara Korinte, asi ndakasiya Trofimu Miretu echihwara.</verse>
				<verse number="21">Kasira kuti uviye chipepo chisati chaguma. Yubhuru unokutambisa, na Pude, na Rinu, na Kraudhiya no vatendi vese.</verse>
				<verse number="22">Mambo ngaave no mweya wako. Nyasha ngajive newe.</verse>
			</chapter>
		</book>
		<book number="56">
			<chapter number="1">
				<verse number="1">Pauri, muranda wa Mwari, no mupostori wa Jesu Kristu, kudari ngo kugonda kwo vakatsananguhwa va Mwari, no kuziva gwinyiso riri ro uMwari,</verse>
				<verse number="2">mugonda ro kupona kusikaperi, kwaakagondisa Mwari, uwo usikakoni kunyepa, nguva jisati jaavepo;</verse>
				<verse number="3">asi ngo nguva yake wakavonisa izwi rake mukuteketeswa, kwo ndakagondwa ndikwo kudari ngo mupango wa Mwari Muponesi wedu;</verse>
				<verse number="4">kuna Titosi, mwana wangu wo gwinyiso, ngo kugonda kwotinakwo tese: Nyasha, kukungurihwa no kunyarara ngazvive kwomuri zvinobva kuna Mwari Baba no kuna Kristu Jesu Muponesi wedu.</verse>
				<verse number="5">Ngo iyi ndava ndakakusiya Krete, kuti urongeje izvo zvakasara kuitwa, nokuti uemese vakuru ku madhoropa ese, kudari ngo zvondakakupanga;</verse>
				<verse number="6">kudari aripo mundhu usikashoreki, uno mukaji umwe, ano vana vanotenda, vasikaitihwi ndava yo kusikajibata, nokuti vasikapurutani.</verse>
				<verse number="7">Ngokuti kunosisira kuti muvonisi aite usikashoreki, kudari ngozvaari mutungamiriri wo nyumba ya Mwari; usina mutikizizi, usikakasiri kucheneka, usikadi vhini, usikarovi, usikadisisi pfuma ina svina;</verse>
				<verse number="8">asi unoashira vapfumba, unoiyana no vandhu vakanaka, wakangwara, wakarurama, wakacheneswa, unojibata;</verse>
				<verse number="9">echibatisisa izwi rinogondeka kudari ngo zvaakajijiswa, kuti awane simba rokuyita zvese kupanga zvijijiso zvo gwinyiso no kuvanyisa vanoyita hasha.</verse>
				<verse number="10">Ngokuti varipo vazhinji vasikapangwi, vanovereketa zvisina shwiro, vanochengeja, kakurutu avo vari vo kuchekwa,</verse>
				<verse number="11">avo kunosisira kuti miromo yavo inyarajwe; vari vanarume vanoparaja aembho mbhuri yese, vechijijisa zvisikasisiri, ngo ndava yokuda pfuma ina svina.</verse>
				<verse number="12">Umwe wavo wayiva muprofeti wo kwavo, wakati vaKrete vari vanyepi nguva jese, no zvikara zvakashata, vanokara vano nungo.</verse>
				<verse number="13">Chapupu ichi chino gwinyiso. Ngo iyi ndava varambije kakurutu kuti vagwinyisire mukugonda,</verse>
				<verse number="14">vasikapurutani kungano jo vajudha, no mipango yo vandhu vanofuratira gwinyiso.</verse>
				<verse number="15">Kune vakasukika zvese zvakasukika; asi kwavari vakasvipiswa vasikatendi apana chakasukika; asi vese mipinimijo yavo no mwoyo yavo, zvakasvipiswa.</verse>
				<verse number="16">Vanopupura kuti vanomuziva Mwari; asi ngo mishando yavo vanomuramba, vechiita vanonyangaja no vasikapurutani, no vasikadetseri chiro kumishando yese yakanaka.</verse>
			</chapter>
			<chapter number="2">
				<verse number="1">Asi iwewe, vereketa zvinosisira zvijijiso zvine gwinyiso.</verse>
				<verse number="2">Kuti harahwa jijibate, jechireremejeka, jakangwara, jinogwinyisira mukugonda, no murudo no mukusengerera.</verse>
				<verse number="3">No harahwa jo kaji ngokudaro jifambe kudari ngo zvinosisira vakacheneswa, jisikarevi, jisikadi vhini rakawanda, jiite vajijisi vo zvakanaka;</verse>
				<verse number="4">kuti jijijise vanakaji vapsha kuda vamuna vavo, no kuda vana vavo,</verse>
				<verse number="5">kuti vayite vakangwara, vakasukika, vanongwarira mizi yavo, vano nyasha, vanopfavira vamuna vavo, kuti izwi ra Mwari risazotukwa.</verse>
				<verse number="6">Majaha ngokudaro panga kuti aite akangwara.</verse>
				<verse number="7">Ngo zviro zvese wechijipangijira uri chivonero cho mishando yakanaka; muzvijijiso zvako wechipangijira kusikavori, no kureremejeka,</verse>
				<verse number="8">uno kuvereketa kwakarurama, kusikashoreki, kuti uwo unokanija apsheruke, asava no chiro chakashata chaangavereketa ndisu.</verse>
				<verse number="9">Panga varanda kuti vapfavire majimambo avo, no kunasa kuadakajisa ngo zviro zvese, vasikakaniji;</verse>
				<verse number="10">vasikabi, asi vechipangijira kugondeka kwese kwakanaka; kuti vanemese zvijijiso zva Mwari Muponesi wedu ngo zviro zvese.</verse>
				<verse number="11">Ngokuti nyasha ja Mwari jakavoneka, jinozisa ruponeso ku vandhu vese,</verse>
				<verse number="12">jechitijijisa techiramba zvakashata no kuemura zvo mu nyika tipone ngo kungwara no kururama na ngo kutevera Mwari mu nyika muno;</verse>
				<verse number="13">techigarira iro gonda rinomuchena, no kuvoneka kwo uthende hwa Mwari wedu mukuru no Muponesi Jesu Kristu;</verse>
				<verse number="14">uwo wakajipira ngo ndava yedu kuti atiripire kubva mukushata kwese, nokuti ajichenesere vandhu vayite vake vambhwine, vanotsamwirira kuyita mishando yakanaka.</verse>
				<verse number="15">Vereketai izvi, no kuzvipanga no kurambisa ngo simba rese. Usatendera mundhu kuti akushore.</verse>
			</chapter>
			<chapter number="3">
				<verse number="1">Vacherechejise kuti vapfavire kuvatongi no kune vano simba, kuti vapurutane, kuti vanasirihwe kuyita mishando yese yakanaka,</verse>
				<verse number="2">kuti vasavereketa zvakashata ngo mundhu, kuti vasaita hasha, vayite vakapfava, vechipangijira kupfava ku vandhu vese.</verse>
				<verse number="3">Ngokuti isisuvo ngo pamberi tayiva no upenji, tisikapurutani, techichengejehwa, techishandira kuemura no zvidakajiso zvo nyama zvakaparajana, tine khururu, no ndurumwa, techinyenya, no kunyenyana.</verse>
				<verse number="4">Asi apo nyasha ja Mwari Muponesi wedu no rudo rwake ku vandhu zvavoneka,</verse>
				<verse number="5">haiwa ngo mishando yakarurama yotakaita isisu, asi kudari ngo uwandu hwo nyasha jake wakatiponesa, ngo kushambijwa kwo kubahwa kupsha, no kumusijihwa ndi Mweya Wakachena,</verse>
				<verse number="6">uwo wakadururihwa panyezuru pedu ngo kuwanjisa, ndiye Jesu Kristu Muponesi wedu.</verse>
				<verse number="7">Kuti isisu techipembejwa ngo nyasha jake, tiite vanogara ndhaka kudari ngo gonda ro kupona kusikaperi.</verse>
				<verse number="8">Iri izwi rinogondeka, ngo ndava yo izvi ndinoda kuti ugwinyisise kuzvinanga, kuti avo vakatenda Mwari vangwarire kuyita mishando yakanaka, izvi zviri zvakanaka zvinobesera ku vandhu.</verse>
				<verse number="9">Asi tiza mibvunjo yo upenji no kuverenguja kwo majibaba mukuru; no hasha, no kukanijana ngo ndava yo mipango; ngokuti izvo azvibetseri, azvina shwiro.</verse>
				<verse number="10">Mundhu unojijisa zvinopshapshana no gwinyiso, ngosure kwo kumupangira kamwe no kwo chipiri, murambe;</verse>
				<verse number="11">wechiziva kuti wakadaro wakapauka, unoshaisha, unojirasha.</verse>
				<verse number="12">Apo ndootuma Atema, nokuti Tukiko kwouri, gwinya kuviya kwendiri Nikopori; ngokuti ndakajiemesera kugara apo nguva yo chipepo.</verse>
				<verse number="13">Ita zvese zvounokona kubesera Zenani gweta, na Aporo, muhwendo hwavo, kuti kusazovapo chinotamika kwavari.</verse>
				<verse number="14">No vandhu veduzve ngavajije kuyita mishando yakanaka kuti vavone zvinosisira, nokuti vasazoita vasina michero.</verse>
				<verse number="15">Vese vendinavo vanokutambisa. Tambisa avo vanotida mukugonda. Nyasha ngajive nemwi mwese.</verse>
			</chapter>
		</book>
		<book number="57">
			<chapter number="1">
				<verse number="1">Pauri, musungwa wa Kristu Jesu, na Timoti munukuna wedu kuna Firimoni mudikani no unoshanda pamwepo nesu,</verse>
				<verse number="2">no kuna Apfiya hanzvaji yedu, na Akipo uri socha pamwepo nesu, no ku chiara chiri mu nyumba yako.</verse>
				<verse number="3">Nyasha no kunyarara ngazvive kwouri zvinobva kuna Mwari Baba wedu, no kuna Mambo Jesu Kristu.</verse>
				<verse number="4">Ndinobonga Mwari wangu ngo nguva jese, ndechikucherecheja mumikumbiro yangu,</verse>
				<verse number="5">ndechizwa ngo rudo rwako no kugonda kwounakwo kuna Mambo Jesu, no kwavari vese vakacheneswa.</verse>
				<verse number="6">Kuti kukovera kwo kugonda kwako kushande mukuziva zvese zvakanaka zviri mukati mwedu kuna Kristu.</verse>
				<verse number="7">Ngokuti ndinodakara kakurutu no kuembezehwa murudo rwako, ngokuti mwoyo yo vakacheneswa yakagwinyiswa ndiwe, hama.</verse>
				<verse number="8">Ndizvo pikija ndino kushinga kwese kuna Kristu kuti ndikupange icho chinosisira,</verse>
				<verse number="9">asi ngo ndava yo rudo ndinokupota, inini Pauri musharuka, nazvino ndiri musungwazve wa Kristu Jesu;</verse>
				<verse number="10">ndinopota kwouri ngo ndava yo mwana wangu Onesimo, wondakabara mukusungwa kwangu,</verse>
				<verse number="11">uwokaretu inga asikabetseri kwouri, asi zvino unobesera iwewe na inini.</verse>
				<verse number="12">Ndinomutumira kwouri iye wambwine, ukwo kunoti, uri mwoyo wangu aembho.</verse>
				<verse number="13">Wendaida kuti agare neni, kuti andishandire pandau pako mukusungwa ngo ndava yo vhangeri.</verse>
				<verse number="14">Asi ndayinga ndisikadi kuyita chiro ngo kunja kwo kutendera kwako; kuti kunaka kwako kusazoita kwo kuvangijihwa, asi ngokuda kwako.</verse>
				<verse number="15">Ngokuti pamweni wakaparajaniswa newe nguva doko, kuti ungava naye mbhera narini.</verse>
				<verse number="16">Aasiri inga hloko, asi unopinda hloko, ari munukuna unodikana, kakurutu kwendiri, asi kunozopinda kwakaitawani kudaro kwouri, mumuviri no kuna Mambozve.</verse>
				<verse number="17">Ndizvo kudari wechindiverenga kuti ndiri shamwari yako, muashire kudari ndini.</verse>
				<verse number="18">Asi kudari iye akakushaishira chiro, nokuti ano gava kwouri, tarai icho mumagava angu;</verse>
				<verse number="19">inini Pauri ndinotara ichi ngo nyara yangu: Ndinozoaripira. Kuti ndisazoti kwouri iwewe pachako uri gava kwendiri.</verse>
				<verse number="20">Eya hama, nditendere kuti ndidakajwe ndiwe kuna Mambo; gwinyisa mwoyo wangu kuna Kristu.</verse>
				<verse number="21">Ndechigonda kupurutana kwako ndinotara kwouri, ndechiziva kuti unozoyita no zvimweni kupinda zvondananga.</verse>
				<verse number="22">Asizve ndinasirire ugaro; ngokuti ndinogonda kuti ngo mikumbiro yenyu ndinozopihwa kwomuri.</verse>
				<verse number="23">Epafrasi, musungwa pamwepo neni kuna Kristu Jesu unokutambisa;</verse>
				<verse number="24">ngokudaro na Marku, na Aristaku, na Dhemasi na Ruka vashandi pamwepo neni.</verse>
				<verse number="25">Nyasha ja Mambo wedu Jesu Kristu ngajive no mweya yenyu.</verse>
			</chapter>
		</book>
		<book number="58">
			<chapter number="1">
				<verse number="1">Mwari, uwo wakavereketa ku majibaba ngo mikuvo yokare, ngo vaprofeti, nguva jakaparajana, na ngo njira jakaparajana,</verse>
				<verse number="2">wakavereketa kwetiri mukupera kwo mazuva ano ngo Mwana wake, waakaemesa kugara ndhaka yo zviro zvese, ndiyezve wakayita nyika;</verse>
				<verse number="3">iye uri kun'anikira kwo uthende hwake, no wakatojana aembho naye, no kutonga zviro zvese ngo simba ro izwi rake, kwakati apeja kuchenesa zvishaishi, wakagara pasi ngo kumuho kwo Ukuru hwo mugore.</verse>
				<verse number="4">Waitwa wakapinda kunaka kuno ngirosi, ngokuti wakagara ndhaka yo zina rakapinda kunaka kuno rajo.</verse>
				<verse number="5">Ngokuti ngoyapi ngirosi yaakabvunja nokuti ngouri mukuvo echiti: “Iwewe uri Mwana wangu nyamasi ndakubara? Zve, ndinozoita Baba kwaari, naye unozoita Mwana kwendiri?”</verse>
				<verse number="6">Zve, naapo echizisa dangwe mu nyika, unoti: “Ngirosi jese ja Mwari ngajimudire.”</verse>
				<verse number="7">Na ngo ndava yo ngirosi, unoti: “Uwu unoyita ngirosi jake jiite mweya, no vashandiri vake kuti vayite murazvu wo muriro.”</verse>
				<verse number="8">Asi ngo ndava yo Mwana unoti: “Dendemaro rako, A Mwari, rinogara mbhera narini, no ndonga yo kururama ndiyo ndonga yo umambo hwako.</verse>
				<verse number="9">Iwewe wakada kururama, wakanyenya kushata; ndizvo Mwari, Mwari wako wakakuzoja ngo mafuta okudakara kupinda shamwari jako.”</verse>
				<verse number="10">Zve: “Iwewe, Mambo, pakutanga wakarajika jiro ro nyika, no matenga ari mishando yo nyara jako.</verse>
				<verse number="11">Izvo zvichapera; asi iwewe unogara uripo: Nazvo zvese zvichasakara kudari ngo chokufuka;</verse>
				<verse number="12">nokudari ngo jira unozozvipeta, kudari ngo cho kufuka, nazvo zvinozotshandujwa. Asi iwewe unondogara wakadaro, no makore ako aatongozoperi.”</verse>
				<verse number="13">Asi ngoyapi yo ngirosi yaakavereketa ndiyo nokuti ngouri mukuvo, echiti: “Gara iwewe ngo kumuho kwangu mbhera ndiite mapandu ako chitambarariro cho tsoka jako?”</verse>
				<verse number="14">Ngirosi jese andiyopi mweya inoshandira here, inotumwa kushandira avo vanozogara ndhaka yo ruponeso?</verse>
			</chapter>
			<chapter number="2">
				<verse number="1">Ndizvo kunosisira kuti tipinde kungwarira zvo takazwa, kuti tirege kupauka kubva kwo zviri.</verse>
				<verse number="2">Ngokuti kudari izwi iro rakavereketwa ngo ngirosi rakavoniswa, kuti rakagwinya, no kupauka kwese no kusikapurutana zvakaengejehwa ngo kuhwirijihwa kwakasisira.</verse>
				<verse number="3">Isisu tingaita mapokonyokerenyi kudari techiregejera ruponeso rukuru rwakadari? Urwo rwakatanga kuvereketwa ndiye Mambo, rukagwinyisiswa kwetiri ndivo vakazwa.</verse>
				<verse number="4">Mwari wakapupuravo pamwepo navo, ndizvo zvese, zvivoniso no mishamiso, mushando yakawanda yo simba, na ngo zvipuwo zvo Mweya Wakachena kudari ngokuda kwake.</verse>
				<verse number="5">Ngokuti aazivi kuipfavisira kungirosi nyika inoviya, yotinovereketa ndiyo.</verse>
				<verse number="6">Asi umwe wakapupura pandau imweni, echiti: “Mundhu uri chinyi kuti ukarakaje ndiye? Nokuti mwana wo mundhu kuti umufambire?”</verse>
				<verse number="7">Wakamuita ngo mukuvo mudoko ari pasi kuno ngirosi. Wakamupfeka junguja ro uthende no kureremejwa, ukamuemesa panyezeru po mishando yo nyara jako.</verse>
				<verse number="8">Wakapfavisa zvese pasi po tsoka jake. Ngokuti pakudira pasi pake zviro zvese, aazivi kusiya chiro chisikazivi kudihwa pasi pake. Asi zvino atisati tavona kuti zvese zvakadihwa pasi pake.</verse>
				<verse number="9">Asi tinomuvona Jesu wakaitwa kwo nguva doko ari pasi kuno ngirosi, ngo ndava yo kutambujika kwo kufa, akapfekeswa junguja ro uthende no kureremejwa, kuti ngo nyasha ja Mwari iye aravire kufa ngo ndava yo mundhu wese.</verse>
				<verse number="10">Ngokuti kwakamusisira, iye wakaitira zviro zvese, nokuti ndiye zvese zviripo, mukuzisa vana vazhinji muuthende, apererise mukutambujika uwo uri mutungamiri wo ruponeso rwavo.</verse>
				<verse number="11">Ngokuti uwo unochenesa naavo vakacheneswa vari umwe: Ngo iyi ndava, aapsheruki kuvadanija kuti hama,</verse>
				<verse number="12">echiti: “Ndinozopangijira zina rako kuvanukuna vangu, ndinozoemba kukuja pakati po chiara.”</verse>
				<verse number="13">Zve ndinozogonda kwaari. Zve vona inini, no vana avo vaakandipa Mwari.</verse>
				<verse number="14">Ndizvo kwechivoneka kuti vana vakakovanisihwa ngazi no nyama, iye pachake ngokudaro wakakovana navo pano zvakadaro; kuti ngo kufa ungamuita usina shwiro uwo wayiva no simba rokufa, kunoti, Dhiabhorosi.</verse>
				<verse number="15">Kuti anunure vese vayiva varanda mukupona kwavo kwese ngokutya kufa.</verse>
				<verse number="16">Ngokuti ngo gwinyiso aazivi kuviya kwoobesera ngirosi, asi kubesera mibarihwana ya Abrahama.</verse>
				<verse number="17">Ndizvo zvakamusisira kuti aezaniswe no vanukuna vake ngo zviro zvese, kuti aite mupristi mukuru ano nyasha no unogondeka ngo zviro zva Mwari, kuti aripire zvishaishi zvo vandhu.</verse>
				<verse number="18">Ngokuti iye ega wakatambujika echiejwa, uno simba rokubesera avo vanoejwa.</verse>
			</chapter>
			<chapter number="3">
				<verse number="1">Ndizvo hama jakacheneswa, jinoashiravo kudanijwa kwo mugore, pinimijanyi ngo Mupostori no Mupristi Mukuru wo kutenda kwedu, ndiye Jesu.</verse>
				<verse number="2">Uwo waigondeka kwaari wakamuemesa, kudarizve ndi Mosi waigondeka mu nyumba yake yese.</verse>
				<verse number="3">Ngokuti iye wakaverengwa unosisira kureremejwa kupinda Mosi, ngokuti uwo wakavaka nyumba unopinda kureremejwa kuno nyumba pachayo.</verse>
				<verse number="4">Ngokuti nyumba jese jinovakiwa ngo mundhu; asi uwo wakavaka zvese ndi Mwari.</verse>
				<verse number="5">Na Mosi ngo gwinyiso waigondeka mu nyumba ya Mwari yese kudari ngo muranda, kuyita chapupu cho izvo zvaaizovereketa sureni.</verse>
				<verse number="6">Asi Kristu waigondeka kudari ngo mwana panyezuru po nyumba yake; nesu tiri nyumba yake kudari techibatisisa mbhera pakugumisira kushinga kwedu no gonda rotinokuja ngo ndava yaro.</verse>
				<verse number="7">Ndizvo kudari ngo zvounovereketa Mweya Wakachena: “Nyamasi kuti mwechizwa izwi rake,</verse>
				<verse number="8">musakonjisa mwoyo yenyu kudari ngo nguva yo kumukira, kudari ngo apo pazuva ro kuejwa mu bani,</verse>
				<verse number="9">paakandieja majibaba enyu echindinesa, akavona mishando yangu makore ari makumi marongomuna.</verse>
				<verse number="10">Ndizvo ndakanyangajwa kuno ruji urwu, ndikati: Vanogara vechipauka mumwoyo yavo, asi avasati vaziva njira jangu;</verse>
				<verse number="11">kudari ngo zvo ndakapika mukunyangajwa kwangu, kuti avazonghwini mukuzorora kwangu.”</verse>
				<verse number="12">Ngwaranyi hama kuti musazova no mwoyo wakashata usikatendi mukati mwo umwe wenyu ngo kuhwirira sure kubva kuna Mwari unopona.</verse>
				<verse number="13">Asi pangananyi mazuva ngo mazuva, kuchadanijwa kuti: Nyamasi; kuti asazovapo umwe wenyu unokonjiswa ngo kuchengeja kwo kushaisha.</verse>
				<verse number="14">Ngokuti isisu takaitwa vaashiri va Kristu, kudari techibatisisa kuamba kwo kugonda kwedu mbhera pakugumisira:</verse>
				<verse number="15">Apo kuchanangwa kuti: Nyamasi kudari mwechizwa izwi rake, musakonjisa mwoyo yenyu, kudari ngo nguva yo kumukira.</verse>
				<verse number="16">Ngokuti ndiyani avo vakazwa, vakamukira? Andivopi vese here vakabudiswa Egipite ndi Mosi?</verse>
				<verse number="17">Ndiyanizve vaakachenekera makore ari makumi marongomuna? Andivopi avo vakashaisha here, miviri yavo vakafira mu bani?</verse>
				<verse number="18">Wakapikazve kunani kuti avazonghwini mukuzorora kwake, asi kwavari vayiva vasikamupurutani?</verse>
				<verse number="19">Nesu tinovona kuti avasaikona kunghwinemwo ngo ndava yo kusama kutenda.</verse>
			</chapter>
			<chapter number="4">
				<verse number="1">Ndizvo, kudari ngo zvechiripo chigondiso cho kunghwina mukuzorora kwake, ngatingware kuti kusazovapo umwe wenyu ungavoneka echikorera kugumira kwechiri.</verse>
				<verse number="2">Ngokuti ngo gwinyiso tayiva no vhangeri rakachumaihwa kwetiri, kudari ndivo: Asi izwi rokuzwa arizivi kubesera, ngokuti arizivi kusonganiswa pamwepo no kugonda kuna avo vakarizwa.</verse>
				<verse number="3">Ngokuti isisu takatenda tinonghwina mukuzorora ukwo, kudari ngo zvaakavereketa, echiti: Kudari ngo zvondakapika muushungu hwangu, avazonghwini mukuzorora kwangu, pikija mushando yayinga yakapejwa kubvira mukuemeswa kwo nyika.</verse>
				<verse number="4">Ngokuti iye wakavereketa kudari kundau imweni ngo ndava yo zuva ro chinomwe, kuti Mwari wakazorora ngo zuva ro chinomwe kubva kumishando yake yese;</verse>
				<verse number="5">no kundau inozve, avazonghwini mukuzorora kwangu.</verse>
				<verse number="6">Ndizvo kwechivoneka kuti kwasarira kuti vamweni vanghwinemwo, naavo kwavari kwakachumaihwa masoko akanaka kare vakakorera kunghwinemwo ngo kusikapurutana.</verse>
				<verse number="7">Unoemesazve, zuva rakatikuti, echinanga ndi Dhavhidha kuti: “Nyamasi”, ngosure kwo mukuvo wakareba kudari, kudari ngo zvakavereketwa kare: “Nyamasi kudari mwechizwa izwi rake, musakonjisa mwoyo yenyu.”</verse>
				<verse number="8">Ngokuti kudari Joshua ayinga avapa kuzorora, iye asaizovereketa sureni ngo zuva rimweni.</verse>
				<verse number="9">Ndizvo kuchavapo kuzorora kwo sabatha ro vandhu va Mwari.</verse>
				<verse number="10">Ngokuti iye wakanghwina mukuzorora kwake wakazororavo kumishando yake, kudari ngo zvaakaita Mwari kuno yake.</verse>
				<verse number="11">Ndizvo ngativangirire kunghwina mukuzorora ukwo, kuti kusazovapo mundhu unozowa kutevera icho chivonero cho kusikapurutani.</verse>
				<verse number="12">Ngokuti izwi ra Mwari rinopona, rinoshanda, rinopinja kupinda shoti ino upanga huviri. Inobaya mbhera kuparajane mwoyo no mweya, zvese ndhengo no mwongo, no kuzwisisa zvinotendwa no zvinorangarihwa mumwoyo.</verse>
				<verse number="13">Apana chisikwa chisiri pambhene mukuvona kwake: Asi zviro zvese zviri pambhene no kubewurihwa kumajiso ake uwo wotinodavira kwaari.</verse>
				<verse number="14">Ndizvo techiva no mupristi mukuru, wakapinda mumatenga, uri Jesu Mwana wa Mwari, ngatibatisise kutenda kwedu.</verse>
				<verse number="15">Ngokuti atina mupristi mukuru akadi asikakoni kutizwira urombo pakurembejeka kwedu; asi tina uwo wakaejwa ngo njira jese kudari ndisu, asina zvishaishi.</verse>
				<verse number="16">Ndizvo, ngatikwedere ngo kushinga kudendemaro ro nyasha, kuti tiashire nyasha no kuwana nyasha jo kubetsera ngo mukuvo wo kutama.</verse>
			</chapter>
			<chapter number="5">
				<verse number="1">Ngokuti mupristi wese mukuru, wakatshananguhwa kubva pakati po vandhu, unoemesehwa vandhu kuyita zviro zva Mwari, kuti apire zvese zvipo no midiro ngo ndava yo zvishaishi:</verse>
				<verse number="2">Uwo ungakona kuzwira urombo kuna vasikazivi, no vanopauka, ngokuti iye pachake wakatendenejwavo ngo kurembaremba.</verse>
				<verse number="3">Ngo iyi ndava, unosisira kuti apire midiro ngo ndava yo zvishaishi zvake, kudari ngo zvaanopira ngo ndava yo vandhu.</verse>
				<verse number="4">Akuna mundhu unojitorera ukwo kureremejwa, asi uwo unodanijwa ndi Mwari, kudari ndi Aroni.</verse>
				<verse number="5">Ngokudaro Kristu naye aazivi kujikuja ngokuita mupristi mukuru, asi uwo wakavereketa kwaari, kuti: “Iwewe uri Mwana wangu, Nyamasi ndakubara.”</verse>
				<verse number="6">Kudari ngo zvaakanangazve kundau imweni, kuti: “Iwewe uri mupristi mbhera narini ngo kutevera ruji rwa Merekizedheki.”</verse>
				<verse number="7">Uwo ngo mazuva okupona kwake munyama wakakumbira mikumbiro no kupota ngo kuchema kakurutu na ngo masoji kwaari wayiva no simba ro kumuponesa kubva mukufa, naye wakazwika ngo ndava yo kumutya Mwari.</verse>
				<verse number="8">Pikija wayiva Mwana, asi wakajija kupurutana ngo izvo zvaakatambujika ndizvo;</verse>
				<verse number="9">naapo ayinga aperera, wakayita muambi wo kuponeswa kusikaperi kwavari vese vanomupurutana,</verse>
				<verse number="10">adujwa ndi Mwari kuti uri mupristi ngo kutevera ruji rwa Merekizedheki.</verse>
				<verse number="11">Wetino zvakawanda zvo kunanga ndiye, no zvinonesa kuzvidurujira, ngokuti kwechivoneka kuti muri vandhu vasikakoni kuzwisisa.</verse>
				<verse number="12">Kwechivoneka kuti mwaisisira kuyita vajijisi, zvino munodazve kuti umweni amujijise imwimwi kuamba kwo zvijijiso zvo kutanga zvo mazwi a Mwari; mwatoita vanosisira mukaka, haiwa kuha kwakagwinya.</verse>
				<verse number="13">Ngokuti mundhu wese unomwa mukaka aazwisisi izwi rokururama; ngokuti uchiri mwana mudoko.</verse>
				<verse number="14">Asi kuha kwakagwinya ngo kwo vakuru, vakarovejera kuzwisisa zvakanaka no zvakashata.</verse>
			</chapter>
			<chapter number="6">
				<verse number="1">Ndizvo ngatichiregere kuvereketa ngo zvijijiso zvokuamba zva Kristu, ngatichitsamwirire kuenda mberi kuyita vakaperera; tisikarajikizve jiro ro kutenderuka kubva kumishando yakafa, no yo kugonda kuna Mwari,</verse>
				<verse number="2">no kuchijijiso chokubhapatiswa, no kudihwa nyara, no kwo kumuka kwo vakafa, no kwo kutongwa kwo mbhera narini.</verse>
				<verse number="3">No izvi tinozozviita kudari Mwari echitendera.</verse>
				<verse number="4">Ngokuti ngo ndava yo avo vakambojekiswa no kuravira chipuwo cho mugore, vechiitwa vanoashira Mweya Wakachena,</verse>
				<verse number="5">vakaravira izwi rakanaka ra Mwari, no masimba onguva inoviya,</verse>
				<verse number="6">kudari vechihwirira sure, akungaitiki kuvatenderujazve; kwechivoneka kuti vanokohomerazve Mwana wa Mwari vechimupsheruja pambhene.</verse>
				<verse number="7">Ngokuti nyika inomwirira mvura inona kazhinji panyezuru payo, kudari yechibereka mirivo inosisira avo voyakarimihwa, inoashira chidakajiso chinobva kuna Mwari.</verse>
				<verse number="8">Asi kudari yechibereka minzwa no marukato, inorashwa no kutukwa; magumisiro ayo ari okupiswa.</verse>
				<verse number="9">Asi vanodikana, tinoongwa kuti imwimwi munozova no zvakapinda kunaka, no izvo zvinozwirana no ruponeso, pikija tinovereketa kudaro.</verse>
				<verse number="10">Ngokuti Mwari aasiri usikazivi kururama akadi kuti akanganwe mushando wenyu, no rudo rwo mwakapangijira kuna zina rake, ngo izvo kuti mwakashandira vakacheneswa, kudari munondovashandira nazvino.</verse>
				<verse number="11">Nesu tinodisisa kuti umwe naumwe wenyu apangijire kutsamwirira kwakadaro kuno kugonda kwakazarisika mbhera mukugumisira.</verse>
				<verse number="12">Zve kuti musava no nungo, asi kuti muejerere ngo kugonda no kusengerera avo vanogara ndhaka yo zvigondiso.</verse>
				<verse number="13">Ngokuti Mwari apo aita chigondiso kuna Abrahama, wakapika ngokwake ngokuti inga pasina uri mukuru wokuti apike ndiye.</verse>
				<verse number="14">Echiti: “Ngo gwinyiso ngokudakajisa, na ngo kuwanja ndinozokuwanjisa.”</verse>
				<verse number="15">Ngokudaro echishingirira wakaashira chigondiso.</verse>
				<verse number="16">Ngokuti vandhu vanopika ngo mukuru: No mbhiko inopeja hasha jese kuti igwinye.</verse>
				<verse number="17">Ngo izvi Mwari, echida kupangijira aembho kuno vanogara ndhaka, yo chigondiso, kuti icho chaakapanga achingatshandujwi, wakachigwinyisa ngo mbhiko.</verse>
				<verse number="18">Kuti ngo zviviri zvisina kutshandujwa, ndizvo akungaitiki kuti Mwari anyepe, tiwane kushinga kwakagwinya, isisu takatiza kubatisisa kugonda rakadihwa pamberi pedu;</verse>
				<verse number="19">iro retinaro kuyita nanga yo mweya, gonda rine gwinyiso rakagwinya rinonghwina kwo icho chiri mukati mwo jira;</verse>
				<verse number="20">apo mutungamiri wakanghwinemwo ngo ndava yedu ndi Jesu, ayinga amboita mupristi mukuru mbhera narini ngokuti uri wo ruji rwa Merekizedheki.</verse>
			</chapter>
			<chapter number="7">
				<verse number="1">Ngokuti uwu Merekizedheki, mambo wo Saremi, mupristi wa Mwari uri panyezuru po zvese, wakashongana na Abrahama, echipetuka kubva kwoouraya majimambo, wakamudakajisa,</verse>
				<verse number="2">kwaarizve Abrahama wakapa chimwe chogumi chazvo zvese; unozwi kutanga mukukumuchwa, Mambo wo kururama sure kwo ukuzve unozvi Mambo wo Saremi, kunanga kuti, Mambo wo kunyarara;</verse>
				<verse number="3">asina baba, asina mayi, asina mubarihwana, asina kutanga kwo mazuva nokuti magumo endaramo, asi wakaitwa kudari ndi Mwana wa Mwari, iye unogara ari mupristi nguva jese.</verse>
				<verse number="4">Zvino pinimijanyi ngo kukura kwo uwu mundhu, uwo wakapuwa ndi Abrahama, baba mukuru chimwe chogumi cho izvo zvaakachakata zvaipindisisa kunaka.</verse>
				<verse number="5">Ngo gwinyiso avo vo mbhuri ya Revhi vanoashira mushando wo upristi, vano mupango wokuti vatore chogumi ku vandhu kudari ngo mupango, unoti ku hama javo, pikija vakabva mu chiunu cha Abrahama.</verse>
				<verse number="6">Asi uwu mubarihwana wake usikazivi kuverengwa ruji rwake kwavari, wakatora chogumi kuna Abrahama, akamudakajisa wayiva no zvigondiso.</verse>
				<verse number="7">Asi akuna kukanija kuti mudoko unokomborehwa ngo uwo uri mukuru.</verse>
				<verse number="8">No pano, vandhu vanofa vanoashira chimwe chogumi; asi kwakapupuhwa ndiye kuti unorarama.</verse>
				<verse number="9">Ngokudaro, Revhiwo unoashira chogumi, akapavo chogumi Abrahama.</verse>
				<verse number="10">Ngokuti iye wayinga achiri mu chiunu cha baba wake, pakushongana kwa Merekizedheki naye.</verse>
				<verse number="11">Zvino kudari kwayivapo kuperera ngo upristi wa Revhi (ngokuti pasi pahwo vandhu vakaashira mipango) kwachaisisira ngenyi kuti kuvepo umweni mupristi ngo kutevera upristi hwa Merekizedheki, asiri hwo ruji rwa Aroni?</verse>
				<verse number="12">Ngokuti upristi hwechitshandujwa kwaisisira kuti mipango itshandujwevo.</verse>
				<verse number="13">Ngokuti iye wo zvinovereketwa ndiye izvi uri wo jinja rimweni, kubvira kweriri akuna mundhu wakamboshanda paaltari.</verse>
				<verse number="14">Ngokuti zviri pambhene kuti Mambo wedu wakabva kujinja ra Judha; ngo iri jinja Mosi aazivi kuvereketa chiro ngo ndava yo vapristi.</verse>
				<verse number="15">Nakwo kunonasa kuyita pambhene, kudari kwechimiruka mupristi umweni ngo kutevera muemo wa Merekizedheki.</verse>
				<verse number="16">Uwo usikazivi kuitwa kudari ngo mutemo wo mupango wo nyama, asi wakaitwa ngo simba ro kupona kusikaperi.</verse>
				<verse number="17">Ngokuti iye unopupurihwa kuti: “Iwewe uri mupristi wo mbhera narini wo ruji rwa Merekizedheki.”</verse>
				<verse number="18">Ngokuti mupango wokutanga unoregehwa ngo ndava yo kutama simba nokuita usina shwiro,</verse>
				<verse number="19">(ngokuti mupango auzivi kuyita chiro nachimwe kuti chiperere) no kuzisa pandau yawo gonda rakapinda kunaka, ndiro tinokwedera kuna Mwari.</verse>
				<verse number="20">Kwechivoneka kuti uwo aazivi kuyita mupristi pasina mbhiko.</verse>
				<verse number="21">(Ngokuti ivo ngo gwinyiso vakaitwa vapristi ngo kunja pasina mbhiko; asi iye ngo kupika kwake wakati kwaari: “Mambo wakapika aazokunukuki, Iwewe uri mupristi mbhera narini”);</verse>
				<verse number="22">kudari ngo kuwanda kwakadaro Jesu wakaitwa chibatiso cho chitenderano chakapinda kunaka.</verse>
				<verse number="23">Ngo gwinyiso ivo vayiva vapristi vazhinji, ngokuti vanorambiswa kuvangirira ngo ndava yo kufa.</verse>
				<verse number="24">Asi uwo, ngokuti unogara mbhera narini, uno upristi hwake usikapindujwi.</verse>
				<verse number="25">Ndizvozve, uno simba ro kuponesa aembho avo vanokhwedera kuna Mwari ndiye, kwechivoneka kuti unorarama mbhera narini kuti avakumbirire.</verse>
				<verse number="26">Ngokuti mupristi wakadari ndiye wotaitama, wakachena usina kuchengeja, usina chinosvipisa, wakaparajana no vashaishi, wakaitwa ari wakapinda kukura kuno matenga;</verse>
				<verse number="27">uwo usikatami kupira midiro zuva ngo zuva kutanga ngo ndava yo zvishaishi zvake, na ngo sure ngo ndava yo zvishaishi zvo vandhu, kudari ngo zvo vakayita avo vapristi vakuru: Ngokuti wakayita ichi kamwe kwega, apo ajipira pachake.</verse>
				<verse number="28">Ngo mipango vandhu vakarembejeka vakaemeswa kuyita vapristi vakuru; asi izwi ro mbhiko, rayivapo ngo sure kwo kupihwa kwo mipango, rakaemesa Mwana wakaperera mbhera narini.</verse>
			</chapter>
			<chapter number="8">
				<verse number="1">Zvino ndava huru yo izvi zvo tinovereketa ndizvo nga iyi, kuti tino mupristi mukuru wakadaro, wakagara pasi ngo kumuho kwo dendemaro, ro Ukuru wo matenga.</verse>
				<verse number="2">Ari mushandi wo zvakachena no wo tende ro gwinyiso, raakavaka Mambo, haiwa mundhu.</verse>
				<verse number="3">Ngokuti mupristi wese mukuru unoemesehwa kupira zvese zvipo no midiro. Ndizvo kunosisira kuti uwu mupristi naye anachovo cho kupira.</verse>
				<verse number="4">Zvino kudari ayiva mu nyika, aasaizoita mupristi, kwechivoneka kuti varipo avo vanopira zvipo kudari ngo zvinonanga mipango;</verse>
				<verse number="5">avo vanoshandira izvo zviri muezaniso no bvute ro izvo zvomugore, kudari ndi Mosi wakapangwa ndi Mwari apo woda kuyita tende; ngokuti unoti. “Ngwara kuti uite zvese kudari ngo chivonero cho ndakakupangijira pa dundhu.”</verse>
				<verse number="6">Asi zvino iye wakaashira mushando wakapindisisa kunaka, ngo uwandu wakadarozve uri muiyanisi wo chitenderano chakapinda kunaka, chakaemeswa panyezuru po zvigondiso zvakapinda kunaka.</verse>
				<verse number="7">Ngokuti kudari chitenderano chokutanga chainga chakaperera, akusaizopshakwa ndau yochipiri.</verse>
				<verse number="8">Asi unovaitira ndava, echiti: Vona, mazuva anoviya, unonanga Mambo, okuti ndinozoita chitenderano chipsha no nyumba ya Israeri no ya Judha;</verse>
				<verse number="9">haiwa chakadari ngo icho chondakaita no majibaba avo ngo zuva rondakavatora ngo nyara kuvatungamirira kubuda mu nyika yo Egipite; ngokuti avazivi kugara muchitenderano changu, neni andizivi kupinimija ndizvo, unonanga Mambo.</verse>
				<verse number="10">Ngokuti ichi ndicho chitenderano chendinozoita no vonyumba ya Israeri ngosure kwo mazuva ao, unonanga Mambo; Ndinozodira mipango yangu mu mipinimijo yavo, ndinozoitara mumwoyo yavozve; neni ndinozoita Mwari wavo, navo vanozoita vandhu vangu.</verse>
				<verse number="11">Mundhu wese aazojijisi shamwari yake, no mundhu wese hama yake, echiti: Zivai Mambo. Ngokuti vese vanozondiziva, kubvira kumudoko mbhera kumukuru wavo.</verse>
				<verse number="12">Ngokuti ndinozoitira nyasha zvinonyangaja zvavo, no zvishaishi zvavo andichazozvicherecheji.</verse>
				<verse number="13">Ngo kunanga kuti: Chitenderano chipsha, ngokudaro wakachiita chokutanga chisharuka. Asi icho chakaita chisharuka, no kusakara, chaa phedo pokurova.</verse>
			</chapter>
			<chapter number="9">
				<verse number="1">Zvino no chitenderano chokutanga chayiva no mitemo yo kudira Mwari, no ndau yacho yakachena iri yo nyika ino.</verse>
				<verse number="2">Ngokuti rayivapo tende rakanasirihwa, ndau yaro yokutanga yayiva no chigajikiro cho chibani, no tafura, no zvimanda zvinopangijihwa yaidanijwa kuti, Ndau Yakachena.</verse>
				<verse number="3">Na ngosure kwo chichitiro chochipiri, yayiva ndau yo tende inodanijwa kuti, Yakapindisisa Kuchena.</verse>
				<verse number="4">Rino ndiro yo mukore yo kupisira mutombo unonuhira no bhokisi ro chitenderano rakasetwa ngo mukore, mukati mwaro mwayiva no hari yo mukore ino mana, no ndonga ya Aroni yakatumbuka maruva, no mapuwe akatahwa chitenderano;</verse>
				<verse number="5">no panyezuru paro payiva no makerubhi outhende echifukigira chigaro cho nyasha; zvetisingavereketi ndizvo zvino chimwe nga chimwe.</verse>
				<verse number="6">Zvino izvi zvechinasirihwa kudaro, vapristi vaigara vechinghwina kundau yokutanga yo tende vechiita mishando ya Mwari:</verse>
				<verse number="7">Asi kundau yochipiri yo tende kwainghwina mupristi mukuru ari ega, kamwe ngo gore, asikanghwini asina ngazi, yaakapira ngo ndava yake, na ngo ndava yo zvishaishi zvo vandhu.</verse>
				<verse number="8">Mweya Wakachena wechivonisa ichi, kuti njira yo kunghwina mundau yakachenesesa inga isati yapangijihwa, ngo mukuvo tende rokutanga richakaima.</verse>
				<verse number="9">Ichi chiri muezaniso wo mukuvo wo nguva inoviya; yovanopira ndiyo zvese zvipo no midiro, zvisikakoni kuyita kuti mwoyo wo unodira uperere.</verse>
				<verse number="10">Ngokuti zvayiva zviemeso zvega zvo nyama zvokuha no zvokumwa, no kuchenesa kwakaparajana, zvakaemeswa mbhera kuguma kumukuvo wo kutshandujwa.</verse>
				<verse number="11">Ngokuti Kristu aviya, ari mupristi mukuru wo zviro zvakanaka zvichaviya, wakanghwina ngo mutende rakapinda kukura, no kuperera, risikazivi kuitwa ngo nyara, kunoti, andiropi rokusikwa uku,</verse>
				<verse number="12">zve, aanganghwini ngo ngazi yo mbuji no yo makonyana, asi ngo ngazi yake, wakanghwinemwo kamwe kwega mundau yakachenesesa, akatiwanira kuripihwa kusikaperi.</verse>
				<verse number="13">Ngokuti kudari ngazi yo mbuji noyo mikono, no marota otshiru zvechifafazwa kwavari vakasvipiswa, zvechivachenesa kuti nyama isukike:</verse>
				<verse number="14">Ngazi ya Kristu inozopinda kwakaitawani, iye ngo mweya wo mbhera narini wakajipira ari usina ndava kuna Mwari, kuchenesa mwoyo yedu kubva kumishando yakafa, kuti tishandire Mwari unopona.</verse>
				<verse number="15">Ngo iyi ndava, iye uri muiyanisi wo chitenderano chipsha, kuti kufa zvo kwakaviya kuvaponesa kuzvishaishi zvavo vayiva pasi po chitenderano chokutanga, kuti avo vaidanijwa vangaashira chigondiso cho ndhaka isikaperi.</verse>
				<verse number="16">Ngokuti apo pano tshamba yo kukovanisa ndhaka, kunosisira kuti kuvapo pakutanga kufa kwo uwo wakaitara.</verse>
				<verse number="17">Ngokuti tshamba yo kukovanisa ndhaka ino simba apo mundhu uwo afa: Ngokuti ingatongoita ino simba here apo uwo wakatara achapona?</verse>
				<verse number="18">Ndizvo no chitenderano chokutanga achizivi kugwinyiswa pasina ngazi.</verse>
				<verse number="19">Ngokuti apo mipango yese yayinga yavereketwa ndi Mosi ku vandhu vese kudari ngo mipango, iye wakatora ngazi yo makonyana no yo mbuji, pamwepo no kumwa no hombore yo mamviri akapshuka, no hisopi, wakafafazira tshamba no vandhu vese,</verse>
				<verse number="20">echiti: “Iyi iri ngazi yo chitenderano chomwakapangihwa ndi Mwari.”</verse>
				<verse number="21">Zve, wakafafazira tende no ndiro jese jo mushando ngokudaro ngo ngazi.</verse>
				<verse number="22">Ndingananga kuti inga zviro zvese pasi po mupango zvinocheneswa ngo ngazi, na ngo kunja po kuparaja ngazi akuna kuregerehwa.</verse>
				<verse number="23">Ndizvo kwaisisira kuti zvivonero zvo izvo zviri mugore zvisukwe ngo izvi; asi zviro zvo mugore pachazvo zvinocheneswa ngo midiro yo kupinda kunaka kuno izvi.</verse>
				<verse number="24">Ngokuti Kristu aazivi kunghwina kundau yakachenesesa, yakaitwa ngo nyara, yakadari ngo chivonero cho gwinyiso; asi wakanghwina mugore pacharo, kuti zvino avoneke pamberi po hope ya Mwari ngo ndava yedu:</verse>
				<verse number="25">Zve, akusisiri kuti ajipire kuyita mudiro kazhinji, kudari ngo zvaainghwina mupristi mukuru kundau yakachenesesa gore ngo gore ano ngazi isiri yake akadi,</verse>
				<verse number="26">kuti zvakadaro kwaisisira kuti atambujike kazhinji kubvira mukuemeswa kwo nyika; asi zvino pakugumisira kwo nguva iye wakapangijihwa kamwe kuti abvise zvishaishi ngo kujipira kuyita mudiro.</verse>
				<verse number="27">Ngokuti kudari ngo zvo kwakaemesehwa ku vandhu kufa kamwe no sure kwakwo kutongwa;</verse>
				<verse number="28">ngokudaro Kristu wakapihwa kamwe kuti atware zvishaishi zvo vazhinji; unozovoneka ngo kwo chipiri asikatwari zvishaishi kwavari vanomugarira, kuvaponesa.</verse>
			</chapter>
			<chapter number="10">
				<verse number="1">Ngokuti mipango ino mumvuri wega wo zviro zvakanaka zvinoviya, andizvopi zviri muemo wazvo, aingatongoiti kuti vaperere avo vanokwedera ngo midiro imweyo inopihwa gore ngo gore.</verse>
				<verse number="2">Kudari zvayinga zvakadaro aisaizoregerwa kupihwa here, ngokuti vadiri, apo vayinga vambosukwa kamwe, avachaizova no mupinimijo yo kushaisha?</verse>
				<verse number="3">Asi kumudiro iyo kuripo kucherechejwa kwo zvishaishi gore ngo gore.</verse>
				<verse number="4">Ngokuti akungaitiki kuti ngazi yo mikono no yo mbuji ibvise zvishaishi.</verse>
				<verse number="5">Ndizvo apo aviya mu nyika wakati: “Mibairo no zvipo iwewe auzivi kuzvida, asi wakandinasirira muviri.”</verse>
				<verse number="6">Iwewe audakariri mibairo yo kupisa no mibairo yo zvishaishi:</verse>
				<verse number="7">Ndizvo ndakati: “Vona, ndaviya (mubhuku rakapetwa kwakatahwa kudaro ndini) kuti ndiite kuda kwako, A Mwari.”</verse>
				<verse number="8">Zvaakananga pakutanga kuti: “Mibairo no zvipo no mbewu jese jo midiro no mibairo yo zvishaishi auzivi kuzvida, zve, audakari ndizvo”, (izvo zvinopihwa ngo kutevera mipango).</verse>
				<verse number="9">Sure kwouku wakati: “Vona, ndaviya kuti ndiite kuda kwako.” Unobvisa icho chokutanga kuti agwinyisise chochipiri.</verse>
				<verse number="10">Ngo ukwo kuda takacheneswa ngo kupihwa kwo muviri wa Jesu Kristu kamwe kwega.</verse>
				<verse number="11">No mupristi wese ngo gwinyiso unoyima zuva ngo zuva echindoshanda, echipira kazhinji midiro inotojana, isikatongokoni kubvisa zvishaishi.</verse>
				<verse number="12">Asi iye apo ayinga apira mudiro umwe wo mbhera narini ngo ndava yo zvishaishi, wakagara ngo kumuho kwa Mwari;</verse>
				<verse number="13">kubvira ngo uwo mukuvo echiringira kumbhera vakorore vake vaitwe chitambarariro cho tsoka jake.</verse>
				<verse number="14">Ngokuti ngo kupira mudiro umwe iye wakavaita vakaperera mbhera narini avo vakacheneswa.</verse>
				<verse number="15">No Mweya Wakachena unoyita uchapupu kwetiri, ngokuti ngo sure iye wakati:</verse>
				<verse number="16">“Ichi ndicho chitenderano chendinozoita navo ngo sure kwo mazuva ao, Mambo unonanga: Ndinozodira mipango yangu mu mwoyo yavo, ndizoitara mu mipinimijo yavo,</verse>
				<verse number="17">no zvishaishi zvavo no zvinyangajo zvavo andichazozvicherecheji.”</verse>
				<verse number="18">Zvino apo pano kuregerehwa kwo izvi, akuzovapo mudiro umweni ngo ndava yo kushaisha.</verse>
				<verse number="19">Ndizvo hama, techiva no kushinga kwokunghwina kundau yakachena ngo ngazi ya Jesu,</verse>
				<verse number="20">ngo njira ipsha no inopona, yaakatibewurira, kubudikija ngo jira ro chichitiro, ndikwo kunoti ngo nyama yake;</verse>
				<verse number="21">techiva naye mupristi mukuru panyezuru po nyumba ya Mwari,</verse>
				<verse number="22">ngatikwedere tino mwoyo uno gwinyiso, mukugonda kwakazarisika, tino mwoyo yedu yakafafazwa kubva kumikarakajo yakashata, no miviri yedu yakashambijwa ngo kumwa yakadora.</verse>
				<verse number="23">Ngatibatisise kutenda kwo gonda redu, tesikazungunyiswi; ngokuti unogondeka uwo wakagondisa.</verse>
				<verse number="24">Zve, ngatikarakajane kumusirana rudo no kuyita mishando yakanaka;</verse>
				<verse number="25">tisikaregi kuungana pamwepo kudari ngo muitiro wo vamweni, asi techipangana; kakurutu aembho apo munotovona kuti zuva rinokwedera.</verse>
				<verse number="26">Ngokuti kudari techizoshaisha ngo kuda kwedu, ngo sure kwo kuashira kuzwisisa gwinyiso, akuchinazve mibairo ngo ndava yo zvishaishi.</verse>
				<verse number="27">Asi kwasara kugarira ngokutya kutongwa, no muriro uno ushungu unozopeja mapandu.</verse>
				<verse number="28">Mundhu uwo wakashora mutemo wa Mosi unofa, asikaitihwi nyasha, kwega ngo izwi ro zvapupu zviviri nokuti zvitatu:</verse>
				<verse number="29">Unozosisira kupangihwa kwakaitawani kupindisisa kukura, uwo wakatshikatshika pasi potsoka Mwana wa Mwari, akaverenga ngazi yo chitenderano, yaakacheneswa ndiyo kuti iri chiro chisina shwiro, akaita ngo kushora Mweya wo nyasha?</verse>
				<verse number="30">Ngokuti tinomuziva uwo wakananga kuti: “Kuhwirijira ngo kwangu, inini ndinozohwirijira. Zve, Mambo unotonga vandhu vake.”</verse>
				<verse number="31">Chiri chiro chinotyisa kuwira munyara ja Mwari unopona.</verse>
				<verse number="32">Asi cherechejanyi kumazuva okutanga, ao ngo sure kwo kujekiswa kwenyu, mwakashingirira kurwisana kakurutu kwo kutambujika;</verse>
				<verse number="33">pamweni mwakaringihwa ngo ushungu no kupsherujwa no kutambujwa; pamwenizve mwakakovanisirana naavo vakaitihwa zvakadaro.</verse>
				<verse number="34">Ngokuti mwakazwira urombo avo vayiva vakasungwa, mwakadakara mukushaishihwa kwo ndhumbi jenyu, mwechiziva kuti imwimwi pachenyu muno ndhaka yakapinda kunaka no inogara.</verse>
				<verse number="35">Ndizvo musarasha kushinga kwenyu, ukwo kuno musharo mukurutu.</verse>
				<verse number="36">Ngokuti munosisira kuva no kusengerera, apo mwaita kuda kwa Mwari, mungaashira chigondiso.</verse>
				<verse number="37">“Ngokuti kwasara mukuvo mudoko, uwo unoviya, unozoviya, aanonoki.</verse>
				<verse number="38">Asi wakarurama wangu unozorarama ngokugonda; nokudari echihwirira sure, mwoyo wangu auzovi no kudakara kwaari.”</verse>
				<verse number="39">Asi isisu atiripi vo avo vanohwirira sure kuenda mukurashwa, asi tiri vo avo vanokugonda kwo kuponeswa kwo mweya.</verse>
			</chapter>
			<chapter number="11">
				<verse number="1">Zvino kugonda kuri kutenda aembho izvo zvinogarihwa, chivoniso cho zviro zvisikavoneki.</verse>
				<verse number="2">Ngokuti ngo ndava yakwo vo karetu vakapupurihwa zvakanaka.</verse>
				<verse number="3">Ngo kugonda tinozwisisa kuti nyika jakasikwa ngo izwi ra Mwari, kuti izvo zvinovoneka azvizivi kuitwa ngo izvo zviripo.</verse>
				<verse number="4">Ngo kugonda Abhera wakapa kuna Mwari mudiro wakapinda kunaka kuno wa Keni, ndikwo kwakapupurihwa kwaari kuti wayiva wakarurama, Mwari echipupura ngo ndava yo zvipo zvake: Ndikwo iye atori wakafa, uchandovereketa.</verse>
				<verse number="5">Ngo kugonda Enoki wakatohwa kuti asavona kufa; naye aazivi kuvoneka, ngokuti Mwari ayinga amutora; ngokuti inga asati atohwa kwakapupuhwa ndiye kuti wakanasa kudakaja Mwari:</verse>
				<verse number="6">Asi pasina kugonda azvingaitiki kumudakaja, ngokuti uwo unoviya kuna Mwari, kunosisira kuti atende kuti uriyo, zve, kuti uri mupi wo avo vanomupshaka.</verse>
				<verse number="7">Ngo kugonda Noa, echipangwa ndi Mwari ngo ndava yo izvo zvayinga zvisati zvavoneka, echimutya Mwari, wakanasirira ngarava kuti vo nyumba yake vaponeswe; ndikwo wakaitira ndava nyika, wakayita unogara ndhaka yo kururama kuri ngo kugonda.</verse>
				<verse number="8">Ngo kugonda Abrahama, apo adanijwa, wakapurutana ngo kubuda kuenda kundau yaaizoashira kuyita ndhaka; naye wakabuda kuenda, asikazivi paaiyenda.</verse>
				<verse number="9">Ngo kugonda wakayita chigarandimo mu nyika yaakagondiswa, kudari ngouri mu nyika isiri yake, echigara mumatende, pamwepo na Isaka na Jakobe, vagari vo ndhaka naye yo chigondiso chimwecho.</verse>
				<verse number="10">Ngokuti wairingira dhoropa rine majiro, Mwari uri muvaki no muiti waro.</verse>
				<verse number="11">Ngo kugonda Sara pachake wakaashira simba rokuva no mimba apo aamusharuka, ngokuti wakamuverenga ari unogondeka uwo wakagondisa:</verse>
				<verse number="12">Ndizvozve vakabahwa kubva kuno umwe, naye wakayita unonga wafa, vakawanda kudari ngo uwandu hwo ndhondo yo mugore, no kuwanda kudari ngo uwandu hwo musanga uri mumbhiripiri mwo jombe, usikaverengeki.</verse>
				<verse number="13">Ava vese vakafa mukugonda, vasikazivi kuashira zvigondiso, asi vakazvivona, vakazvichingamija zviri ndhambo, vechitenda kuti vari vapara no vafambi mu nyika.</verse>
				<verse number="14">Ngokuti avo vanonanga zvakadaro vanovonisa kuti vanopshaka nyika yavo aembho.</verse>
				<verse number="15">Ngo gwinyiso kudari vaikarakaja nyika yo vakabuda kwo iri, vaizova no mukuvo wo kuhwirireyo.</verse>
				<verse number="16">Asi zvino vanodisisa nyika yakapinda kunaka, ukwo kunoti, yo mugore: Ndizvo Mwari aana nyowa ndivo kudanijwa kuti uri Mwari wavo, ngokuti wakavanasirira dhoropa.</verse>
				<verse number="17">Ngo kugonda Abrahama, echiejwa, wakapira Isaka kuyita mudiro: Eya, uwo wakaashira ngo kudakara zvigondiso, akapira mwana wake wakabahwa ari ega.</verse>
				<verse number="18">Ndiyezve kwakanangwa, kuti: “Kuna Isaka ruji rwako runozoverengehwa.”</verse>
				<verse number="19">Echiverenga kuti Mwari uno simba rokumumusa, eya kubva kwo vakafa; apozve wakamuashira mumuezaniso.</verse>
				<verse number="20">Ngo kugonda Isaka wakadakajisa Jakobe na Isau, ngo zviro zvaizoitika ngo pamberi.</verse>
				<verse number="21">Ngo kugonda Jakobe, apo woda kufa, wakadakajisa umwe ngaumwe wo vana va Josefa; wakadira, echitseyama panyezuru po mudondoro wake.</verse>
				<verse number="22">Ngo kugonda Josefa apo magumisiro ake okwedera, wakananga ngo ndava yo kubuda kwo vana va Israeri; wakapanga ngo ndava yo magodo ake.</verse>
				<verse number="23">Ngo kugonda Mosi, apo abahwa wakafishwa mweji mutatu ngo vabari vake, ngokuti vakavona kuti wayiva mwana wakanaka, navo avazivi kutya mupango wa mambo.</verse>
				<verse number="24">Ngo kugonda Mosi, apo akura, wakaramba kuzwi uri mwana wo mwana wo kaji wa Faro:</verse>
				<verse number="25">Paugaro po icho wakatsanangura kuitihwa zvakashata pamwepo no vandhu va Mwari, kuno kudakara mukuvo mudoko muzvidakajiso zvo kushaisha.</verse>
				<verse number="26">Echiverenga kuti kupsherujwa kwa Kristu kuri upfumi hwakapinda kukura kuno upfumi hwo Egipite: Ngokuti wairingira mberi musharo.</verse>
				<verse number="27">Ngo kugonda wakasiya Egipite, asikatyi ushungu hwa mambo: Ngokuti wakashingirira kudari ngo waimuvona usikavoneki.</verse>
				<verse number="28">Ngo kugonda wakangwarira Phasika, no kufafaza ngazi, kuti muurayi wo matangwe asazovapshasa.</verse>
				<verse number="29">Ngo kugonda vakaambuka Jombe Rakapshuka, kudari ngo panyika yakaoma: vaEgipite vechieja izvozvo, vakandondomera.</verse>
				<verse number="30">Ngo kugonda mapiravira o Jeriko akawa pasi, sure kwokutenderehwa kwao mazuva manomwe.</verse>
				<verse number="31">Ngo kugonda Rahabhi chipfebi aazivi kufa pamwepo naavo vayiva vasikapurutani, apo ayinga aashira vadongoreri ngo kunyarara.</verse>
				<verse number="32">Chinyi chimweni chendingazonanga? Ngokuti mukuvo unozondiperera kudari ndechinanga ndi Gidhiyoni, na Bharaki, na Samusoni, na Jafeti; ndi Dhavhidha, na Samueri no vaprofeti.</verse>
				<verse number="33">Avo ngo kugonda vakapfavisa umambo, vakashanda zvakarurama, vakawana zvigondiso, vakakonya miromo yo mbhondoro,</verse>
				<verse number="34">vakajima simba ro muriro, vakapokonyoka kubva kushoti jaipinja, pandau yo kurembaremba vakagwinyiswa, vakayita vano simba guru mukurwa, vakagogomera hondo jo majinja.</verse>
				<verse number="35">Vanakaji vakapuwa vakafa vavo vamuswa. No vamweni vakahwajiswa, vasikazivi kutenda kuashira kununurihwa; kuti vaashire kumuka kwakapinda kunaka:</verse>
				<verse number="36">No vamweni vakaejwa ngo kuitihwa jee, na ngo kurohwa, eya, panyezuru po izvi vakasungwa no kunghwiniswa muguniya:</verse>
				<verse number="37">Vakafuhwa ngo mapuwe, vakachekwa ngo saho, vakaejwa, vakaurawa ngo shoti, vakafamba vechisimira matovo omabvuta no ombuji; vechitama, vechitambujwa, vechiyitihwa zvakashata;</verse>
				<verse number="38">(avo nyika aizivi kuvasisira), vechipepesheka mushango no mumatundhu, no mumapako, no mumarindi onyika.</verse>
				<verse number="39">Naava vese vayinga vakapupurihwa ndivo ngo kugonda kwavo, avazivi kuashira chigondiso.</verse>
				<verse number="40">Mwari inga akatinasirira chiro chakapinda, kunaka, kuti ngo kunja kwedu ivo vasazoita vakaperera.</verse>
			</chapter>
			<chapter number="12">
				<verse number="1">Ndizvo kwechivoneka kuti isisu takatendenejwa ngo mbungano huru yakadaro yo vanopupura, ngatirashe zvese zvinorema, no kushaisha kunotibatirira, ngatigogome ngo kusengerera mujaho wakaemeswa uri pamberi pedu,</verse>
				<verse number="2">techiringira kuna Jesu, muambi no mupeji wo kugonda kwedu, uwo ngo ndava yo kudakara kwakadihwa pamberi pake, wakashingirira muchinjiko, asikanyowejeki ndiwo, wakagara pasi ngo kumuho kwo dendemaro ra Mwari.</verse>
				<verse number="3">Ngokuti pinimijanyi ndiye, wakashingirira kurwisa kwakadaro kwo vashaishi vanomukira, kuti musazoremba, mwechidemera mumweya yenyu.</verse>
				<verse number="4">Ngokuti imwimwi amusati mwarwa mbhera kudondha ngazi mukuambana no kushaisha.</verse>
				<verse number="5">Nemwi mwakakanganwa kupotwa kunonyengerehwa kwomuri kudari ngo kuvana: “Mwana wangu usashora kupangira kwa mambo, nokuti kupera simba apo wechirambiswa ndiye;</verse>
				<verse number="6">ngokuti uwo waanoda Mambo unomupangira, no kurova mwana wese waanoashira.”</verse>
				<verse number="7">Shingiriranyi kupangihwa; Mwari unomubata kudari ngo vana; ngokuti uri kwapi mwana usikapangihwi ndi baba wake?</verse>
				<verse number="8">Asi kuti musikapangihwi, kudari ndivo vese, zvakadaro muri mubvandabahwa, amuri vanepi.</verse>
				<verse number="9">Zve, tayiva no majibaba edu ngo kwonyama aitipangira, nesu takaareremeja: Kunozopinda kwakaitawani kupfavira Baba wo mweya kuti tipone?</verse>
				<verse number="10">Ngokuti ngo gwinyiso avo vakatipangira mazuva mashomani, kudari ngo zvezvaivoneka zvakanaka kwavari; asi iye unotipangira kuti tibetsehwe, kuti tiashirevo kuchena kwake.</verse>
				<verse number="11">Kwese kupangihwa akuchadakaji zvinopano, asi kunochemeja: Asi ngo sure kunobereka michero yo kunyarara, eya, michero yo kururama kwavari vakurovejera.</verse>
				<verse number="12">Ndizvo musanyi nyara jakarembaremba, gwinyisanyi makokobvi asina simba;</verse>
				<verse number="13">munasirire njira jakarurama jo tsoka jenyu, kuti icho chiri chirema chisazopaukiswa, asi paugaro po ukwo kuti chiponeswe.</verse>
				<verse number="14">Ejanyi kugarisana ngo kunyarara no vandhu vese, nokuita vakacheneswa, ngo kunja kwakwo apana mundhu ungazomuvona Mambo.</verse>
				<verse number="15">Mwechingwarira kuti kusazovapo mundhu unotamikihwa ngo nyasha ja Mwari; kuti usazoapo miji unovava unomera, kumutambuja, no vazhinji vasvipiswe ndiwo;</verse>
				<verse number="16">kuti kusazovapo muombi nokuti mupsheruji kudari ndi Isau, uwo wakatengesa ndhaka yo utangwe hwake kupuwa sima imwe yo chokuha.</verse>
				<verse number="17">Ngokuti munoziva kuti ngo sure apo akadisisa kuti agare ndhaka yo chidakajiso, wakarambwa (ngokuti aazivi kuwana nguva yo kutenderuka), pikija akanyaipshakisisa ngo kuchema.</verse>
				<verse number="18">Ngokuti imwimwi amuzivi kuviya kudundhu ringapshaswa, iro raibwaka ngo muriro, no gore rakasvipa, no chidima, no mubvumo,</verse>
				<verse number="19">no kurijwa kwo mbhayapaya, no maungira omazwi; iro izwi, avo vakarizwa vakapota kuti no izwi rimweni risachazovereketwa kwavari.</verse>
				<verse number="20">Ngokuti avazivi kukona kushingirira izvo zvakapangwa, kudari pikija nyama yaipshasa dundhu, yaizofuhwa ngo mapuwe.</verse>
				<verse number="21">No icho chakavoneka chechityisa, kuti Mosi wakati: “Ndinotya kukurutu no kuhuta.”</verse>
				<verse number="22">Asi imwimwi mwakaviya kudundhu ro Zioni, no kudhoropa ra Mwari unopona, Jerusarema ro mugore, no kuhondo jisikaverengeki jo ngirosi,</verse>
				<verse number="23">no kumushongano mukuru, no kuchiara cho matangwe ao akatahwa mugore, nokuna Mwari Mutongi wavo vese, no kumweya yo vandhu vakarurama vakaitwa vakaperera,</verse>
				<verse number="24">nokuna Jesu, muiyanisi wechitenderano chipsha, no kungazi yo kufafaza, inovereketa zvakapinda kunaka kuno ya Abhera.</verse>
				<verse number="25">Ngwariranyi kuti musazoramba uwo unovereketa, ngokuti kudari vasikazivi kupokonyoka avo vakaramba, uwo wakavereketa mu nyika muno, kakurutu isisu atizopokonyoki, kuti techibva kwaari unovereketa ari mugore.</verse>
				<verse number="26">Uwo izwi rake ngo nguva iyo rakazungunyisa nyika. Asi zvino wakagondisa, echiti: “Kamwezve ndinozozungunyisa haiwa nyika yega, asi no denga naro.”</verse>
				<verse number="27">No izwi iri, rokuti: “Kamwezve.” Rinonanga kubviswa kwo izvo zvinozungunyika kunanga izvo zvakaitwa, kuti izvo zvisikazungunyiswi zvisare.</verse>
				<verse number="28">Ndizvo tinoashira umambo husikazungunyiswi, ngative no nyasha, jetingakona kushanda ndijo kuna Mwari, techimudakaja, ngo kureremeja na ngo kutya:</verse>
				<verse number="29">Ngokuti Mwari wedu uri muriro unopisa.</verse>
			</chapter>
			<chapter number="13">
				<verse number="1">Rudo pakati po vatendi ngarugare.</verse>
				<verse number="2">Musakanganwa kupangijira rudo ku vafambi. Ngokuti ngokuita kudaro vamweni vakaashira ngirosi vasikazivi.</verse>
				<verse number="3">Cherechejanyi vakasungwa inga mwakasungwa pamwepo navo; naavo vanoitihwa zvakashata, kudari ndimwivo mumuviri yenyu.</verse>
				<verse number="4">Muchadho ngaureremejwe ku vandhu vese, no mubhedhi wao uri usikazivi kusvipiswa: Asi zvipfebi no vaombi, Mwari unozovatonga.</verse>
				<verse number="5">Kupona kwenyu ngakuite kusikadisisi mare; itanyi vanokwaniswa ngo izvo zvomunazvo: Ngokuti iye pachake wakati: “Anditongokuregeri, nokuti kukusiya.”</verse>
				<verse number="6">Ndizvo ngo kushinga tinoti: “Jehovha uri mubeseri wangu; andizotyi; mundhu ungazoitenyi kwendiri?”</verse>
				<verse number="7">Cherechejanyi avo vaimutungamirira, vakavereketa kwomuri izwi ra Mwari; mwechipinimija ngo magumisiro okupona kwavo, muejerere kugonda kwavo.</verse>
				<verse number="8">Jesu Kristu unogara akadaro zuro na nyamasi, eya, no mbhera narini.</verse>
				<verse number="9">Musapaukiswa ngo zvijijiso zvakaparajana no zvisikazivikanwi. Ngokuti kwakanaka kuti mwoyo igwinyiswe ngo nyasha, haiwa ngo zvokuha, zvo vasikazivi kudetsehwa ndizvo avo vakafamba kwo zviri.</verse>
				<verse number="10">Tino altari isisu ro vasikatendehwi kuha kweriri avo vanoyita mushando wo tende.</verse>
				<verse number="11">Ngokuti miviri yo mbhuka jina ngazi inoziswa kundau yakachena ngo mupristi mukuru kuyita mudiro wo kushaisha, inopiswa kunja kwo muchacha.</verse>
				<verse number="12">Ngokudaro Jesu naye, kuti achenese vandhu ngo ngazi yake, wakatambujika kunja kwo musuvo.</verse>
				<verse number="13">Ndizvo ngatibude kuenda kwavari kunja kwo muchacha, techitwara kupsherujwa kwake.</verse>
				<verse number="14">Ngokuti mu nyika muno atina dhoropa rinogara, asi tinopshaka rinoviya.</verse>
				<verse number="15">Ndizvo ndiye ngatipire mudiro wo kukuja kuna Mwari nguva jese, kunoti, kupa michero yo miromo yedu inopupurira zina rake.</verse>
				<verse number="16">Asi musakanganwa kuyita zvakanaka, no kukovana. Ngokuti Mwari unonasa kudakajwa ngo midiro yakadaro.</verse>
				<verse number="17">Purutananyi vatungamiriri venyu, muvapfavire. Ngokuti ivo vanorinda ngo ndava yo mweya yenyu, kunonga vanobvunjiswa ngo ndava yenyu; kuti vayite ngo kudakara, haiwa ngo kusururika; ngokuti icho chingazomuremaja.</verse>
				<verse number="18">Tikumbirirenyi: Ngokuti tinoziva kuti tino mwoyo isina ndava, tinoemurira kugara takagondeka ngo zviro zvese.</verse>
				<verse number="19">Neni ndinomupota kuti muite izvi kakurutu aembho, kuti ndihwirijwe kwomuri ngo kukasira.</verse>
				<verse number="20">Zvino Mwari wo kunyarara, uwo wakamuvisazve kubva kwo vakafa muhushi mukuru wo mabvuta, Mambo wedu Jesu Kristu, ngo ngazi yo chitenderano chisikaperi,</verse>
				<verse number="21">ngaamuchenese kuzviro zvese zvakanaka, kuti muite kuda kwake, echishanda kwetiri icho chinonasa kumudakaja, ndiye Jesu Kristu; kwaari ngakuve no uthende mbhera narini. Ameni!</verse>
				<verse number="22">Asi ndinomupota, hama, sengereranyi izwi ro kupanga. Ngokuti ndakatara kwomuri ngo mazwi mashomani.</verse>
				<verse number="23">Zivanyi kuti munukuna wedu Timoti wakasununguhwa kubva muguniya; kudari iye echikasira kuviya, ndinozoviya pamwepo naye apo ndoviya kwoomuvona.</verse>
				<verse number="24">Tambisanyi vese vatungamiriri venyu, no vakacheneswa vese. Avo vo Itariya vanomutambisa.</verse>
				<verse number="25">Nyasha ngajive nemwi mwese. Ameni!</verse>
			</chapter>
		</book>
		<book number="59">
			<chapter number="1">
				<verse number="1">Jakobe, muranda wa Mwari no wa Mambo wedu Jesu Kristu, kuno majinja ari gumi na maviri evakaparajika: Ndinomuchungamija.</verse>
				<verse number="2">Hama jangu, verenganyi kuti kuri kudakara kukuru, apo mwogumihwa ngo zviejo zvizhinji;</verse>
				<verse number="3">mwechiziva kuti kuejwa kwo kugonda kwenyu kunobara kusengerera.</verse>
				<verse number="4">Asi kusengerera ngakuve no mushando wakwo wakaperera kuti muite vakaperera mururame, musikatami chiro.</verse>
				<verse number="5">Asi kudari aripo umwe wenyu unotama kungwara, ngaakumbire kuna Mwari, unopa kuna vandhu vese ngo kuwanjisa, asikakaraiji; kunozopuwa kwaari.</verse>
				<verse number="6">Asi ngaakumbire ngo kugonda, asina chaanogononda. Ngokuti uwo unogononda wakadari ngo vimbi ro jombe rinotindhwa ngo dutu no kukandihwa.</verse>
				<verse number="7">Uwo mundhu achagarira kuti unozoashira chiro kuna Mambo,</verse>
				<verse number="8">mundhu unomipinimijo miviri unotsanduka-tsanduka mu njira jake jese.</verse>
				<verse number="9">Asi hama iri pasi ngaidakare ngo kukujwa kwayo;</verse>
				<verse number="10">asi guruja ngaridakare ngo kupfaviswa kwaro. Ngokuti rinozopinda kudari ngo ruva ro mushango.</verse>
				<verse number="11">Ngokuti zuva rinobuda pamwepo no dutu, zvinoomesa mwenje; no ruva rawo rinowa pasi, no unaku hwaro hunopera: Ngokudarozve guruja rinozongarangara mu njira jaro.</verse>
				<verse number="12">Unomuchena mundhuwo unoshingirira mukuejwa. Ngokuti apo aejwa, unozoashira junguja ro kupona, rakagondiswa kwavari vanomuda.</verse>
				<verse number="13">Mundhu apo aejwa usananga kuti ndinoejwa ndi Mwari: Ngokuti Mwari aaejwi ngo zvakashata, zve, aaeji mundhu pikija wakadini.</verse>
				<verse number="14">Asi mundhu wese unoejwa apo ookweviwa ngo kuemura kwake, no kunyengerehwa.</verse>
				<verse number="15">Ndizvo apo kuemura kwamita, kunobara kushaisha no kushaisha apo kwakura, kunobara rufu.</verse>
				<verse number="16">Musachengejehwa, hama jangu jinodikana.</verse>
				<verse number="17">Zvipuwo zvese zvakanaka, no zvipo zvese zvakaperera zvinobva mugore, zvechibzuka kubva kuna Baba wo kujeka, kwaari akuna kutsanduka, nokuti bvuri ro kukunukuka.</verse>
				<verse number="18">Ngokuda kwake iye wakatibara ngo izwi ro gwinyiso, kuti, tiite inga tiri michero yokutanga yo zvakasikwa zvake.</verse>
				<verse number="19">Munoziva izvi hama jangu, jinodikana, asi mundhu wese ngaakasire kuzwa, anonoke kuvereketa, anonoke kuyita ushungu.</verse>
				<verse number="20">Ngokuti ushungu hwo mundhu aushandi kururama kwa Mwari.</verse>
				<verse number="21">Ndizvo mwechirasha svina yese no kushata kwakawanda, muashire ngo kupfava izwi rakasimwa, rino simba ro kuponesa mweya yenyu.</verse>
				<verse number="22">Asi itanyi vaiti vo izwi, musiri vanozwa kwega, mwechijichengeja.</verse>
				<verse number="23">Kudari mundhu ari muzwi wo izwi, asiri muiti waro, uri wakadari ngo mundhu unoringira hope yake yechibarihwe muchibuko.</verse>
				<verse number="24">Ngokuti unojivona, orooenda, paripo unokanganwa chiemo chaanacho kuti chakaitawani.</verse>
				<verse number="25">Asi iye unoringira mumupango wakaperera wo kusununguka, achindovangirira kudaro, asikaiti unozwa achikanganwa, asi muiti wo mushando, mundhu uwu unozodakajiswa muzviito zvake.</verse>
				<verse number="26">Kudari aripo mundhu unorangarija kuti ari unodira, kuti asikabati rurimi rwake, asi unochengejera mwoyo wake, kudira kwo mundhuwo akuna shwiro.</verse>
				<verse number="27">Kutenda kwakachena no kusikazivi kusvipiswa pamberi pa Mwari wedu na Baba ndikwo uku, kufambira vasina baba no shirikaji mukutambujika kwavo, no kujingwarira kuti asasvipiswa ngo zvonyika.</verse>
			</chapter>
			<chapter number="2">
				<verse number="1">Hama jangu, kugonda kuna Mambo wedu Jesu Kristu, Mambo wo uthende, kusazova no mutsananguro ku vandhu.</verse>
				<verse number="2">Ngokuti kudari kwechinghwina mu nyumba yenyu yo kudira mundhu uno ndandazi yo mukore, akasimira zvakanaka, echinghwinavo mundhu murombo uno zvokusimira zvino svina;</verse>
				<verse number="3">nemwi munoreremeja uwo unosimira nguvo jakanaka, mwechiti: “Gara pano pandau yakanaka!” Mwechiti kumurombo: “Ima apo, nokuti gara pasi pachitambarariro cho tsoka jangu.”</verse>
				<verse number="4">Ngokuita kudaro amuiti vatsananguri here no vatongi vo mipinimijo yakashata?</verse>
				<verse number="5">Purukiranyi hama jangu jinodikana, Mwari aazivi kutsanangura here varombo ngo zvo munyika kuti vayite maguruja okugonda, no vanogara ndhaka yo umambo uhwo hwaakagondisa kwavari vanomuda?</verse>
				<verse number="6">Asi imwimwi mwakashora murombo. Maguruja aamutambuji here, echimukweva kuenda pazvigaro zvo kutongwa?</verse>
				<verse number="7">Aatuki here zina rinoreremejeka ro munodanijwa ndiro?</verse>
				<verse number="8">Asi kudari mwechizarisa mupango wo umambo kudari ngo zvakatahwa kuti: “Unozomuda muvakihwana wako kudari ngo kujida kwako iwewe.” Munonasa.</verse>
				<verse number="9">Asi kudari mwechiita vanomutsananguro ku vandhu, munoshaisha, mwechipuwa ndava ngo mupango kuti muri vapauki.</verse>
				<verse number="10">Ngokuti pikija ndiyani unozongwarira mipango yese, asi echikhugunya ngo chiro chimwe, iye unoyita uno ndava yazvo zvese.</verse>
				<verse number="11">Ngokuti uwo wakati: “Usazoomba.” Wakatizve: “Usazouraya.” Zvino kudari usikaombi, asi wechiuraya, wakayita mupauki kumipango.</verse>
				<verse number="12">Mwechivereketa no kuyita kudari ngo vanotongwa ngo mupango wo kusununguka.</verse>
				<verse number="13">Ngokuti kutonga akuzovi no nyasha kwaari usikazivi kupangijira nyasha: Nyasha jinojiganzisa pamberi po kutonga.</verse>
				<verse number="14">Kunobeserenyi, hama jangu, kudari mundhu echinanga kuti uno kugonda, asi asina mishando? Kugonda ukwo kungamuponesa here?</verse>
				<verse number="15">Kudari hama nokuti hanzvaji ari mutitinini, echitama zvokuha zvo zuva ngo zuva,</verse>
				<verse number="16">no umwe wenyu echiti kwaari: “Endai mukunyarara, mwechiita vanojiihwa, no kugutiswa; asi musikavapi zvinotamika kumuviri; kunobeserenyi?”</verse>
				<verse number="17">Ngokudaro kugonda, kudari kusina mishando kwakafa, kuri kwega.</verse>
				<verse number="18">Asi mundhu unozoti: “Iwewe uno kugonda, inini ndino mishando; ndipangijire kugonda kwako kusina mishando yako, neni ndinozokupangijira kugonda kwangu ngo mishando yangu.”</verse>
				<verse number="19">Unotenda iwewe kuti Mwari ndiumwe; unonasa: Mabzoka anotendavo, no kuhuta.</verse>
				<verse number="20">Asi iwewe benji unoda kuziva here, kuti kugonda kusina mishando kuri kusina shwiro?</verse>
				<verse number="21">Abrahama baba wedu, aazivi kupembejwa here ngo mishando, ngo kupira Isaka mwana wake kuyita mudiro paaltari?</verse>
				<verse number="22">Unovona kuti kugonda kwakashanda pamwepo no mishando yake, no kugonda kwake kwakapereriswa ngo mishando;</verse>
				<verse number="23">no matahwa akazarisika anoti: “Abrahama wakagonda Mwari, nakwo kwakaverengehwa kwaari kuti kuri kururama; naye wakadanijwa kuti uri shamwari ya Mwari.”</verse>
				<verse number="24">Munovona kuti mundhu unopembejwa ngo mishando, andikwopi ngo kugonda kwega.</verse>
				<verse number="25">Ngokudaro Rahabhi chipfebi aazivi kupembejwa here ngo mishando, ngo kuashira vatumwa, no kuvatizisa ngo njira imweni?</verse>
				<verse number="26">Ngokuti kudari ngo muviri usina mweya wakafa, ngokudaro kugonda kusina mishando kwakafavo.</verse>
			</chapter>
			<chapter number="3">
				<verse number="1">Hama jangu musayita vajijisi vazhinji, mwechiziva kuti tinozoashira kutongwa kwakapinda kurema.</verse>
				<verse number="2">Ngokuti ngo zviro zvakawanda isisu tese tinokhugunya. Kudari aripo usikakhugunyi ngo izwi, ndiye uri mundhu wakaperera, uno simbazve ro kubata muviri wese nawo.</verse>
				<verse number="3">Zvino kudari techidira mikhayo yo mahachi mumiromo yao, kuti atipurutane, tinotenderuja muviri wao wese.</verse>
				<verse number="4">Vonanyizve ngarava, pikija jakakurisa kudini, jinotindhwa ngo dutu rino simba, kani jinotenderujwa ngo chikombe apo paanoda muhluzi kuti aende.</verse>
				<verse number="5">Ngokudarozve rurimi ruri ndhengo dodoko, asi rinoganza zvakakura, vonanyi kukura kwakaita gwasha rinobaswa ngo muriro wakadodoka.</verse>
				<verse number="6">No rurimi ruri muriro, rwakadari ngo nyika yakazara ngo kushata pakati po ndhengo jedu, runosvipisa muviri wese, rinopisa njira yese yo kupona. Narwo rinobasihwa ngo muriro wo Gehena.</verse>
				<verse number="7">Ngokuti mbewu jese jo zvikara no jo shiri, no jo zvinogwezva, no zviri mujombe, zvinopeteka, nazvo zvakapetwa ngo vandhu.</verse>
				<verse number="8">Asi rurimi apana mundhu ungarupeta, ruri chiro chakashata chisikazorori, chakazara ngo mbanda inouraya.</verse>
				<verse number="9">Ndirwo tinobonga Mambo Baba, ndirwozve tinotuka vandhu, vakasikwa ngo mutojaniso wa Mwari.</verse>
				<verse number="10">Kunobuda kumuromo umwe kubonga no kutuka. Hama jangu, akusisiri kuti izvi zviitike kudaro.</verse>
				<verse number="11">Mwimbo unobudisa ngo mushowera umwewo here kumwa yakanaka no inovava?</verse>
				<verse number="12">Hama jangu, mukuyu ungabereka here maorivhe, nokuti muvhini ungabereka here makuyu? Zve, kumwa inojumunya ayingakoni kubudisa inonaka.</verse>
				<verse number="13">Ndiyani wakangwara pakati penyu no unoziva? Ngaavonise ngo kupona kwake kwakanaka mishando yake mukupfava kwo ungwaru.</verse>
				<verse number="14">Asi kudari muno ndurumwa inovava no hasha mumwoyo mwenyu, musaganza, musanyepera gwinyiso.</verse>
				<verse number="15">Ungwaru hwakadaro andihwopi hunobva mugore, asi ngo hwo mu nyika, hwo mumuviri, ngo hwo mabzoka.</verse>
				<verse number="16">Ngokuti apo pano ndurumwa no hasha, paripozve kukangaijwa no zviito zvese zvakashata.</verse>
				<verse number="17">Asi ungwaru uhwo unobva mugore kutanga huri hwakachena, zve, unonyararisa, hwakapfava, hunoreruka kupotwa, hwakazara ngo nyasha no michero yakanaka, husina mukheto, husina kujiitisa.</verse>
				<verse number="18">No michero yo kururama inokushwa mukunyarara ngaavo vanoyita kunyarara.</verse>
			</chapter>
			<chapter number="4">
				<verse number="1">Kunobva kwapi kuambana no hasha pakati penyu? Azvibvi here kuzvidisiso zvenyu zvinorwisana mundhengo jenyu?</verse>
				<verse number="2">Munoemura chiro nemwi musina; ndizvo munouraya. Nokuva no ndurumwa, musikakoni kuzviashira. Munoambana no kurwa musina; ngokuti amukumbiri.</verse>
				<verse number="3">Munokumbira musikaashiri, ngokuti munoshaisha kukumbira, kuti muzviparaje muzvidisiso zvenyu.</verse>
				<verse number="4">Imwimwi vaombi, amuzivi here kuti ukama hwo mu nyika huri ukorore na Mwari? Ndizvo pikija ndiyani unoda kuyita ukama no nyika, unojiita bandu kuna Mwari.</verse>
				<verse number="5">Munopinimija here kuti matahwa anovereketa zvisina shwiro kuti: “Mweya unogara mukati mwedu unoshuwira here ndurumwa?”</verse>
				<verse number="6">Asi iye unopa nyasha jakapinda kuwanda. Ndizvo unoti, Mwari unorwisana no vanojikurisa, asi unoitira nyasha kuno vakapfava.</verse>
				<verse number="7">Ndizvo pfaviranyi Mwari asi irwanyi na Dhiabhorosi, naye unozomutiza.</verse>
				<verse number="8">Khwederanyi kuna Mwari, naye unozokhwedera kwomuri. Shambanyi nyara jenyu, imwimwi vashaishi; muchenese mwoyo yenyu imwimwi muno mipinimijo muviri.</verse>
				<verse number="9">Tambujikanyi, murije mbhere, no kuchema: Kuseka kwenyu ngakutsanduke kuyita kurija mbhere, no kudakara kwenyu kuyita kusururika.</verse>
				<verse number="10">Jipfavisenyi mukuvona kwa Mambo, naye unozomukurisa.</verse>
				<verse number="11">Musarevana, hama. Iye unoreva hama nokuti kutonga hama yake, unovereketa kurwisana no mipango, naye unotonga mipango: Asi kudari wechitonga mipango auri muiti wo mipango akadi, asi mutongi wo mipango.</verse>
				<verse number="12">Umwe ega uri mupi wo mipango no mutongi, ndiye uwo uno simba ro kuponesa no kuuraya: Asi uriyani iwewe unotonga muvakihwana wako?</verse>
				<verse number="13">Viyanyi zvino, imwimwi munoti: “Nyamasi nokuti mangwana tinozoenda kudhoropa rakatikuti, tipeje gore tiriyo, no kutengesa, tiwane zvo kuviihwa ndizvo”:</verse>
				<verse number="14">Apo musikazivi zvinozoitika mangwana. Kupona kwenyu kuri chinyi? Ngokuti muri mbhute, inovoneka mukuvo mudodoko, na ngo sure inongarangaka.</verse>
				<verse number="15">Ngokuti kwaidikana kuti munange, kuti: “Kudari Mambo echizotenda, tinozorarama, no kuyita ichi naicho.”</verse>
				<verse number="16">Asi zvino munojiganzisa mukujikuja kwenyu: Kwese kujiganzisa kwakadaro kwakashata.</verse>
				<verse number="17">Ndizvo kwaari unoziva kuyita zvakanaka, asikazviiti, kwaari kuri kushaisha.</verse>
			</chapter>
			<chapter number="5">
				<verse number="1">Viyanyi zvino imwimwi maguruja, mucheme, no kurija mbhere ngo matambujiko anozoviya panyezuru penyu.</verse>
				<verse number="2">Upfumi hwenyu hwakavora, no zvokufuka zvenyu zvahiwa ngo honye.</verse>
				<verse number="3">Mukore yenyu no sirivha yenyu zvaano furuju; no furuju yazvo inozoita chapupu cho kumuitira ndava, nayo inozoha nyama yenyu kudari ngo muriro. Mwakaunganijira upfumi hwenyu mu mazuva okugumisira.</verse>
				<verse number="4">Vonanyi musharo wo vashandi avo vakacheka minda yenyu, wakapunyihwa ndimwi ngo kuchengejera, unodanijira: No kudanijira kwaavo vakacheka kwakazwika munjeve ja Mambo wo Hondo.</verse>
				<verse number="5">Mwakararama mukushadaya, mwakayita zvidakajiso zvenyu; mwakakonja mwoyo yenyu ngo zuva ro kuuraya.</verse>
				<verse number="6">Mwakamurasha no kumuuraya uwo wakarurama; naye aazivi kurwa nemwi.</verse>
				<verse number="7">Ndizvo, sengereranyi hama mbhera kuviya kwa Mambo. Vonanyi murimi unogarira michero ino mutengo mukuru yo nyika, echiisengerera, mbhera iyashire mvura yo kuamba no yo kugumisira.</verse>
				<verse number="8">Nemwi itanyi vanosengerera kudaro; gwinyisanyi mwoyo yenyu: Ngokuti kuviya kwa Mambo kwaaphedo.</verse>
				<verse number="9">Hama, musan'un'utirana, umwe kuno umweni, kuti musazotongwa; ringiranyi mutongi unoyima pamusuvo.</verse>
				<verse number="10">Hama, mukutambujika no kusengerera ashiranyi kuyita chivonero vaprofeti vakavereketa ngo zina ra Mambo.</verse>
				<verse number="11">Vonanyi, tinoti vanomuchena vakashingirira. Mwakazwa ngo kusengerera kwa Jobe, mwakavona kupejisira kwa Mambo, kuti Mambo wakazara ngo kukungurira no nyasha.</verse>
				<verse number="12">Asi kupinda zvese, hama jangu, musazopika ngo mugore, pikija ngo nyika, nokuti ngo kupika kumweni: Asi itanyi kuti eya wenyu aite, eya, no haiwa wenyu aite, haiwa; kuti musapinda mukutongwa.</verse>
				<verse number="13">Uripo here pakati penyu unotambujika, ngaakumbire. Uripo here pakati penyu unodakara? Ngaaimbe nduyo.</verse>
				<verse number="14">Uripo here pakati penyu unohwara? Ngaadanije vakuru vo chiara; ngavamukumbirire, vechimuzoja ngo mafuta ngo zina ra Mambo:</verse>
				<verse number="15">No mukumbiro wo kugonda unozoponesa unohwara, na Mambo unozomumusa; nokudari akaita zvishaishi, zvinozoregerehwa kwaari.</verse>
				<verse number="16">Ndizvo tendanyi zvishaishi zvenyu umwe kuno umweni, mukumbirirane, kuti mutambiswe. Kupota kwo mundhu wakarurama kuno simba guru mukushanda kwakwo.</verse>
				<verse number="17">Erija wayiva mundhu ngo chibarihwe wayinga akadari ndisu, naye wakakumbira kakurutu kuti isazona, akuzivi kuna makore matatu no mweji mitandhatu.</verse>
				<verse number="18">Wakakumbirazve, no denga rakanisa mvura, no nyika yakabereka michero yayo.</verse>
				<verse number="19">Hama jangu, kudari uripo pakati penyu unopauka kubva kugwinyiso, no umwe echimutenderuja,</verse>
				<verse number="20">ngaazive, kuti iye unotenderuja mushaishi kubva mukupauka kwo njira yake, unozoponesa mweya kubva mukufa, unozofukija zvishaishi zvakawanda.</verse>
			</chapter>
		</book>
		<book number="60">
			<chapter number="1">
				<verse number="1">Pedru mupostori wa Jesu Kristu, kwavari vakatsananguhwa vari zvigarandimo, vakaparajika mu Pontu, no Garatiya, no Kapadhokiya, no Aziya, no Bhituniya,</verse>
				<verse number="2">kudari ngo kuziva ngo pamberi kwa Mwari Baba, mukucheneswa kwo Mweya, kuti vapurutane, no kufafazihwa ngo ngazi ya Jesu Kristu: Nyasha kwomuri no kunyarara ngazviwanjwe.</verse>
				<verse number="3">Ngaakuriswe Mwari baba wa Mambo wedu Jesu Kristu, uwo ngo kukungurira kwake kukuru wakatibarazve kuti tive no gonda rinopona ngo kumuka kwa Jesu Kristu kwo vakafa,</verse>
				<verse number="4">kuti tive no ndhaka isikavori, isikasvipiswi, isikangarangari, yakangwaririhwa imwimwi mugore.</verse>
				<verse number="5">Imwimwi munongwarihwa ngo simba ra Mwari ngo kugonda kuti muve no ruponeso rwakanasirihwa kuti ruzopangijihwa ngo mukuvo wo kugumisira.</verse>
				<verse number="6">Urwo rwo munodakara kakurutu ndirwo, pikija zvino mukuvo mudoko, kudari kwechisisira, mwatambujwa ngo zviejo zvizhinji,</verse>
				<verse number="7">kuti kuejwa kwo kugonda kwenyu, kuno mutengo mukuru kupinda mukore unopera pikija kwechiejwa ngo muriro, kungavoneka kwechiita kukuja no uthende no kureremeja ngo nguva yo kuvoneka kwa Jesu Kristu.</verse>
				<verse number="8">Uwo womunoda musikazivi kumuvona, kwaari pikija zvino amumuvoni, asi munomutenda, munodakara ngo kudakara kusikabviri kuti kuvereketwe kwakazara ngo uthende.</verse>
				<verse number="9">Mwechiashira magumisiro okugonda kwenyu, ari ruponeso rwo mweya yenyu.</verse>
				<verse number="10">Ngo ndava yo urwo ruponeso vaprofeti vakapshaka no kupshakisisa, vakaprofeta ngo nyasha jaiviya kwomuri.</verse>
				<verse number="11">Vechipshaka kuti nguva ngoyapi nokuti yakadini, yaakatatija kweiri Mweya wa Kristu wayiva mukati mwavo, apo wakapupura ngo pamberi ngo matambujiko a Kristu, no uthende hwaizoatevera.</verse>
				<verse number="12">Kwavari kwakapangijihwa kuti avasaijishandira, asi vaitishandira isisu ngo izvi, zvakateketeswa kwomuri ndivo vakachumaira vhangeri kwomuri ndi Mweya Wakachena wakatumwa kubva mugore: Izvo zviri ngirosi jinoda kuzvizwisisa.</verse>
				<verse number="13">Ndizvo sunganyi zviunu zvo mipinimijo yenyu, itanyi vakangwara muemese aembho gonda renyu kunyasha jinoziswa kwomuri pakuvoneka kwa Kristu Jesu;</verse>
				<verse number="14">kudari ngo vana vanopurutana, musikajitojanisi no kuemura kwenyu kwo kutanga ngo nguva yo kusikazivi kwenyu.</verse>
				<verse number="15">Asi kudari ngo uwo wakamudanija uri wakachena ngokudaro imwimwivo itanyi vakacheneswa mukupona kwenyu kwese;</verse>
				<verse number="16">ngokuti kwakatahwa: “Munozoita vakacheneswa; ngokuti inini ndiri wakachena.”</verse>
				<verse number="17">No kudari munomudanija kuti uri Baba, uwo usikakheti vandhu unotonga kudari ngo mushando wo mundhu umwe ngaumwe, ponanyi mukuvo wo uchigarandimo hwenyu mukutya.</verse>
				<verse number="18">Mwechiziva kuti amuzivi kuripirwa ngo zviro zvinovora, kudari ngo sirivha no mukore, kubva kunjira isina shwiro yo kupona kwenyu yo mwakasiihwa ngo majibaba enyu;</verse>
				<verse number="19">asi mwakaripirwa ngo ngazi ya Kristu ino mutengo mukuru, kudari ngo yo bvuta risina kuremara, nokuti vara.</verse>
				<verse number="20">Uwo ngo gwinyiso wakazivika nyika isati yaemeswa, asi wakapangijihwa ngo ndava yenyu mukugumisira kwo nguva,</verse>
				<verse number="21">imwimwi munotenda ndiye kuna Mwari, uwo wakamumusa kwo vakafa, akamupa uthende; kuti kutenda kwenyu no gonda renyu zvivapo kuna Mwari.</verse>
				<verse number="22">Kwechivoneka kuti mwakacheneswa mweya yenyu mukupurutana gwinyiso ngo mumwoyo mukuva no rudo rusikajiitisi kuhama, idananyi ngo mwoyo wakasukika kakurutu.</verse>
				<verse number="23">Muri vakabahwazve, haiwa ngo mbewu inovora, asi ngo isikavori ngo izwi ra Mwari, unopona aripo mbhera narini.</verse>
				<verse number="24">Ngokuti nyama yese yakadari ngo mwenje, no uthende hwayo hwese hwakadari ngo ruva ro mwenje. Mwenje unozeketera, no ruva rinowa pasi;</verse>
				<verse number="25">asi izwi ra Mwari rinondogara mbhera narini. No iri ndiro izwi ro vhangeri rakachumaihwa kwomuri.</verse>
			</chapter>
			<chapter number="2">
				<verse number="1">Ndizvo mwechirasha kwese kushata no kuchengeja kwese, no kujiitisa, no ndurumwa, no kuvereketa kwese kwakashata.</verse>
				<verse number="2">Kudari ngo chiya jichaamba kuberekwa disisanyi mukaka wo Mweya usina kuchengeja, kuti mukure ndiwo, muponeswe.</verse>
				<verse number="3">Kudari mwakaravira kuti Mambo uno nyasha.</verse>
				<verse number="4">Mwechiviya kwaari ari buwe rinopona, ngo gwinyiso rakarambwa ngo vandhu, asi rakasanwa ndi Mwari rino mutengo mukuru,</verse>
				<verse number="5">imwimwi muri mapuwe anopona, mwakavakiwa kuyita nyumba yo Mweya, kuyita upristi hwakachena kupira midiro yo Mweya, inoashirika kuna Mwari ndiye Jesu Kristu.</verse>
				<verse number="6">Ngokuti arimwo matahwa anoti: “Vona, ndinorajika mu Zioni buwe guru ro pakhona, rakasanwa, rino mutengo mukuru. No uwo unotenda kwaari aazopsherujwi.”</verse>
				<verse number="7">Ndizvo kwomuri imwimwi munotenda, unoreremejeka. Asi kwavari vasikatendi, buwe rakarambwa ngo vavaki ndiro rakaita buwe ro pakhona;</verse>
				<verse number="8">zve, ibuwe ro kukhugunyisa, no buwe ro kutsenekesa; avo vanokhugunwa ngo izwi, avapurutani. Kwovarizve vakakuemesehwa.</verse>
				<verse number="9">Asi imwimwi muri jinja rakasanwa, muri vo upristi hwo umambo, jinja rakachena muri vandhu vakajivonera, kuti mupangijire kunaka kwo uwo wakamudanija kubva muchidima, kuti munghwine mukujeka kwake kunoshamisa.</verse>
				<verse number="10">Imwimwi ngo mukuvo wakapinda mwayiva musiri jinja, asi zvino muri vandhu va Mwari: Avo vayinga vasikazivi kuwana nyasha, asi zvino mwawana nyasha.</verse>
				<verse number="11">Vanodikana, ndinomupota, kudari ngo zvomuri zvigarandimo no vafambi, kuti murege kuyita kuemura kwo nyama kunorwa no mweya.</verse>
				<verse number="12">Muve no kupona kwenyu kunosisira pakati po vomajinja; kuti kune izvo zvo vanomureva ndizvo, inga muri vakashata, ngo mishando yenyu yakanaka yo vanovona, vangakuja Mwari ngo zuva ro kufambihwa.</verse>
				<verse number="13">Pfaviranyi mipango yese yo vandhu ngo ndava ya Mambo. Pikija ngo ya mambo, uri mukuru;</verse>
				<verse number="14">nokuti kuvatongi, vakatumwa ndiye kuhwirijira vanoyita zvakashata no kuvakuja vanoyita zvakanaka.</verse>
				<verse number="15">Ngokuti ndikwo kuda kwa Mwari, kuti ngokuita zvakanaka munganyaraja kusikaziva kwo vandhu vano upenji.</verse>
				<verse number="16">Kudari ngo vandhu vakasununguka, musikashandisi kusununguka, kwenyu kuyita bhachi ro kuyita zvakashata, asi muite varanda va Mwari.</verse>
				<verse number="17">Reremejanyi vandhu vese, idanyi hama jese, mutyenyi Mwari, reremejanyi mambo.</verse>
				<verse number="18">Varanda pfaviranyi majimambo enyu ngokutya kwese; andikwopi kwavari vega vakanaka no vakapfava, asi kwavarizve vasikazivi kururama.</verse>
				<verse number="19">Ngokuti ichi chinoashirika, kuti mundhu ngo ndava yokuti ano mwoyo wakanaka, usina ndava kuna Mwari, ashingirire matambujiko, echitambujika pasina no ndava.</verse>
				<verse number="20">Ngokuti mungakujwa ngo njirenyi, kudari mwechishaisha no kuchaiwa ngo ndava yakwo, munokusengerera? Asi apo mwechinasa, kudari mwechitambujika ngo ndava yakwo, mwechisengerera, ichi chinoashirika kuna Mwari.</verse>
				<verse number="21">Ngokuti mwakadanijihwa kuno izvi. Ngokuti Kristu wakatambujikiravo imwimwi, akamusiira chivonero cho kutevera muzvitsiko zvake:</verse>
				<verse number="22">Uwo usikazivi kushaisha, zve kuchengeja akuzivi kuvoneka mumuromo wake.</verse>
				<verse number="23">Uwo apo atukwa, aazivi kutukavo; apo atambujwa, aazivi kutyisijira; asi wakajipira kwaari uwo unotonga ngo kururamisa.</verse>
				<verse number="24">Uwo wakatwara zvishaishi zvedu pachake mumuviri wake panyezuru po muti, kuti isisu, tinofa mukushaisha, tipone mukururama; uwo ngo mavonje aakarohwa ndiwo mwakaponeswa,</verse>
				<verse number="25">ngokuti mwayinga mwakarashika kudari ngo bvuta; asi zvino mwahwirira ku Muhavisi no Muvonisi wo mweya yenyu.</verse>
			</chapter>
			<chapter number="3">
				<verse number="1">Ngokudaro, imwimwi vakaji, pfaviranyi vamuna venyu, kuti kudari varipo vasikapurutani izwi, vangaongwa ngo njira yo vanopona ndiyo vakaji vavo, ngo kunja kwo izwi.</verse>
				<verse number="2">Vechivona kupona kwenyu kwakachena pamwepo no kutya.</verse>
				<verse number="3">Avo kunemeswa kwavo kusazoita kunemeswa kwo kunja, kwo kuruka bvuji no kusimira zvinemeso zvo mukore, nokuti zvokusimira zvakanakisisa;</verse>
				<verse number="4">asi ngakuitwe kwo mundhu wakafishika wo mumwoyo, ngo zvinemeso zvisikavori zvo mweya wakapfava wakanyarara, ukwo kuno mutengo mukuru mukuvona kwa Mwari.</verse>
				<verse number="5">Ngokuti ngo kudarovo karetu vakaji vakacheneswa, avo vakagonda kuna Mwari vakajinemesa, vechipfavira vamuna vavo:</verse>
				<verse number="6">Kudari ndi Sara wakapurutana kuna Abrahama, echimudanija kuti mambo: Mwaavana vake zvino, kuti mwechiita zvakanaka, musikatyiswi pikija ngo chiri chiro chinokaruja.</verse>
				<verse number="7">Ngokudaro, imwimwi vamuna, garanyi no vakaji venyu kudari ngo kuziva, mwechireremeja vakaji kudari ngo uri chijiyo chakarembaremba, kudarizve ngo vanogara ndhaka imweyo yo nyasha jo kupona; kuti mikumbiro yenyu isazophingaijwa.</verse>
				<verse number="8">Pakupejisira itanyi vanomupinimijo umwewo mwese, vanozwirana, idananyi kudari ngo hama, muno mwoyo ino nyasha, muno mipinimijo yakapfava.</verse>
				<verse number="9">Musikahwirijiri zvakashata ngo zvakashata, nokuti kutuka ngo kutukwa; asi paugaro po izvo, mudakajise; ngokuti mwakadanijwa kuno izvo kuti mugare ndhaka yo chidakajiso,</verse>
				<verse number="10">ngokuti, iye unozoda kupona, no kuvona mazuva akanaka, ngaarambije rurimi rwake kuno zvakashata, no muromo wake kuti usazovereketa kuchengeja.</verse>
				<verse number="11">Ngaafuratire zvakashata, aite zvakanaka; ngaapshake kunyarara akutevere.</verse>
				<verse number="12">Ngokuti majiso a Jehovha anoringira vakarurama, no njeve jake jinopurutana kukumbira kwavo; asi hope ya Jehova inorwa navo vanoyita zvakashata.</verse>
				<verse number="13">Ndianizve ungazomuita zvakashata kudari mwechitsamwirira kuno izvo zvakanaka?</verse>
				<verse number="14">Asi kudari mwechitambujika ngo ndava yo kururama, munomuchena: Musatyazve kutyisa kwavo, zve, musakakaseka;</verse>
				<verse number="15">asi chenesanyi Kristu mumwoyo yenyu aite Mambo: Mugare mwakanasirihwa kupingura mundhu wese unomubvunjisa ngo ndava yo gonda riri mukati mwenyu, asi mukuita ngo kupfava no kutya.</verse>
				<verse number="16">Muno mwoyo isina ndava; kuti kuno izvo zvo vanomureva ndizvo, vangapsherujwa avo vanotuka njira yenyu yakanaka yo kupona kuna Kristu.</verse>
				<verse number="17">Ngokuti kwakapinda kunaka, kudari kuri kuda kwa Mwari, kuti mutambujike ngo ndava yo kuyita zvakanaka, kuno kuti mutambujike ngo kuyita zvakashata.</verse>
				<verse number="18">Ngokuti Kristu wakatambujikavo kamwe ngo ndava yo zvishaishi, ari wakarurama ngo ndava yo vasikazivi kururama kuti ativiise kuna Mwari; wakaurawa munyama, asi wakararamiswa mu mweya;</verse>
				<verse number="19">mwourizve wakaenda, akachumaira kumweya yayiva muguniya,</verse>
				<verse number="20">iyo ngo pamberi yayinga isikapurutani, apo Mwari ngo kusengerera wakavagarira ngo mazuva a Noa, apo ngarava yayinga ichanasirihwa, mukati mwayo vashomani, kunoti, vandhu vasere, vakaponeswa kubva ku kumwa.</verse>
				<verse number="21">No uwo muezaniso wo rubhapatiso, unomuponesa, andirwo runobvisa svina yo nyama, asi ruri mupinguro wo mwoyo isina ndava kuna Mwari, ngo kumuka kwa Jesu Kristu kwo vakafa.</verse>
				<verse number="22">Uwo uri ngo kumuho kwa Mwari, wakaenda mugore; ngirosi no vatongi no vano simba vanomupfavira.</verse>
			</chapter>
			<chapter number="4">
				<verse number="1">Ndizvo ngokuti Kristu wakatambujika mu nyama, pfekanyi mupinimijo wakatojana; ngokuti mundhu wakatambujika munyama wakarega kushaisha;</verse>
				<verse number="2">kuti musachapona mu nyama kuyita kuemura kwo vandhu, asi kuti mupone kuyita kuda kwa Mwari.</verse>
				<verse number="3">Ngokuti mwakapeja mukuvo wakareba mwechiita kuda kwo vo majinja kufamba mukushata, no kuemura, no kuraja ngo vhini, no kuhisa, no kuomba, no kudira muezaniso kunonyangaja.</verse>
				<verse number="4">Muizvi vanopinimija kuti zvinoshamisa kuti amufambisani navo mukuita zvakashata zvinotojana, vachimureva.</verse>
				<verse number="5">Avo vanozojipingurira kwaari uwo wakanasirira kutonga vanopona no vakafa</verse>
				<verse number="6">Ngokuti ngo iyi ndava vhangeri rakachumaihwa kuno vakafa navo, kuti vatongwe kudari ngo vandhu vachapona mu nyama, asi kuti vararame mu mweya kudari ndi Mwari.</verse>
				<verse number="7">Asi kupera kwo zviro zvese kwaaphedo; ndizvo itanyi vakangwara, murinde mukukumbira.</verse>
				<verse number="8">Kupinda izvo zvese muve no rudo rukuru pakati penyu; ngokuti rudo runofukijira zvishaishi zvakawanda;</verse>
				<verse number="9">mwechiashirana umwe no umweni ngo kusikan'un'uti.</verse>
				<verse number="10">Mundhu wese kudari ngo zvaakaashira chipuwo ngaachikovanisire pakati penyu, kudari ngo zvomuri vangwariri vakanaka vo zvipuwo zvakawanda zva Mwari;</verse>
				<verse number="11">kudari aripo mundhu unovereketa ngaaverekete zvakadari ngaari mazwi a Mwari; kudari aripo unoshandira, ngaashandire kudari ngo simba raanopuwa ndi Mwari, kuti ngo zviro zvese Mwari ungairikijwa ndiye Jesu Kristu, iye uno uthende no kutonga kunoti mbhera narini. Ameni!</verse>
				<verse number="12">Vanodikana, musapinimija kuti kunoshamisa kuejwa kwakakura kuri pakati penyu, kunonga kuri chiro chinoshamisa chakaitika kwomuri;</verse>
				<verse number="13">asi dakaranyi, kudari ngo zvo munoaashira kutambujwa kwa Kristu pamwepo naye, kuti uthende hwake hwoopangijihwa, imwimwivo mungazodakara ngo kudakara kukuru.</verse>
				<verse number="14">Kudari mwechipsherujwa ngo ndava yo zina ra Kristu, munomuchena, ngokuti mweya wo uthende no wa Mwari unogara panyezuru penyu;</verse>
				<verse number="15">asi kusazovapo mundhu pakati penyu unotambujika ngo ndava yo kuva muurayi, nokuti mbavha, nokuti muiti wo zvakashata, nokuti usikaregi zvo vamweni;</verse>
				<verse number="16">asi kuti mundhu echitambujika ngo kuyita mukristu, asapsheruka, asi ngaakuje Mwari ngo iri zina.</verse>
				<verse number="17">Ngokuti nguva yaguma yokuti kutongwa kutange kunyumba ya Mwari; no kudari kwechitanga kwetiri, kunozoita kwakaitawani kugumisira kwo vasikapurutani vhangeri ra Mwari?</verse>
				<verse number="18">Nokudari vakarurama vechiponeswa ngo kunesehwa, vasikadiri Mwari no vashaishi vanozova kwapi?</verse>
				<verse number="19">Ndizvo avo vanotambujika ngokuda kwa Mwari, ngavapire mweya yavo, mukuita zvakanaka kuno Musiki unogondeka.</verse>
			</chapter>
			<chapter number="5">
				<verse number="1">Ndizvo ndinopota vakuru vari pakati penyu, nenivo ndiri mukuru pamwepo nemwi, no chapupu chematambujiko a Kristu; no unoashiravo uthende hunozopangijihwa;</verse>
				<verse number="2">havisanyi mushambi wa Mwari uri pakati penyu, haiwa ngo kuvangirijwa, asi ngo kuda, kudari ngo kuda kwa Mwari, zve kusiri kuti muviihwe ngo mare ino svina, asi ngo mupinimijo unoda.</verse>
				<verse number="3">Musikaiti kunonga muri vatongi panyezuru po zvakakovanisihwa kwomuri, asi mwechiita zvivonero kumushambi.</verse>
				<verse number="4">Naapo Muhavisi mukuru unozopangijihwa, munozoashira junguja ro uthende risikazoperi.</verse>
				<verse number="5">Ngo kudaro imwimwi vadoko pfaviranyi vakuru. Eya, imwimwi mwese jisimijenyi ngo kupfava, mu kushandirana umwe no umweni: “Ngokuti Mwari unorwisana no vanojikuja, asi unopa nyasha kuno vakapfava.”</verse>
				<verse number="6">Ndizvo jipfavisenyi pasi po nyara ino simba ya Mwari, kuti amutundhumaje ngo mukuvo unosisira;</verse>
				<verse number="7">Mwechikandira kwese kuneseka kwenyu panyezuru pake, ngokuti unomungwarira.</verse>
				<verse number="8">Ngwaranyi, murinde; ngokuti bandu renyu Sathani, rinofambafamba kudari ngo mbhondoro inorira, rechipshaka avo voringaha;</verse>
				<verse number="9">murwe naye mwakagwinya mukugonda, mwechiziva kuti matambujiko akatojana anogumira hama jenyu jiri mu nyika.</verse>
				<verse number="10">Zvino Mwari wo nyasha jese, uwo wakamudanija ku uthende hwake husikaperi huri kuna Kristu, mwambotambujika mukuvo mudoko, iye pachake unozomupererisa, no kumujimika, no kumugwinyisa, no kumuvangisa.</verse>
				<verse number="11">Kwaari ngakuve no simba mbhera narini. Ameni.</verse>
				<verse number="12">Ndakatara kwomuri ngo kufupisa ndi Sirivhana hama yedu, inogondeka kudari ngo zvo ndinopinimija, ndechipota, no kupupura kuti iji ndijo nyasha ja Mwari ngo gwinyiso; imanyi mwakagwinya kwejiri.</verse>
				<verse number="13">Chiara chiri mu Bhabhurona chakatsananguhwa pamwepo nemwi, chinomutambisa; ngokudaro na Marku mwana wangu.</verse>
				<verse number="14">Chingamijananyi ngo muromo umwe no umweni ngo rudo. Kunyarara ngakuve kwomuri mwese muri kuna Kristu.</verse>
			</chapter>
		</book>
		<book number="61">
			<chapter number="1">
				<verse number="1">Simoni Pedru, muranda no mupostori wa Jesu Kristu, kwavari vakakovehwa kugonda kuno mutengo mukuru pamwepo nesu, kwakadari ngo kwedu mukururama kwa Mwari wedu no Muponesi Jesu Kristu.</verse>
				<verse number="2">Nyasha kwomuri no kunyarara ngazviwanjwe mukumuziva Mwari na Jesu Mambo wedu.</verse>
				<verse number="3">Kudari ngo zvaakapa kwetiri ngo simba rake ro uMwari, zviro zvese zvinosisira mukupona uku, no zvo kudira ndizvo uMwari, ngo kuziva kwo uwo wakatidanija ngo uthende hwake no kunaka,</verse>
				<verse number="4">ngo izvo wakatipa zvigondiso zvake zvakakura no zvino mutengo mukuru; kuti ngo izvi mungayita vanosisira chiemo cho uMwari, mwapokonyoka kubva mukuvora kwo kuemura kuri mu nyika.</verse>
				<verse number="5">Eya, ngo iyi ndava, imwimwi ngo kwenyu engejeranyi kutsamwirira kwese, mukutenda kwenyu engejeranyi kunaka, mukunaka engejeranyi kuziva.</verse>
				<verse number="6">Mukuziva engejeranyi kujibata, mukujibata engejeranyi kusengerera no mukusengerera engejeranyi kudira Mwari,</verse>
				<verse number="7">no mukudira Mwari engejeranyi kuda hama, no mukuda hama engejeranyi rudo.</verse>
				<verse number="8">Ngokuti kudari izvi zviri zvenyu, zvechiwanjwa, zvinoita kuti musayita nungo, nokuti muite vasina michero mukuziva Mambo wedu Jesu Kristu.</verse>
				<verse number="9">Ngokuti iye unotama izvi uri bofu, uri wakabvubvumara, wakakanganwa kusukwa kwo zvishaishi zvake zvo kare.</verse>
				<verse number="10">Ndizvo hama, tsamwiriranyi zvikuru kuyita kuti kudanijwa kwenyu no kutsananguhwa kwenyu zvigwinyiswe, ngokuti kudari mwechiita izvi amutongozokhugunyi.</verse>
				<verse number="11">Ngokuti ngokuita kudaro, kunozopuwa kwomuri kukurutu kunghwina mu umambo usikaperi hwa Mambo wedu no Muponesi Jesu Kristu.</verse>
				<verse number="12">Ndizvo ndinozogara ndechimucherechejisa ngo izvi, pikija mwechizviziva, nokuti mwakajimikwa mu gwinyiso iro romunaro.</verse>
				<verse number="13">Neni ndinopinimija kuti zvakanaka, ngo nguva jese jo ndiri mutende iri, kumumusa ngo kumucherechejisa;</verse>
				<verse number="14">ndechiziva kuti kubviswa kwo tende rangu kunokasira kuviya, kudari ngo zvaakavonisa kwendiri Mambo wedu Jesu Kristu.</verse>
				<verse number="15">Eya ndinozotsamwirira, kuti nguva jese ngo sure kwo kufa kwangu mungazokona kucherecheja izvi.</verse>
				<verse number="16">Ngokuti atizivi kutevera ngano jakaizwa ngo urimbwi, apo takazivisa kwomuri simba no kuviya kwa Mambo Jesu Kristu, asi tayiva zvapupu zvo majiso zvo ukuru hwake.</verse>
				<verse number="17">Ngokuti wakaashira kureremejwa no uthende zvakabva kuna Mwari Baba, apo izwi rakadaro rakaviya kwaari rechibva ku uthende hwakanakisisa, rechiti: “Uwu uri Mwana wangu unodikana, wendinonasa kudakara ndiye:”</verse>
				<verse number="18">Nesu pachedu takarizwa izwi rechibva mugore, apo tinaye pa dundhu rakachena.</verse>
				<verse number="19">Nesu tino izwi rakaprofetwa rakapinda kugwinya; kweriri munonasa kuripurutana iro riri ruvhenu runojeka mundau ino chidima, mbhera zuva rieje, no ndhondo masase ibude mumwoyo yenyu,</verse>
				<verse number="20">mwechiziva ichi: Kutanga, kuti akuna kuprofeta mumatahwa kunodurujihwa ngo mundhu.</verse>
				<verse number="21">Ngokuti akuna kuprofeta kwakambovapo ngokuda kwo mundhu, asi vandhu vakavereketa zvinobva kuna Mwari, vechindondundwa ndi Mweya Wakachena.</verse>
			</chapter>
			<chapter number="2">
				<verse number="1">Asi kwayivapo vaprofeti vokunyepa pakati po vandhu, kudari ngo zvo vanozovapo vajijisi vokunyepa pakati penyuzve, vanozonghwinisa ngo kufishika zvijijiso zvo kurashwa, vechiramba Mambo pachake wakavatenga, vechijizisira panyezuru pavo kurashwa kunokasira.</verse>
				<verse number="2">No vazhinji vanozotevera njira javo jakashata; ngo ndava yavo njira yo gwinyiso inozoshohwa.</verse>
				<verse number="3">Mukuemura vanozomutengesa ngo mazwi okujiitisa; avo kutongwa kwavo kubvira karetu akunonoki, no kurashwa kwavo akuvati.</verse>
				<verse number="4">Ngokuti kudari Mwari asikazivi kukungurira ngirosi jakashaisha, asi wakajikandira murindi rakapindisisa kujika, kuti jingwaririhwe kutongwa muzvisungo zvo chidima.</verse>
				<verse number="5">Asikazivi kukungurira nyika yo kare, asi wakangwarira Noa, muchumairi wo kururama, pamwepo no vamweni vanomwe, apo azisa ndambi panyezuru po nyika yo vasikadiri Mwari;</verse>
				<verse number="6">naye echipinduja madhoropa o Sodhoma no Gomora kuyita marota wakaarasha ngo kuaparaja, akaaita chivonero kwavari vanozopona vasikadiri Mwari;</verse>
				<verse number="7">akanunurira Roti wakarurama, wakatambujika kakurutu ngo kupona mukuemura kwo vakashata,</verse>
				<verse number="8">(ngokuti mundhu uwo wakarurama echigara pakati pavo, mukuvona no kuzwa, wakatambujika mumweya wake wakarurama zuva ngo zuva, ngo zviito zvavo zvisikazivi kururama).</verse>
				<verse number="9">Mambo unoziva njira yo kununurira vanodira Mwari mukuejwa, no kungwarira vasikazivi kururama pasi po nyatwa mbhera rigume zuva ro kutongwa;</verse>
				<verse number="10">asi kakurutu avo vanofamba ngo zvo nyama mukuemura kunosvipisa, vechishora kutongwa. Vari vano mutizinini, vanoyita kuda kwavo, avatyi kutuka vakuru.</verse>
				<verse number="11">Apo ngirosi pikija jinopinda ngo ukuru no simba, ajiviisi kutonga kwo kuvatuka pamberi pa Mambo.</verse>
				<verse number="12">Asi ava, vechituka ngo ndava jo vasikazivi, vakadari ngo zvinyama zvisina mipinimijo, vanopera mukuvora kwavo.</verse>
				<verse number="13">Vanozoashira musharo wo kuyita zvakashata; avo vanokuita kudakara masikati, vari mavara no mavonje, vechidakara ngo kuchengeja kwavo apo vechiha nemwi.</verse>
				<verse number="14">Vano majiso akazara ngo kuomba, vasikakoni kuregera kushaisha, vechionga mweya isikazivi kugwinya, vano mwoyo wakarovejera mukuemura, vari vana vokutukwa;</verse>
				<verse number="15">vechisiya njira yakanaka, vakapauka, vechitevera njira ya Bharami mwana wa Bheori, uwo wakada musharo wo kuyita zvakashata;</verse>
				<verse number="16">asi wakatakwa ngo ndava yo kupauka kwake, mbongoro iri mbeveve yakavereketa ngo izwi ro mundhu, ikarambija kupenga kwo muprofeti.</verse>
				<verse number="17">Ava vari zvinyuka zvisina kumwa, no mbhute inotindhwa ngo muvumo, avo vanongwaririhwa kusvipa kwo chidima.</verse>
				<verse number="18">Ngokuti vechivereketa mazwi makuru okujikuja asina shwiro, vanonyengerera mukuemura kwo nyama, ngo kuvereketa kwavo vatopokonyoka kwavari vanogara mukupauka.</verse>
				<verse number="19">Vechivagondisa kusununguka apo avo pachavo vari varanda vo kuvora; ngokuti uwo waanonyiswa ndiye mundhu, ndiezve waanozoziswa ndiye muuhloko.</verse>
				<verse number="20">Ngokuti apo vapokonyoka kubva kuizvo zvinosvipisa zvo nyika ngo kuziva ndi Mambo no Muponesi Jesu Kristu, vechikopfamiswazve kwo zviri no kunyiswa, chiemo chavo cho kugumisira chinoyita chakapinda kushata kuno chokutanga.</verse>
				<verse number="21">Ngokuti kwayinga kwakapinda kunaka kwavari kuti vasaziva njira yo kururama, kuno kupetuka sure kubva kumupango wakachena uwo wakapuwa kwavari.</verse>
				<verse number="22">Kwakaitika kwavari kudari mazwi akangwara ano gwinyiso: “Imbhwa yahwirirazve kumarucho ayo, no nguruve yakasukwa yakahwirirazve kooburukuta mumatope.”</verse>
			</chapter>
			<chapter number="3">
				<verse number="1">Vanodikana, zvino iyi iri tshamba yochipiri yo ndinotara kwomuri; ndijo jese ndinomusira mipinimijo yenyu ino gwinyiso ngo kumucherechejisa;</verse>
				<verse number="2">kuti mucherecheje mazwi akavereketwa kare ngo vaprofeti vakacheneswa, no mupango wa Mambo no Muponesi wedu ngo vapostori venyu:</verse>
				<verse number="3">Mwechiziva ichi pakutanga, kuti, ngo mazuva okugumisira vanoyita jee vanozoviya no jee, vechifamba ngo kuemura kwavo.</verse>
				<verse number="4">Vechiti, chigondiso cho kuviya kwake chiri kwapi? Ngokuti kubvira ku nguva yo vakavata majibaba, zvese zviro zvakandogara kudari ngo mugariro wazvo kubvira mukutanga kwo kusikwa.</verse>
				<verse number="5">Ngokuti ngo kujiitisa vanokanganwa ichi, kuti, ngo izwi ra Mwari kare matenga ayivapo, no nyika ngokudaro, yechibudiswa mukumwa iri pakati po kumwa:</verse>
				<verse number="6">Ndiyo nyika iyo yayivapo yechidumaijwa ngo kumwa, yakaparajwa:</verse>
				<verse number="7">Asi matenga aavapo zvino, no nyika ngo izwi rakatojana zvakangwarihwa muriro, zvechingwaririhwa kuno zuva ro kutonga no ro kuurawa kwo vandhu vasikadiri Mwari.</verse>
				<verse number="8">Asi, vanodikana, musakanganwa chiro chimwe ichi, kuti zuva rimwe kuna Mambo rakadari ngo chiuru (1.000) cho makore, no chiuru (1.000) cho makore chakadari ngo zuva rimwe.</verse>
				<verse number="9">Mambo aanonoki kudari ngo chigondiso chake, kudari ngo njira yo vanoti vamweni kuti kuri kunonoka, asi unosengerera kwomuri, asikadi kuti naumwe arashwe, asi kuti vese vatenderuke.</verse>
				<verse number="10">Asi zuva ra Mambo rinozoguma kudari ngo mbavha; ngo iro matenga anozopinda ngo kutindhira kukuru, no zvo mugore zvinozonyunguruka ngo kupisa, no nyika no mishando iri mukati mwayo zvinozopiswa.</verse>
				<verse number="11">Kwechivoneka kuti izvi zvese zvinozonyunguruka kudaro, kunodikana kuti muite vandhu vakaitawani mukupona kwese kwakachena no mukudira Mwari;</verse>
				<verse number="12">mwechigarira no kudisisisa kuviya kwo zuva ra Mwari, ngo ndava yaro matenga echibwaka anozonyunguruka, no zvo mugore zvinozonyunguruka ngo kupiswa ngo muriro?</verse>
				<verse number="13">Asi kudari ngo chaakagondisa, tinogarira matenga mapsha no nyika ipsha, umwo munogara kururama.</verse>
				<verse number="14">Ndizvo, vanodikana, kwechivoneka kuti munogarira zvakadaro, tsamwiriranyi kuti muvoneke ndiye muri mukunyarara, musina vara no ndava mukuvona kwake.</verse>
				<verse number="15">Muverenge kuti kusengerera kwa Mambo wedu kuri ruponeso; kudari ngo zvo yakamutarira hama yedu inodikana Pauri, ngo ungwaru hwakapuwa kwaari:</verse>
				<verse number="16">Kudari ngo zvaakananga mutshamba jake jese, echivereketa mwejiri ngo izvi, mwejiri munozvizhinji zvinonesa kuzwisisa, izvo, vasikazivi no vasina simba vanozvikunukuja, kudari ngo zvo vanoitazve kuno matahwa amweni, kuyita kuraswa kwavo.</verse>
				<verse number="17">Ndizvo imwimwi vanodikana, mwechiziva izvi kutanga, ngwaranyi kuti murege kutohwa ngo kupauka kwo vakashata, muwe kubva mukuima kwenyu.</verse>
				<verse number="18">Asi kuranyi mu nyasha, no kuziva kwa Mambo wedu no Muponesi Jesu Kristu. Kwaari ngakuve no uthende zvino no mbhera narini. Ameni.</verse>
			</chapter>
		</book>
		<book number="62">
			<chapter number="1">
				<verse number="1">Icho chayivapo kubvira pakutanga, chetakazwa, chetakavona ngo majiso edu, chetakaringira no nyara jedu jakabata, chiri izwi rokupona.</verse>
				<verse number="2">(No kupona ukwo kwakapangijihwa, nesu takakuvona, tinoita chapupu, no kuteketesa kwomuri ukwo kupona kwo mbhera narini, kwayiva na Baba, kukapangijihwa kwetiri);</verse>
				<verse number="3">icho cho takavona no cho takazwa tinochiteketesa kwomuri, kuti imwimwivo muiyane nesu; eya, no kuiyana kwedu kuri kuna Baba, no Mwana wake Jesu Kristu.</verse>
				<verse number="4">Nesu tinotara izvi kwomuri kuti kudakara kwedu kuzarisike.</verse>
				<verse number="5">Iri ndiro soko retakazwa kwaari no kuteketesa kwomuri, kuti Mwari uri kujeka, no kwaari akuna chidima no padodoko.</verse>
				<verse number="6">Kudari techinanga kuti tinoiyana naye, asi techifamba muchidima tinonyepa, tisikaiti gwinyiso.</verse>
				<verse number="7">Asi kudari techifamba mukujeka kudari ndiye uri mukujeka, tinoiyana umwe no umweni, no ngazi ya Jesu Mwana wake inotisuka kushaisha kwese.</verse>
				<verse number="8">Kudari techinanga kuti atina zvishaishi, tinojichengeja pachedu, no gwinyiso amuna mukati mwedu.</verse>
				<verse number="9">Kudari techitenda zvishaishi zvedu iye unogondeka no kururama unotiregerera zvishaishi zvedu, no kutisuka kusikarurami kwese.</verse>
				<verse number="10">Kudari techinanga kuti atizivi kushaisha, tinomuita munyepi, no izwi rake amuna mukati mwedu.</verse>
			</chapter>
			<chapter number="2">
				<verse number="1">Vana vangu vadodoko, ndinotarira kwomuri izvi zviro kuti musashaisha; kudari aripo mundhu unoshaisha tina muimiriri kuna Baba, Jesu Kristu wakarurama.</verse>
				<verse number="2">No uwu ndiye muripiri wo zvishaishi zvedu, haiwa wo zvedu zvega, asi no wo nyika yese nayo.</verse>
				<verse number="3">Ngo ichi tinoziva kuti tinomuziva, kudari techingwarira mipango yake.</verse>
				<verse number="4">Iye unoti: Ndinomuziva, asikangwariri mipango yake, uri munyepi, no gwinyiso amuna akadi mukati mwake,</verse>
				<verse number="5">asi pikija ndiyani unongwarira izwi rake, ngo gwinyiso rudo rwa Mwari rwakaperera mukati mwake; ngo ichi tinoziva kuti tiri mukati mwake.</verse>
				<verse number="6">Iye unoti unogara mukati mwake kunodikana kuti afambevo kudari ngo zvaakafamba.</verse>
				<verse number="7">Vanodikana, anditari mupango mupsha kwomuri, asi ndinotara mupango wokaretu, wo mwayiva nawo kubvira pakutanga. Uwo mupango wokaretu ndiwo uri izwi romakazwa.</verse>
				<verse number="8">Zve, mupango mupsha ndinoutara kwomuri, uri wo gwinyiso mukati mwake, no mukati mwenyu. Ngokuti chidima chapinda, no kujeka kwo gwinyiso kunojeka nazvino.</verse>
				<verse number="9">Iye unoti kuti uri mukujeka, echinyenya hama yake, uchiri muchidima mbhera nazvino.</verse>
				<verse number="10">Iye unoida hama yake, unogara mu kujeka, amuna chikhugunyiso mukati mwake.</verse>
				<verse number="11">Asi uwo unonyenya hama yake uri muchidima, unofamba muchidima asikazivi paanoenda, ngokuti chidima chakafukija majiso ake.</verse>
				<verse number="12">Ndinotarira kwomuri, vana vadoko, ngokuti zvishaishi zvenyu zvakaregerehwa ngo ndava yo zina rake.</verse>
				<verse number="13">Ndinomutarira majibaba ngokuti munoziva uwo wayivapo kubvira pokutanga. Ndinomutarira majaha, ngokuti mwakamunyisa uwo wakashata. Ndinomutarira vana vadoko, ngokuti munovaziva Baba.</verse>
				<verse number="14">Ndamutarira majibaba, ngokuti mwamuziva uwo wayivapo kubvira pokutanga. Ndamutarira majaha ngokuti mune simba, no izwi ra Mwari rinogara mukati mwenyu, nemwi mwakanyisa uwo wakashata.</verse>
				<verse number="15">Musada nyika nokuti zviro zviri mukati mwo nyika. Kudari aripo unoda nyika, rudo rwa Baba amuna mukati mwake.</verse>
				<verse number="16">Ngokuti zvese zviri mu nyika, kuemura kwo nyama, no kuemura kwo majiso, no kujikuja kwo kupona, azviri zva Baba akadi, asi zviri zvo nyika.</verse>
				<verse number="17">No nyika inopinda, no kuemura kwayo: Asi iye unoyita kuda kwa Mwari unondogara mbhera narini.</verse>
				<verse number="18">Vana vadoko, iri nguva yo kugumisira, no kudari ngo zvo mwakazwa kuti bandu ra Kristu rinoviya, na zvino aavapo mapandu akawanda a Kristu, ngo izvi tinoziva kuti iri nguva yo kugumisira.</verse>
				<verse number="19">Vakabva kwetiri, asi avasayiva vedu akadi; ngokuti kudari vayiva vedu, vangadari vayigara nesu, asi vakabva, kwetiri kuti kupangijihwe kuti vese avasayiva vedu akadi.</verse>
				<verse number="20">Nemwi munokuzojwa kunobva kuno Uwo Wakachena, munoziva zvese.</verse>
				<verse number="21">Andizivi kutara kwomuri ngokuti amuzivi gwinyiso, asi ngokuti munoriziva, ngokutizve akuna nyepo rinobva mu gwinyiso.</verse>
				<verse number="22">Ndiyani uri munyepi, asi iye unokanija kuti Jesu andiyepi Kristu? Uwu ndiye uri bandu ra Kristu, unokanija Baba no Mwana.</verse>
				<verse number="23">Pikija ndiyani unoramba Mwana, aanazve Baba; iye unotenda Mwana unaezve Baba.</verse>
				<verse number="24">Asi icho cho mwakazwa kubvira pakutanga ngachigare nemwi. Kudari icho chemwakazwa kubvira pakutanga chechigara mukati mwenyu, imwimwizve munozogara mukati mwo Mwana, no mukati mwa Baba.</verse>
				<verse number="25">No ichi ndicho chigondiso chaakatigondisa, chiri kupona kusikaperi.</verse>
				<verse number="26">Ndinotara ichi kwomuri ngo ndava yo avo vanomupaukisa.</verse>
				<verse number="27">Asi kuzojwa kwo mwakaashira kwaari kunogara mukati mwenyu, amutami kuti mundhu amujijise; asi kudari ngo kuzoja kwake kunomujijisa ngo zviro zvese, kuri gwinyiso, akuri kunyepa akadi, kudari ngo zvo mwakajijiswa, munogara mukati mwake.</verse>
				<verse number="28">Zvino, vana vadoko, garanyi mukati mwake, kuti apo iye echizopangijihwa, isisu tingava no kushinga, tisikapsheruki pamberi pake mukuviya kwake.</verse>
				<verse number="29">Kudari mwechiziva kuti iye wakarurama, munozivazve kuti vese vanoyita zvakarurama vakabahwa ndiye.</verse>
			</chapter>
			<chapter number="3">
				<verse number="1">Vonanyi kukura kwo rudo rwaakatipa Baba kuti tidanijwe kuti tiri vana va Mwari, nesu tiri vakadaro. Ngo iyi ndava nyika aitizivi, ngokuti aizivi kumuziva.</verse>
				<verse number="2">Vanodikana, zvino tiri vana va Mwari, akusati kwavoniswa kuti tinozova vakadini. Asi tinoziva kuti apo iye opangijihwa tinozodari ndiye, ngokuti tinozomuvona kudari ngo zvaari ndizvo.</verse>
				<verse number="3">Mundhu wese uno iri gonda mukati mwake unojichenesa, kudari ndiye wakachena.</verse>
				<verse number="4">Mundhu wese unoyita zvishaishi unogura mipango, ngokuti chishaishi chiri kugura mipango.</verse>
				<verse number="5">Nemwi munoziva kuti iye wakapangijihwa kuti abvise zvishaishi zvedu no mukati mwake amuna kushaisha.</verse>
				<verse number="6">Mundhu wese unogara mukati mwake aashaishi, uwo unoshaisha aazivi kumuvona, nokuti kumuziva.</verse>
				<verse number="7">Vana vadoko, musatendera mundhu kuti amupaukise. Iye unoyita zvakarurama uri wakarurama kudari ndiye uri wakarurama.</verse>
				<verse number="8">Iye unoyita kushaisha uri wa Dhiabhorosi, ngokuti Dhiabhorosi unondoshaisha kubvira pakutanga. Ngo iyi ndava, Mwana wa Mwari wakapangijihwa kuti aparaje mishando ya Dhiabhorosi.</verse>
				<verse number="9">Mundhu wese wakabahwa ndi Mwari aashaishi, ngokuti mbewu yake inogara mukati mwake, aangashaishi ngokuti wakabahwa ndi Mwari.</verse>
				<verse number="10">Ngo ichi vana va Mwari, no va Dhiabhorosi vanovoneka. Mundhu wese usikaiti zvakarurama aari wa Mwari akadi, no uwozve usikadi hama yake.</verse>
				<verse number="11">Ngokuti iri ndiro soko ro mwakazwa kubvira pakutanga, rokuti tidane.</verse>
				<verse number="12">Tisikadari ndi Kheni, uwo wayiva wakashata, akauraya munukuna wake. Wakamuurairenyi? Ngokuti mishando yake yayinga yakashata, no yo munukuna wake yayinga yakarurama.</verse>
				<verse number="13">Musashama, hama kuti nyika yechimunyenya.</verse>
				<verse number="14">Tinoziva kuti takabva mukufa kuenda mukupona, ngokuti tino rudo ku hama. Iye usina rudo unogara mukufa.</verse>
				<verse number="15">Mundhu wese unonyenya hama yake uri muurayi, nemwi munoziva kuti akuna muurayi uno kupona kusikaperi kunogara mukati mwake.</verse>
				<verse number="16">Ngo ichi tinoziva rudo, ngokuti iye ngo ndava yedu wakadira pasi kupona kwake: Nesu kunodikana kuti tidire pasi kupona kwedu ngo ndava yo hama.</verse>
				<verse number="17">Asi uwo uno upfumi hwo mu nyika, naye echivona hama yake iri mukutama, echikonyera nyasha jake kwaari, rudo rwa Mwari rungaita magarirenyi mukati mwake?</verse>
				<verse number="18">Vana vadoko, tisada ngo izwi, nokuti ngo rurimi, asi ngo zviito na ngo gwinyiso.</verse>
				<verse number="19">Ngo ichi tinoziva kuti tiri vo gwinyiso, zve, nokuti tinozogwinyisa mwoyo yedu pamberi pake,</verse>
				<verse number="20">kudari mwoyo yedu yechitiitira ndava, Mwari uri mukuru kuno mwoyo yedu, naye unoziva zviro zvese.</verse>
				<verse number="21">Vanodikana kudari mwoyo yedu isikatiitiri ndava, tinokushinga kuna Mwari.</verse>
				<verse number="22">Pikija chinyi chetinokumbira kwaari tinochiashira, ngokuti tinongwarira mipango yake, nokuita izvo zvinomudakajisa mukuvona kwake.</verse>
				<verse number="23">No ichi chiri mupango wake, kuti titende zina ro Mwana wake Jesu Kristu, nokuva no rudo umwe kuno umweni kudari ngo zvaakatipanga.</verse>
				<verse number="24">No uwo unongwarira mipango yake unogara mukati mwake, nayezve mukati mwake. Ngo ichi tinoziva kuti iye unogara mukati mwedu, ngo Mweya uwo waakatipa.</verse>
			</chapter>
			<chapter number="4">
				<verse number="1">Vanodikana, musatenda mweya yese, asi ejanyi mweya muvone kuti iri ya Mwari here, ngokuti vaprofeti vazhinji vokunyepa vakabuda kuenda mu nyika.</verse>
				<verse number="2">Ngo ichi munoziva mweya wa Mwari: Mweya wese unotenda kuti Jesu Kristu wakaviya mu nyama, ngo wa Mwari,</verse>
				<verse number="3">no mweya wese usikatendi Jesu, auri wa Mwari akadi; no uwo ndiwo mweya wo bandu ra Kristu, wo mwakazwa kuti unoviya nazvino waamunyika.</verse>
				<verse number="4">Imwimwi muri va Mwari, vana vadoko, mwakavanyisa, ngokuti uri mukati mwenyu wakakura kupinda uri mu nyika.</verse>
				<verse number="5">Ivo ngo vonyika. Ndizvo vanovereketa ngo zvo nyika, no nyika inovazwa.</verse>
				<verse number="6">Isisu tiri va Mwari; uwo unomuziva Mwari, unotizwa, no uwo usiri wa Mwari aatizwi; ngo ichi tinoziva mweya wo gwinyiso no mweya wo manyepo.</verse>
				<verse number="7">Vanodikana, ngatidane ngokuti rudo runobva kuna Mwari, no mundhu wese uno rudo, wakabahwa ndi Mwari unomuziva Mwari.</verse>
				<verse number="8">Uwo usina rudo aamuzivi Mwari, ngokuti Mwari uri rudo.</verse>
				<verse number="9">Rudo rwa Mwari rwakapangijihwa kwetiri ngo ichi; kuti Mwari wakatuma Mwana wake mu nyika wakabahwa ari ega kuti tiponeswe ndiye.</verse>
				<verse number="10">Rudo ruri mune ichi, andikwopi kuti isisu takamuda Mwari, asi kuti iye wakatida isisu, akatuma Mwana wake kuti aite muripiri wo zvishaishi zvedu.</verse>
				<verse number="11">Vanodikana, kudari Mwari wakatida kudaro, kunodikana kuti isisu tidane.</verse>
				<verse number="12">Akuna mundhu wakambovona Mwari pikija ngouri mukuvo: Kudari techidana, Mwari unogara mukati mwedu no rudo rwake runoita rwakaperera mukati mwedu.</verse>
				<verse number="13">Ngo ichi tinoziva kuti tinogara mukati mwake, naye unogara mukati mwedu, ngokuti wakatipa Mweya wake.</verse>
				<verse number="14">Nesu takavona, tinopupurazve kuti Baba vakatuma Mwana kuti aite muponesi wo nyika.</verse>
				<verse number="15">Pikija ndiyani unotenda kuti Jesu uri Mwana wa Mwari, Mwari unogara mukati mwake, naye unogara mukati mwa Mwari.</verse>
				<verse number="16">Nesu tinoziva, takatenda rudo rwaanarwo Mwari kwetiri. Mwari uri rudo, no uwo unogara murudo unogara mukati mwa Mwari, na Mwari unogara mukati mwake.</verse>
				<verse number="17">Ngo ichi rudo runoita rwakaperera kwetiri, kuti tive no kushinga ngo zuva ro kutongwa, ngokuti kudari ngo zvaari ndizvo iye, nesu takadarovo mu nyika muno.</verse>
				<verse number="18">Amuna kutya murudo, asi rudo rwakaperera runogogomera kutya, ngo kuti kutya kuna maharura, asi uwo unotya aazivi kuperera murudo.</verse>
				<verse number="19">Tino rudo ngokuti iye wakatanga kuva no rudo kwetiri.</verse>
				<verse number="20">Kudari aripo mundhu unoti: Ndinomuda Mwari, naye echinyenya hama yake, uri munyepi; ngokuti uwo usina rudo kuna hama yake yaanovona, aangavi no rudo kuna Mwari waasikazivi kumbovona!</verse>
				<verse number="21">No uwu ndiwo mupango wotinawo kubva kwaari, kuti uwo unomuda Mwari, ngaavezve no rudo kuno hama yake.</verse>
			</chapter>
			<chapter number="5">
				<verse number="1">Mundhu wese unotenda kuti Jesu uri Kristu, wakabahwa ndi Mwari, no mundhu wese unoda wakabara, unodazve mwana wakabahwa ndiye.</verse>
				<verse number="2">Ngo ichi tinoziva kuti tinoda vana va Mwari: apo techida Mwari no kungwarira mipango yake.</verse>
				<verse number="3">Ngokuti urwu ndirwo rudo rwa Mwari: Kuti tingwarire mipango yake; no mipango yake airemi.</verse>
				<verse number="4">Ngokuti mundhu wese wakabahwa ndi Mwari unonyisa nyika; no uku ndikwo kunyisa kwakanyisa nyika, kuri kugonda kwedu.</verse>
				<verse number="5">Ndiyani uwo unonyisa nyika kwega uwo unotenda kuti Jesu uri Mwana wa Mwari?</verse>
				<verse number="6">Uwu ndiye wakaviya ngo kumwa no ngazi, ndi Jesu Kristu, aazivi kuviya ngo kumwa yega, asi ngo kumwa na ngo ngazi. Mweya ndiwo unopupura, ngokuti Mweya uri gwinyiso.</verse>
				<verse number="7">Ngokuti varipo vatatu vanopupura.</verse>
				<verse number="8">Ndi Mweya, no kumwa, no ngazi, naavo vatatu vanotenderana chiro chimwe.</verse>
				<verse number="9">Kudari techiashira uchapupu hwo vandhu, chapupu cha Mwari chakapinda kukura, ngokuti ichi ndicho chapupu cha Mwari chaakapupura ndicho ngo ndava yo Mwana wake.</verse>
				<verse number="10">Iye unotenda Mwana wa Mwari uno uchapupu mukati mwake. Iye usikatendi Mwana wa Mwari unomuita munyepi, ngokuti aazivi kutenda uchapupu hwakapupuhwa ndi Mwari ngo ndava yo Mwana wake.</verse>
				<verse number="11">No uwu ndihwo uchapupu: Kuti Mwari wakapa kwetiri kupona kusikaperi, no ukwo kupona kuri ku Mwana wake.</verse>
				<verse number="12">Iye uno Mwana uno kupona; no uwo usina Mwana wa Mwari, aana kupona.</verse>
				<verse number="13">Izvi zviro ndazvitarira kwomuri kuti muzive kuti munakwo kupona kusikaperi, imwimwi munotenda zina ro Mwana wa Mwari.</verse>
				<verse number="14">Ndikwo kushinga kwo tinakwo kwaari, kuti techikumbira chiro pikija ngochiri ngo kuda kwake, iye unotizwa.</verse>
				<verse number="15">Nokudari techiziva kuti unotizwa, ngo icho chetinokumbira, tinoziva kuti taanacho chetakakumbira kwaari.</verse>
				<verse number="16">Kudari mundhu echivona hama yake echiita chishaishi chisiri cho kufa, iye unozokumbira, na Mwari unozomupa kupona, kunopuwa vasikaiti chishaishi cho kufa. Chiripo chishaishi cho kufa, ngo ichi andinangi kuti akumbire ngo ndava yacho.</verse>
				<verse number="17">Kwese kusikarurami kuri kushaisha, kuripozve kushaisha kusiri kwo kufa.</verse>
				<verse number="18">Tinoziva kuti mundhu wese wakabahwa ndi Mwari aashaishi, ngokuti wakabahwa ndi Mwari unongwarihwa ndiye, no uwo wakashata aamupshasi.</verse>
				<verse number="19">Tinoziva kuti tiri va Mwari, no nyika yese inogara pasi po simba ro uwo wakashata.</verse>
				<verse number="20">Nesu tinoziva kuti Mwana wa Mwari wakaviya, akatipa kuzwisisa kuti tizive uwo uno gwinyiso. Nesu tiri mukati mwo uwo uri gwinyiso, mukati mwo Mwana wake Jesu Kristu. Uwu ndiye Mwari wo gwinyiso, no kupona kusikaperi.</verse>
				<verse number="21">Vana vadoko, jingwarirenyi kubva kumiezaniso yo kudira.</verse>
			</chapter>
		</book>
		<book number="63">
			<chapter number="1">
				<verse number="1">Musharuka kuna mayi vakatsananguhwa no vana vavo, vondinoda ngo gwinyiso, andinipi ndega, asi navo vese vanoziva gwinyiso.</verse>
				<verse number="2">Ngo ndava yo gwinyiso rinogara mukati mwedu, naro rinozova nesu mbhera narini.</verse>
				<verse number="3">Nyasha no kukungurihwa, no kunyarara ngazvive nesu, zvechibva kuna Mwari Baba na Jesu Kristu Mwana wa Baba, mu gwinyiso no murudo.</verse>
				<verse number="4">Ndinodakara kakurutu ngokuti ndakavona vamweni vo vana vako vechifamba mukati mwo gwinyiso, kudari ngo zvetakaashira mupango kuna Baba.</verse>
				<verse number="5">Nazvino ndinomupota, mayi haiwa kuti ndinotara kwomuri mupango mupsha, asi wo tayiva nawo kubvira pokutanga kuti tidane.</verse>
				<verse number="6">No urwo ndirwo rudo; Kuti tifambe kudari ngo mipango yake, uwo ndiwo mupango, kudari ngo zvo mwakazwa kubvira pakutanga, kuti mufambe mukati mwawo.</verse>
				<verse number="7">Ngokuti vachengeji vazhinji vakabuda kuenda mu nyika, vasikatendi kuti Jesu Kristu wakaviya munyama. Uwu ndiye muchengeji no bandu ra Kristu.</verse>
				<verse number="8">Jingwarirenyi kuti musazorashikihwa ngo zvo takashanda, asi kuti muashire musharo wakaperera.</verse>
				<verse number="9">Mundhu wese unopinda vamweni asikagari muzvijijiso zva Kristu, aana Mwari. Uwo unogara muzvijijiso unavo vese, Baba no Mwana.</verse>
				<verse number="10">Kudari aripo mundhu echiviya kwomuri, asikazisi uku kujijisa, musazomuashira mu nyumba jenyu, zve, musazomuchungamija.</verse>
				<verse number="11">Ngokuti uwo unomuchungamija unofambisana no mishando yake yakashata.</verse>
				<verse number="12">Pikija ndinozvizhinji zvo kutara kwomuri andidi kuzvitara paphepa ngoinki, asi ndino gonda kuti ndichaviya kwomuri, no kuvereketa techipingurana ngo muromo, kuti kudakara kwedu kuzarisike.</verse>
				<verse number="13">Vana vo hanzvaji yako yakatsananguhwa vanokutambisa.</verse>
			</chapter>
		</book>
		<book number="64">
			<chapter number="1">
				<verse number="1">Musharuka kuna Gaiyo unodikana wo ndinoda ngo gwinyiso.</verse>
				<verse number="2">Unodikana, ndinokukumbira kuti ngo zviro zvese ubudirire ugwinye, kudari ngo zvo unobudirira mweya wako.</verse>
				<verse number="3">Ngokuti ndakadakara kukurutu, apo hama jakaviya jechipupura ngo gwinyiso rako, kudari ngo zvo unofamba mugwinyiso.</verse>
				<verse number="4">Andina kudakara kunopinda kukura kuno uku, kuzwa ngo kufamba kwo vana vangu mugwinyiso.</verse>
				<verse number="5">Unodikana unoyita mushando unogondeka, ngo izvo zvo unoitira hama no vapfumba;</verse>
				<verse number="6">avo vakapupura ngo rudo rwako pamberi po chiara: Uchanasa kuti wechivaperekeja mumuhambo wavo ngo njira inosisira Mwari;</verse>
				<verse number="7">ngokuti ngo ndava yo iro zina, vakabuda kuenda, vasikatori chiro kubva kuno vo majinja.</verse>
				<verse number="8">Ndizvo tinosisira kuashira vakadaro, kuti tiite vashandi pamwepo navo mugwinyiso.</verse>
				<verse number="9">Ndakatarira zvakatikuti kuchiara, asi Dhiotrafesi, uwo unoda kuyita mukuru pakati pavo, aatiashiri.</verse>
				<verse number="10">Ndizvo, kudari ndechiviyeyo, ndinocherecheja mishando yake yaanoita, echitireva ngo mazwi akashata; asikakwaniswi ngo ukwo, zve, iye pachake aashiri hama, naavo vanoda kuvaashira, unovarambija, no kuvambirimbija muchiara.</verse>
				<verse number="11">Vanodikana, musaejerera icho chakashata, asi icho chakanaka. Iye unoyita zvakanaka ngo wa Mwari; asi uwo unoyita zvakashata aazivi kumuvona Mwari.</verse>
				<verse number="12">Dhemetriyo unopupurihwa ngo vandhu vese, na ngo gwinyiso pacharo naro; eya, nesu tinopupuravo, newe unoziva kuti uchapupu hwedu huno gwinyiso.</verse>
				<verse number="13">Ndina zvizhinji zvo kutara, asi andidi kuti ndizvitare kwomuri ngeinki no peni:</verse>
				<verse number="14">Asi ndinogonda kuti ndinokasira kukuvona, nesu tinozovereketa kupingurana ngo muromo.</verse>
				<verse number="15">Kunyarara ngakuve kwouri. Shamwari jedu jinokutambisa. Chungamija shamwari imwe ngaimwe ngo zina rayo.</verse>
			</chapter>
		</book>
		<book number="65">
			<chapter number="1">
				<verse number="1">Judha, muranda wa Jesu Kristu, no hama ya Jakobe, kwavari vakadanijwa, vanodikana kuna Mwari Baba, vanongwaririhwa Jesu Kristu.</verse>
				<verse number="2">Kukungurihwa, no kunyarara no rudo ngazviwanjwe kwomuri.</verse>
				<verse number="3">Vanodikana, apo ndechidisisa zvikuru kutara kwomuri ngo ruponeso ruri kwetiri tese, ndakavangirijwa kutara kwomuri, ndechimupota kuti murwire kakurutu kutenda kwakapuwa kamwe kuna vakacheneswa.</verse>
				<verse number="4">Ngokuti varipo vandhu vakatikuti, vakanghwina ngo kufishika, ndivo vakaemesehwa kare kuti vavone uku kurashwa, vari vandhu vasikadi Mwari, vechiphinduja nyasha ja Mwari wedu kuyita kuemura, vechiramba uwo ari mutungamiriri ega, na Mambo wedu Jesu Kristu.</verse>
				<verse number="5">Zvino ndinoda kumurangarijisa, pikija munondozviziva zvese izvi, ngonjira yo vakauraya ndiyo Mambo avo vandhu vasikazivi kutenda, sure kwo kuvaponesa kubva ku nyika yo Egipite.</verse>
				<verse number="6">No ngirosi ijo jisikazivi kugara mundau yajo yo kutonga, asi jakasiya ugaro hwajo hwaijisisira, iye wakajingwarira jakasungwa ngo magaragajero asikaperi pasi po chidima mbhera rigume zuva guru rokutongwa.</verse>
				<verse number="7">Kudari ngo Sodhoma no Gomora, no madhoropa aiyatendeneja, ao achijipira mukuomba, kwakadari ngaao, echienda mukuita zvakashata no nyama imweni, anoemeswa kuyita chivonero, achitambujika ngo kurohwa ngo muriro usikajimi.</verse>
				<verse number="8">Ngokudaro vandhu ava mukurota hope javo, vanosvipisa muviri yavo no kuramba majimambo, no kushora uthende wo kudenga.</verse>
				<verse number="9">Asi Mikaeri, ngirosi huru apo yairwa na Dhiabhorosi, yechikanija ngo ndava yo muviri wa Mosi, isikazivi kuchunga kumuitira kutukwa kwo kutonga, asi yakati: “Mambo ngaakukamise!”</verse>
				<verse number="10">Asi ava vandhu vanotuka ngo izvo zvo vasikazivi no zvo vanoziva ngo chibarihwe chavo, navo vanoshaishihwa ngo izvo zvo vasikazwisisi kudari ngo nyama jisina mupinimijo.</verse>
				<verse number="11">Khombo kwavari! Ngokuti vakafamba ngo njira ya Kheni, vakajirasa mukupauka kwa Barami kuti vawane kuviihwa, vakafa mukati mwo hasha ja Kora.</verse>
				<verse number="12">Ava ndio mapuwe vakafishika mukuha kwenyu kwo rudo, apo vechiha nemwi, vahavisi vanojigutisa vachikatyi; makore asina kumwa, anotutwa ngo bepo, vari miti yo chipepo isina muchero, yakafa kaviri, yakabvitwa no miji;</verse>
				<verse number="13">vari mavimbi ojombe akanyangajwa, echibudisa mafuro okupsheruka kwao, ndhondo jinopepesheka, vakangwaririhwa kusvipa kwo chidima mbhera narini.</verse>
				<verse number="14">Enoki wo chinomwe kubva kuna Adhamu wakaprofeta ndivo, echiti: “Vonanyi, Mambo wakaviya no vakacheneswa vake vakawandisisa”,</verse>
				<verse number="15">kuti atonge vese, no kunyisa vese vasikadiri Mwari ngo mushando yavo yese yo vakayita ngo kutama kudira Mwari, no kunyisa zvese zvinorema zvakavereketwa ngo vashaishi vasikadiri Mwari.</verse>
				<verse number="16">Ava vari van'un'uti no vasikatendi vachifamba kudari ngo kuemura kwavo, no miromo yavo inovereketa mazwi makuru okujikuja, vechisana vandhu kuti vawane kupfumiswa.</verse>
				<verse number="17">Asi imwimwi, vanodikana, rangariranyi mazwi akavereketwa ngo vapostori va Mambo wedu Jesu Kristu.</verse>
				<verse number="18">Vakati kwomuri kuti: “Ngo mukuvo wo kugumisira kunozovepo vaiti vo jee, vechifamba kudari ngo kuemura kwavo kwo kusikadiri Mwari.”</verse>
				<verse number="19">Ava ndivo vanoparajana no vamweni, vari vo nyama vasina Mweya.</verse>
				<verse number="20">Asi imwimwi, vanodikana, mwechijivaka panyezuru po kugonda kwenyu kwakachenesesa, mwechikumbira mu Mweya Wakachena,</verse>
				<verse number="21">jingwarirenyi murudo rwa Mwari, mwechirindira kukungurira kwa Mambo wedu Jesu Kristu, muwane kupona kusikaperi.</verse>
				<verse number="22">Muitire nyasha vamweni vari mukugononda;</verse>
				<verse number="23">no vamweni mwechivaponesa, mwechivabvuka kubva mumuriro; no vamweni muchivaitira nyasha ngo kutya, mwechinyenya no zvo kufuka zvakasvipiswa zvina mavara onyama.</verse>
				<verse number="24">Zvino kwaari unosimba rokumungwarira kubva mukupsherujwa, no kumuemesa pamberi po uthende hwake musina ndava, ngo kudakara kwakakura,</verse>
				<verse number="25">kuna Mwari ari ega Muponesi wedu, ndiye Jesu Kristu Mambo wedu, ngakuve no uthende, no umambo, no kutonga no simba, nguva isati yaavepo, nazvino, no mbhera narini. Ameni.</verse>
			</chapter>
		</book>
		<book number="66">
			<chapter number="1">
				<verse number="1">Chakapangijihwa cha Jesu Kristu, chaakapuwa ndi Mwari, kuti apangijire kuvaranda vake izvo zvinosisira kuitika ngo kukasira, naye wakatuma, akazvipangijira ngo ngirosi yake kumuranda wake Johani,</verse>
				<verse number="2">uwu wakapupurira izwi ra Mwari no uchapupu hwa Jesu Kristu, hwo zvese zvaakavona.</verse>
				<verse number="3">Unomuchena uwo unojija, naavo vanozwa mazwi okuprofeta uku, no kungwarira zvakatahwa mukati mwao; ngokuti nguva yaaphedo.</verse>
				<verse number="4">Johani kuzviara zvinomwe zviri mu Aziya: Nyasha ngajive kwomuri no kunyarara, zvinobva kuna uwo uripo, wayivapo, no unoviya; nokubva kumweya minomwe iri pamberi po dendemaro rake;</verse>
				<verse number="5">nokubva kuna Jesu Kristu uri chapupu chakagondeka, ari dangwe ro kumuka kwo vakafa, no mutongi wo majimambo onyika. Kwaari wakatida, akatisunungura kuzvishaishi zvedu ngo ngazi yake,</verse>
				<verse number="6">akatiita vo umambo, no vapristi kuna Mwari Baba wake, kwaari ngakuve no uthende no kutonga mbhera narini. Ameni.</verse>
				<verse number="7">Vonanyi unoviya no makore, no majiso ese anozomuvona, naavozve vakamubaya no majinja ese onyika anozochumba ngo ndava yake. Eya, Ameni.</verse>
				<verse number="8">Ndiri Arifa na Omega, unonanga Jehovha Mwari, kudaro, Unosimbarese, pakutanga, zvino, no kunguva inoviya.</verse>
				<verse number="9">Inini Johani, hama yenyu no shamwari yenyu mukutambujika no mu umambo, no kusengerera kuna Jesu, ndiri pa chirundu chinozwi Patimosi, ngo ndava yo izwi ra Mwari, no yo uchapupu hwa Jesu.</verse>
				<verse number="10">Ndayinga ndiri mu Mweya ngo zuva ra Mambo, ndakazwa sure kwangu izwi guru rinonga kurira kwo mbhayapaya,</verse>
				<verse number="11">rechiti: “Icho chounovona, tara mutshamba, uitumire muzviara zvinomwe: Ku Efesu, ku Semerina, ku Perigamu, ku Tiyatira, ku Saridesi, ku Firadhefiya, no ku Raodhikiya.”</verse>
				<verse number="12">Neni ndakakunukuka kuti ndivone izwi rakavereketwa kwendiri. Naapo ndakunukuka, ndakavona zvigajikiro zvo zvibani zvinomwe zvo mukore;</verse>
				<verse number="13">no pakati po zvigajikiro zvo zvibani ndakavona umwe wakadari ngo Mwana wo Mundhu, akasimira chokufuka chakaguma kutshoka, no diti rake rakasungwa ngo bhande ro mukore.</verse>
				<verse number="14">No musoro wake no bvuji rake zvakachena kudari ngo mabviri obvuta, zvakachena kudari ngo chando, no majiso ake akadari ngo murazvu wo muriro.</verse>
				<verse number="15">No tshoka jake jakadari ngo thusi rinon'anikira, apo rapiswa muchoto; no izwi rake raidari ngo chaungu cho kumwa yakawanda.</verse>
				<verse number="16">No munyara yake yo kumuho wayinga akabata ndhondo nomwe, no shoti inopinja ino upanga huviri yakabuda kumuromo wake, no hope yake yain'anikira kudari ngo zuva rinojeka ngo simba raro.</verse>
				<verse number="17">Naapo ndamuvona, ndakawa pa tshoka jake inga uwo wafa. Naye wakadira nyara yake yo kumuho panyezuru pangu, echiti: “Usatya; ndiri Muambi no Mugumisiri,</verse>
				<verse number="18">ndiri iye unopona, inga ndafa vonayi ndinopona mbhera narini, neni ndino zvavhi zvo kufa no wo Haidhesi.</verse>
				<verse number="19">Ndizvo tara zviro zvo wavona, no zviripo, no zvinozoitika sure kwa izvi,</verse>
				<verse number="20">no chakafishika cho ndhondo nomwe jowavona munyara yangu yo kumuho, no zvigajikiro zvo zvibani zvinomwe zvo mukore. Ndhondo nomwe, ingirosi jo zviara zvinomwe, no zvigajikiro zvo zvibani zvinomwe zviri zviara zvinomwe.”</verse>
			</chapter>
			<chapter number="2">
				<verse number="1">“Tarira ku ngirosi yo chiara chiri mu Efesu, wechiti: Unonanga izvi uwo wakabata ndhondo nomwe munyara yake yo kumuho, unofamba pakati po zvigajikiro zvo zvibani zvinomwe zvo mukore:</verse>
				<verse number="2">Ndinoziva mishando yako no kutambujika kwako, no kusengerera kwako nokuti autenderi vandhu vakashata, newe wakavaeja vanojidanija kuti vapostori, asi andivopi, wakavavona kuti vanyepi.</verse>
				<verse number="3">Newe unosengerera wechitsamwirira ngo ndava yo zina rangu, auzivi kuremba.</verse>
				<verse number="4">Asi ndinokushora ngo ichi kuti wakasiya rudo rwako rwo kutanga.</verse>
				<verse number="5">Ndizvo cherecheja apo powakawa, utenderuke, uite mishando yokutanga kuti usikaiti kudaro, ndinozoviya kwouri ndibvise chigajikiro cho chibani chako pandau pacho, kuti usikatenderuki.</verse>
				<verse number="6">Asi ichi unacho, chokuti unonyenya mishando ya vaNikorao, yondinonyenyavo.</verse>
				<verse number="7">Iye uno njeve ngaazwe chinovereketwa ndi Mweya kuzviara. Kwaari unonyisa ndinozomutendera kuti ahe kumuti wo kupona uri mu Paradhasi ra Mwari.”</verse>
				<verse number="8">“Tarira kungirosi yo chiara chiri mu Semerina wechiti: Unonanga izvi uwo wo kutanga no wo kugumisira, wayiva wakafa, nazvino unopona.</verse>
				<verse number="9">Ndinoziva dambujiko rako no urombo hwako, asi uri guruja, zve, ndinoziva kutuka kwavo vanoti vari vajudha, asi andivopi, asi vari vo nyumba yo kudira ya Sathani.</verse>
				<verse number="10">Usatya izvo zvo unozotambujika ndizvo, vonai, Dhiabhorosi woda kunghwinisa vamweni venyu muguniya, kuti muejwe; nemwi munozova no dambujiko mazuva ari gumi. Ita unogondeka mbhera mukufa, neni ndinozokupa junguja ro kupona.</verse>
				<verse number="11">Iye uno njeve ngaazwe zvinovereketwa ngo Mweya kuzviara. Iye unonyisa aazoremajwi ngo kufa kwo chipiri.”</verse>
				<verse number="12">Tarira ngirosi iri muchiara cho Perigamu: Unonanga izvi uno shoti inopinja ino upanga huviri.</verse>
				<verse number="13">Ndinoziva pounogara, ndipo pano dendemaro ra Sathani; newe unobatisisa zina rangu, ausati waramba kutenda kwangu, eya, nokuti kumazuva a Antipasi chapupu changu chakagondeka, wakaurawa pakati penyu, ndipo paanogara Sathani.</verse>
				<verse number="14">Asi ndinokushora ngo zviro zvishomani, ngokuti unavo vamweni vanobata zvijijiso zva Bharami, uwo wakajijisa Bharaki kudira chikhugunyiso pamberi po vana vaIsraeri, nokuha zvinobaihwa muezaniso yo kudira no kuomba.</verse>
				<verse number="15">Ngokudarozve unavo vamweni vanobatisisa zvijijiso zvo vaNikorao,</verse>
				<verse number="16">ndizvo tenderuka, usikaiti kudaro ndinozoviya kwouri ngo kukasira, ndiambane navo ngo shoti yo muromo wangu.</verse>
				<verse number="17">Iye uno njeve ngaazwe zvinovereketwa ndi Mweya kuzviara. Kwaari unonyisa ndinozomupa mana yakafishika ndinozomupazve buwe rakachena, no panyezuru po buwe pakatahwa zina ibza, risikaziviki ngo umweni kwega ngo uwo unoriashira.</verse>
				<verse number="18">Tarira ngirosi yo chiara chiri mu Tiyatira: Unonanga izvi Mwana wa Mwari, uno majiso akadari ngo murazvu wo muriro, no tshoka jake jakadari ngo thusi rinon'anikira.</verse>
				<verse number="19">Ndinoziva mishando yako no rudo rwako no kugonda kwako no kushandira kwako, no kusengerera kwako, nokuti mishando yako yokugumisira inopinda yokutanga.</verse>
				<verse number="20">Asi ndinokushora ngo ichi, kuti unotendera mwanakaji Jezabheri, uwo unoti uri muprofeti, naye unojijisa no kupaukisa varanda vangu kuti vaombe nokuha zvakabaihwa miezaniso yo kudira.</verse>
				<verse number="21">Neni ndakamupa nguva yokuti atenderuke, asi inga asikadi kutenderuka kubva mukuomba kwake.</verse>
				<verse number="22">Vona, ndinozomukandira mumubede, naavo vanoomba naye mu dambujiko guru, kuti vasikatenderuki kumishando yavo.</verse>
				<verse number="23">Neni ndinozouraya vana vake ngo rufu. No zviara zvese zvinozoziva kuti inini ndiriye unopshakisisa mipinimijo no mwoyo, neni ndinozomupa umwe ngaumwe kudari ngo mushando yenyu.</verse>
				<verse number="24">Asi ndinoti kwomuri, imwimwi mwakasara mu Tiyatira, kwavari vasina uku kujijiswa, vasikazivi kuziva kujika kwa Sathani, ndinoti kwomuri: Andizomuthikisi mutwaro umweni.</verse>
				<verse number="25">Asi icho chomunacho batisisanyi mbhera ndiviye.</verse>
				<verse number="26">No uwo unonyisa, no unongwarira mishando yangu pakugumisira, kwaari ndinozopa simba panyezuru po majinja:</verse>
				<verse number="27">Naye unozotonga ngo ndonga yo simbi, kudari ngo zvijuvi zvo muumbi zvinophwanywa kuyita zviviya; kudari ngo zvo ndakaashira kuna Baba wangu.</verse>
				<verse number="28">Neni ndinomupa ndhondo inozwi masase.</verse>
				<verse number="29">Iye uno njeve ngaazwe chinovereketwa ndi Mweya kuzviara.</verse>
			</chapter>
			<chapter number="3">
				<verse number="1">“Tarira ngirosi yo chiara chiri mu Saradhesi: Unonanga izvi uwo uno Mweya minomwe ya Mwari, no ndhondo nomwe; ndinoziva mishando yako kuti uno zina rokuti unopona, asi wakafa.</verse>
				<verse number="2">Rinda, no kugwinyisa izvo zvasara, zvoda kufa, ngokuti andivoni kuti mishando yako yakaperera pamberi pa Mwari wangu.</verse>
				<verse number="3">Ndizvo cherecheja maashirire nokupa kwo wakayita, uzvingwarire no kutenderuka. Ndizvo kuti usikarindi, ndinozoviya kudari ngo mbavha, newe auzozivi nguva yo ndinozoviya ndiyo kwouri.</verse>
				<verse number="4">Asi uno mazina mashomani mu Saradhesi, oavo vasikazivi kusvipisa zvokusimira zvavo, navo vanozofamba neni vakasimira zvakachena, ngokuti vanosisira.</verse>
				<verse number="5">Iye unonyisa unozosimijwa kudaro ngo zvo kusimira zvakachena, neni andizojimi zina rake mutshamba yo kupona, ndinozotenda zina rake pamberi pa Baba wangu no pamberi po ngirosi jake.</verse>
				<verse number="6">Iye uno njeve ngaazwe zvinovereketwa ngo Mweya kuzviara.”</verse>
				<verse number="7">Tarira ngirosi yo chiara chiri mu Firadhefiya: Unonanga izvi wakachena, uno gwinyiso, uno mugogo wa Dhavhidha, uwo unobewura akunazve unozokonya, naye akonya akunazve unobewura.</verse>
				<verse number="8">Ndinoziva mishando yako, vona ndakadira pamberi pako ruvhi rwakabewuhwa, akuna mundhu angarukonya, uno simba doko, wakangwarira izwi rangu auzivi kuramba zina rangu.</verse>
				<verse number="9">Vonayi, ndinokupa vamweni vo nyumba yo kudira ya Sathani, vanozwi vajudha, asivopi, asi vanonyepa: Vona ndinozoita kuti vaviye no kudira pamberi po tsoka jako, no kuziva kuti ndakakuda.</verse>
				<verse number="10">Ngokuti wakangwarira izwi rangu ro kusengerera neni ndinozokungwarira ngo mukuvo wo kutambujika unoviya panyezuru po nyika yese, kueja avo vanogara mu nyika.</verse>
				<verse number="11">Ndinokasira kuviya: Batisisa chounacho kuti asazovapo mundhu unozokutorera junguja rako.</verse>
				<verse number="12">Uwo unonyisa ndinozomuita njiki muthemperi ra Mwari wangu, aasazobudimwo: Neni ndinozotara panyezeru pake zina ra Mwari wangu, no zina ro dhoropa ra Mwari wangu, riri Jerusarema ibza rinojaka kubva mugore, kubva kuna Mwari wangu, no zina rangu ibza.</verse>
				<verse number="13">Iye uno njeve ngaazwe chinovereketwa ndi Mweya kuzviara.</verse>
				<verse number="14">“Tarira ngirosi yo chiara chiri mu Raodhikiya: Unonanga izvi uwo uri Ameni, uri chapupu chakagondeka chino gwinyiso, muambi wo zvakasikwa zva Mwari:</verse>
				<verse number="15">Ndinoziva mishando yako kuti autondhori nokuti kupisa. Ndinoda kuti utondhore nokuti upise.</verse>
				<verse number="16">Ndizvo ngokuti unojiya usikapisi nokuti kutondhora, ndinozokurucha mumuromo wangu,</verse>
				<verse number="17">ngokuti unoti: Ndiri guruja, ndakapfuma, anditami chiro, usikazivi kuti uri tsereketwa, no unotambujika uri murombo no uri bofu no mutitinini.</verse>
				<verse number="18">Ndinokupanga kuti utenge kwendiri mukore wakanyunguruswa ngo muriro kuti uite guruja, no zvokufuka zvakachena kuti ujisimije, kuti kupsheruka kwo utitinini hwako usazovoneka. No mutombo wokuzoja majiso, kuti uvone.</verse>
				<verse number="19">Avo vese vondinoda, ndinovathusa no kuvapangira; ndizvo vangirira utenderuke.</verse>
				<verse number="20">Vonayi, ndinoima paruvhi no kuguguja; kudari uripo mundhu unorizwa izwi rangu no kubewura musuvo, ndinozonghwina kwaari, ndihe naye, naye ahe neni.</verse>
				<verse number="21">Iye unonyisa ndinozomuita kuti agare neni padendemaro rangu, kudari ndini ndakanyisavo, ndatogara na Baba wangu padendemaro ravo.</verse>
				<verse number="22">Iye uno njeve ngaazwe zvinovereketwa ndi Mweya kuzviara.”</verse>
			</chapter>
			<chapter number="4">
				<verse number="1">Ngosure kwo izvi ndakaringira, ndikavona, ruvhi rwakabewuhwa mugore, no izwi ro kutanga rondakazwa rakadari ngo kurira kwo mbhayapaya rechivereketa neni, rechiti: “Kwira pano, neni ndinozokupangijira izvo zvinosisira kuitika sure kwo izvi.”</verse>
				<verse number="2">Paripo ndayiva mumweya: Vona, rayivapo dendemaro rakagajikwa mugore, ngo panyezuru paro paigara umwe.</verse>
				<verse number="3">No uwo waigarapo kuringirika kwake inga kwakadari ngo buwe ro jasipa no ro sadiyo, kwayivapozve utawahumbe hwechitendeneja dendemaro, kuringirika kwaho inga kwakadari ngo buwe ro simaragadiyo.</verse>
				<verse number="4">No kutendeneja dendemaro, kwayivapo madendemaro ari makumi maviri na marongomuna, no panyezuru po madendemaro paigara vakuru vari makumi maviri na varongomuna, vakasimira zvakachena, no majunguja omukore ayiva mumusoro mwavo.</verse>
				<verse number="5">Kwakabudazve kudendemaro mbheni no mazwi no kutindhira; kwayivapo zvivheneko zvinomwe zvo muriro zvechibwaka pamberi po dendemaro, izvo zviri mweya minomwe ya Mwari;</verse>
				<verse number="6">no pamberi po dendemaro pano jombe rakadari ngo buwe ro girazi, no pakati po dendemaro no kuritendeneja kwayivapo zvisikwa zvirongomuna zvaipona, zvakazara ngo majiso pamberi no sure.</verse>
				<verse number="7">No chisikwa chokutanga chayinga chakadari ngo mbhondoro, no chisikwa chochipiri chayinga chakadari ngo konyana ro n'ombe, no chisikwa cho chitatu chayinga chino hope yakadari ngo yo mundhu, no chisikwa cho chirongomuna chayinga chakadari ngo goji rinomburuka.</verse>
				<verse number="8">No zvisikwa zvirongomuna zvaipona zvese, chimwe ngachimwe chazvo chayiva no mapapiro matandhatu, zvakazara majiso kutenderera kunja no mukati, nazvo azvizivi kuzorora masikati no usiku, zvechiti: “Wakachena, Wakachena, Wakachena, Mambo Mwari Unosimbarese, waindovapo, no uripo, no unozoviya.”</verse>
				<verse number="9">Naapo zvisikwa zvinopona zvinopa kukuja no kureremeja no kubonga kwaari unogara padendemaro, unopona mbhera narini.</verse>
				<verse number="10">Vakuru vari makumi maviri na varongomuna vanozowa pasi pamberi po uwo unogara padendemaro, no kumudira uwo unopona mbhera narini, navo vanozokandira majunguja avo pamberi po dendemaro, vechiti:</verse>
				<verse number="11">“Unosisira, iwewe Mambo wedu na Mwari wedu, kuashira kukujwa no kureremejwa no simba. Wakasika zviro zvese, na ngo kuda kwako zvakavapo, zvakasikwa.”</verse>
			</chapter>
			<chapter number="5">
				<verse number="1">Zvino ndakavona munyara yo kumuho yo uwo wakagara pa dendemaro, bhuku rakatahwa pakati no kunja, rakanamihwa ngo zvinamiro zvinomwe.</verse>
				<verse number="2">Ndakavona ngirosi ino simba yechidanijira ngo izwi guru, yechiti: “Ndiyani unosisira kubewura bhuku, no kusunungura zvinamiro zvaro?”</verse>
				<verse number="3">Inga kusina mundhu mugore nokuti pa nyezuru po nyika, nokuti ngo pasi po nyika, waikona kubewura bhuku nokuti kuriringira.</verse>
				<verse number="4">Apo ndakachema kukurutu ngokuti inga kusina mundhu wakavoneka wakasisira kubewura bhuku nokuti kuriringira.</verse>
				<verse number="5">No umwe wo vakuru wakati kwendiri: Usachema: Vona, Mbhondoro yo ruji rwa Judha, miji hwa Dhavhidha hwakanyisa kuti abewura bhuku, no zvinamiro zvinomwe zvaro.</verse>
				<verse number="6">Zvino ndakavona pakati po dendemaro no po zvisikwa zvirongomuna zvinopona, no po vakuru, rayinga rakayima Bvuta rinonga rakaurawa, rayinga rino nyanga nomwe, no majiso manomwe, izvo zviri mweya minomwe ya Mwari, yakatumwa mu nyika mwese.</verse>
				<verse number="7">Bvuta rakwedera, rikatora bhuku kubva ku nyara yo kumuho yo uwo wayigara padendemaro.</verse>
				<verse number="8">Naapo rayinga ratora bhuku, zvisikwa zvirongomuna zvinopona, no vakuru vari makumi maviri no varongomuna vakawa pasi pamberi po Bvuta, umwe ngaumwe wavo uno chidyangari no mukheyo yo mukore, yakazara ngo mutombo ino gwema, iri mikumbiro yo vakacheneswa.</verse>
				<verse number="9">Navo vakayimba nduyo ipsha vechiti: “Unosisira iwewe kutora bhuku no kubewura zvinamiro zvaro, ngokuti iwewe wakaurawa, ukatitengera kuna Mwari ngo ngazi yako, kubva ku majinja ese, no ndimi jese, no vandhu vese, no ku marusinga ese.</verse>
				<verse number="10">Newe wakavaita majimambo no vapristi kuna Mwari wedu; navo vanotonga pa nyezuru po nyika.”</verse>
				<verse number="11">Zvino ndakavona, ndikazwa izwi ro ngirosi jakawanda jayinga jakatendeneja dendemaro, no zvisikwa zvinopona, no vakuru, no uwandu hwajo hwayiva zviuru no zviuru zvo zviuru.</verse>
				<verse number="12">Jechiti ngo izwi guru: “Rakasisira Bvuta rakaurawa kuashira simba, no upfumi, no ungwaru, no kugwinya, no kureremejwa, no uthende, no kuirikijwa.”</verse>
				<verse number="13">No zviro zvese zvakasikwa zviri mugore, no zviri mu nyika, no zviri pasi po nyika, no zviri mujombe, nazvo zvese zviri mukati mwazvo, ndakazvizwa zvechiti; kwaari unogara padendemaro, no ku Bvuta, ngakuve no kukujwa, no kureremejwa, no uthende, no kutonga, mbhera narini.</verse>
				<verse number="14">No zvisikwa zvirongomuna zvinopona, zvakati [Ameni]! No vakuru vakawa pasi, vakadira.</verse>
			</chapter>
			<chapter number="6">
				<verse number="1">Zvino ndakavona, Bvuta rayinga rabewura chimwe cho zvinamiro zvinomwe, ndakazwa chimwe cho zvisikwa zvinopona chechiti ngo izwi rinonga ro mutindhiro: “Viya!”</verse>
				<verse number="2">Ndakaringira, rayivapo hachi rakachena no uwo wakarigada wayiva no uta; wakapuwa junguja: Naye wakabuda echinyisa, no kunyisa.</verse>
				<verse number="3">Naapo ayinga abewura chinamiro chochipiri, ndakazwa chisikwa chochipiri chinopona, chechiti: “Viya!”</verse>
				<verse number="4">No hachi rimweni rakapshuka rakabuda; naye wakarigada wakapuwa simba ro kubvisa kunyarara mu nyika, nokuti vaurayane, wakapuwazve shoti huru.</verse>
				<verse number="5">Naapo yabewura chinamiro chochitatu, ndakazwa chisikwa chochitatu chinopona, chechiti: “Viya!” Ndakaringira ndikavona, hachi rakasvipa, no uwo wakarigada wayiva no chipimo munyara yake.</verse>
				<verse number="6">Ndakazwa rinonga izwi pakati po zvisikwa zvirongomuna zvinopona, rechiti: “Chipimo cho koroni chinotengwa ngo dhenariyo, no zvipimo zvitatu zvo bare zvinotengwa ngo dhenariyo, usashaishira mafuta no vhini.”</verse>
				<verse number="7">Naapo abewura chinamiro cho chirongomuna, ndakazwa izwi ro chisikwa cho chirongomuna chinopona, rechiti: “Viya!”</verse>
				<verse number="8">Ndakaringira ndikavona, hachi rakacheneruka no uwo wakarigada wakapuwa zina rokuti, Kufa, no Haidhesi rakamutevera. Wakapuwazve simba panyezuru pavo vari murupande ro chirongomuna ro nyika kuti auraye ngo shoti, na ngo njara, na ngo ndhenda, na ngo zvikara zvo mu nyika.</verse>
				<verse number="9">Naapo abewura chinamiro cho chishanu, ndakavona ngo pasi po altari mwoyo yo avo vakaurawa ngo ndava yo izwi ra Mwari, na ngo ndava yo uchapupu hwo vakapupura ndihwo.</verse>
				<verse number="10">Vakadanijira ngo izwi guru, vechiti: “Mukuvo wakaitawani kureba, A Tenzi, iwewe wakachena no uno gwinyiso, wo usikatongi no kuhwirijira mu ngazi yedu kuna avo vanogara mu nyika?”</verse>
				<verse number="11">Vakapuwa umwe ngaumwe, nguvo jakachena: Kwakanangwa kwavari kuti vazorore mukuvo mudoko, mbhera kuitike kuurawa kwo varanda pamwepo navo, no hama javo, vanozourawa kudari ndivo.</verse>
				<verse number="12">Neni ndakavona apo abewura chinamiro cho chitandhatu, kwakavapo kuzungunyuka kukurutu kwo nyika, no zuva rakasvipiswa kudari ngo jira ro mavhiri, no mweji wese wakaitwa inga ngazi;</verse>
				<verse number="13">no ndhondo jo mugore jakawira pa nyika, kudari ngo mukuyu unowisa makuyu awo asikazivi kuibva, apo wazungunyiswa ngo dutu guru.</verse>
				<verse number="14">Denga rakabviswa kudari ngo tshamba apo yechipetwa, no matundhu ese no zvirundu zvakabviswa pandau yazvo.</verse>
				<verse number="15">No majimambo onyika, no vazvare, no nduna huru, no maguruja, no vakagwinya, no muranda wese, no wakasununguka wese, vakafindara mu mapako, no mu mapuwe omatundhu,</verse>
				<verse number="16">Navo vakati kumitundhu no kumapuwe: “Tiwirenyi, mutifishe kubva kuhope yo uwo unogara padendemaro, no kubva kwo ushungu hwo Bvuta:</verse>
				<verse number="17">Ngokuti raguma zuva guru ro ushungu hwavo, ndiyani uno simba ro kuima?”</verse>
			</chapter>
			<chapter number="7">
				<verse number="1">Ngosure kwo ichi ndakavona ngirosi murongomuna jakayima kumativi marongomuna onyika, jakabata madutu marongomuna onyika, kuti dutu risazofurija mu nyika, nokuti mu jombe, nokuti panyezuru po miti yese.</verse>
				<verse number="2">Apo ndakavona ngirosi imweni, yechikwira kubva kumabvazuva, ino chinamiro cha Mwari unopona, nayo yakadanijira ngo izwi guru kuno ijo ngirosi murongomuna, jakapuwa kushaishira nyika no jombe,</verse>
				<verse number="3">yechiti: “Musashaishira nyika nokuti jombe, nokuti muti naumwe, mbhera tadira chinamiro pa huma jo varanda va Mwari wedu.”</verse>
				<verse number="4">Ndakazwa uwandu hwo avo vakanamihwa, vayiva zana no makumi marongomuna na marongomuna ozviuru (144.000), vakanamihwa chinamiro kubva kujinja rimwe ngarimwe ro vana vo Israeri.</verse>
				<verse number="5">Kujinja ra Judha vakanamihwa chinamiro vari gumi na zviviri zvo zviuru (12.000), kujinja ra Rubheni gumi na zviviri zvo zviuru (12.000), kujinja ra Gadhi gumi na zviviri zvo zviuru (12.000),</verse>
				<verse number="6">kujinja ra Asheri gumi na zviviri zvo zviuru (12.000), kujinja ra Naftari gumi na zviviri zvo zviuru (12.000), kujinja ra Manasa gumi na zviviri zvo zviuru (12.000),</verse>
				<verse number="7">Kujinja ra Simioni gumi na zviviri zvo zviuru (12.000), kujinja ra Revi gumi na zviviri zvo zviuru (12.000), kujinja ra Isakari gumi na zviviri zvo zviuru (12.000).</verse>
				<verse number="8">Kujinja ra Zabhurona gumi na zviviri zvo zviuru (12.000) kujinja ra Josefa gumi na zviviri zvo zviuru (12.000), kujinja ra Benjamini rakanamihwa chinamiro kuna vari gumi na zviviri zvo zviuru (12.000).</verse>
				<verse number="9">Ngosure kwo izvi ndakaringira ndikavona, mbungano huru isikakoni kuverengwa ngo mundhu, inobva kumajinja ese, no marusinga ese no vo vandhu vese, no vo ndimi jese, vakayima pamberi po dendemaro no pamberi po Bvuta, vakasimira nguvo jakachena vano matavi omichindu munyara javo;</verse>
				<verse number="10">vakadanijira ngo izwi guru, vechiti: “Ruponeso ruri kuna Mwari wedu unogara padendemaro, nokuna Bvuta.”</verse>
				<verse number="11">Ngirosi jese jayima jechitendeneja dendemaro, no kutendeneja vakuru no zvisikwa zvirongomuna zvinopona; jakawa pasi pamberi po dendemaro ngo hope jajo, jakadira Mwari,</verse>
				<verse number="12">jechiti: “Ameni, kukujwa no uthende, no ungwaru, no kubonga, no kureremejwa, no simba, no kugwinya, ngazvive kuna Mwari wedu, mbhera narini. Ameni!”</verse>
				<verse number="13">No umwe wo vakuru wakabvunjisa, echiti: Kwendiri: “Ndiyani ava vakasimira nguvo jakachena vanobva kwapi?”</verse>
				<verse number="14">Ndakati kwaari: “Mambo wangu, ndiwe unoziva.” Naye wakati kwendiri: “Ava ndivo vanobuda kubva kudambujiko guru, navo vakasuka nguvo javo, vakajichenesa mungazi yo Bvuta.”</verse>
				<verse number="15">Ngo iyi ndava vari pamberi po dendemaro ra Mwari, vanomushandira masikati no usiku muthemperi rake. No uwo unogara padendemaro unozovangwarira mutende rake.</verse>
				<verse number="16">Avachazozwi njara, nokuti nyota; zve, zuva arichazovapisi, nokuti kupisa kumweni:</verse>
				<verse number="17">Ngokuti Bvuta riri pakati po dendemaro rinozovahavisa, no kuvatungamirira kuenda navo kuzvinyuka zvokumwa yo kupona. Na Mwari unozopukuta misoji yese kubva kumajiso avo.</verse>
			</chapter>
			<chapter number="8">
				<verse number="1">Bvuta rabewura chinamiro cho chinomwe, kwakavapo kunyarara mugore unonga mukuvo unoda kuyita bindikati ro nguva.</verse>
				<verse number="2">Neni ndakavona ngirosi nomwe jakayima pamberi pa Mwari, jakapuwa mbhayapaya nomwe.</verse>
				<verse number="3">No ngirosi imweni yakaviya ikayima phedo po altari ino chimujiyo cho mukore cho kupisira mutombo uno gwema, yakapuwa mutombo wakawanda wo kupisa uno gwema, kuti yiudire panyezuru po altari ro mukore rayiva pamberi po dendemaro, pamwepo no mikumbiro yo vakacheneswa.</verse>
				<verse number="4">No usi wo mutombo wo kupisa uno gwema wakakwira pamwepo no mukumbiro yo vakacheneswa pamberi pa Mwari wechibuda munyara yo ngirosi.</verse>
				<verse number="5">No ngirosi yakatora chimujiyo cho kupisira mitombo, nayo yakachizaja ngo muriro wo pa altari, ikaukandira panyezuru po nyika, kwakavapo kutindhira, no mazwi, no mbheni, no kuzungunyika kwo nyika.</verse>
				<verse number="6">No ngirosi nomwe jayiva no mbhayapaya nomwe, jakanasirira kuti jirije.</verse>
				<verse number="7">Yokutanga yakarija, kwakavapo matarara, no muriro, zvakavhenganijwa no ngazi, nazvo zvakakandihwa panyezuru po nyika. No rupande rwo chitatu rwo nyika rakapiswa, rupande rwo chitatu rwo nyika rakapiswa no mwenje wese muvishi wakapiswa.</verse>
				<verse number="8">No ngirosi yochipiri yakarija, no chakadari ngo dundhu guru chinobwaka ngo muriro chakakandihwa mu jombe no rupande rwo chitatu ro jombe rakaita ngazi,</verse>
				<verse number="9">no rupande rwo chitatu rwo zvisikwa zvo mujombe zvinopona zvakafa, no rupande rwo chitatu ro ngarava rakaphwanywa.</verse>
				<verse number="10">No ngirosi yo chitatu yakarija, ndhodho huru yakawa kubva mugore, yechibwaka kudari ngo chibani, yakawira panyezuru porupande rwo chitatu ro murambo, no panyezuru pozvinyuka zvokumwa,</verse>
				<verse number="11">no zina ro ndhondo rakazwi, Chinovava; no rupande rwo chitatu ro kumwa yakavaviswa; no vandhu vazhinji vakafa ngo kumwa iyo ngokuti yakavaviswa.</verse>
				<verse number="12">No ngirosi yo chirongomuna yakarija, no rupande rwo chitatu ro zuva rakarohwa, no rupande rwo chitatu rwo mweji, no rupande rwo chitatu rwo ndhondo; kuti rupande rwo chitatu razvo risvipiswe, no masikati asazojeka rupande raro rwo chitatu, no usiku ngokudaro.</verse>
				<verse number="13">Neni ndakaringira ndikazwa goji rechimburuka pakati po mugore, rechiti ngo izwi guru: “Ihehe, ihehe, ihehe kwavari vanogara panyezuru po nyika ngo ndava yo mazwi amweni o mbhayapaya jo ngirosi ndhatu jichazorija.”</verse>
			</chapter>
			<chapter number="9">
				<verse number="1">Ngirosi yo chinoshanu yakarija, neni ndakavona ndhondo yakabva mugore ikawa pa nyika, yakapuwa mugogo wo rindi rakajikisisa.</verse>
				<verse number="2">Nayo yakabewura rindi rakajikisisa, no usi wakakwira kubva murindi umwo, wakadari ngo usi wo choto chakakura. No zuva, no mweya zvakasvipiswa ngo ndava yo usi wo rindi iro.</verse>
				<verse number="3">No ndongwe jakabuda mu usi, kuviya panyezuru po nyika, jakapuwa simba rakadari ngo ro zvinyavada zvo mu nyika.</verse>
				<verse number="4">Jakabvunjwa kuti jisazoshaishira mwenje wo nyika, nokuti chiro chimweni chakasvipirikira, nokuti muti, asi vega vandhu vasina chinamiro cha Mwari pa huma javo.</verse>
				<verse number="5">Ajizivi kupuwa simba ro kuvauraya, asi kuti jivahwajise mweji mushanu: No kuhwajisa kwajo inga kwakadari ngo kuhwajisa kwo chinyavada apo charuma mundhu.</verse>
				<verse number="6">Ngaao mazuva vandhu vanozopshaka kufa, vasikakuwani; no kudisisa kuti vafe, no kufa kunozotiza kubva kwavari.</verse>
				<verse number="7">No miyemo yo ndongwe ijo yayiva yakadari ngo yo mahachi, akanasirihwa kurwa, no panyezuru po musoro yajo panonga payiva no majunguja akadari ngo omukore. No hope jajo inga jakadari ngo jo vandhu.</verse>
				<verse number="8">Jayiva no bvuji rakadari ngo bvuji ro vanakaji, no mazino ajo inga akadari ngo ombhondoro.</verse>
				<verse number="9">Jayiva no chivhikiro cho diti chakadari ngo simbi; no kutindhira kwo mapapiro ajo inga kwakadari ngo kwo ngoro jo kurwa, no kwo mahachi akawanda echigogoma kuenda ku imbi.</verse>
				<verse number="10">Jayiva no mwishe yakadari ngo yo zvinyavada, no chisomo; no kumwishe yajo kwayiva no simba ro kuremaja vandhu mweji mushanu.</verse>
				<verse number="11">Jayiva na mambo wajo, yayiva ngirosi yo rindi rakajikisisa, zina rayo ngo chihebheru ndi Abhadhoni, ngo chigiriki ina zina rokuti, Aporiyoni.</verse>
				<verse number="12">Dambujiko ro kutanga rakapinda; vona, kuchaviya matambujiko maviri ngo sure kwo izvi.</verse>
				<verse number="13">No ngirosi yo chitandhatu yakarija mbhayapaya, neni ndakazwa izwi rechibva pa nyanga jo altari ro mukore riri pamberi pa Mwari,</verse>
				<verse number="14">rechiti kuna ngirosi yo chitandhatu, yayiva no mbhayapaya: “Sunungura ngirosi murongomuna, jakasungwa pamurambo mukuru wo Ufrate.”</verse>
				<verse number="15">No ngirosi murongomuna jakasununguhwa, jakanasirihwa nguva no zuva no mweji no gore kuti jiuraye rupande ro chitatu ro vandhu.</verse>
				<verse number="16">No uwandu wo hondo jo vanogadha mahachi hwayiva omazana maviri wo zviuru zvo zviuru (200.000.000). Ndakazwa uwandu hwavo.</verse>
				<verse number="17">Ngokudaro ndakavona mahachi muchivoniso naavo vakaagada, vano zvivhikiro zvo diti, zvo muriro no hwo hiyasinto no hwo sorufa. No musoro jo mahachi inga jakadari ngo mbhondoro, no mumiromo jao mwakabuda muriro pamwepo no usi no sorufa.</verse>
				<verse number="18">Ngo nyatwa iji ndhatu rupande ro chitatu ro vandhu rakaurawa, ngo muriro no usi no sorufa, izvo zvakabuda kumiromo yao.</verse>
				<verse number="19">Ngokuti simba ro mahachi rayiva mu miromo yao no kumwishe yao, ngokuti mwishe yao yayinga yakadari ngo nyoka yayiva no musoro; ndiwo airemaja.</verse>
				<verse number="20">No vamweni vandhu, vasikazivi kuurawa ngo nyatwa iji, avazivi kutenderuka kubva mumishando yo nyara javo, kuti vasazodira mabzoka, no muezaniso yo kudira, yo mukore no yo sirivha, no yo thusi no yo mapuwe no yo miti; iyo isikakoni kuvona, nokuti kuzwa, nokuti kufamba;</verse>
				<verse number="21">zve, avazivi kutenderuka kubva mukuuraya kwavo, nokuti mukuroya kwavo, nokuti mukuomba kwavo, nokuti mukuba kwavo.</verse>
			</chapter>
			<chapter number="10">
				<verse number="1">Neni ndakavona ngirosi imweni yakagwinya yechibzuka kubva mudenga, yakafuka gore; no utawahumbe hwayiva panyezuru po musoro wayo, no hope yayo yayinga yakadari ngo zuva, no tshoka jayo jayiva jakadari ngo mirazvu yo muriro;</verse>
				<verse number="2">inga yakabata munyara yayo chibhuku chakabeuka. Yakatsika tshoka yayo yo kumuho panyezuru po jombe, no yo kuboshwe panyezuru po nyika.</verse>
				<verse number="3">Yakadanijira ngo izwi guru, kudari ngo kurira kwo mbhondoro; naapo yadanijira, kutindhira kunomwe kwakatindhira.</verse>
				<verse number="4">Naapo kutindhira kunomwe kwayinga kwatindhira, ndayinga ndooda kutara, ndakazwa izwi rechibva mugore, rechiti: “Konya izvo zvakavereketwa ngo kutindhira kunomwe, usazvitara.”</verse>
				<verse number="5">No ngirosi yo ndakavona yakayima panyezuru po jombe no po nyika, yakamusa nyara yayo yo kumuho mugore,</verse>
				<verse number="6">ikapika ndiye unopona mbhera narini, uwo wakasika denga no izvo zvirimwo, no nyika no izvo zvirimwo, no jombe no izvo zvirimwo kuti kusachazovapo mukuvo wo kunonoka.</verse>
				<verse number="7">Asi Ngo mazuva o izwi ro ngirosi yo chinomwe, apo yayinga yoda kurija, ngo uwo mukuvo chakafishika cha Mwari chinozopera kudari ngo zvaakananga kuvaranda vake vaprofeti.</verse>
				<verse number="8">No izwi ro ndakazwa rechibva mugore, rakavereketazve neni, rechiti: “Endai utore chibhuku chakabeuka chiri munyara yo ngirosi yakayima panyezuru po jombe no panyezuru po nyika.”</verse>
				<verse number="9">Ndakaenda kuno ngirosi iyo, ndikati kweiri: “Ndipe chibhuku. Nayo yakati kwendiri, chitore, uchihe; kunozoita kuti ndani yako ivave, asi mumuromo wako chinozotapira kudari ngo uchi.”</verse>
				<verse number="10">Ndakatora chibhuku munyara yo ngirosi, ndakachiha mumuromo wangu chaitapira kudari ngo uchi; naapo ndakaha, ndani yangu yakavava.</verse>
				<verse number="11">Jakati kwendiri, Kunosisira kuti uprofetezve ngo ndava yo vandhu vazhinji, no majinja, no ndimi no majimambo.</verse>
			</chapter>
			<chapter number="11">
				<verse number="1">Ndakapuwa njanga yakadari ngo mudondoro, kukazwi: “Muka, uende, upime kukura kwo themperi ra Mwari, no altari, naavo vanodiremwo.”</verse>
				<verse number="2">Asi ruvanje ruri kunja kwo themperi ruregere, usaripima; ngokuti uhwo hwakapuwa kuno vo majinja: Navo vanozotsikatsika pasi ngo tshoka javo dhoropa rakachena mweji iri makumi marongomuna na miviri.</verse>
				<verse number="3">Ndinozopa simba kuzvapupu zvangu zviviri, kuti zviprofete mazuva ari chiuru no mazana maviri, no makumi matandhatu, (1.260) zvakasimira machira omasaku.</verse>
				<verse number="4">Ava vari miti muviri yo maorivhe, no zvigajikiro zviviri zvo zvibani zvinoyima pamberi pa Mambo wo nyika.</verse>
				<verse number="5">Kuti aripo mundhu unoda kuvaremaja, muriro unobuda kumuromo yavo wechiuraya mapandu avo; kuti aripo mundhu unoda kuvaremaja, ngo iyi njira kunosisira kuti aurawe.</verse>
				<verse number="6">Ava vano simba ro kukonya denga, kuti isazona mvura ngo mazuva okuprofeta kwavo, navo vano simba panyezuru po kumwa kuitsanduja kuti iite ngazi, no kurova nyika ngo matambujiko ese, ngo nguva jese jo vanoda.</verse>
				<verse number="7">Naapo vapeja uchapupu hwavo, chikara chinokwira kubva murindi rakajikisisa chinozoambana navo, no kuvanyisa, no kuvauraya.</verse>
				<verse number="8">No miviri yavo yakafa inozorashwa mugwanja ro dhoropa guru, rinozwi ngo kuezanisira kuti, Sodhoma no Egipite, paakakohomehwavo Mambo wavo.</verse>
				<verse number="9">Navo vanobva ku vandhu, no marusinga, no ndimi, no majinja, vanozoringira miviri yavo yakafa, mazuva matatu no bindikati vasikatenderi kuti miviri yavo yakafa ivigwe mu maiba.</verse>
				<verse number="10">Naavo vanogara mu nyika vanodakara ndivo, no kupembera; vanozotumirana zvipo umwe kwo umweni; ngokuti ava vaprofeti vaviri vakatambuja ava vanogara mu nyika.</verse>
				<verse number="11">Ngosure kwo mazuva matatu no bindikati, mweya wo kurarama unobva kuna Mwari wakanghwina mukati mwavo, vakayima ngo tshoka javo; nokutya kukurutu kwakagumira avo vakavavona.</verse>
				<verse number="12">Vakazwa izwi guru rechibva mugore, rechiti kwavari: Kwiranyi kuno. Vakakwira mudenga vari mugore; no mapandu avo akavaringira;</verse>
				<verse number="13">ngo iyo nguva kwayivapo kuzungunyika kukuru kwo nyika, no rupande rwo gumi rodhoropa rakawa vakaurawa vandhu vari zviuru zvinomwe (7.000) mukuzungunyika kwo nyika; no vamweni vakatya, vakairikija Mwari wo mugore.</verse>
				<verse number="14">Dambujiko ro chipiri rapinda, vona, dambujiko rechitatu rinokasira kuviya.</verse>
				<verse number="15">No ngirosi yo chinomwe yakarija mbhayapaya; kwakazwika izwi guru mugore rechiti: “Umambo hwo nyika hwayita hwa Mambo wedu, no hwa Kristu wake, naye unozotonga mbhera narini.”</verse>
				<verse number="16">No vakuru vari makumi maviri na varongomuna, vanogara pamberi pa Mwari, panyezuru pomadendemaro avo, vakawa ngo hope javo, vakadira Mwari,</verse>
				<verse number="17">vechiti: “Tinokubonga, A Mambo Mwari, Unosimbarese, uwo uripo, no wayivapo, ngokuti wakajitorera simba rako guru, ukatonga.”</verse>
				<verse number="18">No majinja akatseneka, no ushungu hwako hwakaviya, no mukuvo wo vakafa kuti vatongwe, no mukuvo wo kupa musharo kuno varanda vako vaprofeti, no kuvakacheneswa, no kwavari vanotya zina rako, vadoko no vakuru, no kuuraya avo vonoparaja nyika.</verse>
				<verse number="19">Themperi ra Mwari rakabewuhwa mugore; mwakavoneka muthemperi rake bhokisi ro chitenderano chake; kwakavapo mbheni, no mazwi, no kutindhira, no kuzungunyika kwo nyika, no matarara makurutu.</verse>
			</chapter>
			<chapter number="12">
				<verse number="1">No chivoniso chikuru chakaoneka mugore; mwanakaji akasimira zuva, no mweji uri pasi po tsoka jake, no panyezuru po musoro wake payiva no junguja ro ndhondo jiri gumi na mbiri.</verse>
				<verse number="2">Wayiva no mimba, wakachema, echihwajihwa ngo kubereka, no kuhwajihwa ngo kusununguka.</verse>
				<verse number="3">No chivoniso chimweni chakavoneka mugore, vona; dragoni guru rakapshuka rino musoro minomwe no nyanga jiri gumi, no panyezuru pomusoro yaro no majunguja manomwe.</verse>
				<verse number="4">No mwishe waro unokweva rupande rwo chitatu rwo ndhondo jo mugore, rikajikandira panyika; no dragoni rakayima pamberi po mwanakaji wayinga woda kubereka, kuti rihe mwana wake aberekwa.</verse>
				<verse number="5">Naye wakabereka mwana, mwana wo rume, unozotonga majinja ese ngo ndonga yo simbi: No mwana wakakwijwa kuna Mwari, no kudendemaro rake.</verse>
				<verse number="6">No mwanakaji wakatizira mu bani, apo payiva no ndau yakanasirihwa ndi Mwari, kuti vamurere apo mazuva ari chiuru chimwe no mazana maviri no makumi matandhatu (1.260).</verse>
				<verse number="7">Kwakavapo kurwa mugore: Mikaeri pamwepo no ngirosi jake jechirwa no dragoni; no dragoni naro rakarwa pamwepo no ngirosi jaro.</verse>
				<verse number="8">Jakanyiswa, no ndau yajo aizivi kuchazovapo mugore.</verse>
				<verse number="9">No dragoni guru rakakandihwa pasi, iyo nyoka sharuka, inozozwi ndi Dhiabhorosi, na Sathani, muchengeji wo nyika yese; iye wakakandihwa pasi mu nyika, no ngirosi jake jakarashwa pasi pamwepo naye.</verse>
				<verse number="10">Neni ndakazwa izwi guru rechibva mugore, rechiti: “Zvino rwaguma ruponeso, no simba, no umambo, zva Mwari wedu no simba ra Kristu wake: Ngokuti mupumbhi wo hama jedu wakandihwa pasi, uwo unovaitira ndava pa mberi pa Mwari wedu masikati no usiku.”</verse>
				<verse number="11">Navo vakamunyisa ngo ngazi yo Bvuta, na ngo izwi ro uchapupu hwavo; navo avazivi kuda kupona kwavo mbhera mukufa.</verse>
				<verse number="12">Ndizvo dakaranyi imwimwi matenga, nemwi munogara mukati mwao. Ihehe ku nyika no kujombe; ngokuti Dhiabhorosi wakajaka kwomuri, ano ushungu hukurutu, ngokuti unoziva kuti nguva yake yaafupi.</verse>
				<verse number="13">Naapo dragoni rayinga ravona kuti rakakandihwa pasi, rakatambuja uwo mwanakaji wakabereka mwana wo rume.</verse>
				<verse number="14">Mwanakaji uwo wakapuwa mapapiro maviri ogoji guru, kuti amburuke kuenda mu bani kundau yake, paanorehwa mukuvo no mikuvo, no bindikati ro mukuvo kubva mu hope yo nyoka.</verse>
				<verse number="15">No nyoka yakabudisa kumwa mumuromo wayo kudari ngo murambo, sure kwo mwanakaji kuti atohwe ngo murambo.</verse>
				<verse number="16">No nyika yakabetsera mwanakaji, ikabewura muromo wayo, no kumija murambo, uwo wakabudiswa ngo dragoni mumuromo waro.</verse>
				<verse number="17">No dragoni rakachenekera mwanakaji, rakaenda, rikaambana no vamweni vana vake vanongwarira mipango ya Mwari, vechibata uchapupu hwa Jesu:</verse>
				<verse number="18">No dragoni rakayima panyezuru po musanga wo jombe.</verse>
			</chapter>
			<chapter number="13">
				<verse number="1">Ndakayima panyezuru po musanga wo jombe. Ndakavona chikara chechibuda mujombe, chino nyanga jiri gumi, no musoro munomwe, no panyezuru ponyanga yacho payiva no majunguja ari gumi, no panyezuru po musoro yacho payiva no mazina okutuka Mwari.</verse>
				<verse number="2">No chikara chendakavona inga chakadari ngo khamba, no tshoka jacho jayiva jakadari ngo beya, no muromo wacho wayinga wakadari ngo wo mbhondoro; no dragoni rakachipa simba raro, no dendemaro raro, no kupanga kukuru.</verse>
				<verse number="3">Ndakavona umwe wo musoro wacho, kudari inga wakarohwa mbhera ufe; no vonje rokufa kwacho rakapora: No nyika yakashamiswa ngo ndava yo chikara,</verse>
				<verse number="4">navo vakadira dragoni ngokuti ndiro rakapa chikara simba raro; vakadira chikara, vechiti: Ndiyani ungaezaniswa no chikara? Ndiyanizve uno simba ro kurwa nacho?</verse>
				<verse number="5">Chakapuwa muromo wo kuvereketa zvakakura no kutuka; chakapuwazve simba rokuti chiite mishando yacho mweji iri makumi marongomuna na miviri.</verse>
				<verse number="6">Nacho chakabewura muromo wacho kutuka Mwari, no kutuka zina rake, no tende rake, navo vanogara mugore.</verse>
				<verse number="7">Chakapuwazve kuambana no vakacheneswa, no kuvanyisa, chakapuwazve simba panyezuru po marusinga ese, no vandhu, no ndimi, no majinja,</verse>
				<verse number="8">vese vanogara panyezuru po nyika vanozochidira, vano mazina asikazivi kutahwa mubhuku ro kupona ro Bvuta rakaurawa kubvira mukuemeswa kwo nyika.</verse>
				<verse number="9">Kuti aripo uno njeve ngaazwe.</verse>
				<verse number="10">Kuti aripo unoda kukwevera mundhu mukusungwa, iye unozoendavo mukusungwa. Kuti aripo unouraya ngo shoti, iye unozourawavo ngo shoti. Pano ndipo panokusengerera no kugonda kwo vakacheneswa.</verse>
				<verse number="11">Ndakavona chikara chimweni chechikwira kubuda mu nyika; chayiva no nyanga mbiri jakadari ngo jo bvuta, chakavereketa kudari ngo dragoni.</verse>
				<verse number="12">Chinoshandisa simba ro chikara chokutanga mukuvona kwacho, chinoyita kuti nyika navo vanogaremwo vadire chikara chokutanga, chayiva no vonje ro kufa rakapora.</verse>
				<verse number="13">Chinoyita mivoniso mikuru, kuti murirozve ubzuke panyezuru po nyika wechibva mugore mukuvona kwo vandhu.</verse>
				<verse number="14">Nacho chinochengejera avo vanogara mu nyika, ngo ndava yo mishamiso yakapuwa kwechiri kuti chiite pamberi po chikara; chechinanga kwavari vanogara mu nyika kuti vayite muezaniso wo chikara, chakabaiwa ngo shoti chikapona.</verse>
				<verse number="15">Chakapuwa simba ro kupa mweya kumuezaniso wo chikara kuti muezaniso wechikara uite zvese, kuvereketa, no kuyita kuti vese vasikadiri muezaniso wo chikara vaurawe.</verse>
				<verse number="16">Chinoyita kuti vese vadoko no vakuru, no vapfumi, no varombo, no vakasununguka, no varanda, vapuwe chivoniso ku nyara yavo yo kumuho, nokuti pa huma javo;</verse>
				<verse number="17">zve kuti mundhu mumwe asazokona kutenga nokuti kutengesa kwega uwo uno chivoniso, kunoti zina rechikara, nokuti chiverengo cho zina racho.</verse>
				<verse number="18">Pano ndipo pano ungwaru. Iye unozwisisa ngaaverenge chiverengo cho chikara; ngokuti chiri chiverengo cho mundhu: No chiverengo chake chiri mazana matandhatu no makumi matandhatu na matandhatu (666).</verse>
			</chapter>
			<chapter number="14">
				<verse number="1">Neni ndakaringira, ndikavona Bvuta rakayima pa dundhu ro Zioni, rinavo vari zana no makumi marongomuna na marongomuna wo zviuru (144.000), vano zina rake, no zina ra Baba wake rakatahwa pa huma javo.</verse>
				<verse number="2">Ndakazwa izwi rakabva mugore rinonga chaungu cho kumwa zhinji, no izwizve ro kutindhira kukurutu: No izwi rendakazwa rayinga rakadari ngo ro variji, vechirija zvidyangari zvavo.</verse>
				<verse number="3">Navo vanoimba inonga nduyo ipsha pamberi po dendemaro no pamberi po zvisikwa zvirongomuna zvinopona, no pamberi po vakuru. Apana mundhu waikona kujija nduyo iyo kwega avo vari zana no makumi marongomuna no marongomuna wo zviuru (144.000), vakatengwa mu nyika.</verse>
				<verse number="4">Ava ndivo vasikazivi kujisvipisa ngo vanakaji, ngokuti vakadari ngo mbhandwe. Ndivo vanotevera Bvuta kwese kwo rinoenda. Vakatengwa pakati po vandhu kuti vayite mitanguro kuna Mwari no ku Bvuta.</verse>
				<verse number="5">No mumiromo yavo amuzivi kuvoneka kunyepa. Avana ndava pamberi po dendemaro ra Mwari.</verse>
				<verse number="6">Neni ndakavona ngirosi imweni yechimburuka pakati po denga, ino vhangeri ro mbhera narini, kuchumayira kwavari vanogara mu nyika, no ku majinja ese, no marusinga ese, no kundimi jese, no ku vandhu vese.</verse>
				<verse number="7">Yechiti ngo izwi guru: “Mutyenyi Mwari, mumukuje, ngokuti mukuvo wo kutonga kwake waguma; mumudire uwo wakayita denga, no nyika, no jombe, no zvinyuka zvo kumwa.”</verse>
				<verse number="8">No imweni ngirosi yochipiri yakatevera, yechiti: “Rawa, rawa, Bhabhurona guru, rakaita kuti majinja ese amwe vhini ro ushungu hwo kuomba kwaro.”</verse>
				<verse number="9">No ngirosi yechitatu yakajitevera, yechiti ngo izwi guru: “Kuti aripo mundhu unodira chikara no muezaniso wacho, no kuashira chivoniso pa huma yake, nokuti pa nyara yake,</verse>
				<verse number="10">iye unozomwa vhini ro ushungu hwa Mwari, rinonasirihwa risikazivi kuvhenganijwa mutsani yo ushungu hwake; naye unozotambujwa ngo muriro no sorufa pamberi po ngirosi jakachena no pamberi po Bvuta.”</verse>
				<verse number="11">No usi wo kutambujwa kwavo unozopwititika mbhera narini, navo avana kuzorora masikati no usiku vanodira chikara no muezaniso wacho, no uwo unoashira chivoniso cho zina racho.</verse>
				<verse number="12">Pano ndipo pano kusengerera kwo vakacheneswa, vanongwarira mipango no kugonda kuna Jesu.</verse>
				<verse number="13">Ndakazwa izwi rechibva mugore, rechiti: “Tara: Vanomuchena vakafa, vanofira kuna Mambo, kubvira zvinopano.” Eya unonanga Mweya, kuti: “Vazorore kubva kumishando yavo, ngokuti mishando yavo inovatevera.”</verse>
				<verse number="14">Ndakaringira, ndikavona gore rakachena no panyezuru po gore ndakavona umwe wakadari ngo Mwana wo Mundhu, echigara apo, ano junguja ro mukore pa musoro wake, no munyara mwake ano sikeyo inopinja.</verse>
				<verse number="15">No ngirosi imweni yakabuda, muthemperi yechidanijira ngo izwi guru kwaari wakagara panyezuru po gore, yechiti: “Tuma sikeyo yako, ucheke, ngokuti mukuvo wo kucheka waguma; ngokuti zvokukotora zvo nyika zvayibva.”</verse>
				<verse number="16">No uwo wakagara panyezuru po gore wakakandira sikeyo yake no nyika, yakakotohwa.</verse>
				<verse number="17">No ngirosi imweni yakabuda muthemperi riri mugore, nayo yayiva no sikeyo inopinja.</verse>
				<verse number="18">No imweni ngirosi yakabuda kubva paaltari, ino simba panyezuru po muriro; yakadanijira ngo izwi guru kuno iyo ina sikeyo inopinja, yechiti: “Tuma sikeyo yako inopinja, uunganije zvikore zvo mivhini yo nyika; ngokuti mavhini ayo aibva aembho.”</verse>
				<verse number="19">Ngirosi yakakandira sikeyo yayo mu nyika, ikaunganija mavhini onyika, ikaakandira muchisviniro cho vhini, cho ushungu hwa Mwari.</verse>
				<verse number="20">No chisviniro cho vhini chakatsikwatsikwa kunja kwo dhoropa, kwakabuda ngazi kubva muchisviniro cho vhini, ikagumira kumatomu omahachi, no kureba kwayo kwayita makiromitha mazana matatu (300).</verse>
			</chapter>
			<chapter number="15">
				<verse number="1">Ndakavona chivoniso chimweni mugore, chikuru chinoshamisa, ngirosi nomwe jino mumatambujiko manomwe, ayiva okugumisira, ngokuti ngaaya hunozoperera ushungu hwa Mwari.</verse>
				<verse number="2">Ndakavona kudari ngo jombe ro girazi, rakavhenganijwa no muriro; navo vakanyisa chikara no muezaniso wacho no chiverengo cho zina racho, vaiyima phedo po jombe ro girazi, vano zvidyangari zva Mwari.</verse>
				<verse number="3">Vaiyimba nduyo ya Mosi, muranda wa Mwari, nduyo yo Bvuta, vechiti: “A Mambo Mwari, Unosimbarese, mishando yenyu mikuru, no inoshamisa; no njira jenyu jiri jakarurama, jino gwinyiso, iwewe Mambo wo majinja.</verse>
				<verse number="4">Ndiyani usikazokutyi, no kukuja zina rako? A Mambo, ngokuti iwewe wega wakachena; ngokuti zviito zvako zvakarurama zvakapangijihwa.”</verse>
				<verse number="5">Ngosure kwo izvi ndakavona themperi ro tende ro uchapupu hwakabewuhwa mugore.</verse>
				<verse number="6">No ngirosi nomwe ijo jayiva no matambujiko manomwe jakabuda mu themperi, jakasimira machira akachena, anon'anikira, jakasunga pamaditi ajo ngo mabhande omukore.</verse>
				<verse number="7">No chimwe cho zvisikwa zvirongomuna zvinopona chakapa ngirosi nomwe mikheyo minomwe yo mukore yakazara ngo ushungu hwa Mwari, unopona mbhera narini.</verse>
				<verse number="8">No themperi rakazara ngo usi wayibva muuthende hwa Mwari no musimba rake, akuna waikona kunghwina muthemperi mbhera matambujiko manomwe o ngirosi nomwe ayinga apera.</verse>
			</chapter>
			<chapter number="16">
				<verse number="1">Neni ndakazwa izwi guru rechibva muthemperi rechiti, kuno ngirosi nomwe: “Endanyi mwodururira mikheyo minomwe yo ushungu hwa Mwari mu nyika.”</verse>
				<verse number="2">No yokutanga yakaenda, ikadurura mukheyo wayo mu nyika; kwakavapo mavonje akashata naanohwaja panyezuru po vandhu vayiva no chivoniso chechikara, vakadira muezaniso wacho.</verse>
				<verse number="3">No yochipiri yakadururira mukheyo mujombe; rakaita ngazi inonga yo mundhu wakafa; no zviro zvese zvayiva mujombe zvakafa.</verse>
				<verse number="4">No yochitatu yakadururira mukheyo wayo mumurambo no zvinyuka zvo kumwa, nazvo zvakaita ngazi.</verse>
				<verse number="5">Ndakazwa ngirosi yo mukumwa, yechiti: “Wakarurama, iwewe uripo no waindovapo, iwewe Wakachena, ngokuti wakatonga kudaro.</verse>
				<verse number="6">Ngokuti vakaparaja ngazi yo vakacheneswa no yo vaprofeti, wakavapa ngazi kuti vamwe; ngokuti vanosisihwa ndizvo.”</verse>
				<verse number="7">Ndakazwa izwi rechibva paaltari rechiti: “Eya, A Mwari Unosimbarese, zvitongero zvako zvino gwinyiso no kururama.”</verse>
				<verse number="8">No yo chirongomuna yakadururira mukheyo wayo panyezuru po zuva; rakapuwa simba ro kupisa vandhu ngo muriro.</verse>
				<verse number="9">No vandhu vakapiswa ngo kupisa kukurutu: Vakatuka zina ra Mwari uno simba panyezuru po aya matambujiko. Avazivi kutenderuka kuti vamukuje.</verse>
				<verse number="10">No yochishanu yakadururira mukheyo wayo panyezuru po dendemaro rechikara; no umambo hwacho hwakasvipiswa, vakachenga marurimi avo ngo ndava yo kuhwajihwa kwavo.</verse>
				<verse number="11">Vakatuka Mwari wo mugore ngo ndava yo kuhwajihwa kwavo, no mavonje avo; avazivi kutenderuka kubva kumishando yavo.</verse>
				<verse number="12">No yochitandhatu yakadururira mukheyo wayo panyezuru po murambo mukuru, Ufrati: No kumwa yawo yakapwa, kuti njira inasirihwe yo majimambo aibva kumabvazuva</verse>
				<verse number="13">Ndakavona mweya mitatu yakasvipiswa yakadari ngo machehe, yechibuda mumiromo wo dragoni no wo chikara, no wo muprofeti wo kunyepa.</verse>
				<verse number="14">Ngokuti ndiyo mweya yo mabzoka inoita mivoniso, inobuda kuenda kumajimambo onyika jese, kuaunganija pamwepo kuenda ku imbi yo zuva guru ra Mwari Unosimbarese.</verse>
				<verse number="15">Vonayi, ndinoviya kudari ngo mbavha, unomuchena unorinda no kungwarira zvo kusimira zvake, kuti asazofamba ari mitu, no vandhu vavone kupsheruka kwake.</verse>
				<verse number="16">Nayo yakavaunganija pamwepo kundau inozwi ngo chihebheru, Hamagedhoni.</verse>
				<verse number="17">No yochinomwe yakadururira mukheyo wayo mumweya; kwakabuda izwi guru muthemperi, rechibva kudendemaro, rechiti, zvapera.</verse>
				<verse number="18">Kwakavapo kurazva kwo mbheni, no mazwi no kutindhira, kwakavapozve kuzungunyika kukurutu kwo nyika, kusikazivi kumbovapozve kwakadaro kubvira pakusikwa kwo vandhu panyika, no kuzungunyika kwakakura kwo nyika kwakadari.</verse>
				<verse number="19">No dhoropa guru rakaguhwa kuyita marupande matatu, no madhoropa ovomajinja akawa: No Bhabhurona guru rakacherechejwa pamberi pa Mwari, kuti ripuwe tsani yo vhini rokutyisa kwo ushungu hwake.</verse>
				<verse number="20">No zvirundu zvese zvakatiza, no matundhu aazivi kuvonekazve.</verse>
				<verse number="21">No matarara makuru akabva mugore akawira panyezuru po vandhu no kurema kwao inga kwakadari ngo tarenta, no vandhu vakatuka Mwari ngo ndava yo dambujiko ro matarara; ngokuti dambujiko rao inga rakakura kakurutu.</verse>
			</chapter>
			<chapter number="17">
				<verse number="1">Yakaviya imwe yo ngirosi nomwe jayiva no mikheyo minomwe, ikavereketa neni, yechiti: “Viya pano, ndinozokupangijira kutongwa kwo hure huru inogara pakumwa zhinji.”</verse>
				<verse number="2">Yovakaomba nayo majimambo onyika, no vanogara mu nyika vakarejera ngo vhini ro kuomba kwayo.</verse>
				<verse number="3">Nayo yakanditora kuenda neni mubani mu mweya, ndakavona mwanakaji wakagara panyezuru po chikara chakapshuka, chakazara ngo mazina okutuka, china musoro minomwe no nyanga jiri gumi.</verse>
				<verse number="4">No mwanakaji wakasimira zvakapshukuruka no zvakapshuka, no kunemeswa ngo mukore no mapuwe ano mutengo mukuru, no usanga, munyara mwake mwayiva no shani yo mukore yakazara ngo zvinonyangaja, zvina svina yo kuhura kwake.</verse>
				<verse number="5">No pa huma pake pakatahwa zina, rokuti: CHAKAFISHIKA, BHABHURONA GURU, MAI WO MAHURE NO ZVINONYANGAJA ZVO NYIKA.</verse>
				<verse number="6">Neni ndakavona mwanakaji arejera ngo ngazi yo vakacheneswa, yo zvapupu zva Jesu. Naapo ndakamuvona, ndakashama ngo kushamiswa kukurutu.</verse>
				<verse number="7">No ngirosi yakati kwendiri: Washamiswa ngenyi? Ndinozokubvunja chakafishika cho mwanakaji, no chochikara, chinomutwara, chino musoro munomwe no nyanga jiri gumi.</verse>
				<verse number="8">Chikara chowavona chayivapo, apachina, choda kukwira kubva murindi rakajikisisa, no kuenda mukurashwa. Naavo vanogara mu nyika, mazina avo asikazivi kutahwa mutshamba yo kupona kubvira mukusikwa kwo nyika, vanozoshamiswa apo voovona chikara chayivapo, kuti achisipo, nokuti chichazoviya.</verse>
				<verse number="9">Ndipo pano kupinimija kuno ungwaru, musoro minomwe iri matundhu manomwe, anogahwa ngo mwanakaji:</verse>
				<verse number="10">Aripo majimambo manomwe; mashanu akawa, no umwe uchiripo, no umwe uchaviya; naapo aviya kunosisira kuti agare mukuvo mudoko.</verse>
				<verse number="11">No chikara chayivapo, nazvino achisipo, chiri cho chisere, chimwe cho zvinomwe; chinoenda mukurashwa.</verse>
				<verse number="12">No nyanga jiri gumi jo wavona, jiri majimambo ari gumi asati aashira umambo; asi anoashira simba kudari ngo majimambo pamwepo no chikara nguva imwe.</verse>
				<verse number="13">Ao anomupinimijo umwe, anopa simba rao no kutonga kwao kuchikara.</verse>
				<verse number="14">Anoambana no Bvuta, no Bvuta rinozoanyisa, ngokuti uri Mambo wo majimambo no Mutongi wo vatongi, naavo vanaye vanodanijwa, no kutsananguhwa, no kugondeka.</verse>
				<verse number="15">Nayo yakati kwendiri: Kumwa yo wavona, apo panogara hure, ndivo vandhu, no zviunga, no majinja, no ndimi.</verse>
				<verse number="16">No nyanga jiri gumi jo wavona, no chikara, zvinozonyenya hure, zvinozomuparaja, kuti ave mitu, zvinozoha nyama yake, zvimupise ngo muriro.</verse>
				<verse number="17">Ngokuti Mwari wakadira izvi mumwoyo yavo kuyita kuda kwake, nokuva no mupinimijo umwe, nokupa umambo hwazvo kuno chikara, kumbhera mazwi a Mwari aitike.</verse>
				<verse number="18">No mwanakaji wo wavona uri dhoropa guru iro rinotonga panyezuru pomajimambo onyika.</verse>
			</chapter>
			<chapter number="18">
				<verse number="1">Ngosure kwo izvi ndakavona ngirosi imweni yechibzuka kubva mugore, ino simba guru, no nyika yakajekiswa ngo uthende hwayo.</verse>
				<verse number="2">Yakadanijira ngo izwi rino simba, yechiti: “Rawa, rawa, Bhabhurona guru, raaugaro hwo mabzoka, no ndau yo mweya yese ino svina, no yo shiri jese jino svina, no zvinonyenyiwa.”</verse>
				<verse number="3">Ngokuti majinja ese akamwa vhini ro ushungu wo kuhura kwake, no majimambo onyika akaomba naye, no vatengesi vo nyika vakapfuma ngo simba ro uwandu hwo fuma yake.</verse>
				<verse number="4">Ndakazwa izwi rimweni, rechibva mugore, rechiti: “Budanyi kwaari, vandhu vangu kuti musaiyana naye mukushaisha kwake, zve, kuti musazoashira matambujiko ake.”</verse>
				<verse number="5">Ngokuti zvishaishi zvake zvaguma no mugore, na Mwari wakacherecheja kushata kwake.</verse>
				<verse number="6">Mupei musharo kudari ngo zvaakamupa imwimwi, muhwirijire kaviri kwakapetwa kudari ngo mushando yake mushani iyo yaakazaja, mumuzajire kaviri.</verse>
				<verse number="7">Kudari ngo uwandu kwaakajikuja ndihwo no kupona mukujidakajisa, ngokudaro mupirenyi dambujiko no kurija mbhere, ngokuti unoti mumwoyo mwake: “Ndinogara ndiri hosi, andiri shirikaji akadi, andizovoni mbhere.”</verse>
				<verse number="8">Ndizvo matambujiko ake anozomugumira ngo zuva rimwe, kufa, no kurija mbhere, no njara, unozopiswa aembho ngo muriro; ngokuti Mambo Mwari, unomutonga, uno simba.</verse>
				<verse number="9">No majimambo onyika, akaomba naye, no kupona echijidakajisa pamwepo naye, unozochema no kumurijira mbhere, apo echizoringira usi wo kupsha kwake.</verse>
				<verse number="10">Echiyima ari kuretu ngokutya kutambujika kwake, echiti: “Ihehe, Ihehe, dhoropa guru Bhabhurona, dhoropa rakagwinya! Ngokuti ngo nguva imwe kutongwa kwako kwakugumira.”</verse>
				<verse number="11">No vatengesi vo nyika vanomuchemera no kumurijira mbhere, ngokuti apana mundhu uchazotenga mijiyo yavo;</verse>
				<verse number="12">mujiyo yavo, mukore no sirivha, no mapuwe ano mutengo mukuru, no usanga, no machira akanaka orukangaza, no akapshukuruka, no osirivha, no akapshuka; no mbewu jese jo miti yo mishizha, no mbewu jese jo mijiyo yo nyanga jo njou, no mbewu jese jo mijiyo zvakaitwa ngo miti ino mutengo mukuru, no zvithusi, no zvo utare, no mapuwe akachena.</verse>
				<verse number="13">No sinamoni, no muamomona, no mutombo wo kupisa uno gwema, no mafuta okuzora, no maka no vhini, no mafuta, no upfu wakacheta, no koroni, no n'ombe, no mabvuta; no mujiyo jo mahachi, no jo ngoro, no jo hloko, no jo mweya yo vandhu.</verse>
				<verse number="14">No michero yaiemurihwa ngo mweya wako yakabva kwouri, no zviro zvese zvainakisisa, no zvain'anikira zvakabva kwouri, no vandhu avachazozvivonizve.</verse>
				<verse number="15">Vatengesi vo izvi vakayita maguruja ndiye, vanozoyima ndhambo ngokutya dambujiko rake, vechichema no kurija mbhere.</verse>
				<verse number="16">Vechiti: Ihehe, ihehe, dhoropa guru raipfeka machira akanaka orukangaza naakapshukuruka, no akapshuka, rakanemeswa ngo mukore no mapuwe ano mutengo mukuru no usanga!</verse>
				<verse number="17">Ngokuti ngo nguva imwe upfumi hwakakura kudaro hwaparajwa. No nduna jese jo ngarava, navo vese vaihluza kuenda nokuti ngo kwapi, no vahluzi, navo vese vairarama ngo kushanda mujombe, vakayima vari ndhambo,</verse>
				<verse number="18">vakadanijira vechiringira usi wo kupsha kwake vechiti: Ngo rapi dhoropa ringaezaniswa no iri dhoropa guru?</verse>
				<verse number="19">Navo vakakandira bukuta panyezuru pomusoro yavo, vakadanijira vechichema no kurija mbhere, vechiti: Ihehe, ihehe, dhoropa guru mwovakaita maguruja vese vayiva no ngarava javo mujombe ngo zvinokosha zvake! Ngokuti ngo mukuvo mudoko wakaparajwa.</verse>
				<verse number="20">Dakaranyi ngo ndava yake, iwewe denga, nemwi vakacheneswa, nemwi vapostori, nemwi vaprofeti; ngokuti Mwari wakamutongera kutonga kwenyu.</verse>
				<verse number="21">No ngirosi ino simba yakamiruja buwe ro gwiyo rakakura, ikarikandira mujombe, yechiti: “Ngokuwa kwakakura kudaro Bhabhurona, dhoropa guru, rinozokandihwa pasi, arichazovoneki no padodoko.”</verse>
				<verse number="22">No izwi ro variji vo zvidyangari, no ro vaembi, no ro vanorija minanzi, no revariji vo mbhayapaya, arichazozwiki mukati mwako, mbewu jo mishando, pikija ngouri ajichazovapo no padodoko mukati mwako; no izwi ro kukwiya arichazozwiki no padodoko mukati mwako;</verse>
				<verse number="23">no kujeka kwo chibani akuchazojeki mukati mwako; no izwi ro mukwambo no ro murovohwa arichazozwiki mukati mwako, ngokuti vatengesi vako vayiva vazvare vo nyika, ngokuti majinja ese akachengejehwa ngo kuroya kwavo.</verse>
				<verse number="24">No mukati mwake mwakavoneka ngazi yo vaprofeti no yo vakacheneswa, no yo avo vese vayinga vakaurawa mu nyika.</verse>
			</chapter>
			<chapter number="19">
				<verse number="1">Ngosure kwo izvi ndakazwa izwi guru, kudari ngo ro vandhu vazhinji mugore, rechiti: “Haleluya; ruponeso, no uthende, no simba, ngo zva Mwari wedu,</verse>
				<verse number="2">ngokuti zvitongero zvake zvino gwinyiso, zvakarurama; ngokuti iye wakatonga hure huru yakashaishira nyika ngo kuhura kwayo, naye wakahwirijira ngazi yo varanda vake munyara mwake.”</verse>
				<verse number="3">Ngo kwo chipiri vanoti: “Haleluya!”, no usi wake unopwititika mbhera narini.</verse>
				<verse number="4">No vakuru vari makumi maviri no varongomuna, no zvisikwa zvirongomuna zvinopona, vakawa pasi, vakadira Mwari unogara padendemaro, vechiti, “Ameni; Haleluya!”</verse>
				<verse number="5">No izwi rakabuda mudendemaro, rechiti: Kujanyi Mwari wedu, imwimwi mwese varanda vake, nemwi munomutya, vadoko no vakuru.</verse>
				<verse number="6">Naapo ndakazwa kunonga izwi ro chiunga chakakura chinonga bope ro kumwa yakawanda, rinonga izwi ro mutindhiro uno simba, rechiti: “Haleluya!” Ngokuti Mambo Mwari wedu, Unosimbarese unotonga.</verse>
				<verse number="7">Ngatidakare no kupfara kukurutu, ngatimupe mbiri, ngokuti muchadho wo Bvuta waguma no mukaji waro wakajinasirira.</verse>
				<verse number="8">Wakatendehwa kuti ajisimije ngo machira akanaka, orukangaza, anojeka no akachena; ngokuti machira akanaka orukangaza ndizvo zviyito zvakarurama zvo vakacheneswa.</verse>
				<verse number="9">Nayo yakati kwendiri: Tara, vanomuchena vakakokwa kuha kwo madeikoni kwo muchadho wo Bvuta. Nayo yakati kwendiri: “Aya mazwi ndiwo ogwinyiso a Mwari.”</verse>
				<verse number="10">Ndakawa pasi potsoka jayo kudira. Yakati kwendiri: “Ngwara kuti usaita kudaro; ngokuti ndiri muranda pamwepo newe, no hama jako, jinobata uchapupu hwa Jesu: Dira Mwari. Uchapupu hwa Jesu uri mweya wo kuprofeta.”</verse>
				<verse number="11">Ndakavona denga rakabewuka; vona, hachi rakachena, no uwo waigada waizwi Unogondeka, Uno Gwinyiso; naye mukururama unotonga no kuambana.</verse>
				<verse number="12">No majiso ake ari murazvu wo muriro, no panyezuru po musoro wake pana majunguja akawanda. Wayiva no zina rakatahwa, risikazivikanwi ngo vandhu, asi iye ega.</verse>
				<verse number="13">Naye wakasimira nguvo yakafafazwa ngo ngazi. No zina rake rinozwi: Izwi ra Mwari.</verse>
				<verse number="14">No hondo jiri mugore jakamutevera jechigada mahachi akachena jakasimira machira akanaka orukangaza akachena no kusukika.</verse>
				<verse number="15">No shoti inopinja inobuda mumuromo wake, kuti arove ndiyo majinja: Naye unozoatonga ngo ndonga yo utare, inotsikatsika chikamuriro cho vhini ro kutyisa kwo ushungu hwa Mwari Unesimbarese.</verse>
				<verse number="16">Naye uno zina rakatahwa panyezuru po nguvo yake, no po mutezo yake, kuti: MAMBO WO MAJIMAMBO NO MUTONGI WO VATONGI.</verse>
				<verse number="17">Ndakavona ngirosi yechiyima pazuva; yakadanijira ngo izwi guru, yechiti kune shiri jese jinomburuka mugore. Viyanyi muungane padhiri guru ra Mwari;</verse>
				<verse number="18">kuti muhe nyama yo majimambo, no nyama yo nduna, no yo vandhu vano simba, no yo mahachi, no yo avo vanoagadha, no nyama yo vandhu vese, vakasununguka no vakasungwa, no yo vadoko no vakuru.</verse>
				<verse number="19">Ndakavona chikara, no majimambo onyika, no hondo jao, jakaungana pamwepo kuti jiambane no uwo wakagadha hachi, no hondo yakezve.</verse>
				<verse number="20">No chikara chakabatwa, no muprofeti wo kunyepa uwo wakashanda zvivoniso mukuvona kwacho, zvaakachengejera ndizvo avo vayinga vaashira chivoniso cho chikara, naavo vakadira muezaniso wacho: Ava vaviri vakakandihwa vapenye mugandwa ro muriro raibwaka ngo sorufa:</verse>
				<verse number="21">No vamweni vakaurawa ngo shoti yo uwo waigadha hachi, ngo shoti yakabuda mumiromo wake; no shiri jese jakaguta ngo nyama yavo.</verse>
			</chapter>
			<chapter number="20">
				<verse number="1">Neni ndakavona ngirosi yechibzuka kubva mugore, ino mugogo wo rindi rakajikisisa no garagajero guru munyara yayo.</verse>
				<verse number="2">Yakabata dragoni, nyoka yokare, iri Dhiabhorosi, na Dhiaborosi, ikamusunga chiuru (1.000) cho makore.</verse>
				<verse number="3">Yakamukandira murindi rakajikisisa, ikarikonya, ikadira chinamiro panyezuru pake, kuti asazochengejerazve majinja, kumbhera chiuru cho makore (1.000) apera. Ngosure kwo izvi kunosisira kuti ambosununguhwa mukuvo mudoko.</verse>
				<verse number="4">Ndakavona madendemaro, naavo vakagara panyezuru pao, no kutonga kwakapuwa kwavari; ndakavona mwoyo yo avo vakaguhwa musoro ngo ndava yo uchapupu hwa Jesu, na ngo ndava yo izwi ra Mwari, naavozve vasikazivi kudira chikara, nokuti muezaniso wacho, vasikazivi kuashira chivoniso pa huma javo no panyara pavo; navo vakararama, vechitonga na Kristu kupeja chiuru (1.000) cho makore.</verse>
				<verse number="5">Vamweni vakafa avazivi kurarama mbhera makore ari chiuru (1.000) apera. Ukwu ndikwo kumuka kwo kutanga.</verse>
				<verse number="6">Unodakajiswa no kucheneswa uno chikovaniswa mukumuka kwo kutanga. Panyezuru po ava kufa kwo chipiri akuna simba; asi vanozoita vapristi va Mwari no va Kristu, vanozotonga naye chiuru (1.000) cho makore.</verse>
				<verse number="7">Naapo chiuru (1.000) cho makore chapera, Sathani unozosununguhwa kubva muguniya rake.</verse>
				<verse number="8">Unozoenda kwoochengejera majinja ari kumarupande marongomuna onyika, ari Gogi na Magogi, kuaunganijira kurwa: Uwandu wavo hwakadari ngo musanga wo jombe.</verse>
				<verse number="9">Vakakwira po kupambhama kwo nyika, vakatendeneja muchacha wo vakacheneswa, no dhoropa rinodikana: Kwakabzuka muriro wechibva mugore, ukavapeja.</verse>
				<verse number="10">Na Dhiabhorosi uwo wakavachengejera, wakakandihwa mugandwa ro muriro no sorufa, muno chikara no muprofeti wo kunyepa; navo vanozotambujwa masikati no usiku mbhera narini.</verse>
				<verse number="11">Ndakavona dendemaro guru rakachena, no uwo wakagara panyezuru paro, uwo nyika no denga zvakamutiza, azvivi kuzovonekazve no ndau yazvo.</verse>
				<verse number="12">Ndakavona vakafa vakuru no vadoko, vakayima pamberi po dendemaro, no mabhuku akabewuhwa; no rimweni bhuku rakabewuhwa, riri bhuku ro kupona; no vakafa vakatongwa ngo izvo zvakatahwa mumabhuku, kudari ngo mishando yavo.</verse>
				<verse number="13">No jombe rakabudisa vakafa vayiva mukati mwaro, no rufu no Haidhesi zvakabudisa vakafa vayiva mukati mwazvo, navo vakatongwa umwe ngaumwe kudari ngo mushando yake.</verse>
				<verse number="14">No rufu no Haidhesi zvakakandihwa mugandwa ro muriro. Ukwu ndikwo kufa kwo chipiri, gandhwa ro muriro.</verse>
				<verse number="15">Kuti mundhu wakawanika asikazivi kutahwa mubhuku ro kupona, wakakandihwa mugandwa ro muriro.</verse>
			</chapter>
			<chapter number="21">
				<verse number="1">Neni ndakavona denga ibza no nyika ipsha. Ngokuti denga rokutanga no nyika yokutanga zvakapinda, jombe inga kusina.</verse>
				<verse number="2">Ndakavona dhoropa rakachena, Jerusarema ibza rechibzuka mugore, rechibva kuna Mwari, rakanasirihwa kudari ngo murovohwa wakanemesehwa mwamuna wake.</verse>
				<verse number="3">Ndakazwa izwi guru rechibva kudendemaro, rechiti: “Vona, tende ra Mwari riri pakati po vandhu naye unozogara navo, navo vanozoita vandhu vake, na Mwari pachake unozova navo, echiita Mwari wavo.”</verse>
				<verse number="4">Naye unozopukuta musoji yese kumajiso avo, no kufa akuchazovapo, nokuti chiriro, nokuti kuchema, zve, akuchazovapo kuhwajihwa, ngokuti zviro zvokutanga zvapinda.</verse>
				<verse number="5">No uwo wakagara padendemaro wakati: “Vonanyi ndinoita zviro zvese kuti zviite zvipsha.” Naye wakati: Tara, ngokuti aya mazwi anogondeka, ano gwinyiso.</verse>
				<verse number="6">Naye wakati kwendiri: “Zvaitika, ndiri Arifa na Omega, wokutanga no wokugumisira.” Ndinozopa kwaari unozwa nyota kumwa yo mwimbo yo kupona ngo nyasha.</verse>
				<verse number="7">Iye unonyisa unozogara ndhaka yo zviro zvese, ndinozoita Mwari wake, naye unozoita mwana wangu.</verse>
				<verse number="8">Asi vanotya, no vasikatendi, no vanonyangaja, no vaurayi, no vanoomba, no varoyi no vadiri vo muezaniso, navo vese vanyepi vanozova no chikovaniswa chavo mugandwa rinobwaka ngo muriro no sorufa, ndiko kufa kwochipiri.</verse>
				<verse number="9">Yakaviya imwe yo ngirosi nomwe yo ijo jayiva no mikheyo minomwe ino matambujiko manomwe okugumisira; yakavereketa neni, yechiti: “Viya pano, ndinozokupangijira murovohwa, mukaji wo Bvuta.”</verse>
				<verse number="10">Yakanditora mu Mweya kuenda ku dundhu guru rakareba, ikandipangijira dhoropa rakachena Jerusarema, rechibzuka mugore rechibva kuna Mwari.</verse>
				<verse number="11">Rino uthende hwa Mwari: Kujeka kwaro kwayinga kwakadari ngo buwe rino mutengo mukuru aembho, rinonga buwe ro jasipa, rakaera kudari ngo rinokhazikira.</verse>
				<verse number="12">Rino biravira guru rakareba; rino misuvo iri gumi na muviri, no pa musuvo pano ngirosi jiri gumi na mbiri; no mazina akatahwa panyezuru pajo, ari mazina ovana vari gumi na vaviri va Israeri.</verse>
				<verse number="13">Kumabvazuva kwayivapo misuvo mitatu; na ngo kanjikazi kwayivapo misuvo mitatu; na ngo kakusi kwayivapo misuvo mitatu na ngo kumavirira kwayivapo misuvo mitatu.</verse>
				<verse number="14">No kubiravira ro dhoropa rayiva no majiro ari gumi na maviri, no pa nyezuru pao payiva no mazina ari gumi na maviri ovapostori vari gumi na vaviri vo Bvuta.</verse>
				<verse number="15">Iyo yakavereketa neni yayiva no njanga yo mukore, kupima dhoropa, no misuvo yaro, no biravira raro.</verse>
				<verse number="16">No dhoropa rayiva no makhona marongomuna akaezana, no kureba kwaro kwakandodari ngo kupambhama kwaro: Yakapima dhoropa ngo njanga, rayiva masitadiyo zviuru gumi na zviviri (12.000): Kureba kwaro, no kupambhama, no ukwiri hwaro, hwayiva hwakaezana.</verse>
				<verse number="17">Nayo yakapima mapiravira aro, rayiva makumbiti ari zana no makumi marongomuna na marongomuna (144), kudari ngo kupima kwo mundhu, kunoti, kwo ngirosi.</verse>
				<verse number="18">No mapiravira aro akavakiwa ngo jasipa, dhoropa rayiva ro mukore wakaera, wakadari ngo girazi rakaera.</verse>
				<verse number="19">Majiro omapiravira wo dhoropa akanemeswa ngo mbewu jese jo mapuwe ano mutengo mukuru. Jiro rokutanga rayiva ro jasipa; no rochipiri rayiva sapifiro; rochitatu rayiva ro karikedhoni; no rochirongomuna rayiva ro simaragidho,</verse>
				<verse number="20">rochishanu rayiva ro saradonuki; no rochitandhatu rayiva ro saradhiyo; no ro chinomwe rayiva ro krusoriti; no ro chisere rayiva ro bheruri, no rochipfumbamwe rayiva ro topazi; ro chigumi rayiva ro krusoprasi rochigumi na rimwe hwakinte; no rochigumi na maviri rayiva ro ametusito.</verse>
				<verse number="21">No misuvo iri gumi na muviri yayiva yo usanga iri gumi na muviri; umwe ngaumwe wo misuvo wayiva wo usanga umwe: No gwanja ro dhoropa rayiva ro mukore wakaera, unonga girazi rakaera.</verse>
				<verse number="22">Neni andizivi kuvona themperi mukati mwaro, ngokuti Mambo Mwari Unosimbarese, no Bvuta vari themperi yaro.</verse>
				<verse number="23">No dhoropa aritami zuva, nokuti mweji kurijekisa, ngokuti uthende hwa Mwari wakarijekisa, no Bvuta riri chibani charo.</verse>
				<verse number="24">No majinja anozofamba ngo kujeka kwaro: No majimambo onyika anozozisa uthende hwao mukati mwaro.</verse>
				<verse number="25">No misuvo yaro aizokonyiwi masikati, ngokuti ahuzovapo usiku:</verse>
				<verse number="26">Navo vanozozisa uthende no kureremejwa kwo majinja mukati mwaro.</verse>
				<verse number="27">Asi akuna nachimwe chakasvipiswa chinozonghwinemwo nokuti uwo unoyita chinonyangaja no manyepo: Asi avo vega vakatahwa mubhuku ro kupona ro Bvuta.</verse>
			</chapter>
			<chapter number="22">
				<verse number="1">Apo yakandipangijira murambo wakaera wo kumwa yo kupona, wakaera kudari ngo girazi, wechibuda mudendemaro ra Mwari no ro Bvuta.</verse>
				<verse number="2">Pakati po gwanja raro, no kumarutivi ese omurambo, kwayivapo muti wo kupona, wo chibereka mbewu jiri gumi na mbiri jo michero, wechibereka michero yawo mweji yese: No masakani omuti ayiva okurapa majinja.</verse>
				<verse number="3">Akusazovapozve chinonyangaja: No dendemaro ra Mwari no ro Bvuta anozovapo mukati mwaro, no varanda vake vanozomushandira;</verse>
				<verse number="4">vanozovona hope yake, no zina rake rinovapo pa huma javo.</verse>
				<verse number="5">Akuchazovapo usiku; navo avazotami kujeka kwo chibani, nokuti kujeka kwo zuva, ngokuti Mambo Mwari unozovapa kujeka: Vanozotonga mbhera narini.</verse>
				<verse number="6">Nayo yakati kwendiri: Aya mazwi anogondeka, ano gwinyiso na Mambo Mwari wo mweya yo vaprofeti wakatuma ngirosi yake kuti ipangijire varanda vake zvinosisira kuti zvikasire kuitika:</verse>
				<verse number="7">“Vona, ndinokasira kuviya, Unomuchena uwo unongwarira mazwi okuprofeta kwo iri bhuku.”</verse>
				<verse number="8">Inini Johani ndakazwa ndikavona izvi. Naapo ndazwa no kuvona, ndakawa pasi kudira pamberi po tshoka jo ngirosi yakandipangijira izvi.</verse>
				<verse number="9">Nayo yakati kwendiri: “Ngwara kuti usaita kudaro: Ndiri muranda pamwepo newe, no wo hama jako vaprofeti, no wo avo vanongwarira mazwi okuprofeta kwo bhuku iri; dira Mwari.”</verse>
				<verse number="10">Yakatizve kwendiri: “Usakonya mazwi okuprofeta kwo bhuku iri; ngokuti mukuvo waaphedo.</verse>
				<verse number="11">Iye usikazivi kururama ngaagare asikazivi kururama; no uwo uno svina ngaagare ano svina; no uwo wakarurama ngaagare wakarurama; no uwo wakacheneswa ngaagare wakacheneswa.</verse>
				<verse number="12">Vona, ndinokasira kuviya, no musharo wangu uneni, kuti ndipe mundhu wese kudari ngo mushando wake.</verse>
				<verse number="13">Ndiri Arifa na Omega, wokutanga no wokugumisira, muambi no mupejisiri.</verse>
				<verse number="14">Vanomuchena avo vanosuka nguvo javo, kuti vakone kuviya kumuti wo kupona, no kunghwina ngo pamisuvo mu dhoropa.</verse>
				<verse number="15">Ngokuti ngo kunja kuno imbhwa, no vanoroya, no vanoomba, no vaurayi, no vadira muezaniso, navo vese vanodira no kuyita kunyepa.</verse>
				<verse number="16">Inini Jesu ndakatuma ngirosi yangu kupupura izvi kwomuri mu zviara. Ndiri miji, no ruji rwa Dhavhidha, ndhondo inojeka masase.”</verse>
				<verse number="17">No Mweya no murovohwa vanoti: “Viya!” No uwo unozwa ngaati: “Viya!” Naye unozwa nyota, ngaaviye: Uwo unoda ngaatore kumwa yo kupona ngo nyasha.</verse>
				<verse number="18">Ngokuti ndinopupura ku mundhu wese unozwa mazwi okuprofeta kwo bhuku iri. Kuti uripo mundhu unozonyengejera kuzviro izvi, Mwari unozonyengejera kwaari matambujiko akatahwa mubhuku iri:</verse>
				<verse number="19">Nokuti aripo mundhu unozopungura mazwi obhuku ro kuprofeta uku, Mwari unozobvisa chikovehwa chake kumuti wo kupona, no kudhoropa rakachena, izvo zvakatahwa mubhuku iri.</verse>
				<verse number="20">Iye unopupura izvi unoti: “Eya ndinokasira kuviya.” Ameni, viya Mambo Jesu.</verse>
				<verse number="21">Nyasha ja Mambo Jesu ngajive nemwi mwese.</verse>
			</chapter>
		</book>
	</testament>
</bible>