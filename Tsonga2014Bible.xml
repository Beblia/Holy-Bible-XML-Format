<?xml version="1.0" encoding="UTF-8"?>
<bible translation="Tsonga (Testamente Leyimpsha Xichangana)" status="Novo Testamento Changana © Bible Society of Mozambique, 2014" link="https://www.bible.com/bible/2939/MAT.3.NTC2014">
	<book number="40">
		<chapter number="1">
			<verse number="1">Leyi i buku ya nxaxameto wa rixaka ra Yesu Kriste, N'wana Davhida, N'wana Abrahamu:</verse>
			<verse number="2">Abrahamu aveleki Izaki, Izaki aveleka Yakobe, Yakobe aveleka Yuda ni vamakwavu,</verse>
			<verse number="3">Yuda na Tamara vaveleka Farezi na Zera, Farezi aveleka Esromo, Esromo aveleka Arama.</verse>
			<verse number="4">Arama aveleka Aminadaba, Aminadaba aveleka Nasoni, Nasoni aveleka Salmoni,</verse>
			<verse number="5">Salmoni na Rahabe vaveleka Bowazi, Bowazi na Ruti vaveleka Obede, Obede aveleka Yese, Yese aveleka hosi Davhida.</verse>
			<verse number="6">Davhida ni lweyi aali nsati wa Uriya vaveleka Solomoni;</verse>
			<verse number="7">Solomoni aveleka Robuwamu, Robuwamu aveleka Abiya, Abiya aveleka Aza,</verse>
			<verse number="8">Aza aveleka Yosafati, Yosafati aveleka Yorama, Yorama aveleka Uziya;</verse>
			<verse number="9">Uziya aveleka Yothamu, Yothamu aveleka Akazi, Akazi aveleka Hezekiya.</verse>
			<verse number="10">Hezekiya aveleka Manase, Manase aveleka Amosi, Amosi aveleka Yosiya;</verse>
			<verse number="11">Yosiya aveleka Yekoniya ni vamakwavu, nkarhini lowu vayisiweke ha wona vukaraweni, Babilona.</verse>
			<verse number="12">Loko vayisiwile Babilona, Yekoniya aveleka Salatiyele, Salatiyele aveleka Zerubabele,</verse>
			<verse number="13">Zerubabele aveleka Abiyudi, Abiyudi aveleka Eliyakimi, Eliyakimi aveleka Azori;</verse>
			<verse number="14">Azori aveleka Sadoki, Sadoki aveleka Akimi, Akimi aveleka Eliyudi,</verse>
			<verse number="15">Eliyudi aveleka Eliyazari, Eliyazari aveleka Matani, Matani aveleka Yakobe;</verse>
			<verse number="16">Yakobe aveleka Yosefa nuna wa Mariya, lweyi angaveleka Yesu, lweyi ativiwaka hi vito ra ku i Kriste.</verse>
			<verse number="17">Hikolaho-ke, kusukela ka Abrahamu kuyafika ka Davhida, tinxaka hinkwatu i khume ni mune; kusukela ka Davhida kuyafika nkarhini wa kuyisiwa Babilona i khume ni mune wa tinxaka; kutani kusukela nkarhini wa kuyisiwa Babilona kuyafika ka Kriste, i khume ni mune wa tinxaka.</verse>
			<verse number="18">Kuvelekiwa ka Yesu Kriste kuhumelelile hi ndlela leyi: Loko Mariya mamana wa yena atshembisiwile hi Yosefa, otshuka atikuma na ali ni nyimba hi Moya Lowokwetsima na vangasihlangana.</verse>
			<verse number="19">Lesvi Yosefa nuna wa yena aali munhu wolulama, nasvona aangalavi kumukhomisa tingana, ayendla makungu ya kumutshika xihundleni.</verse>
			<verse number="20">Loko ahapimisa svosvo, ntsumi ya Hosi yihumelela ka yena hi norho, yiku: “Yosefa n'wana Davhida, ungachavi kutitekela Mariya nsati wa wena, hikuva lesvi anga na svona svihuma ka Moya Lowokwetsima.</verse>
			<verse number="21">Ataveleka n'wana wa mufana, kutani wena utamuchula vito ra Yesu, hikuva hi yena lweyi angataponisa vanhu va yena asvijohweni sva vona.”</verse>
			<verse number="22">Lesvi hinkwasvu svihumelelile lesvaku kuhetiseka lesvi Hosi ayisvivulile hi muprofeta lweyi angaku:</verse>
			<verse number="23">“Masvivo, wanhwanyana atakuma nyimba, ataveleka n'wana wa mufana; vatamuchula vito ra ‘Emanuwele’ (hi lesvaku: ‘Xikwembu xi na hina.’”)</verse>
			<verse number="24">Loko Yosefa apfukile hi le vurhongweni, ayendla hilaha ntsumi ya Hosi yingamubzela hakona, atitekela nsati wa yena.</verse>
			<verse number="25">Kambe angamutivanga kukondza kuvelekiwa n'wana wa mufana, kutani amuchula vito ra Yesu.</verse>
		</chapter>
		<chapter number="2">
			<verse number="1">Kuteloko Yesu avelekiwile Betlelehema wa Yudeya, nkarhini wa kufuma ka hosi Heroda, tintlhari ta le vuxeni tifika Yerusalema</verse>
			<verse number="2">tiku: “Yi kwihi Hosi ya Vayuda leyivelekiweke xana? Hikuva hivonile nyeleti ya yona le vuxeni, kutani hitile kutayigandzela.”</verse>
			<verse number="3">Loko hosi Heroda asvitwa, achava ngopfu, na vona vayaki va Yerusalema vachava hinkwavu.</verse>
			<verse number="4">Ahlengeleta Vaprista lavakulu hinkwavu ni Vatsali va tiko, avavutisa aku: “Xana Kriste afanele kuvelekiwa kwihi?”</verse>
			<verse number="5">Vamubzela vaku: Doropeni ra Betlelehema wa Yudeya, hikuva hi lesvi svingatsaliwa hi muprofeta lweyi angaku:</verse>
			<verse number="6">“‘Na wena Betlelehema, tiko ra Yudeya, awu ntsongo xikarhi ka matiko ya Yuda, hikuva ka wena kutahuma murhangeli lweyi angatafambisa tiko ra mina ra Israyele.’”</verse>
			<verse number="7">Hi loko Heroda avitana tintlhari xihundleni, ativutisisa nkarhi lowu nyeleti yingahumelela ha wona.</verse>
			<verse number="8">Kutani atirhuma Betlelehema, aku: “Fambani, miyavutisisa svinene hi ta xihlangi; kutaku loko mixikumile, mitanitivisa, lesvaku na mina nitayaxigandzela.”</verse>
			<verse number="9">Loko titwile marito ya hosi, tisuka tifamba; kutani nyeleti yoleyo tingayivona avuxeni, yitirhangela mahlweni yiyayima henhla ka laha xihlangi axili kona.</verse>
			<verse number="10">Loko tivona nyeleti, titsaka hi kutsaka lokukulu ngopfu.</verse>
			<verse number="11">Kutani tiyanghena ndlwini, tikuma xihlangi ni mamana wa xona Mariya; kolaho tikhinsama, tixigandzela; kutani titlhantlha mindzhwalu ya tona, tixihumesela tinyiko ta golidi, ni b'aso, ni mafurha ya mira.</verse>
			<verse number="12">Kuteloko titivisiwile anorhweni lesvaku tingahahundzi hi le ka Heroda, titlhelela ka le kwavu hi ndlela yin'wana.</verse>
			<verse number="13">Kuteloko tintlhari titlhelele ka le kwavu, ntsumi ya Hosi yihumelela ka Yosefa norhweni, yiku: “Pfuka uteka xihlangi ni mamana wa xona, ubaleka uya Gibita uyatshama kona nikondza nikubzela; hikuva Heroda atalava xihlangi lesvaku axidlaya.”</verse>
			<verse number="14">Yosefa apfuka, ateka xihlangi ni mamana wa xona nivusiku, aya le Gibita;</verse>
			<verse number="15">ayatshama kona, Heroda akondza afa, lesvaku kuhetiseka lesvingavuliwa hi Hosi, hi nomo wa muprofeta lweyi angaku: “Nivitanile n'wananga, ahuma tikweni ra Gibita.”</verse>
			<verse number="16">Loko Heroda avona lesvaku akanganyisiwile hi tintlhari, akwata svinene, kutani arhumela vanhu lesvaku vayadlaya svihlangi hinkwasvu svavafana sva le Betlelehema ni le migangeni ya tiko rakona hinkwaru, sva malembe mambirhi ni lesvitlhantamaka, aringanisa nkarhi lowu angavutisisa tintlhari ha wona.</verse>
			<verse number="17">Kolaho-ke kuhetiseka lesvivuliweke hi muprofeta Yeremiya, loko aku:</verse>
			<verse number="18">“Rito ritwakale Rama, ra nkosi ni ra xirilo lexikulu; i Rahele lweyi arilelaka vana va yena angapfumeli kuchaveleliwa, hikuva avahali kona.”</verse>
			<verse number="19">Kuteloko Heroda afile, ntsumi ya Hosi yihumelela ka Yosefa norhweni, kole Gibita, yiku:</verse>
			<verse number="20">“Pfuka uteka xihlangi ni mamana wa xona, utlhelela tikweni ra Israyele, hikuva lava avalava kuxidlaya, vafile.”</verse>
			<verse number="21">Kutani Yosefa apfuka, ateka xihlangi ni mamana wa xona, atlhelela tikweni ra Israyele.</verse>
			<verse number="22">Kambe loko atwa lesvaku Arkelawu wafuma le Yudeya amatshan'weni ya Heroda tatana wa yena, achava kuya kona; kutani loko ativisiwile norhweni, atlhelela tikweni ra Galileya,</verse>
			<verse number="23">ayayaka doropeni lerivuliwaka Nazareta, lesvaku kuhetiseka lesvi vaprofeta vangavula svona hi tlhelo ra Mesiya, loko vaku: “Atavuliwa Munazareta.”</verse>
		</chapter>
		<chapter number="3">
			<verse number="1">Nkarhini wolowo kuhumelela Yohani Mukhuvuli, ajondzisa mananga ya Yudeya,</verse>
			<verse number="2">aku: “Hundzukani, hikuva Mfumu wa matilo wu le kusuhi.”</verse>
			<verse number="3">Yohani hi yena munhu lweyi angavuliwa hi muprofeta Ezaya, loko aku: “Rito ra munhu lweyi ahuwelelaka mananga, rili: ‘Lungiselani ndlela ya Hosi, khulelani svindlelana sva yona.’”</verse>
			<verse number="4">Yohani yelweyi aayambala nguvu yolukiwa hi mavoya ya kamela, atikhama xisuti hi bandi ra xikhumba, svakuja sva yena aali tintete ni vulombe bza nhova.</verse>
			<verse number="5">Kutani vayaki va Yerusalema ni vayaki hinkwavu va Yudeya ni va muganga hinkwawu lowu wunga kusuhi na Yordani, avahuma vaya ka yena;</verse>
			<verse number="6">kutani aavakhuvula nambzeni wa Yordani, na vali karhi vativula svijoho sva vona.</verse>
			<verse number="7">Kambe loko avona Vafarisi ni Vasaduki lavotala vata kutakhuvuliwa hi yena, aku ka vona: “Rixaka ra svipshahla, i mani lweyi amibzeleteleke lesvaku mitapona ka vukarhi bza Xikwembu lebzitaka xana?</verse>
			<verse number="8">Vekani mihandzu leyifambelanaka ni kuhundzuka ka n'wina.</verse>
			<verse number="9">Nasvona mingapimiseni lesvaku: ‘Hi na Abrahamu, anga yena tatana wa hina.’ Hikuva namibzela lesvaku hi maribze lawa, Xikwembu xingapfuxela Abrahamu vana.</verse>
			<verse number="10">Ni svosvi xihloka xivekiwile atimintsweni ta nsinya; wun'wana ni wun'wana lowu wungavekiki mihandzu leyinene, wutatsemiwa wuhoxiwa ndzilweni.</verse>
			<verse number="11">Loko nili mina, nimikhuvula hi mati hi kuya hi kuhundzuka ka n'wina, kambe lweyi ataka hi le ndzhaku ka mina, wanitlula hi matimba; asvinifaneli kutamela amasandhazi ya yena, hi yena lweyi angatamikhuvula hi Moya Lowokwetsima ni ndzilo.</verse>
			<verse number="12">Rihlelo ri le vokweni ra yena; ataphepheta hinkwasvu lesvinga xibulelweni xa yena, kutani atrigu, atarichela tshaleni ra yena; kambe muhungu wona, atawuhisa ndzilweni lowungatimekiki.”</verse>
			<verse number="13">Nkarhini wolowo Yesu ahuma Galileya, aya Yordani ka Yohani kuya khuvuliwa hi yena.</verse>
			<verse number="14">Kambe Yohani ayala aku: “Hi mina lweyi nifanelaka kukhuvuliwa hi wena, kambe wena uta ka mina!”</verse>
			<verse number="15">Yesu amuhlamula, aku: “Nipfumelele svosvi, hikuva svafanela lesvaku hihetisa lesvolulama hinkwasvu hi ndlela leyi.” Kutani Yohani amupfumelela.</verse>
			<verse number="16">Kuteloko Yesu akhuvuliwile, ahantlisa ahuma matini; hi nomo-lo matilo mapfuleka, avona Moya wa Xikwembu wuxika kufana ni xituvana, wuxikela henhla ka yena.</verse>
			<verse number="17">Kutani kutwakala rito lerihumaka matilweni, riku: “Lweyi i N'wananga lweyi nimurhandzaka, lweyi nimutsakelaka.”</verse>
		</chapter>
		<chapter number="4">
			<verse number="1">Hi loko Yesu ayisiwa mananga hi Moya wa Xikwembu, ayaringiwa hi Diyavulosi.</verse>
			<verse number="2">Atshama masiku ya mune wa makume ni vusiku bzakona na angaji nchumu, akondza atwa ndlala.</verse>
			<verse number="3">Kutani muringi ata ka yena, ataku: “Loko uli N'wana wa Xikwembu, bzela maribze lawa lesvaku mahundzuka svakuja.”</verse>
			<verse number="4">Kambe yena ahlamula, aku: Kutsaliwile lesvi: “‘Munhu angakala angahanyi hi svakuja ntsena, kambe atahanya hi marito hinkwawu lawa mahumaka non'weni wa Xikwembu.’”</verse>
			<verse number="5">Kutani Diyavulosi amuyisa doropeni leri rohlawuleka, amuveka axihlungweni xa Tempele,</verse>
			<verse number="6">aku ka yena: “Loko uli N'wana wa Xikwembu, jatama, hikuva kutsaliwile lesvi: “‘Xikwembu xitarhumela tintsumi ta xona, kutani titakuqhamukela mavokweni ya tona, lesvaku nenge wa wena wungatshuki wuvavisiwa hi ribze.’”</verse>
			<verse number="7">Yesu aku ka yena: “Nakambe kutsaliwile lesvi: ‘Ungatshuki uringa Hosi, Xikwembu xa wena.’”</verse>
			<verse number="8">Diyavulosi atlhela amuyisa ntshaveni leyoleha ngopfu, amukomba mimfumu hinkwayu ya misava ni kudzuneka ka yona,</verse>
			<verse number="9">kutani aku ka yena: “Svilo lesvi hinkwasvu nitakunyika svona loko unikhinsamela, unigandzela.”</verse>
			<verse number="10">Hi loko Yesu aku ka yena: Suka Sathana, hikuva kutsaliwile lesvi: “‘Utagandzela Hosi, Xikwembu xa wena, utirhela xona ntsena.’”</verse>
			<verse number="11">Hi loko Diyavulosi amutshika; kutani tintsumi tita ka Yesu, titamutirhela.</verse>
			<verse number="12">Loko Yesu atwa lesvaku Yohani akhomiwile, atlhelela Galileya.</verse>
			<verse number="13">Kutani asuka Nazareta, ayatshama Kapernawume, doropa leringa kusuhi ni tiva, amakumu ya matiko ya Zebuloni na Naftali,</verse>
			<verse number="14">lesvaku kutahetiseka lesvingavuliwa hi muprofeta Ezaya, loko aku:</verse>
			<verse number="15">“Wena tiko ra Zebuloni ni ra Naftali, ndleleni yoya ativeni hi tlhelo rin'wana ra Yordani, wena Galileya wa vamatiko!</verse>
			<verse number="16">Vanhu lava avatshama munyameni, vavonile kuvonakala lokukulu; lava avatshama tikweni ni le ndzhutini wa rifu, vafikeliwe hi kuvonakala.”</verse>
			<verse number="17">Kusukela nkarhini wolowo Yesu asungula kupaluxa Evhangeli, aku: “Hundzukani, hikuva Mfumu wa matilo wu le kusuhi.”</verse>
			<verse number="18">Loko ali karhi afamba alulama ni tiva ra Galileya, avona vavanuna vambirhi, Simoni, lweyi anyikiweke vito ra Petrosi, na Andreya makwavu, vali karhi vahoxa tinkoka ativeni, hikuva vali vaphasi va tihlampfi.</verse>
			<verse number="19">Kutani aku ka vona: “Nilandzeni, nitamiyendla vaphasi va vanhu.”</verse>
			<verse number="20">Hi nomo-lo vasiya tinkoka ta vona, vamulandza.</verse>
			<verse number="21">Ahundzela mahlweni, kutani avona vavanuna van'wana vambirhi, anga Yakobe na Yohani vana va Zebedewu; avali bzatsweni ni tatana wa vona, vali karhi varhunga tinkoka ta vona. Avavitana,</verse>
			<verse number="22">hi loko vahantla vasiya bzatsu ni tatana wa vona, vamulandza.</verse>
			<verse number="23">Yesu arhendzeleka hi tiko hinkwaru ra Galileya, na ali karhi ajondzisa masinagogeni ya vona, apaluxa Evhangeli ya Mfumu, ahanyisa mavabzi hinkwawu, ni kukarhateka hinkwaku loku vanhu avali nakona.</verse>
			<verse number="24">Kutani ndhuma ya yena yihangalaka tikweni hinkwaru ra Siriya. Vatisa hinkwavu lavavabzaka hi mavabzi ya tinxakaxaka ni lava vaxanisekaka ngopfu, kukota lava avali ni madimoni, ni lava avali ni rihuhe, ni lava va kulimala, kutani Yesu avahanyisa.</verse>
			<verse number="25">Kutani xitshungu lexikulu lexihumaka Galileya ni le Dekapolisi, ni le Yerusalema ni le Yudeya ni le tlhelweni rin'wana ra Yordani, ximulandza.</verse>
		</chapter>
		<chapter number="5">
			<verse number="1">Kuteloko Yesu avona xitshungu, ayakhwela ntshaveni; loko atshamile, vajondzisiwa va yena vamutshinelela.</verse>
			<verse number="2">Kutani asungula kuvajondzisa, aku:</verse>
			<verse number="3">“Kukatekile svisiwana moyeni, hikuva Mfumu wa matilo i wa svona.</verse>
			<verse number="4">Kukatekile lavarilaka, hikuva vatachaveleliwa.</verse>
			<verse number="5">Kukatekile lavorhula, hikuva vataja ndzhaka ya misava.</verse>
			<verse number="6">Kukatekile lavanga ni ndlala ni torha ra svolulama, hikuva vataxurhisiwa.</verse>
			<verse number="7">Kukatekile lavanga ni timpsalu, hikuva vatakombiwa timpsalu.</verse>
			<verse number="8">Kukatekile lavanga ni timbilu letibaseke, hikuva vatavona Xikwembu.</verse>
			<verse number="9">Kukatekile lavatisaka kurhula, hikuva vatavuliwa vana va Xikwembu.</verse>
			<verse number="10">Kukatekile lava vaxanisiwaka hikolaho ka svolulama, hikuva Mfumu wa matilo i wa vona.</verse>
			<verse number="11">“Mikatekile loko vamirhuketela, loko vamixanisa ni kumilumbeta hi mavunhwa lawa yotala hikolaho ka mina.</verse>
			<verse number="12">Tsakani, mitsakisisa, hikuva hakelo ya n'wina i yikulu matilweni; hikuva vaxanisise xisvosvo vaprofeta lava avali kona, na n'wina mingasivakona.”</verse>
			<verse number="13">N'wina mi munyu wa misava; kambe loko munyu wupshama, kunandziha ka wona kutapfuxetiwa hi yini ke? Awahapfuni nchumu, loko kungali kucukumetiwa handle, wukandziyeliwa hi vanhu.</verse>
			<verse number="14">N'wina mi kuvonakala ka misava; doropa leriyakiweke ntshaveni aringetumbetiwi.</verse>
			<verse number="15">Nasvona, avalumeki rivoni kurimbhonya hi xirhundzu, kambe variveka henhla, kutani rivoninga hinkwavu lava vanga ndlwini.</verse>
			<verse number="16">Kuvonakala ka n'wina akuvoningele vanhu hi mukhuva wolowo, lesvaku vatavona mintirho ya n'wina leyosaseka, vadzunisa Tatana wa n'wina lweyi anga matilweni.</verse>
			<verse number="17">Mingapimiseni lesvaku nitile kutahelisa Nawu hambi vali Vaprofeta; anitelangakutahelisa, nitele kutawulandza.</verse>
			<verse number="18">Nimibzela ntiyiso, nili ka n'wina: Tilo ni misava svingasinyamalala, yota, kumbe xindzhatana, hambi xili xin'we, xingakala xingasusiwi Nawini, kukondza svilo hinkwasvu svitava svihetisekile.</verse>
			<verse number="19">Hikolaho, lweyi angatatlula wun'we wa milawu leyitsongo leyi, kutani ajondzisa vanhu kuyendlisa svosvo, atavuliwa lwentsongo Mfun'wini wa matilo. Kambe lweyi angatayihlayisa ni kuyijondzisa, atavuliwa lwenkulu Mfun'wini wa matilo.</verse>
			<verse number="20">Hikuva namibzela nili: Loko kululama ka n'wina kungatluli kululama ka Vatsali ni ka Vafarisi, amingangheni Mfun'wini wa matilo.</verse>
			<verse number="21">“Misvitwile lesvivuliweke ka lava va khale, loko vaku: ‘Ungatshuki udlaya; lweyi adlayaka, atafanela kuyavanyisiwa.’”</verse>
			<verse number="22">“Kambe mina nili ka n'wina: Mani na mani lweyi akarhiyelaka makwavu, atafanela kuyavanyisiwa; lweyi ange ka makwavu: ‘U xiphukuphuku!’ Afanela kuyisiwa ka muyavanyisi; lweyi ange ka yena: ‘Xihunguki ndziwena!’ Afaneliwa hi ndzilo wa Tihele.”</verse>
			<verse number="23">Hikolaho, loko uhumesa mhamba ya wena alitarini kutani utsundzuka kolaho lesvaku makwenu a ni mhaka na wena,</verse>
			<verse number="24">siya mhamba ya wena kolaho alitarini, kutani urhanga uyarivalelana ni makwenu; hi kona ungatavuya, utahumesa mhamba ya wena.</verse>
			<verse number="25">Hantlisa urivalelana ni lweyi unga ni mholova na yena, na mahali ndleleni, akuva munhu lweyi angakunyiketi ka muyavanyisi, muyavanyisi yena akunyiketa ka phoyisa, kutani unghenisiwa jele.</verse>
			<verse number="26">Nitiyisile nili ka wena: Ungakala ungahumi kona, loko ungasihumesa male ya wena hinkwayu.</verse>
			<verse number="27">“Misvitwile lesvingavuliwa loko vaku: ‘Ungatshuki uwosva.’ ”</verse>
			<verse number="28">Kambe mina nili ka n'wina: Mani na mani lweyi alangutaka wansati hi kumunavela, amuwosvile mbilwini ya yena.</verse>
			<verse number="29">Hikolaho loko tihlo ra wena ra xinene rikujohisa, rixokole, uricukumeta kule na wena; hikuva svingayampsa loko xirho xin'we xa wena xilova, miri wa wena hinkwawu wungahoxiwi Tiheleni.</verse>
			<verse number="30">Loko voko ra wena ra xinene rikujohisa, ritseme, uricukumeta kule na wena, hikuva svingayampsa loko xirho xin'we xa wena xilova, kutlula kuva miri wa wena hinkwawu wuya Tiheleni.</verse>
			<verse number="31">“Nasvona kuvuliwile, vaku: ‘Lweyi atshikaka nsati wa yena, aamunyike papela ra kumutshika.’ ”</verse>
			<verse number="32">Kambe mina nili ka n'wina: Mani na mani lweyi atshikaka nsati wa yena, loko kungali hi mhaka ya vunghwavana, amuyendla lesvaku ahundzuka muwosvi; kutani mani na mani lweyi atekaka wansati lweyi atshikiweke hi mukhuva wolowo, wawosva.</verse>
			<verse number="33">“ Nasvona misvitwile lesvaku kuvuliwile ka lava va khale, vaku: ‘Ungatshuki utlhela ndzhaku akuhlambanyeni ka wena, kambe utayendla lesvi ungahlambanya svona mahlweni ka Hosi.’ ”</verse>
			<verse number="34">Kambe mina nili ka n'wina: Mingatshukeni mihlambanya nikutsongo, hambi kuli hi tilo, hikuva i xiluvelo xa Xikwembu,</verse>
			<verse number="35">hambi kuli hi misava, hikuva i vunavalatelo bza milenge ya xona, hambi kuli hi Yerusalema, hikuva i doropa ra Hosi leyikulu.</verse>
			<verse number="36">Hambi yili nhloko ya wena, ungatshuki uhlambanya hi yona, hikuva ungakala ungasvikoti kuhundzula ni nsisi ni wun'we, kuwuyendla wobasa kumbe wa ntima.</verse>
			<verse number="37">“Akuvulavuleni ka n'wina ‘Ina’ aave ‘Ina’, ‘Ahihim’ ava ‘Ahihim’. Lesvi yengeteleliwaka ka svosvo svihuma ka lweyi wobiha.”</verse>
			<verse number="38">“Misvitwile lesvingavuliwa loko vaku: ‘Tihlo ririhiwa hi tihlo, tinyo hi tinyo.’ ”</verse>
			<verse number="39">Kambe mina nili ka n'wina: Mingatshukeni miyalela lweyi amiyendlelaka lesvobiha; kambe loko munhu akumakala rhama ra xinene, mukangatelele ni lerin'wana.</verse>
			<verse number="40">Ni loko munhu alava kukumangalela, akutekela banci, mutshike ateka na rona hembe. Loko akutekela nguvu mutshike ateka na wona nkhancu.</verse>
			<verse number="41">Loko munhu akusindzisa kufamba mpfhuka wun'we, famba na yena mimpfhuka mimbirhi.</verse>
			<verse number="42">Nyika lweyi akombelaka ka wena, ungafularheli lweyi anavelaka kulomba xanchumu ka wena.</verse>
			<verse number="43">“Misvitwile lesvingavuliwa, loko vaku: ‘Utarhandza wa le kwenu, uvenga nala wa wena.’”</verse>
			<verse number="44">Kambe mina nili ka n'wina: Rhandzani valala va n'wina, mikhongelela lava vamixanisaka,</verse>
			<verse number="45">lesvaku mihundzuka vana va Tatana wa n'wina lweyi anga matilweni, hikuva axisa jambu ra yena henhla ka lavobiha ni lavanene, anisa mpfula henhla ka lavolulama ni lavohomboloka.</verse>
			<verse number="46">Loko mirhandza lava vamirhandzaka ntsena, xana mingalangutela hakelo muni ke? Na vona vahakelisi va rhesa avayendlisi svosvo xana?</verse>
			<verse number="47">Ni loko mixeweta vamakwenu ntsena, mitlula van'wana ha yini-ke? Na vona vamatiko avayendlisi svosvo xana?</verse>
			<verse number="48">Hikolaho-ke, na n'wina mifanele kuhetiseka, kufana ni lesvi Tatana wa n'wina wa le tilweni ahetisekeke.</verse>
		</chapter>
		<chapter number="6">
			<verse number="1">Tivoneleni lesvaku mingayendli timfanelo ta n'wina ta kunyika svisiwana mahlweni ka vanhu na miyendlela kuvoniwa hi vanhu; loko miyendlisa svosvo, amingayikumi hakelo ka Tatana wa n'wina lweyi anga matilweni.</verse>
			<verse number="2">Hikolaho-ke, loko unyika svisiwana, ungatshuki uhuwelela kumbe kutivisa hi mhalamhala kufana ni lesvi vakanganyisi vasviyendlaka masinagogeni ni le tindleleni, lesvaku vatadzunisiwa hi vanhu. Nitiyisile nili ka n'wina: Hakelo ya vona vayikumile.</verse>
			<verse number="3">Kambe wena, loko unyika svisiwana, voko ra wena ra ximantsi ringatshuki ritiva lesviyendliwaka hi le ra xinene,</verse>
			<verse number="4">lesvaku kunyika ka wena kuyendleka xihundleni; kutani Tatana wa wena lweyi avonaka xihundleni, hi yena lweyi angatakuhakela.</verse>
			<verse number="5">Nasvona loko mikhongela, mingafaneni ni vakanganyisi; hikuva vona varhandza kukhongela na vayimile masinagogeni ni le mahlanganwini ya tindlela, lesvaku vatavoniwa hi vanhu. Nitiyisile nili ka n'wina: Hakelo ya vona se vayikumile.</verse>
			<verse number="6">Kambe wena loko ukhongela, nghena ndlwini ya wena; kutaku loko upfalile xipfalu, khongela Tatana wa wena lweyi anga xihundleni, kutani Tatana wa wena lweyi avonaka xihundleni atakuhakela.</verse>
			<verse number="7">“Loko mikhongela, mingaphindhaphindheni marito kufana ni vamatiko, hikuva vapimisa lesvaku hi kutata marito vatayingisiwa.”</verse>
			<verse number="8">Mingatshukeni mifana na vona, hikuva Tatana wa n'wina ativa lesvi misvipfumalaka na mingasikombela.</verse>
			<verse number="9">N'wina-ke, khongelani hi ndlela leyi, miku: “Tatana wa hina lweyi anga matilweni, vito ra wena arihlawuleke;”</verse>
			<verse number="10">“akute kufuma ka wena; kurhandza ka wena akuyendliwe misaveni, tani hi loko kuyendliwa tilweni.</verse>
			<verse number="11">Uhinyika namuntlha svakuja sva hina sva siku rin'wana ni rin'wana;”</verse>
			<verse number="12">“uhirivalela svijoho sva hina, tani hi loko na hina hirivalela lava vahijohelaka;”</verse>
			<verse number="13">ungahitshiki hiwela amiringweni, kambe hiponise ka lesvobiha, [hikuva kufuma, ni matimba, ni kutwala, i sva wena hi masiku ni masiku. Amen.]</verse>
			<verse number="14">Loko mirivalela vanhu svijoho sva vona, Tatana wa n'wina wa le tilweni atamirivalela na n'wina;</verse>
			<verse number="15">kambe loko mingarivaleli van'wana, Tatana wa n'wina na yena angakala angamirivaleli svijoho sva n'wina.</verse>
			<verse number="16">Loko mititsona svakuja, mingasiqeni kufana ni vakanganyisi, lavasiqaka vaku vatavoniwa hi vanhu lesvaku va le kutitsoneni ka svakuja. Nitiyisile nili ka n'wina: Hakelo ya vona vayikumile.</verse>
			<verse number="17">Kambe wena, loko utitsona svakuja, tota nhloko ya wena hi mafurha, uhlamba ni nghohe;</verse>
			<verse number="18">akuva ungavoneki ka vanhu lesvaku u le kutitsoneni ka svakuja, kambe utavoniwa hi Tatana wa wena lweyi anga kona xihundleni; kutani Tatana wa wena lweyi avonaka xihundleni, atakuhakela.</verse>
			<verse number="19">Mingatihlengeleteleni rifuwo misaveni, laha tinsumba ni kukurha svijaka kona, ni laha makamba maboxaka kona, mayiva.</verse>
			<verse number="20">Kambe tihlengeleteleni rifuwo tilweni, laha tinsumba ni kukurha svingajiki kona, ni laha makamba mangaboxiki kona mayiva.</verse>
			<verse number="21">Hikuva laha rifuwo ra wena ringa kona, hilaha mbilu ya wena na yona yingatava kona.</verse>
			<verse number="22">Rivoni ra miri i tihlo; hikolaho, loko mahlo ya wena mali manene, miri wa wena hinkwawu wutava kuvonakaleni.</verse>
			<verse number="23">Kambe loko mahlo ya wena mangalulamanga, miri hinkwawu wa wena wutava munyameni. Kutani-ke, loko kuvonakala lokunga ka wena kuli munyama, munyama wakona wutava lowukulu ngopfu!</verse>
			<verse number="24">Aku na munhu lweyi angakotaka kutirhela tihosi timbirhi; hikuva atavenga yin'we, arhandza leyin'wana. Mingekoti kutirhela Xikwembu na Mamona.</verse>
			<verse number="25">Hikolaho ninge ka n'wina: Mingatshukeni mivilela hi sva vutomi bza n'wina lesvaku mitaja yini kumbe mitanwa yini, hambi kuli kuvilela hi sva miri wa n'wina lesvaku mitayambala yini. Xana vutomi bza n'wina abzitluli svakuja ke? Na wona miri awutluli sviyambalu?</verse>
			<verse number="26">Langutani tinyanyana letihahaka mpfhukeni: Atibzali, atitshoveli, atihlengeleti nchumu tshaleni, hikuva Tatana wa n'wina wa le tilweni watiphamela; xana n'wina amititluli ngopfu hi risima ke?</verse>
			<verse number="27">Xana i mani ka n'wina lweyi angayengetelaka nkarhinyana wuli wun'we ka ntsengo wa malembe ya yena, kumbe lweyi angayengeteleka xisungunhu xili xin'we ka xiyimu xa yena hi kuvilela ka yena ke?</verse>
			<verse number="28">Ni loko svili sviyambalu, mivilela ha yini-ke? Xiyani ndlela leyi sviluva sva nhova lesvi vange i makhon'wa svikulaka ha yona: Asvitirhi, asviluki;</verse>
			<verse number="29">kambe namibzela lesvaku hambi ali Solomoni akudzunisekeni ka yena hinkwaku, angayambalanga tani hi xin'wana xa svona.</verse>
			<verse number="30">Kutani lesvi Xikwembu xiyambexaka hi ndlela leyi abzanyi bza nhova lebzinga kona namuntlha, kambe mundzuku bzihoxiwa ndzilweni, xana axingemiyambexi kutlulisa svosvo, n'wina vanhu va kupfumela lokutsongo ke?</verse>
			<verse number="31">“Hikolaho-ke mingavileleni miku: ‘Xana hitaja yini?’ Kumbe: ‘Hitanwa yini?’ Kumbe: ‘Hitayambala yini ke?’”</verse>
			<verse number="32">Hikuva svilo svosvo hinkwasvu svilaviwa hi vamatiko; kutani Tatana wa n'wina wa le tilweni wasvitiva lesvaku svilo lesvo hinkwasvu masvipfumala.</verse>
			<verse number="33">Rhangani mitilavela Mfumu wa yena ni kululama ka wona, kutani svosvo hinkwasvu mitayengeteliwa svona.</verse>
			<verse number="34">Hikolaho-ke, mingatshukeni mivilela hi sva mundzuku hikuva mundzuku atatikarhatela sva yena. Kukarhateka ka siku rin'wana ni rin'wana kuringana siku rakona.</verse>
		</chapter>
		<chapter number="7">
			<verse number="1">Mingayavanyiseni, lesvaku na n'wina mingatayavanyisiwa;</verse>
			<verse number="2">hikuva mitayavanyisiwa hi kuyavanyisa loku miyavanyisaka van'wana hakona; ni mpimo lowu mipimelaka van'wana ha wona, mitapimeliwa ha wona na n'wina.</verse>
			<verse number="3">Hikolaho ka yini ulanguta xilavi lexinga tihlweni ra makwenu, kambe ungakoti kuvona ntsandza lowunga tihlweni ra wena, ke?</verse>
			<verse number="4">“Kumbe, xana uvulisa kuyini ka makwenu, uku: ‘Nitshike nisusa xilavi atihlweni ra wena’ xana? Kasi, vona, ku ni ntsandza atihlweni ra wena!”</verse>
			<verse number="5">Mukanganyisi! Rhanga ususa ntsandza lowunga tihlweni ra wena; hi kona ungatavona khwatsi, kutani ususa xilavi atihlweni ra makwenu.</verse>
			<verse number="6">Minganyikeni timbzana svilo lesvihlawulekeke, hikuva tingamihundzukela, timikakatlula; nasvona mingahoxi maperola ya n'wina mahlweni ka makhumba, hikuva matamakandziyela.</verse>
			<verse number="7">Kombelani, mitanyikiwa; lavani, mitasvikuma; gongondzani, mitapfuleliwa,</verse>
			<verse number="8">hikuva mani na mani lweyi akombelaka, wanyikiwa; lweyi alavaka wasvikuma; kutapfuleliwa lweyi agongondzaka.</verse>
			<verse number="9">Xana i mani xikarhi ka n'wina lweyi anganyikaka n'wana wa yena ribze, loko akombela svakuja ke?</verse>
			<verse number="10">Kumbe loko akombela hlampfi, angamunyikaka nyoka ke?</verse>
			<verse number="11">Kutani-ke, lesvi n'wina minga vanhu vobiha mitivaka kunyika vana va n'wina svilo lesvinene, xana Tatana wa n'wina lweyi anga matilweni, angetlulisi ngopfu kunyika lesvinene ka lavakombelaka ka yena ke?</verse>
			<verse number="12">Hikolaho, hinkwasvu lesvi milavaka lesvaku vanhu vamiyendlela svona, vayendlelani svona na n'wina, hikuva hi svona lesvijondzisiwaka hi Nawu ni Vaprofeta.</verse>
			<verse number="13">Nghenani hi nyangwa lowu wokhuma, hikuva nyangwa lowuyisaka kuloveni wuyanamile, ni ndlela leyi yiyaka kona, yiyanamile, kutani lavanghenaka hi yona vatele.</verse>
			<verse number="14">Kasi nyangwa lowuyisaka vuton'wini wukhumile svinene, ni ndlela leyi yiyaka kona yikamanile svinene, kutani lava vayikumaka avatalanga.</verse>
			<verse number="15">Tivoneleni ka vaprofeta va mavunhwa lavataka ka n'wina na vayambalile svikhumba sva tinyempfu, kasi atimbilwini ta vona, i mahlolwa lawa malevaka.</verse>
			<verse number="16">Mitavativa hi mintirho ya vona. Xana svichocho sva mawuvha svingakhayiwa amintweni kumbe makuwa asvihaheni xana?</verse>
			<verse number="17">Ahihim! Nsinya lowunene wupsala mihandzu leyonandziha, ni nsinya lowobiha wupsala mihandzu leyobiha.</verse>
			<verse number="18">Nsinya lowunene awukoti kupsala mihandzu leyobiha, ni nsinya wobiha awukoti kupsala mihandzu leyonandziha.</verse>
			<verse number="19">Nsinya wun'wana ni wun'wana lowungapsaliki mihandzu leyonandziha, wotsemiwa, wuhoxiwa ndzilweni.</verse>
			<verse number="20">Hikolaho mitavativa hi mintirho ya vona.</verse>
			<verse number="21">“Ahi hinkwavu lavango ka mina: ‘Hosi, Hosi’ vangatanghena Mfun'wini wa matilo, kambe kutanghena lavayendlaka kurhandza ka Tatana wa mina lweyi anga matilweni.”</verse>
			<verse number="22">“Hi siku lero lavotala vataku ka mina: ‘Hosi, Hosi, xana ahiprofetanga hi vito ra wena ke? Xana ahihlongolanga madimoni hi vito ra wena ke? Xana ahiyendlanga mahlori lawa yotala hi vito ra wena ke?’ ”</verse>
			<verse number="23">Nkarhini wolowo nitavabzela rivaleni, niku: Animitivanga, ni siku ni rin'we; sukani ka mina, n'wina lavayendlaka lesvobiha!</verse>
			<verse number="24">Hikolaho-ke, mani na mani lweyi ayingisaka marito ya mina lawa, ava afamba ha wona, atafana ni wanuna lweyi wotlhariha lweyi ayakeke yindlo ya yena ribzeni.</verse>
			<verse number="25">Kutani mpfula yina, maboboma mata, timheho tihunga, sviba yindlo yoleyo; kambe yingawi, hikuva masungulu ya yona amali ribzeni.</verse>
			<verse number="26">“Mani na mani lweyi ayingisaka marito ya mina lawa, kutani angafambi ha wona, atafana ni wanuna wa xiphukuphuku, lweyi ayakeke yindlo ya yena axipfunyeni.</verse>
			<verse number="27">Mpfula yina, maboboma mata, timheho tihunga, sviba yindlo yoleyo, kutani yiwa, kuwa ka yona kuva lokukulu.”</verse>
			<verse number="28">Kuteloko Yesu ahetile kuvula marito lawa, xitshungu xihlamala hi kujondzisa ka yena;</verse>
			<verse number="29">hikuva aaxijondzisa kufana ni lweyi anga ni matimba, kungali kufana ni Vatsali va vona.</verse>
		</chapter>
		<chapter number="8">
			<verse number="1">Loko Yesu axikile hi le ntshaveni, xitshungu lexikulu ximulandzelela.</verse>
			<verse number="2">Kutani kuta munhu wa nhlokonho, afika amukhinsamela, aku: “Hosi, loko usvirhandza, unganibasisa.”</verse>
			<verse number="3">Yesu atshambuluta voko, amukhumba, aku: “Nasvirhandza, nakubasisa!” Hi nomo-lo, abasa nhlokonho ya yena.</verse>
			<verse number="4">Yesu aku ka yena: “Tivonele, ungatshuki ubzela munhu svilo lesvi; kambe famba, uyatikomba ka Muprista, uhumesa mhamba leyingalerisiwa hi Moxe, svitava vumboni ka tiko.”</verse>
			<verse number="5">Kakuloko anghena Kapernawume, ndhuna ya dzana ra masochwa yita ka yena, yimukombela hi xichavu lexikulu,</verse>
			<verse number="6">yiku: “Hosi, mutirhi wa mina ayo lakahla ndlwini, awome svirho, axaniseka ngopfu.”</verse>
			<verse number="7">Yesu aku ka yena: “Nitaya, niyamuhanyisa.”</verse>
			<verse number="8">Ndhuna ya dzana ra masochwa yihlamula yiku: “Hosi, asvinifanelanga lesvaku wena utanghena ndlwini ya mina, kambe vula rito ntsena, kutani mutirhi wa mina atahanya;</verse>
			<verse number="9">hikuva, mina ninga munhu lweyi afumiwaka hi van'wana, ni ni masochwa hansi ka mina; loko niku ka mun'we wa vona: ‘Famba!’ Wafamba; ni ka mun'wana: ‘Tana!’ Wata; ni le ka mutirhi wa mina: ‘Yendla lesvo karhi!’ Wasviyendla.”</verse>
			<verse number="10">Loko Yesu asvitwile, ahlamala, kutani abzela lavamulandzelaka, aku: “Nitiyisile nili ka n'wina: Xikarhi ka Vaisrayele, anikumanga munhu ni mun'we lweyi anga ni kupfumela loku kotanu.</verse>
			<verse number="11">Namibzela, nili: Lavotala vatahuma avuxeni ni le vupelajambu, kutani vatatshama svakujeni Mfun'wini wa matilo kun'we na Abrahamu, na Izaki, na Yakobe.</verse>
			<verse number="12">Kambe lava Mfumu awuli wa vona, vatacukumetiwa handle, munyameni, laha kungatava ni minkosi ni kuketsela ka matinyo.”</verse>
			<verse number="13">Kutani Yesu aku ka ndhuna ya dzana: “Famba, tlhelela kaya! Akuyendleke hilaha upfumeleke hakona.” Kutani mutirhi wa ndhuna ahanyisiwa hi nkarhi wolowo.</verse>
			<verse number="14">Loko Yesu afika kaya ka Petrosi, avona mamana wa nkata Petrosi na ayetlele na avabza, miri wa yena wuhiseta.</verse>
			<verse number="15">Yesu amukhumba hi voko, kutani kuhiseta ka miri wa yena kunyamalala. Hi loko apfuka, atirhela Yesu.</verse>
			<verse number="16">Nimajambu, vatisa lavanyingi lava avali ni madimoni; kutani ahlongola mimoya leyi hi rito ntsena, nasvona ahanyisa hinkwavu lavavabzaka,</verse>
			<verse number="17">lesvaku kuyendleka lesvingavuliwa hi muprofeta Ezaya lweyi angaku: “Atekile mahlomulu ya hina, atirhwexa ni mavabzi ya hina.”</verse>
			<verse number="18">Loko Yesu avona xitshungu lexi aximurhendzelile, alerisa vajondzisiwa va yena kupelela ka tlhelo rin'wana ra nambu.</verse>
			<verse number="19">Kutani mun'we wa mutsali ata ka yena, ataku: “Mujondzisi, nitakulandza hinkwaku lomu uyaka kona.”</verse>
			<verse number="20">Yesu amuhlamula aku: “Makhanga ma ni mincele, ni tinyanyana ti ni svisaka, kambe N'wana-wa-Munhu anga na laha angaseketelaka kona nhloko ya yena.”</verse>
			<verse number="21">Mun'we wa vajondzisiwa va yena aku ka yena: “Hosi, wanganipfumelela nirhanga hi kuyalahla tatana.”</verse>
			<verse number="22">Yesu aku ka yena. “Nilandze, kutani utshika vafi valahla vafi va vona.”</verse>
			<verse number="23">Loko anghene bzatswini, vajondzisiwa va yena vamulandza.</verse>
			<verse number="24">Kutani kupfuka xidzedze lexikulu tiveni, lakakuva bzatsu rikondza ribiwa hi magandlati; kambe Yesu, yena, aayetlele.</verse>
			<verse number="25">Kutani vayamupfuxa, vaku: “Hosi, hiponise, halova!”</verse>
			<verse number="26">Aku ka vona: “Hikolaho ka yini mili ni vutoya ke, n'wina vanhu vakupfumela lokutsongo?” Hi loko ayima, atshinya mheho ni tiva, kutani kurhula lokukulu kuva kona.</verse>
			<verse number="27">Vanhu vahlamala vaku: “Munhu lweyi i munhu muni xana, lesvi mheho ni tiva svimuyingisaka ke?”</verse>
			<verse number="28">Loko afikile ka tlhelo rin'wana ra tiva tikweni ra Vagadala, atlhangavetiwa hi vanhu vambirhi lava avali ni madimoni, vahuma hi le masirheni; avachavisa ngopfu, kuli hava munhu ni mun'we lweyi aatiya kuhundza hi ndlela yoleyo.</verse>
			<verse number="29">Kutani vahuwelela, vaku: “Mhaka ya wena na hina hi yihi ke, wena N'wana wa Xikwembu? Xana utele kutahixanisa nkarhi wungasifika ke?”</verse>
			<verse number="30">Kulenyana na vona, akuli ni ntlhambi lowukulu wa makhumba lawa amali kujeni.</verse>
			<verse number="31">Madimoni mamukombela hi matimba maku: “Loko uhihlongola, hirhumele antlhambini wa makhumba.”</verse>
			<verse number="32">Aku ka wona: “Yanani!” Hi loko mahuma mayanghena tinguluveni; kutani ntlhambi hinkwawu wutsutsumela ridongeni wuyatihoxa xiziveni xa tiva wufela kona.</verse>
			<verse number="33">Varisi, vona, vabaleka, vaya doropeni, vayarungula hinkwasvu, ni lesvi svihumeleleke ka lava avali ni madimoni.</verse>
			<verse number="34">Kutani vanhu va doropa hinkwaru vahuma kuyahlangana na Yesu; loko vamuvonile, vamukombela hi matimba lesvaku asuka tikweni ra vona.</verse>
		</chapter>
		<chapter number="9">
			<verse number="1">Kutani Yesu anghena bzatsweni, atsemakanya aya ridongeni rin'wana ra tiva, aya doropeni laha aahanya kona.</verse>
			<verse number="2">Kutani vamutisela munhu wokhwanyala svirho, ayo lakahla arihlakeni. Loko Yesu avona kupfumela ka vona, aku ka lweyi wokhwanyala svirho: “Tiyisa mbilu n'wananga, urivaleliwile svijoho sva wena.”</verse>
			<verse number="3">Van'we ka Vatsali vapimisa atimbilwini ta vona, vaku: “Munhu lweyi asandza Xikwembu!”</verse>
			<verse number="4">Yesu, hi kutiva mimpimiso ya vona, aku: “Hikolaho ka yini mipimisa lesvobiha atimbilwini ta n'wina?</verse>
			<verse number="5">Xana kuvevuka yini, kuvula lesvaku: ‘Urivaleliwile svijoho sva wena’, kumbe kuvula: ‘Pfuka ufamba’ ke?</verse>
			<verse number="6">Svosvi-ke tivani lesvaku N'wana-wa-Munhu a ni matimba laha misaveni ya kurivalela vanhu svijoho.” Kutani aku ka lweyi wokhwanyala svirho: “Pfuka, teka rihlaka ra wena umuka.”</verse>
			<verse number="7">Hi loko yena apfuka, amuka.</verse>
			<verse number="8">Loko xitshungu xivona svosvo, xikhomiwa hi kuchava, kutani xitwalisa Xikwembu lexinganyika matimba lawa yotanu ka vanhu.</verse>
			<verse number="9">Loko Yesu asukile kolaho, aya mahlweni, kutani avona munhu lweyi avaku i Matewu na atshamile ndlwini ya kuhakelisa rhesa, aku ka yena: “Nilandze!” Hi loko Matewu asuka ayima amulandza.</verse>
			<verse number="10">Kuteloko Yesu atshamile kujeni ndlwini, vahakelisi va rhesa lavotala ni vajohi vafika, vatshama na yena kujeni svin'we ni vajondzisiwa va yena.</verse>
			<verse number="11">Loko Vafarisi vasvivona, vaku ka vajondzisiwa va yena: “Xana Mujondzisi wa n'wina ajela yini ni vahakelisi va rhesa ni vajohi ke?”</verse>
			<verse number="12">Loko Yesu asvitwa, aku ka vona: “Lavatsakeke mirini, avalavi n'anga, kambe yilaviwa hi lavavabzaka.</verse>
			<verse number="13">“Yanani, miyajondza rito leringe: ‘Nitsakela timpsalu, kungali timhamba.’ Hikuva anitelanga kutavitana lavalulameke, kambe vajohi.”</verse>
			<verse number="14">Nkarhini wolowo vajondzisiwa va Yohani vata ka yena vaku: “Sviyendlisa kuyini lesvaku hina ni Vafarisi hitolovela kutitsona svakuja; na vajondzisiwa va wena vona, vangatitsoniki ke?”</verse>
			<verse number="15">Yesu aku ka vona: “Xana vanghanu vamuteki vangarila loko muteki ahali na vona ke? Kambe masiku matata, lawa muteki angatasusiwa ka vona; hikona vangatatitsona svakuja.</verse>
			<verse number="16">Aku na munhu lweyi arhungelaka xiziva xa nguvu xa ximpsha ka nguvu ya khale, hikuva xiziva xakona xitahandzula nguvu, kutani kuhandzuka kakona kutaya kuyengeteleka.</verse>
			<verse number="17">Nasvona vanhu avacheli vhinyu lerimpsha atindongeni ta khale hikuva loko vayendlisa svosvo, tindonga titahandzuka, kutani vhinyu ritahalaka, na tona tindonga tiwonheka; kambe vhinyu lerimpsha varichela tindongeni letimpsha, kutani svihlayiseka hi vumbirhi bza svona.”</verse>
			<verse number="18">Loko ahavulavula na vona hi timhaka toleto, kufika mun'we wa varhangeli va sinagoga, amukhinsamela aku: “N'wana wa mina wanhwanyana wahakufa svosvi, ahifambe svin'we utamutlhanteka mavoko, kutani atatlhela ahanya.”</verse>
			<verse number="19">Hi loko Yesu asuka amulandza, svin'we ni vajondzisiwa va yena.</verse>
			<verse number="20">Kambe akuli ni wansati lweyi aavabza hi vuvabzi bza kuhumela ngati, hi mpfhuka wa khume ra malembe ni mambirhi; ata hi kunyanimela hi le ndzhaku ka Yesu, akhumba makumu ya nguvu ya yena;</verse>
			<verse number="21">hikuva ate mbilwini ya yena: “Loko ningakhumba nguvu ya yena ntsena, nitahanyisiwa.”</verse>
			<verse number="22">Yesu ahundzukula, kutani loko amuvona, aku ka yena: “Tiyisa mbilu n'wananga, kupfumela ka wena kukuhanyisile.” Kusukela nkarhini wolowo, wansati lweyi ava ntomi.</verse>
			<verse number="23">Kutani loko Yesu afika kaya ka murhangeli ni loko avona lavachayaka svitiringo ni xitshungu lexibaka huwa</verse>
			<verse number="24">aku ka vona: “Sukani, hikuva nhwanyana lweyi angafanga, ayoyetlela.” Kutani vamuhleka.</verse>
			<verse number="25">Kambe loko xitshungu xihumesiwe handle, Yesu anghena akhoma nhwanyana hi voko, yena apfuka.</verse>
			<verse number="26">Marungula ya mhaka yoleyo matwakala tikweni lero hinkwaru.</verse>
			<verse number="27">Loko Yesu asukile kolaho ni kuhundzela mahlweni, svifamahlo svimbirhi svimulandza, svili karhi svihuwelela sviku: “N'wana Davhida, hitwele vusiwana.”</verse>
			<verse number="28">Kuteloko anghenile ndlwini, svifamahlo svita ka yena, kutani Yesu aku ka svona: “Xana mapfumela lesvaku ningamipfuna ke?” Sviku ka yena; “Ina Hosi!”</verse>
			<verse number="29">Hi loko akhumba mahlo ya svona, aku: “Mitayendleliwa hilaha mipfumelaka hakona.”</verse>
			<verse number="30">Kutani mahlo ya svona mapfuleka. Yesu asvilaya svinene, aku: “Tivoneleni lesvaku svingatshuki svitiviwa hi munhu!”</verse>
			<verse number="31">Kambe loko svihumile, sviyavulavula hi yena tikweni lero hinkwaru.</verse>
			<verse number="32">Loko vali karhi vahuma, kutisiwa munhu wa mbheveve, nasvona aali ni dimoni.</verse>
			<verse number="33">Kuteloko dimoni rihlongoliwile, lweyi wa mbheveve avulavula. Kutani xitshungu xihlamala, xiku: “Mhaka leyi, yotanu, ayisivoniwa xikarhi ka Vaisrayele.”</verse>
			<verse number="34">Kambe Vafarisi vaku: “Ahlongola madimoni hi matimba ya hosi ya madimoni.”</verse>
			<verse number="35">Kutani Yesu arhendzeleka hi madoropa ni svidoropana hinkwasvu, ali karhi ajondzisa masinagogeni ya vona, achumayela Evhangeli ya Mfumu, ahanyisa hinkwavu lava vaxanisiwaka hi mavabzi ya tinxakaxaka.</verse>
			<verse number="36">Loko avona xitshungu, axitwela vusiwana, hikuva axikarhele, axitshamile hansi, xifana ni tinyempfu letingaliki ni murisi.</verse>
			<verse number="37">Hi loko aku ka vajondzisiwa va yena: “Ntshovelo i wukulu, kambe vatirhi avatalanga.</verse>
			<verse number="38">Hikolaho, kombelani ka N'winyi wa ntshovelo, lesvaku arhuma vatirhi kutshoveleni ka yena.”</verse>
		</chapter>
		<chapter number="10">
			<verse number="1">Loko Yesu avitanile vajondzisiwa va yena va khume ni vambirhi, avanyika matimba yohlongola mimoya ya chaka ni matimba ya kuhanyisa hinkwavu lava vaxanisiwaka hi mavabzi ya tinxakaxaka.</verse>
			<verse number="2">Mavito ya vapostola lava va khume ni vambirhi hi lawa: Wosungula i Simoni lweyi ativiwaka hi vito ra Petrosi, kulandza Andreya makwavu, na Yakobe n'wana Zebedewu, na Yohani makwavu;</verse>
			<verse number="3">Filipi na Bartolomewu; Tomasi na Matewu muhakelisi wa rhesa; Yakobe, n'wana Alfewu, na Tadewu;</verse>
			<verse number="4">Simoni wa Kanana, na Yudasi Iskariyota, lweyi angaxenga Yesu.</verse>
			<verse number="5">Yesu arhuma lava va khume ni vambirhi, ndzhaku ka loko avalayile aku: Mingatshukeni miya ka vamatiko; nasvona mingangheneni madoropeni ya Vasamariya,</verse>
			<verse number="6">kambe yanani ka Vaisrayele, lavalahlekeke kufana ni tinyempfu.</verse>
			<verse number="7">“Kutani loko mili karhi mifamba, chumayelani miku: ‘Mfumu wa matilo wu le kusuhi.’”</verse>
			<verse number="8">Hanyisani lavavabzaka, mipfuxa vafi, mibasisa va nhlokonho, mihlongola madimoni. Minyikiwile mahala; na n'wina, nyikani mahala.</verse>
			<verse number="9">Mingatshukeni miteka male ya golidi kumbe ya silivhere hambi ya koporo asvikhwameni sva n'wina;</verse>
			<verse number="10">mingafambeni ni nkwama wa timbuva ta ndlela, male kumbe sviyambalu svoncinca, hambi masandhazi, kumbe nhonga, hikuva mutirhi afaneliwa hi svakuja sva yena.</verse>
			<verse number="11">Hinkwaku lomu minghenaka kona, doropeni hambi asvidoropanini, lavani njangu lowu wungamiyamukelaka, kutani mitshama ka wona kukondza misuka.</verse>
			<verse number="12">Loko minghena muntini, xewetani.</verse>
			<verse number="13">Loko munti wolowo wufanela, kurhula ka n'wina akute henhla ka wona; kambe loko svingawufaneli, kurhula ka n'wina akutlhelele ka n'wina.</verse>
			<verse number="14">Kutani loko vangamiyamukeli, kumbe loko vangayingisi marito ya n'wina, muntini wolowo, kumbe doropeni rolero, humani miphuhuna ntsurhi milengeni ya n'wina.</verse>
			<verse number="15">Nitiyisile nili ka n'wina: Hi siku ra kuyavanyisa, tiko ra Sodoma na Gomora ritavevukiseliwa kutlula doropa rolero.</verse>
			<verse number="16">Vonani, nimirhuma na mifana ni tinyempfu xikarhi ka mahlolwa; hi kolaho ke tlharihani kufana ni tinyoka, miva lavorhula kufana ni svituvana.</verse>
			<verse number="17">Tivoneleni, hikuva vanhu vataminyiketa atihubzeni, vamiba hi minkhavi masinagogeni ya vona.</verse>
			<verse number="18">Nasvona mitayisiwa mahlweni ka tindhuna ni le mahlweni ka tihosi hikolaho ka mina, lesvaku miveka vumboni ka vona ni ka vamatiko.</verse>
			<verse number="19">Kambe siku leri vaminyiketaka ka vona, mingakanakaneni hi lesvi mingatavula svona ni mavulavulela yakona; hikuva svosvo, mitanyikiwa svona nkarhini wolowo.</verse>
			<verse number="20">Ahi n'wina mingatavulavula, kambe i Moya wa Tatana wa n'wina lowu wungatavulavula hi n'wina.</verse>
			<verse number="21">Makwavu atanyikela mun'wana makwavu lesvaku adlawa, ni tatana atayendlisa svosvo ka n'wana wa yena; vana vatapfukela vapsali va vona, vavadlaya.</verse>
			<verse number="22">Mitavengiwa hi vanhu hinkwavu hikolaho ka vito ra mina; kambe lweyi angatatiyisela kufika makumu, hi yena lweyi angataponisiwa.</verse>
			<verse number="23">Loko vamixanisa doropeni leri, tsutsumelani ka rin'wana, hikuva nitiyisile nili ka n'wina: N'wana-wa-Munhu atahumelela na mingasitlhanganisa madoropa hinkwawu ya Israyele.</verse>
			<verse number="24">Mujondzisiwa ahi nkulu ka mujondzisi wa yena, ni xikarawa ahi nkulukumba ka n'winyi wa xona.</verse>
			<verse number="25">Sviringene loko mujondzisiwa angahundzuka lweyi afanaka ni mujondzisi wa yena, ni loko xikarawa xingahundzuka lexi xifanaka ni n'winyi wa xona. Loko n'winyi wa njangu vamuchulile lesvaku i Belzebule, ka va njangu wa yena svitatlula mpimo.</verse>
			<verse number="26">Hikolaho mingatshukeni michava vanhu, hikuva aku na xilo lexingafunengetiwa lexingatakala xingafununguliwi, ni xilo xa xihundla lexingatakala xingativiwi.</verse>
			<verse number="27">Lesvi nimibzelaka svona axinyameni, svivuleni kuvonakaleni; ni lesvi misvitwaka svihleveteliwa tindleveni, svihuweleleni asvichungweni sva tiyindlo.</verse>
			<verse number="28">Mingatshukeni michava lavadlayaka miri, na valihava matimba yodlaya moya; kambe chavani lweyi anga ni matimba yolovisa moya ni miri wa munhu Tiheleni.</verse>
			<verse number="29">Xana svindzingiri svimbirhi asvixaviwi hi “sentavhu” yin'we ntsena ke? Kasi akungawi ni xin'we xa svona hansi, handle ka kurhandza ka Tatana wa n'wina.</verse>
			<verse number="30">Xilesvo, loko kuli n'wina, hambi yili misisi ya tinhloko ta n'wina yihlayiwile hinkwayu.</verse>
			<verse number="31">Hikolaho mingachaveni; n'wina mitlula svindzingiri lesvotala hi risima.</verse>
			<verse number="32">Mani na mani lweyi angatanivula mahlweni ka vanhu, na mina nitamuvula mahlweni ka Tatana wa mina lweyi anga matilweni.</verse>
			<verse number="33">Kambe mani na mani lweyi angatanilandzula mahlweni ka vanhu, na mina nitamukaneta mahlweni ka Tatana wa mina lweyi anga matilweni.</verse>
			<verse number="34">Mingatshukeni mipimisa lesvaku nitile kutisa kurhula misaveni; kambe, nitisa tlhari, kungali kurhula.</verse>
			<verse number="35">Hikuva nitile kutahambanisa “‘munhu ni tatana wa yena, nhwanyana ni mamana wa yena, mamanyana ni n'wingi wa yena;</verse>
			<verse number="36">ni svirho sva njangu wa munhu svitava valala va yena.’ ”</verse>
			<verse number="37">Lweyi arhandzaka tatana wa yena kumbe mamana wa yena kutlula mina, asvimufaneli kuva wa mina; svitano ni lweyi arhandzaka n'wana wa yena waxinuna kumbe waxisati kutlula mina.</verse>
			<verse number="38">Nasvona, lweyi angatekiki xihambanu xa yena anilandza anganifaneli.</verse>
			<verse number="39">Lweyi alavaka kutihlayisela vutomi bza yena, atalahlekeliwa hi bzona; kambe lweyi alahlekeliwaka hi vutomi bza yena hikolaho ka mina, atabzikuma.</verse>
			<verse number="40">Lweyi amiyamukelaka, waniyamukela; ni lweyi aniyamukelaka, ayamukela lweyi anirhumeke.</verse>
			<verse number="41">Lweyi ayamukelaka muprofeta hi lesvi anga muprofeta, atakuma hakelo yofana ni ya muprofeta; ni lweyi ayamukelaka lweyi alulameke hi lesvi anga lweyi alulameke, atakuma hakelo yofana ni ya lweyi alulameke.</verse>
			<verse number="42">Nitiyisile nili ka n'wina: Mani na mani lweyi anyikaka hambi wuli ndzheko wa mati yotitimela ka mun'we wa lavatsongo lava, hi kutiva lesvaku i mujondzisiwa wa mina, angakala angapfumali hakelo ya yena.</verse>
		</chapter>
		<chapter number="11">
			<verse number="1">Kuteloko Yesu ahetile kukombisana ni vajondzisiwa va yena lava va khume ni vambirhi, asuka kolaho, ayajondzisa ni kuchumayela Evhangeli madoropeni ya vona.</verse>
			<verse number="2">Kuteloko Yohani atwa ta mintirho ya Kriste na ali jele arhuma vajondzisiwa va yena kuyavutisa Yesu, vaku:</verse>
			<verse number="3">“Xana hi wena lweyi vangate wata, kumbe xana hifanela kurindzela mun'wana ke?”</verse>
			<verse number="4">Yesu ahlamula, aku ka vona: “Fambani miyarungulela Yohani lesvi misvitwaka ni lesvi misvivonaka:</verse>
			<verse number="5">Svifamahlo svitlhela svivona, svilima svafamba, va nhlokonho vabasisiwa, lavofa tindleve vatwa, vafi vapfuka, svisiwana svibzeliwa Evhangeli.</verse>
			<verse number="6">Kutani kukatekile lweyi angatakala angakhunguvanyeki hikolaho ka mina.”</verse>
			<verse number="7">Kutani loko varhumiwa vasukile, Yesu asala avulavula hi Yohani, aku ka xitshungu: Amiyile kuyavona yini mananga xana? Arili rihlanga leritsekatsekisiwaka hi moya xana? Ahihim!</verse>
			<verse number="8">Loko svilitano, amiyela kuyavona yini ke? Xana aali munhu lweyi ayambakele svosaseka ngopfu ke? Vonani, lavayambaleke lesvosaseka va le tindlwini ta vuhosi.</verse>
			<verse number="9">Kutani nibzeleni, amiyela kuyavona yini ke? Aali muprofeta xana? Ina, namibzela, aali yena, ni kutlula ni muprofeta.</verse>
			<verse number="10">Lweyi hi yena kungatsaliwa ta yena loko vaku: “ ‘Vona! Nirhuma ntsumi ya mina mahlweni ka wena; yitakurhangela mahlweni, yilungisa ndlela ya wena.’ ”</verse>
			<verse number="11">Nitiyisile hakunene nili ka n'wina: Xikarhi ka vanhu lavapsaliweke hi vavasati, akuhumelelanga lweyi atlulaka Yohani Mukhuvuli; kambe lweyi anga lwentsongo Mfun'wini wa matilo i nkulu ka Yohani.</verse>
			<verse number="12">Kusukela nkarhini wa Yohani Mukhuvuli kutafika nkarhi wa svosvi, kungheniwa Mfun'wini wa matilo hi kutirhisa tihanyi, kutani va tihanyi hi vona lava vatitekelaka wona.</verse>
			<verse number="13">Vaprofeta hinkwavu ni Vatsali va Nawu vaprofetile lesvingatahumelela kukondza kufika Yohani.</verse>
			<verse number="14">Kutani loko kunene mipfumela marito lawa, Yohani hi yena Eliya lweyi aafanela kuta.</verse>
			<verse number="15">Lweyi anga ni tindleve, aayingise!</verse>
			<verse number="16">Hikolaho, vanhu va masiku lawa, ningavafanisa ni yini ke? Vafana ni vatsongwana vohuha, lava vatshameke ndhawini yoxavisela ka yona na vali karhi valengetana vaku:</verse>
			<verse number="17">“ ‘Himichayele nanga, kambe amicinanga; hiyimbelelile tinsimu ta mahlomulu, kambe amirilanga.’”</verse>
			<verse number="18">“Hi mukhuva lowu Yohani atile; aangaji, anganwi, kutani vaku: ‘A ni dimoni!’</verse>
			<verse number="19">N'wana-wa-Munhu atile aja, anwa, kutani vaku: ‘Langutani, munhu wa makolo hi lweyi, wa xidakwa, lweyi atwananaka ni vahakelisi va rhesa ni vajohi!’ Kambe vutlhari bza Xikwembu bzitikomba na bzilulamile hi mintirho ya bzona.”</verse>
			<verse number="20">Nkarhini wolowo Yesu asungula kusola madoropa lawa angayendla mahlori lawa yotala ka wona, hi mhaka ya lesvi mangayala kuhundzuka,</verse>
			<verse number="21">aku: U ni khombo wena Korazini, na wena Betisayida, hikuva mahlori lawa mangayendliwa xikarhi ka n'wina, loko amayendliwile le Tiro ni le Sidoni, madoropa lawaya ingi mahundzukile khale, mayambale lesvokhwaxa, matshamile nkumeni.</verse>
			<verse number="22">Hambi svilitano, namibzela lesvaku, hi siku ra kuyavanyisa, madoropa ya Tiro na Sidoni matavevukiseliwa kutlula n'wina.</verse>
			<verse number="23">Na wena Kapernawume: “ ‘Xana utatlakusiwa kuyafika tilweni ke? Ahihim! Utatsongahatiwa kuyafikela Tiheleni.’ ” “Hakunene, mahlori lawa mayendliweke ka wena, loko amayedliwile Sodoma, doropa leriya ni namuntlha aritava rahali kona.</verse>
			<verse number="24">Hambi svilitano nakubzela lesvaku, hi siku ra kuyavanyisa, tiko ra Sodoma ritavevukiseliwa kutlula wena.”</verse>
			<verse number="25">Nkarhini wolowo Yesu avulavula aku: Nakukhensa Tatana, Hosi ya tilo ni misava, hikuva timhaka leti, utifihlele lava votlhariha, ni lava va vutivi, kambe utitivisile ka lavatsongo.</verse>
			<verse number="26">Ina Tatana, usvilavise svosvo.</verse>
			<verse number="27">Tatana avekile svilo hinkwasvu mavokweni ya mina; kutani aku na lweyi ativaka N'wana, loko angali Tatana; nasvona aku na lweyi ativaka Tatana, loko angali N'wana, ni lweyi N'wana alavaka kumutivisa ka yena.</verse>
			<verse number="28">“Tanani ka mina, n'wina hinkwenu lavakarhaleke, ni lavatikeliwaka, nitamiwisisa.</verse>
			<verse number="29">Rhwalani mpingu wa mina, mijondza ka mina, hikuva ni ni mbilu yorhula ni ya timpsalu; kutani mimoya yitakuma kuwisisiwa;</verse>
			<verse number="30">hikuva mpingu wa mina wawolova, ni ndzhwalu wa mina wavevuka.”</verse>
		</chapter>
		<chapter number="12">
			<verse number="1">Nkarhini wolowo Yesu ahundza xikarhi ka masimu ya trigu hi siku ra Savata. Vajondzisiwa va yena avatwa ndlala, kutani vasungula kutshova minchocho ya trigu, vaja.</verse>
			<verse number="2">Loko Vafarisi vasvivona, vaku ka yena: “Vona! Vajondzisiwa va wena vayendla lesvingapfumeleliwiki kuyendliwa hi siku ra Savata.”</verse>
			<verse number="3">Kambe Yesu aku ka vona: “Xana amijondzanga lesviyendliweke hi Davhida, siku leri angatwa ndlala, yena ni lava avali na yena ke?”</verse>
			<verse number="4">Atshama anghena na vona ndlwini ya Xikwembu, vaja xinkwa xa mhamba lexi axingafanelanga kujiwa hi yena ni lava avali na yena, kambe axijiwa hi Vaprista ntsena.</verse>
			<verse number="5">Kumbe, amijondzanga Nawini xana lesvaku, hi siku ra Savata, Vaprista vatlula Nawu wa Savata hi kutirha Tempeleni, kambe vangakumi nandzu ke?</verse>
			<verse number="6">Namibzela lesvaku ku ni lweyi atlulaka Tempele hi vukulu kola.</verse>
			<verse number="7">Loko amitwisisile rito leringo: “ ‘Nitsakela timpsalu, kungali timhamba, n'wina ina mingasolanga lavangaliki na nandzu,</verse>
			<verse number="8">hikuva N'wana-wa-Munhu i Hosi ya Savata.’”</verse>
			<verse number="9">Loko Yesu asukile kolaho, ayanghena sinagogeni ra vona.</verse>
			<verse number="10">Kona kolaho, akuli ni munhu wa kukhwanyala voko. Kutani vavutisa Yesu hi kulava xomunyika nandzu ha xona vaku: “Xana svapfumeleliwa kuhanyisa munhu hi siku ra Savata ke?”</verse>
			<verse number="11">Yena aku ka vona: “I mani munhu xikarhi ka n'wina lweyi anga ni nyempfu yin'we ntsena, kaku loko yiwela kheleni hi siku ra Savata, angatakala angayitlakuli, ayihumesa hi siku lero ke?</verse>
			<verse number="12">Kasi munhu atlula ngopfu svinene tinyempfu hi risima. Hikolaho, kuyendla lesvinene hi siku ra Savata, svapfumeleliwa.”</verse>
			<verse number="13">Kutani aku ka munhu yelweyo: “Tshambuluta voko ra wena!” Aritshambuluta; kutani ritlhela riwololoka rifana ni lerin'wana.</verse>
			<verse number="14">Vafarisi vahuma handle, vayaboha makungu mayelanu ni vutomi bza Yesu kuvona hilaha vangamudlayaka hakona.</verse>
			<verse number="15">Kambe loko Yesu asvitiva, asuka kolaho. Lavotala vamulandza, kutani avahanyisa hinkwavu.</verse>
			<verse number="16">Kambe avatshinyisisa lesvaku vangatshuki vamudumisa vanhwini.</verse>
			<verse number="17">Akuli kuhetisa lesvivuliweke hi muprofeta Ezaya, loko aku:</verse>
			<verse number="18">“Vonani nandza wa mina lweyi ningatihlawulela yena, murhandziwa wa mina lweyi mbilu ya mina yimutsakelaka. Nitaveka Moya wa mina henhla ka yena, kutani atativisa vamatiko lesvaku kuyavanyisa lokolulama ku kona;</verse>
			<verse number="19">angakala angaholovi, angebi huwa, aku na munhu lweyi angatatwa rito ra yena asvitaratwini.</verse>
			<verse number="20">Angakala angatshovi rihlanga lerikhinyekeke, nasvona angakala angatimi rivoni leringe ketiketi, akondza ahlulisa kuyavanyisa lokolulama.</verse>
			<verse number="21">Kutani vamatiko vatatshemba vito ra yena.”</verse>
			<verse number="22">Hi loko vatisa munhu lweyi aali ni dimoni; wa xifamahlo, nasvona ali mbheveve. Yesu amuhanyisa, kutani lweyi wa mbheveve avulavula, nasvona atlhela avona.</verse>
			<verse number="23">Kutani xitshungu hinkwaxu xihlamala, xivutisana xiku: “Xana munhu lweyi angava yena N'wana Davhida ke?”</verse>
			<verse number="24">Loko Vafarisi vatwa svosvo, vahlamula vaku: “Munhu lweyi angekoti kuhlongola madimoni loko kungali hi Belzebule, hosana ya madimoni.”</verse>
			<verse number="25">Kambe Yesu, hi kutiva miyehleketo ya vona, aku ka vona: Mfumu wun'wana ni wun'wana lowuyavaneke hi le xikarhi, wutawa; svitano ni ka doropa rin'wana ni rin'wana, hambi wuli njangu, lowuyavaneke hi le xikarhi, wungakala wungatiyi.</verse>
			<verse number="26">Ni loko Sathana ahlongola Sathana, watilwisa; hi kolaho mfumu wa yena wungakala wungatiyi.</verse>
			<verse number="27">Ni loko kunene nihlongola madimoni hi Belzebule, xana vana va n'wina vona vamahlongola hi mani ke? Loko svilitano vatava vayavanyisi va n'wina.</verse>
			<verse number="28">Kambe loko nihlongola madimoni hi Moya wa Xikwembu, svivula lesvaku Mfumu wa Xikwembu wutile ka n'wina.</verse>
			<verse number="29">Kumbe munhu anganghenisa kuyini ndlwini ya nhenha ya matimba aphanga xuma xa yona, loko angasungulanga hi kuboha nhenha yoleyo ke? Hikona angakotaka kuphanga yindlo ya yona.</verse>
			<verse number="30">Lweyi angayimiki na mina, alwa na mina; kutani lweyi angahlengeletiki na mina, wahangalasa.</verse>
			<verse number="31">Hilaha ninge ka n'wina: Vanhu vatarivaleliwa xijoho xihi ni xihi, hambi kova kusandza Xikwembu; kambe loko vasandza Moya Lowokwetsima, vangakala vangarivaleliwi;</verse>
			<verse number="32">mani na mani lweyi angatajohela N'wana-wa-Munhu hi kumusandza, atarivaleliwa; kambe lweyi angatajohela Moya Lowokwetsima hi kuwusandza, angakala angarivaleliwi, hambi kuli nkarhini wa svosvi, hambi kuli nkarhini lowutaka.</verse>
			<verse number="33">Vonani: Nsinya lowunene wuveka mihandzu ya wona leyinene. Vonani: Nsinya lowobiha, wuveka mihandzu ya wona leyobiha, hikuva nsinya wutiviwa hi mihandzu ya wona.</verse>
			<verse number="34">“N'wina rixaka ra svipshahla, mingasvikotisa kuyini kuhumesa marito lamanene, lesvi minga lavobiha ke? Nomo wuvula lesvi mbilu yitaleke hi svona.</verse>
			<verse number="35">Munhu wa munene ahumesa svilo lesvinene xihundleni lexinene xa rifuwo ra yena, kambe munhu lweyi wobiha ahumesa lesvobiha xihundleni xa rifuwo ra yena lerobiha.</verse>
			<verse number="36">Hikolaho namibzela lesvaku, hi siku ra kuyavanyisa, vanhu vatatihlamulela ka rito rin'wana ni rin'wana ra hava leri vatshamaka varivula,</verse>
			<verse number="37">hikuva wena, utahlayiwa lweyi alulameke hikolaho ka marito ya wena; na svona, utayavanyisiwa hikolaho ka marito ya wena.”</verse>
			<verse number="38">Nkarhini wolowo, van'wana va Vatsali ni Vafarisi vaku ka Yesu: “Mujondzisi, hilava kukuvona uyendla mahlori.”</verse>
			<verse number="39">Avahlamula, aku: “Rixaka leri ra mona ni ra vuwosvi, rikombela mahlori, kambe ringakala ringanyikiwi wona, loko mangali wona mahlori ya muprofeta Yonasi.</verse>
			<verse number="40">Hikuva hilaha Yonasi aheteke hakona masiku manharhu ni vusiku bzakona khwirini ra hlampfi leyikulu, N'wana-wa-Munhu na yena ataheta masiku manharhu ni vusiku bzakona hansi ka misava.</verse>
			<verse number="41">Hi siku ra kuyavanyisa, vavanuna va Ninivha vatahumelela svin'we ni rixaka leri, variyavanyisa, hikuva vahundzukile, loko vachumayeliwa hi Yonasi; kutani masvivo, lweyi anga laha i nkulu kutlula Yonasi.</verse>
			<verse number="42">Hi siku ra kuyavanyisa, hosinkazi ya le dzongeni yitapfuka kufeni svin'we ni rixaka leri, yiliyavanyisa, hikuva yisukile makun'wini ya misava kutayingisa vutlhari bza Solomoni, kutani masvivo, lweyi angalaha i nkulu kutlula Solomoni.</verse>
			<verse number="43">“Loko moya wa chaka wusukile ka munhu, wuya mananga kuyalava kuwisa, kambe wutsandzeka kukukuma;</verse>
			<verse number="44">hi loko wuku: ‘Nitatlhelela ndlwini ya mina leyi nihumeke ka yona.’ Kutani loko wufika, wuyikuma yingali na nchumu, yisviyeliwile, yilungisiwile.</verse>
			<verse number="45">Hi loko wutlhela wuyateka mimoya yin'wana ya ntlhanu ni yimbirhi leyobiha kutlulisa wona, kutani yinghena, yitshama ndlwini leyi; kutani matshamela yohetelela ya munhu lweyi, matatlula lawa yosungula hi kubiha. Svitava tano ka rixaka leri robiha.”</verse>
			<verse number="46">Aku ahavulavula ni xitshungu, kuhumelela mamana wa yena ni vamakwavu, vayima handle, valava kuvulavula na yena.</verse>
			<verse number="47">Kutani munhu mun'we aku ka yena: “Vona, mamana wa wena ni vamakwenu, hi lava laha handle, valava kuvulavula na wena.”</verse>
			<verse number="48">Kambe Yesu ahlamula lweyi angamutivisa aku: “Mamana i mani xana, ni vamakwerhu i va mani xana?”</verse>
			<verse number="49">Kutani akomba vajondzisiwa va yena hi voko, aku: “Mamana ni vamakwerhu hi volava;</verse>
			<verse number="50">hikuva mani na mani lweyi ayendlaka kurhandza ka Tatana wa mina lweyi anga matilweni, hi yena makwerhu waxinuna, ni waxisati, na mamana.”</verse>
		</chapter>
		<chapter number="13">
			<verse number="1">Hi siku rolero, Yesu ahuma ndlwini, ayatshama kusuhi ni tiva.</verse>
			<verse number="2">Kutani xitshungu lexikulu xihlengeletana xitela yena, akondza anghena bzatswini, atshama ndzeni ka rona; loko xili xitshungu hinkwaxu, xona axiyimile ridongeni.</verse>
			<verse number="3">Kutani axibzela timhaka letotala hi svifaniso, aku: “Yingisani! Muhaxi ahumile aya kuhaxeni ka timbewu.</verse>
			<verse number="4">Loko ali karhi ahaxa, timbewu tin'we tiwela ndleleni; kutani tinyanyana tita, titaja hinkwatu.</verse>
			<verse number="5">Timbewu tin'wana tiwela maribzeni, laha akungali na misava leyotala, kutani tihantla timila, hikuva misava yakona ayingatalanga.</verse>
			<verse number="6">Kambe loko jambu ritlhava, svimilwa svivuna, kutani sviwoma hi kupfumala timintsu.</verse>
			<verse number="7">Timbewu tin'wana tiwela xikarhi ka mintwa; loko mintwa yikula, yitikamanyeta.</verse>
			<verse number="8">Kasi tin'wana tona tiwela misaveni leyinene, tiveka mihandzu, yin'wana yichela dzana (100), yin'wana ntlhanu wa makume ni rin'we (60), yin'wana makume manharhu.</verse>
			<verse number="9">Lweyi anga ni tindleve, aayingise!”</verse>
			<verse number="10">Vajondzisiwa vata ka Yesu, vaku: “Hikolaho ka yini uvulavula ni vanhu hi svifaniso ke?”</verse>
			<verse number="11">Avahlamula, aku: Hi lesvaku n'wina, minyikiwile kutiva svihundla sva Mfumu wa matilo, kambe vona avanyikiwanga.</verse>
			<verse number="12">Lweyi anga ni xanchumu, atanyikiwa ni svin'wana, kutani atava ni lesvotala; kambe lweyi angaliki ni nchumu, atatekeliwa ni lexi anga na xona.</verse>
			<verse number="13">Lesviyendlekaka hi lesvaku nivulavula na vona hi svifaniso hikusa vavona, kambe avavonisisi; ni kuyingisa, avayingisisi, hambi kusvitwisisa.</verse>
			<verse number="14">Kutani kuyendleka ka vona lesvingavuliwa khale hi muprofeta Ezaya, loko aku: “ ‘Kuyingisa mitayingisa hi tindleve, kambe amingayingisisi nikutsongo, nasvona, kuvona hi mahlo mitavona, kambe amingavonisisi!</verse>
			<verse number="15">Timbilu ta vanhu lava titlanyalile; vatipfale tindleve ni mahlo, lesvaku vangahavoni, ni kuyingisa vangahayingisi hi tindleve ta vona, hambi kuli kutwisisa hi timbilu ta vona, vangahatwisisi, lesvaku vahundzuka, na mina nivahanyisa.’ ”</verse>
			<verse number="16">Kambe makatekile mahlo ya n'wina, hikuva mavona, na tona tindleve ta n'wina, hikuva tayingisa.</verse>
			<verse number="17">Nitiyisile hakunene nili ka n'wina: Vaprofeta lavotala ni lava volulama, vanavelile kuvona lesvi n'wina misvivonaka kambe avasvivonanga; hambi kuli kuyingisa lesvi n'wina misviyingisaka kambe avasviyingisanga.</verse>
			<verse number="18">“Loko mili n'wina, yingisani xifaniso xa muhaxi mixitwisisa:</verse>
			<verse number="19">Mani na mani lweyi atwaka Rito ra Mfumu wa Xikwembu, kambe angaritwisisi, svifana ni loko mbewu yiwile kusuhi ni ndlela. Lweyi wobiha ata, amutekela lesvihaxiweke mbilwini ya yena.</verse>
			<verse number="20">Mbewu leyihaxiweke amaribzeni, svifana ni loko munhu atwile Rito, ahantla ariyamukela hi kutsaka;</verse>
			<verse number="21">kambe anga na timintsu ndzeni ka yena, atiyisela nkarhinyana ntsena; kutani loko khombo kumbe kuxaniseka svihumelela hikolaho ka Rito, ahantla akhunguvanyeka.</verse>
			<verse number="22">Mbewu leyihaxiweke mintweni svifana ni loko munhu atwa Rito; kambe kuvilela hi sva misava ni kukanganyisiwa hi rifuwo svikamanyeta Rito, kutani ritsandzeka kuveka mihandzu.</verse>
			<verse number="23">Kambe mbewu leyihaxiweke misaveni leyinene, svifana ni loko munhu atwa Rito aritwisisa; hi yena lweyi avekaka mihandzu leyinene, yin'wana yiveka ka dzana (100), yin'wana yiveka ka ntlhanu wa makume ni rin'we (60), yin'wana yiveka makume manharhu.”</verse>
			<verse number="24">Yesu avavekela xifaniso xin'wana, aku: “Mfumu wa matilo wufana ni munhu lweyi abzaleke mbewu leyinene nsin'wini ya yena.</verse>
			<verse number="25">Kambe loko vanhu vayetlele, kuta nala wa yena, atabzala mfava xikarhi ka trigu, kutani atifambela.</verse>
			<verse number="26">Kuteloko trigu ritlhavile rili khava, na wona mfava wuvonaka.</verse>
			<verse number="27">Vatirhi va n'winyi wa munti vata, vaku ka yena: ‘Hosi, ahiku ubzalile mbewu leyinene nsin'wini ya wena; xana mfava lowu wuta hi kwihi ke?’</verse>
			<verse number="28">Aku ka vona: ‘I ntirho wa nala.’ Vatirhi vaku ka yena: ‘Xana ulava lesvaku hiyatsuvula mfava ke?’</verse>
			<verse number="29">Aku ka vona: ‘Ahihim, hikuva loko miyatsuvula mfava, mingatshuka mitsuvula na rona trigu.</verse>
			<verse number="30">Svitshikeni svikula svin'we, kukondza kuyafika nkarhi wa kutshovela; hi kona ningataku ka vatshoveli: Rhangani hi mfava miwutsuvula, miwuboha hi tinyandza, mitawuhisa; kambe trigu mirihlengeleta tshaleni ra mina.’”</verse>
			<verse number="31">Avavekela xifaniso xin'wana, aku: “Mfumu wa matilo wufana ni mbewu ya nsinapi leyi munhu angayiteka, ayayibzala nsin'wini ya yena.</verse>
			<verse number="32">Mbewu yakona hi leyitsongo ka timbewu hinkwatu, kambe loko yimilile, yitlula svimilwa hinkwasvu hi kukula, yihundzuka nsinya, tinyanyana ta tilo, titayaka marhavini ya wona.”</verse>
			<verse number="33">Atlhela avabzela xifaniso xin'wana, aku: “Mfumu wa matilo wufana ni comela leri wansati angariteka, aripfuva hi mimpimo yinharhu ya fulahu, yikondza yikukumuka hinkwayu.”</verse>
			<verse number="34">Yesu abzelile xitshungu timhaka leti hinkwatu hi svifaniso; angavabzelanga nchumu loko kungali hi svifaniso,</verse>
			<verse number="35">lesvaku kutayendleka hilaha rito ra muprofeta ringaku: “Nitavulavula hi svifaniso, nipaluxa timhaka leti atifihliwile, hi mpfhuka misava yitumbuluxiwile.”</verse>
			<verse number="36">Kutani Yesu asuka xitshungwini, ayanghena ndlwini; vajondzisiwa va yena vata ka yena, vaku: “Hihlamusele xifaniso xa mfava wa le masin'wini.”</verse>
			<verse number="37">Avahlamula, aku: Lweyi abzaleke mbewu leyinene i N'wana-wa-Munhu;</verse>
			<verse number="38">nsimu i misava; mbewu leyinene i vana va Mfumu; mfava i vana va Lweyi Wobiha.</verse>
			<verse number="39">Nala lweyi abzaleke mfava i Diyavulosi; kutshovela i kuhela ka misava, vatshoveli vona i tintsumi.</verse>
			<verse number="40">Kukotisa loko mfava wutsuvuliwile, wuya hisiwa ndzilweni, svitava tano akuheleni ka misava.</verse>
			<verse number="41">N'wana-wa-Munhu atarhuma tintsumi ta yena, titahlengeleta handle ka Mfumu wa yena vakhunguvanyisi hinkwavu ni lavayendlaka lesvobiha,</verse>
			<verse number="42">titavacukumeta kheleni ra ndzilo, laha minkosi yingatava kona, ni kuketsela ka matinyo.</verse>
			<verse number="43">Nkarhini wolowo, lavolulama vatavangama kukotisa jambu, Mfun'wini wa Tatana wa vona. Lweyi anga ni tindleve, aayingise!</verse>
			<verse number="44">Mfumu wa matilo wufana ni rifuwo lericeleliweke nsin'wini, kaku loko munhu arithumbhile, angatlhela aricelela, kutani kutsakeni ka yena, ayaxavisa svilo sva yena hinkwasvu, atixavela nsimu yoleyo.</verse>
			<verse number="45">Nasvona, Mfumu wa matilo wufana ni muxavi lweyi alavaka tinwarhu leti tinene;</verse>
			<verse number="46">kutani loko akumile nwarhu yin'we yodura ngopfu, ayaxavisa svilo sva yena hinkwasvu, atixavela yona.</verse>
			<verse number="47">Nasvona: Mfumu wa matilo wufana ni nkukutu lowupetiweke lwandle, wuphasa tihlampfi ta tinxakaxaka.</verse>
			<verse number="48">Loko wutele, vaphasi vawukokela ridongeni, vatshama hansi, vakhetela tihlampfi letinene amindzhaveni ya vona, letingapfuniki nchumu vaticukumeta.</verse>
			<verse number="49">Svitava tano akuheleni ka misava; tintsumi titahuma, titahlawula lavobiha ka lavolulama,</verse>
			<verse number="50">lavobiha titavacukumeta kheleni ra ndzilo, laha minkosi yingatava kona, ni kuketsela ka matinyo.</verse>
			<verse number="51">“Xana matitwisisa timhaka leti hinkwatu ke?” Vaku ka yena: “Ina!”</verse>
			<verse number="52">Aku ka vona: “Hilaha ninge: Mutsali mun'wana ni mun'wana lweyi ajondzisiweke hi ta Mfumu wa matilo, afana ni n'winyi wa yindlo lweyi ahumesaka vuhosini bza yena svilo lesvimpsha ni lesvi sva khale.”</verse>
			<verse number="53">Kuteloko Yesu ahetile kuvula svifaniso svosvo, asuka kolaho;</verse>
			<verse number="54">loko afikile tikweni ra le kwavu, ajondzisa vanhu sinagogeni ra vona, vakondza vahlamala, vaku: “Xana vutlhari lebzi ni mintirho leyi ya matimba, asvikume kwihi ke?</verse>
			<verse number="55">Xana ahi yena n'wana wa muvatli ke? Mamana wa yena, xana ahi yena lweyi avuliwaka Mariya ke? Ni vamakwavu, xana ahi vona va Yakobe, Yosefa, Simoni, na Yuda ke?</verse>
			<verse number="56">Xana vamakwavu vaxisati ahi na vona hinkwavu xikarhi ka hina ke? Nasvona svilo lesvi hinkwasvu asvikuma kwihi xana?”</verse>
			<verse number="57">Kutani vakhunguvanyeka svinene hikolaho ka yena. Kambe Yesu aku ka vona: “Muprofeta angasoliwi, loko kungali tikweni ra le kwavu, ni le maxakeni ya yena.”</verse>
			<verse number="58">Hikolaho, angayendlanga mahlori lawa yotala kona, hikuva avangalina kupfumela.</verse>
		</chapter>
		<chapter number="14">
			<verse number="1">Nkarhini wolowo, loko ndhuma ya Yesu yifikile tindleveni ta hosi Heroda,</verse>
			<verse number="2">aku ka vatirhi va yena: “Munhu lweyi i Yohani Mukhuvuli, ayopfuka kufeni, kutani hi svona lesviyendlaka lesvaku mahlori ya matimba mavoneka ka yena.”</verse>
			<verse number="3">Mhaka hi lesvaku Heroda aakhomile Yohani, amuboha, amupfalela jele hikolaho ka Herodiya, nsati wa Filipi, makwavu wa Heroda;</verse>
			<verse number="4">hikuva Yohani aatshama abzela Heroda makhambi yotala aku: “Awupfumeleliwi kutekela makwenu nsati wa yena.”</verse>
			<verse number="5">Heroda aanavela kumudlaya, kambe aachava vanhu hikuva avaku: “Yohani i muprofeta!”</verse>
			<verse number="6">Kambe nkhubzeni wa siku ra kuvelekiwa ka Heroda, n'wana wa Herodiya waxisati acina mahlweni ka vanhu, atsakisa Heroda;</verse>
			<verse number="7">hi kolaho, Heroda amutshembisa hi kuhlambanya, aku: “Xihi ni xihi lexi ungataxikombela, nitakunyika xona.”</verse>
			<verse number="8">Hi loko lweyi wanhwanyana abzeleteliwa hi mamana wa yena kulanga, aku: “Ninyike nhloko ya Yohani Mukhuvuli svosvi kola, yili nkambaneni.”</verse>
			<verse number="9">Hosi yikhunguvanyeka, kambe hikolaho ka kuhlambanya ka yona, ni hikolaho ka lavatshameke na yona kujeni, yilerisa lesvaku nhloko yinyikiwa lweyi wanhwanyana.</verse>
			<verse number="10">Kurhumiwa vanhu, vayatsema nhloko ya Yohani jele.</verse>
			<verse number="11">Kutani nhloko ya yena yitisiwa na yili nkambaneni, vanyika lweyi wanhwanyana; yena ayiyisa ka mamana wa yena.</verse>
			<verse number="12">Kutani vajondzisiwa va Yohani vata, vatateka ntsumbu wa yena, vayawulahla; kutani vayativisa Yesu.</verse>
			<verse number="13">Loko Yesu atwile timhaka toleto, asuka kolaho hi bzatsu, apelela aya mananga na ali yexe. Loko xitshungu xisvitivile, xihuma madoropeni, ximulandza hi milenge.</verse>
			<verse number="14">Akuhumeni ka yena bzatsweni, avona xitshungu lexikulu, kutani axitwela vusiwana, ahanyisa lavavabzaka xikarhi ka xona.</verse>
			<verse number="15">Kuteloko ripelile, vajondzisiwa vata ka yena vaku: “Lomu i mananga, nasvona nkarhi wuhundzile, tlhelisa xitshungu xiya madoropeni, xiyatixavela svakuja.”</verse>
			<verse number="16">Kambe Yesu aku ka vona: “Avafanelanga kusuka; vaphameleni n'wina.”</verse>
			<verse number="17">Vaku ka yena: “Ahi na nchumu la, loko kungali svinkwa sva ntlhanu ni tihlampfi timbirhi.”</verse>
			<verse number="18">Aku: “Svitiseni halenu.”</verse>
			<verse number="19">Kutani loko abzelile xitshungu kutshama hansi bzanyini, ateka svinkwa sva ntlhanu ni tihlampfi timbirhi, alanguta henhla tilweni, akhensa. Kutani akhemelela svinkwa svosvo, anyika vajondzisiwa, vona vayavela xitshungu.</verse>
			<verse number="20">Hinkwavu vaja vaxurha; kutani varholela matlhantlha lawa mangasala, matata svirhundzu sva khume ni svimbirhi.</verse>
			<verse number="21">Kasi lavajeke avali vanhu lavalavaka kuva ntlhanu wa makhulu (5 000), loko kungakontiwi vavasati ni vatsongwana.</verse>
			<verse number="22">Ndzhaku ka svosvo, Yesu asindzisa vajondzisiwa lesvaku vanghena bzatsweni, varhanga vaya ka tlhelo lerin'wana ra tiva, loko yena ali karhi asalisana ni xitshungu.</verse>
			<verse number="23">Kuteloko asalisanile ni xitshungu lexiya, atlhantukela ntshaveni kuyakhongela ali yexe; kutani apeleliwa hi jambu na ahali kolaho.</verse>
			<verse number="24">Bzatsu rona, arifambile mpfhuka lowukulu risukile ribuweni, rili karhi ritsekatsekisiwa hi magandlati, hikuva mheho ayiba yikongoma bzatsu.</verse>
			<verse number="25">Hi nkarhi wa mahlambandlopfu, ata ka vona, na afamba henhla ka mati ya tiva.</verse>
			<verse number="26">Loko vajondzisiwa vamuvona na afamba henhla ka mati ya tiva, vadzuka ngopfu vaku: “I xipoko!” Kutani vaba nyandha hi kuchava.</verse>
			<verse number="27">Kambe Yesu ahantla avulavula na vona, aku: “Tiyisani timbilu, hi mina; mingachaveni!”</verse>
			<verse number="28">Petrosi amuhlamula, aku: “Hosi, loko uli wena hakunene, nilerise lesvaku nita kolaho unga kona hi le henhla ka mati.”</verse>
			<verse number="29">Yesu aku ka yena: “Tana!” Kutani Petrosi ahuma bzatsweni, afamba henhla ka mati, aya ka Yesu.</verse>
			<verse number="30">Kambe loko avona matimba ya mheho, akhomiwa hi kuchava; kutani loko asungula kumbombomela, aba nyandha aku: “Hosi, niponise!”</verse>
			<verse number="31">Yesu ahantla atshambuluta voko, amukhoma, aku ka yena: “Munhu wa kupfumela lokutsongo, ukanakanile hikolaho ka yini xana?”</verse>
			<verse number="32">Kuteloko vanghenile bzatswini, mheho yirhula.</verse>
			<verse number="33">Kutani lava avali bzatswini vakhinsamela Yesu, vaku: “Hakunene, u N'wana wa Xikwembu.”</verse>
			<verse number="34">Loko vatsemakanyile tiva, vafika tikweni ra Genezareta.</verse>
			<verse number="35">Loko vanhu vakona vativile lesvaku hi yena Yesu, varhumela rito matlhelweni hinkwawu, kutani hinkwavu lavavabzaka vatisiwa ka yena.</verse>
			<verse number="36">Vanhu vamukombela lesvaku apfumelela timbabzi kukhumba hambi mali makumu ya sviyambalu sva yena ntsena; kutani hinkwavu lavangamukhumba vahanyisiwa.</verse>
		</chapter>
		<chapter number="15">
			<verse number="1">Nkarhini wolowo, Vafarisi ni Vatsali lavahumaka Yerusalema vata ka Yesu, vaku:</verse>
			<verse number="2">“Hikolaho ka yini vajondzisiwa va wena vangalandzi svihena lesvi hisvikumeke ka lava va khale xana? Hikuva vaja na vangahlambanga mavoko.”</verse>
			<verse number="3">Avahlamula, aku: Na n'wina, mitlulela yini Nawu wa Xikwembu hi mikhuva ya n'wina ke?</verse>
			<verse number="4">“Xikwembu xite: ‘Uva ni xichavu ka tatana wa wena ni ka mamana wa wena.’ Nasvona xite: ‘Lweyi arhuketelaka tatana wa yena kumbe mamana wa yena, aadlayiwe!’”</verse>
			<verse number="5">“Kasi n'wina mili, munhu angabzela tatana wa yena kumbe mamana wa yena, aku: ‘Lexi awufanela kuxilondzovota ka mina, i mhamba leyihlawuleliweke Xikwembu.’”</verse>
			<verse number="6">Ka n'wina, munhu lweyi angahalina yo mfanelo ya kupfuna tatana wa yena. Kutani-ke miwonha rito ra Xikwembu hi mikhuva ya n'wina.</verse>
			<verse number="7">Vakanganyisi, Ezaya aavula n'wina hakunene loko aku:</verse>
			<verse number="8">“‘Vanhu lava vanidzunisa hi milomo, kambe timbilu ta vona ti le kule na mina.</verse>
			<verse number="9">Vatikarhata mahala hi kunidzunisa, tijondzo leti vatijondzisaka i milawu ya vanhu ntsena.’”</verse>
			<verse number="10">Kutani Yesu avitana xitshungu, aku ka xona: “Yingisani, mitwisisa.</verse>
			<verse number="11">Lesvinghenaka non'weni, ahi svona lesvinyamisaka munhu, kambe lesvihumaka non'weni, hi svona lesvinyamisaka munhu.”</verse>
			<verse number="12">Kutani vajondzisiwa vata ka yena, vaku: “Xana wasvitiva lesvaku Vafarisi vakhunguvanyekile, loko vatwile marito ya wena ke?”</verse>
			<verse number="13">Ahlamula, aku: “Nsinya wun'wana ni wun'wana lowu wungabzaliwangiki hi Tatana wa mina wa le tilweni, wutatsuvuliwa.</verse>
			<verse number="14">Vatshikeni, hi lava va svifamahlo lavafambisaka svifamahlokulobze. Loko xifamahlo xifambisa xin'wana, svitawela kheleni hi vumbirhi bza svona.”</verse>
			<verse number="15">Petrosi amuhlamula aku: “Hihlamusele xifaniso lexi.”</verse>
			<verse number="16">Aku: “Xana ni svosvi mahapfumala kutwisisa na n'wina ke?</verse>
			<verse number="17">Xana amisvitivi lesvaku hinkwasvu lesvinghenaka non'weni, sviya khwirini, kutani svicukumetiwa nhoveni ke?</verse>
			<verse number="18">Kasi lesvihumaka non'weni, svita hi le mbilwini, kutani hi svona lesvinyamisaka munhu.</verse>
			<verse number="19">Hikuva miyehleketo leyobiha, kudlayana, vuwosvi, vuphukuphuku, ni kuyiva, vumboni bza mavunhwa ni kurhuketela,</verse>
			<verse number="20">hi svona lesvinyamisaka munhu; kambe kuja na ungahlambanga mavoko, ahi svona lesvi svinyamisaka munhu.”</verse>
			<verse number="21">Yesu asuka kolaho, aya matlhelweni ya madoropa ya Tiro na Sidoni.</verse>
			<verse number="22">Kutani kuhumelela wansati lweyi aata hi le migangeni ya kusuhi na Kanana ahuwelela, aku: “Nitwele vusiwana, Hosi N'wana Davhida! N'wana wa mina wanhwanyana axanisiwa ngopfu hi madimoni.”</verse>
			<verse number="23">Kambe Yesu angamuhlamulanga nchumu. Kutani vajondzisiwa va yena vamukombela vaku: “Muhlongole, hikuva ahibela huwa ali karhi ahilandzelela.”</verse>
			<verse number="24">Yesu ahlamula aku: “Anirhumiwanga ka van'wana, loko kungali ka Vaisrayele, lavalahlekeke kufana ni tinyempfu.”</verse>
			<verse number="25">Hi loko wansati ata, atamukhinsamela, aku: “Hosi, nipfune!”</verse>
			<verse number="26">Amuhlamula, aku: “Asvisasekanga kutekela vana svakuja, unyika timbzana.”</verse>
			<verse number="27">Yena aku: “Ina Hosi, kambe hambi tili timbzana, tija matlhantlha lawa mawaka hi le mezeni wa n'winyi wa tona.”</verse>
			<verse number="28">Kolaho Yesu ahlamula, aku ka yena: “Wansati, kupfumela ka wena i kukulu; akuyendliwe hilaha ukombelaka hakona!” Kutani n'wana wa yena ahanyisiwa hi nkama wolowo.</verse>
			<verse number="29">Loko Yesu asukile kolaho, atlhelela kusuhi ni tiva ra Galileya, kutani atlhantukela ntshaveni, afika atshama kona.</verse>
			<verse number="30">Xitshungu lexikulu xita ka yena, na xili ni lavakhwitaka, svilima, svifamahlo, timbheveve ni van'wana lavotala; vavaveka milengeni ya Yesu, kutani avahanyisa.</verse>
			<verse number="31">Xitshungu xihlamala loko xivona timbheveve tivulavula, svilima svihanyisiwa, lavokhwita vafamba, lavofa mahlo vavona; kutani xidzunisa Xikwembu xa Israyele.</verse>
			<verse number="32">Yesu avitana vajondzisiwa va yena, aku ka vona: “Nitwela xitshungu lexi vusiwana, hikuva xixwile masiku manharhu na mina, kutani axahali na svakuja; anilavi kuxitlhelisela makaya na xili ni ndlala, hikuva xingawa ndleleni.”</verse>
			<verse number="33">Vajondzisiwa vaku ka yena: “Xana hingasvikuma kwihi kola mananga svakuja svophamela xitshungu xotani, lesvaku xija xixurha ke?”</verse>
			<verse number="34">Yesu aku ka vona: “Mi ni svinkwa svingani ke?” Vaku: “Hi ni svinkwa sva ntlhanu ni svimbirhi, ni tihlampfinyana tingali tingani.”</verse>
			<verse number="35">Kolaho abzela xitshungu lesvaku xitshama hansi.</verse>
			<verse number="36">Kutani ateka svinkwa sva ntlhanu ni svimbirhi ni tihlampfi, akhensa, akhema, anyika vajondzisiwa, vona vayavela xitshungu.</verse>
			<verse number="37">Hinkwavu vaja vaxurha, varholela ni matlhantlha lawa mangasala, matata ntlhanu wa svirhundzu ni svimbirhi lesvikulu.</verse>
			<verse number="38">Lavangaja, avali vanhu va mune wa makhulu (4 000), loko kungahlayiwi vavasati ni vatsongwana.</verse>
			<verse number="39">Kuteloko atlhelisile xitshungu, anghena bzatswini, aya tikweni ra Magadala.</verse>
		</chapter>
		<chapter number="16">
			<verse number="1">Vafarisi ni Vasaduki vata ka Yesu kutamuringa, vakombela lesvaku ayendla xikombiso lexihumaka tilweni.</verse>
			<verse number="2">Yena avahlamula, aku: “[Nimajambu, mili: ‘Ritaxa khwatsi, hikuva tilo ripshukile kufana ni ndzilo.’]</verse>
			<verse number="3">[Kutani ni mixo mili: ‘Namuntlha yitana, hikuva tilo radzindza, ni kumphuma rimphumile.’ Vakanganyisi, mitiva matshamela ya tilo, kambe mitsandzeka kutiva svikombiso sva minkarhi leyi?]</verse>
			<verse number="4">Rixaka leri ra mona, ni vuwosvi, rilava xikombiso, kambe ringakala ringanyikiwi xona, loko xingali xikombiso xa muprofeta Yonasi.” Kutani avasiya, atifambela.</verse>
			<verse number="5">Loko vajondzisiwa vatsemakanyile vaya tlhelo rin'wana ra tiva vatsundzuka lesvaku avakhohlwile kuteka svinkwa.</verse>
			<verse number="6">Yesu aku ka vona: “Tlharihani, tivoneleni ka comela ra Vafarisi ni ra Vasaduki.”</verse>
			<verse number="7">Kutani vakanetana vaku: “Kumbe hi lesvi hingatekangiki svinkwa.”</verse>
			<verse number="8">Kuteloko Yesu asvitwile, aku ka vona: “Vanhu vakupfumela lokutsongo, hikolaho ka yini mikanetana hi lesvi mingaliki ni svinkwa xana?</verse>
			<verse number="9">Xana amisetwisisa ke? Xana amitsundzuki svinkwa sva ntlhanu lesvingaphamela vanhu va ntlhanu wa makhulu (5 000) ni lesvaku mitatile svirhundzu svingani lesvikulu hi matlhantlha ke?</verse>
			<verse number="10">Amitsundzuki ni svinkwa sva ntlhanu ni svimbirhi lesvingaphamela vanhu va mune wa makhulu (4 000) ni lesvaku mitatile svirhundzu svingani hi matlhantlha ke?</verse>
			<verse number="11">Hikolaho ka yini mingatwisisi lesvaku aningavulavuli na n'wina hi ta svinkwa xana? Kambe hi lesvaku mitivonela ka comela ra Vafarisi ni ra Vasaduki xana?”</verse>
			<verse number="12">Hikona vangatwisisa lesvaku aangavuli kutivonela ka comela ra svinkwa, kambe kutivonela ka tijondzo ta Vafarisi ni ta Vasaduki.</verse>
			<verse number="13">Loko Yesu afikile tikweni ra Khezariya wa Filipi, avutisa vajondzisiwa va yena, aku: “Xana vanhu vali, N'wana-wa-Munhu i mani ke?”</verse>
			<verse number="14">Vaku: “Van'we vali, u Yohani Mukhuvuli; van'wana vali, hi wena Eliya; van'wana kambe vali, hi wena Yeremiya, kumbe mun'we wa vaprofeta.”</verse>
			<verse number="15">Aku ka vona: “N'wina ke, mili ni mani xana?”</verse>
			<verse number="16">Kutani Simoni Petrosi ahlamula aku: “U Kriste, N'wana wa Xikwembu lexinyikaka vutomi.”</verse>
			<verse number="17">Yesu ahlamula aku: “Ukatekile Simoni n'wana Yona, hikuva ahi munhu wa misava lweyi angakupfuletela svosvo, kambe i Tatana wa mina lweyi anga matilweni.</verse>
			<verse number="18">Kolaho-ke nili ka wena: U ‘Petrosi’, kutani henhla ka ribze leri, nitayaka kereke ya mina; kutani hambi wuli ntamu wa rifu wungakala wungayihluli.</verse>
			<verse number="19">Nitakunyika makhiya ya Mfumu wa matilo; kutani lexi ungataxiyalela la misaveni, xitayaleliwa ni le tilweni, ni lexi ungataxipfumelela la misaveni, xitapfumeleliwa ni le tilweni.”</verse>
			<verse number="20">Kutani abzela vajondzisiwa va yena lesvaku vangatshuki vabzela munhu lesvaku hi yena Mesiya.</verse>
			<verse number="21">Kusukela nkarhini wolowo Yesu asungula kubzela vajondzisiwa va yena lesvaku afanele kuya Yerusalema ayatwisiwa kuvava lokukulu hi vakulukumba ni Vaprista lavakulu ni Vatsali, adlawa, atlhela apfuka kufeni hi siku ra vunharhu.</verse>
			<verse number="22">Kambe Petrosi amukokela tlhelweni, amukawuka aku: “Xikwembu axingesvipfumeleli lesvi, we Hosi! Svilo lesvi, svingakala svingakuhumeleli.”</verse>
			<verse number="23">Hi loko yena ahundzukula, aku ka Petrosi: “Suka ka mina Sathana! U xikhunguvanyiso ka mina, hikuva awuyehleketi sva Xikwembu, uyehleketa sva vanhu ntsena.”</verse>
			<verse number="24">Yesu atlhela aku ka vajondzisiwa va yena: Loko munhu alava kunilandza aatitshike, atirhwexa xihambanu xa yena, kutani anilandza,</verse>
			<verse number="25">hikuva lweyi arhandzaka kutihlayisela vutomi bza yena, atalahlekeliwa hi bzona; kambe lweyi alahlekeliwaka hi vutomi bza yena hikolaho ka mina, atatlhela abzikuma.</verse>
			<verse number="26">Hikolaho loko munhu akota kufuwa misava hinkwayu, kambe alahlekeliwa hi vutomi bza yena, svitava svimupfune yini ke? Kumbe munhu atahumesa yini kuxava vutomi bza yena xana?</verse>
			<verse number="27">Hikuva N'wana-wa-Munhu atavuya hi kukwetsima ka Tatana wa yena na ali ni tintsumi ta yena, kutani hi kona angatanyika mani na mani hi kuya hi mintirho ya yena.</verse>
			<verse number="28">“Nitiyisile nili ka n'wina: Ku ni van'wana xikarhi ka lavanga kola, lavangatakala vangakhumbiwi hi rifu na vangasivona N'wana-wa-Munhu avuya Mfun'wini wa yena.”</verse>
		</chapter>
		<chapter number="17">
			<verse number="1">Loko kuhundzile masiku ya ntlhanu ni rin'we, Yesu ateka Petrosi na Yakobe na Yohani makwavu wa Yakobe, aya na vona ntshaveni leyoleha na vali voxe.</verse>
			<verse number="2">Kutani ahundzuka mahlweni ka vona; nghohe ya yena yivangama kufana ni jambu, nasvona sviyambalu sva yena svihundzuka lesvobasa, svivangama kukotisa kuvonakala.</verse>
			<verse number="3">Hi loko Moxe na Eliya vahumelela kolaho, vavulavula na yena.</verse>
			<verse number="4">Kutani Petrosi aku ka Yesu: “Hosi, svatsakisa kuva kola; loko usvirhandza, ningayaka mintsonga yinharhu kola, wun'we wa wena, wun'wanyana wa Moxe, wun'wanyana wa Eliya.”</verse>
			<verse number="5">Aku ahavulavula, refu lerovangama rihumelela, rivafunengeta; kutani kutwakala rito lerihumaka ka refu, riku: “Lweyi i N'wananga lweyi nimurhandzekaka, lweyi nimutsakelaka, muyingiseni!”</verse>
			<verse number="6">Loko vajondzisiwa vatwa rito lero, vawa hi svimombo, hi kuchava.</verse>
			<verse number="7">Kambe Yesu avatshinelela, avakhumba aku: “Sukanimiyima, mingachaveni!”</verse>
			<verse number="8">Loko vatlakusa mahlo, vavona Yesu na ali yexe, kungali na mun'wana kolaho.</verse>
			<verse number="9">Loko vahaxika hi le ntshaveni, Yesu avalerisa aku: “Mingatshukeni mibzela vanhu lesvi misvivoneke, kukondza N'wana-wa-Munhu atava apfukile kufeni.”</verse>
			<verse number="10">Kutani vajondzisiwa vamuvutisa, vaku: “Hikolaho ka yini Vatsali vavula lesvaku Eliya afanele kurhanga ata xana?”</verse>
			<verse number="11">Avahlamula aku: “Kunene Eliya wata, kutani atatlhela alulamisa hinkwasvu.</verse>
			<verse number="12">Kambe mina namibzela lesvaku Eliya atile, kambe avamutivanga; kutani vamuyendlile hinkwasvu lesvi vasvirhandzeke. Hi mukhuva wolowo, vatatwisa na yena N'wana-wa-Munhu kuvava.”</verse>
			<verse number="13">Hi loko vajondzisiwa vatwisisa lesvaku aavabzela hi ta Yohani Mukhuvuli.</verse>
			<verse number="14">Kuteloko vafikile axitshungwini, munhu ata ka yena, atakhinsama, aku:</verse>
			<verse number="15">“Hosi, twela n'wana wa mina vusiwana, hikuva axanisiwa ngopfu hi vuvabzi bza n'weti; hakanyingi awela ndzilweni, ni le matini.</verse>
			<verse number="16">Nimutisile ka vajondzisiwa va wena, kambe vatsandzekile kumuhanyisa.”</verse>
			<verse number="17">Yesu ahlamula, aku: “Ha! Rixaka leringapfumeliki, lerohomboloka, nitava na n'wina kufika rini xana? Nitamixanisekela kufika kwihi ke? Mutiseni halenu.”</verse>
			<verse number="18">Hi loko Yesu akhahla dimoni, kutani dimoni rihuma ka lweyi wajaha; kusukela nkarhi wolowo jaha leriya riva rihanyile.</verse>
			<verse number="19">Kutani vajondzisiwa vata ka Yesu hi tlhelo, vaku ka yena: “Xana hina hitsandzekile ha yini kurihlongola ke?”</verse>
			<verse number="20">Aku ka vona: “Hikolaho ka kupfumela kutsongo ka n'wina. Nitiyisile nili ka n'wina: Loko mili ni kupfumela loku kuringanaka ni ndzoho ya sinapi, mingaku ka ntshava leyi: ‘Suka laha uya lahaya!’ Kutani yitarhurha; kuhava lexi xingatamitsandza.</verse>
			<verse number="21">[Dimoni ra rixaka leri arihumi loko kungali hi kukhongela ni kutitsona svakuja.]”</verse>
			<verse number="22">Loko vajondzisiwa vatlhele vahlangana Galileya, Yesu aku ka vona: “N'wana-wa-Munhu atanyiketiwa mavokweni ya vanhu;</verse>
			<verse number="23">vatamudlaya, kambe atatlhela apfuka kufeni hi siku ra vunharhu.” Kutani vajondzisiwa vatala hi kuvaviseka lokukulu.</verse>
			<verse number="24">Loko Yesu ni vajondzisiwa vafika Kapernawume, vahakelisi va rhesa ra tidrakma timbirhi vata ka Petrosi, vaku: “Xana mujondzisi wa n'wina angahumesi tidrakma timbirhi ke?”</verse>
			<verse number="25">Aku: “Ina, wahumesa.” Loko Petrosi anghenile ndlwini, Yesu atekela kumuvutisa, aku: “Xana upimisa yini Simoni? Tihosi ta misava titeka ka mani rhesa ke? Ka vana va tona, kumbe a ka vanhu va le handle xana?”</verse>
			<verse number="26">Petrosi aku ka yena: “Ka vanhu va le handle.” Yesu aku ka yena: “Loko svilitano, vana va tona avarhesi.</verse>
			<verse number="27">Kambe lesvaku hingavakhunguvanyisi, yana ativeni, uyaringela; kutani hlampfi leyorhanga leyi ungatayiphasa, yikhome, uyipfula nomo; utakuma xitatare kona; xiteke, uvanyika xona, uhumesela mina na wena.”</verse>
		</chapter>
		<chapter number="18">
			<verse number="1">Nkarhini wolowo, vajondzisiwa vata ka Yesu vaku: “Lwenkulu Mfun'wini wa matilo i mani xana?”</verse>
			<verse number="2">Yesu avitana ntsongwana, amuyimisa xikarhi ka vona, aku:</verse>
			<verse number="3">“Nitiyisile nili ka n'wina: Loko mingahundzuki mifana ni vatsongwana, amingangheni Mfun'wini wa matilo.</verse>
			<verse number="4">Hikolaho-ke, lweyi atitsongahataka kufana ni ntsongwana lweyi, hi yena lweyi anga lwenkulu Mfun'wini wa matilo.</verse>
			<verse number="5">Nasvona lweyi ayamukelaka ntsongwana wofana ni lweyi hi vito ra mina, ayamukela mina.</verse>
			<verse number="6">“Kambe lweyi angatayendla lesvaku mun'we wa lavatsongo lava vapfumelaka ka mina, akhunguvanyeka asvitayampsa loko aboheleliwa ribze ra kusilela ka rona nhan'wini, ahoxiwa xiziveni xa lwandle.</verse>
			<verse number="7">Yini khombo misava hikolaho ka svikhunguvanyiso; loko kuli kukhunguvanyisa, kunene kufanele kuva kona, kambe a ni khombo munhu lweyi kukhunguvanyeka kuhumelelaka hikolaho ka yena.</verse>
			<verse number="8">Loko voko ra wena kumbe nenge wa wena svikukhunguvanyisa, svitseme, usvicukumeta kule na wena; hikuva svingayampsa loko unghena vuton'wini na uli xilima kumbe na ukhwita, kutlula kuhoxiwa ndzilweni lowungatimekiki na uli ni milenge yimbirhi kumbe mavoko mambirhi.</verse>
			<verse number="9">Ni loko tihlo ra wena rikukhunguvanyisa, rixokole, uricukumeta kule na wena; hikuva svingayampsa kunghena vuton'wini na uli ni tihlo rin'we, kutlula kuhoxiwa ndzilweni wa Tihele na uli ni mahlo mambirhi.</verse>
			<verse number="10">“Tivoneleni lesvaku mingatshuki michipisa ni mun'we wa lavatsongo lava; hikuva namibzela lesvaku tintsumi ta vona matilweni titshama nkarhi hinkwawu na tivona mombo wa Tatana wa mina lweyi anga matilweni. [</verse>
			<verse number="11">Hikuva N'wana-wa-Munhu atile kutalava ni kutaponisa lesvilahlekeke.]</verse>
			<verse number="12">Xana miyanakanya yini hi mhaka leyi ke: Loko munhu ali ni dzana (100) ra tinyempfu, kutani yin'we ya tona yilahleka, xana angakala angasiyi leti ta ntlhanu ni mune wa makume ni ntlhanu ni mune (99) nhoveni, ayalava leyilahlekeke ke?</verse>
			<verse number="13">Nitiyisile nili ka n'wina: Loko atshuka ayikumile, atayitsakela ngopfu kutlula leti ta ntlhanu wa makume ni mune leti atingalahlekanga.</verse>
			<verse number="14">Hi mukhuva wolowo, ahikurhandza ka Tatana wa n'wina lweyi anga matilweni lesvaku kulahleka ni mun'we wa lavatsongo lava.</verse>
			<verse number="15">“Loko makwenu akujohelile, famba uyakombisana na yena kuhoxa ka yena, na mili n'wina vambirhi ntsena; loko akuyingisa, utava uvuyisile makwenu.</verse>
			<verse number="16">Kambe loko angakuyingisi, teka munhu mun'we, kumbe vambirhi, lesvaku mhaka hinkwayu yifakaziwa hi milomo ya timboni timbirhi kumbe tinharhu.</verse>
			<verse number="17">Loko ayala kuvayingisa, bzela nhlengeletanu ya vakriste; loko ayala kuyingisa na yona nhlengeletanu, ka wena aakotise muhedeni kumbe muhakelisi wa rhesa.</verse>
			<verse number="18">“Nitiyisile nili ka n'wina: Hinkwasvu lesvi mingatasviyalela laha misaveni, svitayaleliwa ni le tilweni; ni hinkwasvu lesvi mingatasvipfumelela laha misaveni, svitapfumeleliwa ni le tilweni.</verse>
			<verse number="19">Nasvona namibzela kambe, nili ka n'wina: Loko vambirhi xikarhi ka n'wina vatwanana laha misaveni ka mhaka yihi na yihi, kutani vayikombela hi kukhongela, vatanyikiwa yona hi Tatana wa mina lweyi anga matilweni.</verse>
			<verse number="20">Hikuva laha vambirhi kumbe vanharhu vahlengeletanaka kona hi vito ra mina, na mina nikona kolaho xikarhi ka vona.”</verse>
			<verse number="21">Hi loko Petrosi ata ka Yesu, afika amuvutisa aku: “Hosi, loko makwerhu atshamela kunijohela, xana nitamurivalela kangani ni ke? Kungava ka ntlhanu ni ka mbirhi ke?”</verse>
			<verse number="22">Yesu aku ka yena: “Anikubzeli kumurivalela ka ntlhanu ni kambirhi, kambe nili akuve, makume ya ntlhanu ni mambirhi loku kuyandzisiwaka hi ntlhanu ni kambirhi.</verse>
			<verse number="23">Hikuva Mfumu wa matilo wufana ni hosi leyinaveleke kukambisisa timale letitameliweke hi vatirhi, va yona.</verse>
			<verse number="24">Kuteloko yisungulile kukambisisa, kutisiwa munhu lweyi anga ni xikweneti lexikulu xa male ya khume wa makhulu (10 000) ya titalenta.</verse>
			<verse number="25">Kambe lesvi munhu lweyi aapfumala xomuhakela ha xona, n'winyi wa yena atsema mhaka ya lesvaku axavisiwa, yena ni nsati, ni vana ni hinkwasvu lesvi anga nasvo, lesvaku nandzu wa yena wutahela hi mukhuva wolowo.</verse>
			<verse number="26">Hi loko mutirhi lweyo awela milengeni ya n'winyi wa yena, akombela aku: ‘Nilehisele mbilu, nitakuhakela hinkwasvu.’</verse>
			<verse number="27">N'winyi wa mutirhi lweyi amutwela vusiwana, amutshunxa ni kumurivalela nandzu wakona.</verse>
			<verse number="28">Kambe loko mutirhi lweyi ahuma handle, ahlangana ni mutirhikulobze lweyi aamudevha male ya tidenari ta dzana (100); hi loko amukhoma, amutlimba nkolo, aku: ‘Humesa male ya mina!’</verse>
			<verse number="29">Mutirhikulobze yelweyo awela milengeni ya yena, amukombela aku: ‘Nilehisele mbilu, nitakuhakela hinkwasvu.’</verse>
			<verse number="30">Kambe yena ayala, ayamuhoxa jele kukondza ahakela male hinkwayu.</verse>
			<verse number="31">Kutani loko vatirhi lava van'wana vavona lesvihumeleleke, vakhomiwa hi kuvaviseka ngopfu, vayarungulela n'winyi wa vona hinkwasvu lesvihumeleleke.</verse>
			<verse number="32">Hi loko n'winyi wa vona avitana mutirhi lwiya, aku ka yena: ‘Mutirhi lweyi wobiha! Nikutsetselelile nandzu wa wena hinkwawu, hi lesvi unganikombela;</verse>
			<verse number="33">asvingakufanelanga na wena kutsetselela nakuloni, kufana ni lesvi na mina ningakutsetselela xana?’</verse>
			<verse number="34">Kutani n'winyi wa yena amukarihela, amunyiketa mavokweni ya maphoyisa, mutirhi yelweyo akondza ahakela male hinkwayu.</verse>
			<verse number="35">Tatana wa mina wa le matilweni atayendlisa svosvo ka n'wina, loko mani na mani wa n'wina angatsetseleli makwavu hi mbilu ya yena hinkwayu.”</verse>
		</chapter>
		<chapter number="19">
			<verse number="1">Kuteloko Yesu ahetile kuvulavula timhaka leti, asuka Galileya, aya migangeni ya tiko ra Yudeya, hi tlhelo rin'wana ra nambu wa Yordani.</verse>
			<verse number="2">Xitshungu lexikulu ximulandza, kutani avahanyisa kolaho.</verse>
			<verse number="3">Vafarisi vata ka yena kumuringa, vaku: “Xana munhu wapfumeleliwa kutshika nsati wa yena hi mhaka yihi ni yihi ke?”</verse>
			<verse number="4">Yesu avahlamula aku: “Amihlayanga xana marito lawa mange: ‘Kusunguleni Mutumbuluxi ayendlile munhu waxinuna ni munhu waxisati’ xana?</verse>
			<verse number="5">Nasvona Mutumbuluxi ate: ‘Hikolaho ka svona wanuna atasuka ka tatana wa yena ni ka mamana wa yena, anamarhela nsati wa yena; kutani lavambirhi vatava nyama yin'we ntsena.’</verse>
			<verse number="6">Svivula lesvaku avahali vambirhi, kambe i nyama yin'we ntsena. Hikolaho-ke lesvi Xikwembu xisvihlanganiseke, svingatshuki svihambanisiwa hi munhu.”</verse>
			<verse number="7">Vafarisi vaku ka yena: “Hikolaho ka yini Moxe abzelile vanhu lesvaku wansati anyikiwa papela ra kumutshunxa, kutani atshikiwa ke?”</verse>
			<verse number="8">Yena, aku ka vona: “Moxe amipfumelelile kutshika vasati va n'wina hikolaho ka kunonon'hwa ka timbilu ta n'wina; kambe kusunguleni asvingalitano.</verse>
			<verse number="9">Mina nili: Mani na mani lweyi atshikaka nsati wa yena, loko kungali hi mhaka ya vunghwavana, kutani ateka mun'wana, wawosva.”</verse>
			<verse number="10">Vajondzisiwa va Yesu vaku ka yena: “Loko timhaka tawanuna ni nsati wa yena tili hi matshamela lawa, svayampsa lesvaku munhu atshama angachadi.”</verse>
			<verse number="11">Avahlamula aku: “Ahi hinkwavu lava vangayamukelaka mhaka leyi, kambe yingayamukeliwa ntsena hi lava vanyikiweke svona.</verse>
			<verse number="12">Ku ni vatsheniwa lavangapsaliwa valitano amakhwirini ya vamamana va vona; ku ni vatsheniwa lavangayendliwa vatsheniwa hi vanhu; nasvona ku ni lavangatithena hi voxe hikolaho ka Mfumu wa matilo. Lweyi akotaka kuyamukela mhaka leyi, aayiyamukele!”</verse>
			<verse number="13">Kutani kutisiwa vatsongwana ka Yesu lesvaku avatlhanteka mavoko, avakhongelela; kambe vajondzisiwa vaholovela lavatisaka vatsongwana.</verse>
			<verse number="14">Hi loko Yesu aku: “Tshikani vatsongwana, mingatshukeni mivasivela kuta ka mina, hikuva Mfumu wa matilo, i wa lavafanaka na vona.”</verse>
			<verse number="15">Kuteloko avatlhantekile mavoko, asuka kolaho.</verse>
			<verse number="16">Kutani kuta munhu ka yena aku: “Mujondzisi lwenene, hi svihi lesvinene lesvi nifanelaka kuyendla svona lesvaku nitava ni vutomi lebzingaheliki, xana?”</verse>
			<verse number="17">Yesu amuhlamula, aku: “Univutisela yini hi ta lesvinene xana? Lwenene i mun'we ntsena. Kambe loko ulava kunghena vuton'wini, hlayisa Milawu.”</verse>
			<verse number="18">Yena aku ka Yesu: “Hi yi hi ke?” Yesu amuhlamula, aku: “Hi le yinge: ‘Ungatshuki udlaya, ungatshuki uwosva, ungatshuki uyiva, ungatshuki uhumesa vumboni bzohemba;</verse>
			<verse number="19">uva ni xichavu ka tatana wa wena ni ka mamana wa wena.’ Nasvona: ‘Urhandza munhukuloni kukota loko utirhandza.’”</verse>
			<verse number="20">Jaha leri riku ka yena: “Hinkwasvu lesvi nisvihlayisile na nahali ntsongo; xana nahapfumala yini ke?”</verse>
			<verse number="21">Yesu aku ka yena: “Loko ulava kuva lweyi ahetisekeke, famba uyaxavisa rifuwo ra wena, unyika svisiwana, kutani utava ni xuma matilweni; hi kona ungatata unilandza.”</verse>
			<verse number="22">Kambe loko jaha leri ritwa marito lawa, rifamba na rihlunamile, hikuva arili ni rifuwo lerikulu.</verse>
			<verse number="23">Kutani Yesu aku ka vajondzisiwa va yena: “Nitiyisile nili ka n'wina: Svitanonon'hwa ka mufuwi kunghena Mfun'wini wa matilo.</verse>
			<verse number="24">Niyengeta nimibzela nili ka n'wina: Svingawolovela kamela kunghena ka tihlo ra nayethi, kutlula kuva mufuwi anghena Mfun'wini wa Xikwembu.”</verse>
			<verse number="25">Vajondzisiwa vatwa marito lawa, vahlamala ngopfu, vaku: “Loko svilitano, kungapona mani xana?”</verse>
			<verse number="26">Yesu avalangutisisa, aku: “Ka vanhu lesvi asvingekoteki, kambe Xikwembu xona axitsandziwi hi nchumu.”</verse>
			<verse number="27">Kutani Petrosi aku ka Yesu: “Wasvivo, hina hitshikile hinkwasvu, hikulandza; xana hitavuyeliwa hi yini?”</verse>
			<verse number="28">Yesu aku ka vona: “Nitiyisile nili ka n'wina: Loko svilo hinkwasvu svitava svipfuxetiwile, ni loko N'wana-wa-Munhu atshamisile xiluvelweni xa yena lexokwetsima, n'wina lava minilandzeke, na n'wina mitatshama sviluvelweni sva khume ni svimbirhi, miyavanyisa tinyimba ta Israyele leti ta timbirhi.”</verse>
			<verse number="29">Kutani mani na mani lweyi atshikeke tiyindlo ta yena, kumbe vamakwavu vaxinuna ni vaxisati, kumbe tatana wa yena, kumbe mamana wa yena, kumbe nsati, kumbe vana, kumbe masimu, hikolaho ka vito ra mina, atanyikiwa svona ka dzana (100), atlhela aja ndzhaka ya vutomi lebzingaheliki.</verse>
			<verse number="30">Kambe vanyingi lavanga va le mahlweni vatava va kugamesa, ni va kugamesa vatava va le mahlweni.</verse>
		</chapter>
		<chapter number="20">
			<verse number="1">Mfumu wa matilo wufana ni n'winyi wa munti lweyi apfukiseke ahuma kuyathola vatirhi, kuyatirha nsin'wini ya yena ya mvhinya.</verse>
			<verse number="2">Kuteloko atwananile ni vatirhi lava lesvaku vatakuma denari yin'we, yinga hakelo ya siku, avarhuma vaya nsin'wini ya yena ya mvhinya</verse>
			<verse number="3">Atlhela ahuma loko kulava kuva nkarhi wa vunharhu nimixo, avona van'wana lava avali ntsendzeleni wa vuxaviselo bza doropa na vangatirhi nchumu;</verse>
			<verse number="4">aku ka vona: “ ‘Na n'wina, yanani nsin'wini ya mvhinya, nitaminyika lesvi svinga svona.’ ”</verse>
			<verse number="5">Kutani vaya. Atlhela ahuma loko kulava kuva nkarhi wa vuntlhanu na wun'we ni nkarhi wa vuntlhanu ni mune ayendlisa svosvo.</verse>
			<verse number="6">Kuteloko ahumile kambe kusuhi ni nkarhi wa vukhume ni wun'we avona van'wana na vayoyima, kutani aku ka vona: “‘Mitshamela yini siku hinkwaru mingatirhi nchumu xana?’”</verse>
			<verse number="7">Vamuhlamula vaku: “ ‘Hitshama, hikuva ahitholiwanga.’ Aku ka vona: ‘Na n'wina, fambani nsin'wini ya mvhinya nitaminyika lesvi svinga svona.’”</verse>
			<verse number="8">“Kutani loko svilava kuva vusiku n'winyi wa nsimu ya mvhinya aku ka muhlayisi wa svilo sva yena: ‘Vitana vatirhi, uvanyika hakelo ya vona; utasungula hi lava vangata ndzhaku, ugamesa hi lavangarhanga vatirha.’</verse>
			<verse number="9">Kutani lavangatholiwa kolomu ka nkarhi wa vukhume ni wun'we vata, mun'wana ni mun'wana akuma denari yin'we.</verse>
			<verse number="10">Kutani kutafika lavorhanga, vapimisa lesvaku vona vatahakeliwa kutlula van'wana; kambe mun'wana ni mun'wana wa vona akuma denari yin'we;</verse>
			<verse number="11">loko vaholile, vangurangurela n'winyi wa munti,</verse>
			<verse number="12">vaku: ‘Va le ndzhaku vatirhile wora rin'we ntsena, kambe uvaringanisile na hina hingakhukhumbisana ni siku hinkwaru, na hili karhi hitirha na hipsha hi mumu!’</verse>
			<verse number="13">Kambe yena ahlamula mun'we wa vona, aku: ‘Nakulorhi, anikukanganyisanga. Xana awutwanananga na mina kuhakeliwa denari yin'we ke?</verse>
			<verse number="14">Teka muholo wa wena lowu, ufamba; munhu lweyi angatholiwa ndzhaku, nirhandza kumuholela kufana na wena.</verse>
			<verse number="15">Xana anipfumeleliwi kuyendla lesvi nisvirhandzaka hi svilo sva mina ke? Kumbe vunene bza mina bzakuvilelisa xana? Kumbe unilanguta hi tihlo ropshuka hikuva mina nili munene xana?’”</verse>
			<verse number="16">Yesu atlhela aku: Hi mukhuva wolowo, valendzhaku vatava va le mahlweni, ni va le mahlweni vatava va le ndzhaku.</verse>
			<verse number="17">Loko Yesu ali karhi atlhantukela Yerusalema, ateka vajondzisiwa lava va khume ni vambirhi hi tlhelo, avulavula na vona loko vahali ndleleni, aku:</verse>
			<verse number="18">“Vonani, hitlhantukela Yerusalema, kutani N'wana-wa-Munhu atanyiketiwa ka Vaprista lavakulu ni ka Vatsali; vatamuyavanyisela rifu;</verse>
			<verse number="19">vatamunyiketa ka vamatiko lesvaku vona vatlanga hi yena, vamuba hi timpsika ni kumuvamba xihambanwini; kutani, hi siku ra vunharhu, atapfuka kufeni.”</verse>
			<verse number="20">Kutani nsati wa Zebedewu ata ni vana va yena vambirhi vaxinuna, akhinsamela Yesu akombela xanchumu ka yena.</verse>
			<verse number="21">Yesu aku ka yena: “Ulava yini xana?” Yena aku ka Yesu: “Tshembisa lesvaku vana lava vambirhi va mina vatatshama Mfun'wini wa wena, mun'we vokweni ra wena ra xinene, mun'wana ka leri ra ximantsi.”</verse>
			<verse number="22">Hi loko Yesu ahlamula aku: “Amixitivi lexi mikombelaka xona. Xana mingakota kunwela axinweleni lexi ningatanwela ka xona ke?” Vaku ka yena: “Hingasvikota.”</verse>
			<verse number="23">Aku ka vona: “Hakunene mitanwela andzhekweni wa mina, kambe loko kuli kutshama vokweni ra mina ra xinene kumbe ra ximantsi, ahi mina ningaminyikaka svona, kambe i sva lava vangalungiseliwa svona hi Tatana wa mina.”</verse>
			<verse number="24">Loko lava va khume vatwa mhaka leyi, vahlundzukela vamakwavu lava vambirhi.</verse>
			<verse number="25">Hi loko Yesu avavitanela kusuhi na yena, aku ka vona: “Masvitiva lesvaku tihosi ta vamatiko tivafuma hi ntamu, na vona vakulukumba vavafuma hi matimba;</verse>
			<verse number="26">svingatshuki sviva tano xikarhi ka n'wina, kambe mani na mani lweyi anavelaka kuva lwenkulu xikarhi ka n'wina, aave mutirhi wa n'wina;</verse>
			<verse number="27">nasvona mani na mani lweyi anavelaka kuva wa le mahlweni xikarhi ka n'wina, aave xikarawa xa n'wina;</verse>
			<verse number="28">tani hi lesvi N'wana-wa-Munhu angatelangiki kutirheliwa, kambe kutirhela van'wana ni kunyiketa vutomi bza yena kuponisa lavotala.”</verse>
			<verse number="29">Kakuloko vahuma Yeriko, xitshungu lexikulu xilandzelela Yesu.</verse>
			<verse number="30">Kutani vanhu vambirhi vasvifamahlo avatshamile kusuhi ni ndlela; loko vatwa lesvaku i Yesu lweyi ahundzaka vahuwelela vaku: “Hosi, N'wana Davhida, hitwele vusiwana!”</verse>
			<verse number="31">Xitshungu xivatshinya lesvaku vamiyela, kambe vona vatlhela vahuwelela vaku: “Hosi, N'wana Davhida, hitwele vusiwana!”</verse>
			<verse number="32">Yesu ayima, avavitana, aku: “Milava lesvaku nimiyendlela yini xana?”</verse>
			<verse number="33">Vaku ka yena: “Hosi, hilava lesvaku uhipfula mahlo!”</verse>
			<verse number="34">Hi loko Yesu avatwela vusiwana, akhumba mahlo ya vona; hi nomo-lo vatlhela vavona, kutani vamulandza.</verse>
		</chapter>
		<chapter number="21">
			<verse number="1">Kuteloko vatshinelela Yerusalema, vafika Betfaje, Ntshaveni ya Maolivhera. Kutani Yesu arhuma vajondzisiwa vambirhi,</verse>
			<verse number="2">aku ka vona: “Yanani xidoropanini lexivonekaka lahaya, mitahantla mikuma mbongolo ya mpsele leyibohiweke, na yili ni ximbongolwana xa yona; mititshunxa, mita na tona halenu ka mina.</verse>
			<verse number="3">Loko munhu amivutisa xokarhi, mitaku: ‘Hosi yatilava.’ Kutani atahantla aminyiketa tona.”</verse>
			<verse number="4">Svilo lesvi sviyendliwile lesvaku kuhetiseka rito ra muprofeta lweyi angaku:</verse>
			<verse number="5">“Bzelani va le Siyoni, miku: ‘Hosi ya n'wina hi leyi yata!’ Yita na yirhulile, Yigadile mbongolo Leyinga ni ximbongolwana, n'wana wa yona.”</verse>
			<verse number="6">Vajondzisiwa vaya, vayayendla hilaha Yesu angavabzela hakona;</verse>
			<verse number="7">vatisa mbongolo ni ximbongolwana xakona, vakapeka tinguvu ta vona henhla ka tona, kutani Yesu axigada.</verse>
			<verse number="8">Kutani xitshungu lexikulu xiyandlala tinguvu ta xona ndleleni, van'wana vatshova marhavi ya minsinya, vayandlala ndleleni.</verse>
			<verse number="9">Xitshungu lexi ximurhangeleke mahlweni ni lexi aximulandzela hi le ndzhaku, xihuwelela xiku: “Hozana ka N'wana Davhida! Akudzunisiwe lweyi ataka hi vito ra Hosi! Hozana matilweni ya le henhlahenhla!”</verse>
			<verse number="10">Kuteloko Yesu anghenile Yerusalema, vanhu hinkwavu va doropa vayimayimeka, vaku: “Munhu lweyi, i mani xana?”</verse>
			<verse number="11">Kutani xitshungu xihlamula xiku: “Munhu lweyi i Yesu, muprofeta lweyi ahumaka Nazareta wa Galileya.”</verse>
			<verse number="12">Kutani Yesu anghena Tempeleni, ahlongola hinkwavu lava vaxavisaka ni lava vaxavaka Tempeleni, vahumela handle; awisetela mimeza ni svitshamu sva lava vaxavisaka svituvana,</verse>
			<verse number="13">aku ka vona: “Kutsaliwile lesvi: ‘Yindlo ya mina yitavuliwa yindlo ya xikhongelo’, kasi n'wina miyiyendla mhakwa wotumbela vayivi.”</verse>
			<verse number="14">“Svifamahlo ni lavokhwita vata ka Yesu Tempeleni, kutani avahanyisa.”</verse>
			<verse number="15">Kambe Vaprista lavakulu ni Vatsali vahlundzuka ngopfu loko vavona mahlori lawa amayendlaka, ni loko vatwa vatsongwana na vali karhi vahuwelela Tempeleni vaku: “Hozana ka N'wana Davhida!”</verse>
			<verse number="16">Hi loko vaku ka yena: “Xana wasvitwa lesvi vatsongwana lava vasvivulaka ke?” Yesu aku ka vona: “Ina! Xana amisihlaya rito leringe: ‘Adzunisiwile hi ndlela leyohetiseka hi milomo ya vatsongwana ni ya svihlangi lesvi svahayan'waka’ ke?”</verse>
			<verse number="17">Kutani asuka avasiya, ahuma doropeni kuya Betaniya, laha angayetlela kona.</verse>
			<verse number="18">Nimixo loko avuyela doropeni, atwa ndlala;</verse>
			<verse number="19">kutani avona nkuwa kusuhi ni ndlela; ahambuka aya ka wona, kambe angakumanga nchumu ka wona loko mangali matluka ntsena. Hi loko aku ka wona: “Kungahatshuki kupsaliwa mihandzu ni siku ni rin'we ka wena!” Hi nomo-lo, nkuwa wuwoma.</verse>
			<verse number="20">Loko vajondzisiwa vasvivona, vahlamala vaku: “Xana nkuwa utekelise kuyini kuwoma ke?”</verse>
			<verse number="21">Yesu avahlamula aku: “Nitiyisile nili ka n'wina: Loko mili ni kupfumela mingakanakani, amingayendli ntsena lesviyendliweke ka nkuwa lowu, kambe ni loko miku ka ntshava leyi: ‘Suka, uyatihoxa lwandle!’ Svitayendleka;</verse>
			<verse number="22">na svona, hinkwasvu lesvi misvikombelaka hi kukhongela, loko mili ni kupfumela mitanyikiwa svona.”</verse>
			<verse number="23">Kuteloko Yesu afikile Tempeleni, Vaprista lavakulu ni vakulukumba va tiko vata ka yena loko ali karhi ajondzisa, vaku ka yena: “Xana uyendla svilo lesvi hi matimba wahi ke? Nasvona matimba wolawo, unyikiwile hi mani xana?”</verse>
			<verse number="24">Yesu avahlamula, aku: “Na mina, nitamivutisa xivutiso xin'we; loko minihlamula xona, hi kona na mina ningatamibzela lomu matimba lawa nitirhaka ha wona mahumaka kona.</verse>
			<verse number="25">Xana kukhuvula ka Yohani akuhuma kwihi ke? Akuhuma tilweni, kumbe ka vanhu ke?” Vona vavulavulisana vaku: “Loko hiku: ‘Akuhuma tilweni’, ataku: ‘Loko svilitano, hikolaho ka yini mingapfumelanga ka yena ke?’</verse>
			<verse number="26">Kambe loko hiku: ‘Akuhuma ka vanhu’, hichava xitshungu, hikuva hinkwavu vakholwa lesvaku Yohani aali muprofeta.”</verse>
			<verse number="27">Kutani vahlamula Yesu, vaku: “Ahisvitivi!” Hi loko aku ka vona: Na mina, aningamibzeli lomu mahumaka kona matimba lawa nitirhaka ha wona.</verse>
			<verse number="28">“Xana mili yini hi mhaka leyi? Munhu aali ni vana vambirhi; aya ka lweyi worhanga, aku: ‘N'wananga, yana uyatirha nsin'wini ya mina ya mvhinya namuntlha.’</verse>
			<verse number="29">N'wana lweyi ahlamula aku: ‘Anilavi!’ Kambe ndzhaku asala atilaya, kutani aya.</verse>
			<verse number="30">Tatana wa yena aya ka lweyi mun'wana, amubzelisa svosvo. Yena ahlamula aku: ‘Nitaya tatana!’ Kambe, angayi.</verse>
			<verse number="31">Xana ka vona lavambirhi, hi wihi lweyi angayendla kurhandza ka tatana wa yena ke?” Vaku ka yena: “Hilweyi worhanga.” Yesu aku ka vona: Nitiyisile nili ka n'wina: Vahakelisi va rhesa ni tinghwavana vamirhangela kunghena Mfun'wini wa Xikwembu.</verse>
			<verse number="32">Hikuva Yohani atile ka n'wina atamitivisa hi ta ndlela ya kululama, kambe amipfumelanga timhaka ta yena; kasi vahakelisi va rhesa ni tinghwavana, vona vapfumelile; kutani n'wina, hambi misvivonile, amitilayanga ni kupfumela amipfumelanga timhaka ta yena.</verse>
			<verse number="33">Yingisani xifaniso xin'wana: Akuli ni munumuzana mun'we lweyi aabzalile mvhinya nsin'wini ya yena; ayibiyela hi rithangu, acela ni xikamelo xokamela kona mihandzu, ayaka ni xihondzo; kutani alugarisela varimi vangali vangani, yena ateka riyendzo afamba.</verse>
			<verse number="34">Loko nkarhi wakutshovela mihandzu wuli kusuhi, arhuma vatirheli va yena ka valugari, kuyateka mihandzu ya nsimu ya yena.</verse>
			<verse number="35">Kutani valugari vakhoma vatirhi lava, vaba mun'we, mun'wana vamudlaya, lweyi mun'wana vamukhandla hi maribze.</verse>
			<verse number="36">Atlhela arhuma vatirhi van'wana lava vatlulaka lavorhanga hi kutala, kambe na vona vayendliwa svofana ni lava vorhanga.</verse>
			<verse number="37">“Ndzhaku ka svona arhuma n'wana wa yena ka vona, aku: ‘Vatachava n'wana wa mina.’”</verse>
			<verse number="38">“Kambe loko valugari vavona n'wana lweyi, vabzelana vaku: ‘Majandzhaka hi lweyi! Tanani hi mudlaya, hiteka rifuwo ra yena.’”</verse>
			<verse number="39">Kutani vamukhoma, vamuhumesa handle ka nsimu, kutani vamudlaya.</verse>
			<verse number="40">Kutani loko n'winyi wa nsimu avuya, atayendla yini hi “valugari” volavo xana?</verse>
			<verse number="41">Vahlamula Yesu vaku: “Atavalovisa vanhu lavobiha vahela hinkwavu; nsimu ya mvhinya, atayilugarisela varimi van'wana lavangatamunyika mihandzu ya nsimu hi nguva yakona.”</verse>
			<verse number="42">Yesu aku ka vona: Xana amisitshama mihlaya, Matsalweni, mhaka leyi yinge: “ ‘Ribze leri vayaki vangariyala, hi rona ringayendliwa ribze lerikulu rotiyisa ha rona’, ke? ‘Svilo lesvi sviyendliwile hi Hosi, i mhaka leyihlamalisaka loko hiyivona hi mahlo ya hina!’”</verse>
			<verse number="43">Hikolaho namibzela lesvaku mitatekeliwa Mfumu wa Xikwembu; kutani wutanyikiwa tiko rin'wana leringataveka mihandzu ya rona.</verse>
			<verse number="44">“[Lweyi angatawela henhla ka ribze lero atapshandlaka; nasvona ritapshandlasa lweyi ringatamuwela henhla.]”</verse>
			<verse number="45">Loko Vaprista lavakulu ni Vafarisi vatwa svifaniso lesvi sva Yesu, vativa lesvaku avula vona;</verse>
			<verse number="46">kutani valava ndlela yomukhoma ha yona, kambe vachava xitshungu, hikuva axiku: “I muprofeta!”</verse>
		</chapter>
		<chapter number="22">
			<verse number="1">Yesu atlhela avulavula na vona hi svifaniso, aku:</verse>
			<verse number="2">Mfumu wa matilo wufana ni hosi leyiyendleleke n'wana wa yona nkhuvo wa vukati.</verse>
			<verse number="3">Yirhuma svitirhi sva yona kuyavitana lavangarhambiwa nkhubzeni, kambe vona vayala kuta.</verse>
			<verse number="4">Yitlela yirhuma svitirhi svin'wana, yiku: “‘Bzelani lavarhambiweke, miku: Masvivo, nilungisile svakuja; tihomu ni svifuyu sva mina svonona svitlhaviwile; svilo hinkwasvu svilungisiwile, tanani nkhubzini.’”</verse>
			<verse number="5">Kambe varhambiwa avakhatalanga ha svona; vatifambela, mun'we masin'wini ya yena, mun'wana kuxaviseni ka svilo sva yena;</verse>
			<verse number="6">van'wana vakhoma svitirhi sva hosi, vasviyendlela tihanyi, vasvidlaya.</verse>
			<verse number="7">Hi loko hosi yikariha, yirhuma mab'uthu ya yona kuyalovisa vadlayi volavo ni kuhisa doropa ra vona.</verse>
			<verse number="8">Kutani yibzela svitirhi sva yona, yiku: “‘Nkhuvu wa vukati wulungisiwile, kambe lavarhambiweke awungavafanelanga.</verse>
			<verse number="9">Svosvi yanani mahlanganwini ya tindlela, miyarhamba hinkwavu lava mingatavakuma, vata nkhubzini.’”</verse>
			<verse number="10">Kutani svitirhi svosvo svihuma, sviya tindleleni, svihlengeleta hinkwavu lava svivakumeke, lavobiha ni lavolulama, kutani yindlo ya nkhuvu yitala hi vanhu lavarhambiweke.</verse>
			<verse number="11">“Kuteloko hosi yinghenile kutavona lavarhambiweke, yivona munhu lweyi aangayambalanga xiyambalu xa muchado;</verse>
			<verse number="12">kutani yiku ka yena: ‘Nakulorhi, unghenise kuyini laha, na ungali na xiyambalu xa muchado?’ Yena amiyela aku tititi.</verse>
			<verse number="13">Hi loko hosi yiku ka svitirhi: ‘Muboheni milenge ni mavoko, mimucukumeta handle munyameni laha kungatava ni nkosi ni kuketsela ka matinyo.’”</verse>
			<verse number="14">Kutani Yesu aku: “Lava vavitaniwaka i vanyingi, kambe lavahlawuliwaka i vatsongo.”</verse>
			<verse number="15">Kutani Vafarisi vasuka, vayatshama valuka makungu, kuvona hilaha vangamuphasaka hakona hi marito.</verse>
			<verse number="16">Kutani varhuma vajondzisiwa va vona ni va ntlawa wa va ka Heroda, vayaku: “Mujondzisi, hasvitiva lesvaku uvula lesvitiyeke, ni lesvaku ujondzisa ndlela ya Xikwembu mayelanu ni ntiyiso, na ungalandzi mavonela ya vanhu, hikuva awuyi hi nghohe.</verse>
			<verse number="17">Hibzele mavonela ya wena mhakeni leyi: Xana svafanela kuhumesela Khezari rhesa, kumbe asvifaneli ke?”</verse>
			<verse number="18">Kambe, Yesu hi kutiva vubihi bza vona, aku: “Miniringela yini, n'wina vakanganyisi?</verse>
			<verse number="19">Nikombeni male ya rhesa.” Kutani vamutisela male ya nsimbi ya denari.</verse>
			<verse number="20">Aku ka vona: “Xifaniso lexi i xa mani ke? Ni vito leri i ra mani ke?”</verse>
			<verse number="21">Vamuhlamula vaku: “I sva Khezari.” Kutani aku ka vona: “Nyikani Khezari lesvinga sva Khezari, ni Xikwembu lesvinga sva Xikwembu.”</verse>
			<verse number="22">Loko vatwa svosvo, vahlamala, kutani vamusiya vasuka vafamba.</verse>
			<verse number="23">Hi siku rolero, van'wana va Vasaduki, vanga vanhu lavavulaka lesvaku vafi avapfuki, vata ka Yesu, vafika vamuvutisa, vaku:</verse>
			<verse number="24">“Mujondzisi, Moxe ate: ‘Loko munhu afa angali na vana, makwavu atateka nsati wa mufi, apfuxa njangu wa makwavu.’</verse>
			<verse number="25">Svosvi ku ni mhaka leyi: Akuli ni vamakwavu va ntlhanu ni vambirhi xikarhi ka hina; lweyi wa mativula aatekile nsati, kutani afa, na angali na vana; hikolaho ka svona, ndzisana yisala ni nsati wa yena.</verse>
			<verse number="26">Sviyendlisa svosvo ni ka makwavu wa mufi wa vumbirhi, ni ka lweyi wa vunharhu, kuyafika ka lweyi wa vuntlhanu ni vambirhi.</verse>
			<verse number="27">Ndzhaku ka vona hinkwavu, lweyi wansati na yena afa.</verse>
			<verse number="28">Lesvi lava va ntlhanu ni vambirhi hinkwavu vangava vanuna va lweyi wansati, xana hi siku ra kupfuka kufeni, atava nsati wa mani xikarhi ka vona ke?”</verse>
			<verse number="29">Yesu avahlamula, aku: “Milahlekile ngopfu, hikuva amitivi Matsalwa ni matimba ya Xikwembu.</verse>
			<verse number="30">Hikuva nkarhini wa kupfuka kufeni, vanhu avahachadi, hambi kuli kutekiwa, kambe vatafana ni tintsumi ta le tilweni.</verse>
			<verse number="31">Loko kuli kupfuka ka vafi, xana amihlayanga lesvi Xikwembu xingamitivisa svona, loko xiku:</verse>
			<verse number="32">‘Hi mina Xikwembu xa Abrahamu, ni Xikwembu xa Izaki, ni Xikwembu xa Yakobe.’ Xilesvo, xona ahi Xikwembu xa lavafeke, kambe i Xikwembu xa lavahanyaka.”</verse>
			<verse number="33">Loko xitshungu xitwa svosvo, xihlamala ngopfu hi kujondzisa ka yena.</verse>
			<verse number="34">Loko Vafarisi vatwile lesvaku Yesu amiyetile Vasaduki, vahlengeletana ndhawini yin'we.</verse>
			<verse number="35">Kutani mun'we wa vona lweyi aali mujondzisi wa nawu, aringa Yesu hi kumuvutisa, aku:</verse>
			<verse number="36">“Mujondzisi, xana Nawu lowukulu Minaweni hi wihi ke?”</verse>
			<verse number="37">Yesu aku ka yena: “Hi lowu wunge: ‘Rhandza Hosi Xikwembu xa wena, hi mbilu ya wena hinkwayu, ni moya wa wena hinkwawu, ni kuyanakanya ka wena hinkwaku.’</verse>
			<verse number="38">Lowu hi wona nawu lowukulu, lowu worhanga;</verse>
			<verse number="39">kutani lowu wa vumbirhi, lowufanaka na wona, hi lowu wunge: ‘Rhandza munhukuloni, kukota loko utirhandza.’</verse>
			<verse number="40">Milawu leyimbirhi i tshinya ra Milawu hinkwayu ni marito ya Vaprofeta.”</verse>
			<verse number="41">Yesu avutisa Vafarisi lavahlengeletaneke,</verse>
			<verse number="42">aku: “Xana mipimisa yini ha Kriste ke? I n'wana wa mani xana?” Vamuhlamula vaku: “I n'wana Davhida.”</verse>
			<verse number="43">Aku ka vona: “Loko svilitano, hikolaho ka yini Davhida lweyi avulavulaka hi Moya, amuvitana Hosi, loko aku:</verse>
			<verse number="44">“‘Hosi yite ka Hosi ya mina: Tshama vokweni ra mina ra xinene, nikondza niveka valala va wena hansi ka minkondzo ya wena.’”</verse>
			<verse number="45">“Hikolaho-ke, loko Davhida amuvitana Hosi, xana angava n'wana wa yena hi ndlela yihi ke?”</verse>
			<verse number="46">Akuvanga ni mun'we lweyi atiyeke kumuhlamula rito rili rin'we ntsena; na svona, kusukela nkarhini wolowo, akahavanga ni munhu lweyi angatiya nhlana kumuvutisa xivutiso xili xin'we.</verse>
		</chapter>
		<chapter number="23">
			<verse number="1">Hi loko Yesu abzela xitshungu ni vajondzisiwa va yena, aku:</verse>
			<verse number="2">“Vatsali ni Vafarisi vatshamile xitshan'wini xa Moxe;</verse>
			<verse number="3">hi kolaho, yendlani hinkwasvu lesvi vamibzelaka svona, misvihlayisa, kambe mingaringiseleni lesvi vasviyendlaka, hikuva vasvivula, kambe avasviyendli.</verse>
			<verse number="4">Vaboha mindzhwalu leyotika, vayirhwexa makatleni ya vanhu, kasi vona avalavi ni kuyitsekatsekisa hi ritiho.</verse>
			<verse number="5">Mintirho ya vona hinkwayu, vayitirha lesvaku vatavoniwa hi vanhu; hikuva vayanamisa atifilaktera ta vona, valehisa ni makumu ya sviyambalu ya vona;</verse>
			<verse number="6">varhandza kutshama lomu kochaviseka aminkhubzeni, vahlawula ni svitshamu lesvinene masinagogeni;</verse>
			<verse number="7">vatsakela kuxewetiwa hi vajondzi mintsendzeleni, ni kuvitaniwa hi vanhu vaku: ‘Mujondzisi.’</verse>
			<verse number="8">“Loko mili n'wina, mingatshukeni mitivitanisa hi vito ra ‘Mujondzisi’, hikuva Mujondzisi wa n'wina i mun'we ntsena; n'wina hinkwenu mi vamakwavu.</verse>
			<verse number="9">Mingatshukeni mivitana munhu wa laha misaveni, miku, i ‘Tatana wa n'wina’, hikuva Tatana wa n'wina i mun'we ntsena, lweyi anga tilweni.</verse>
			<verse number="10">Nasvona mingasindziseni kuvitaniwa ‘Varhangeli’, hikuva Murhangeli wa n'wina i mun'we ntsena, anga yena Kriste.</verse>
			<verse number="11">Kambe lwenkulu ka n'wina atava mutirheli wa n'wina,</verse>
			<verse number="12">hikuva mani na mani lweyi atikulisaka, atatsongahatiwa; kutani mani na mani lweyi atitsongahataka, atakulisiwa.</verse>
			<verse number="13">“Yowee n'wina Vatsali ni Vafarisi, hikuva mi vakanganyisi! Hikuva mipfalela vanhu kunghena Mfun'wini wa matilo. N'wina amingheni ka wona, nasvona lavaringetaka kunghena amivatshiki.</verse>
			<verse number="14">[ Yowee n'wina Vatsali ni Vafarisi, hikuva mi vakanganyisi! Mihlasela vafelakazi minjangwini ya vona, na mitivhikhela hi kuyendla svikhongelo lesvoleha; hi kolaho mitayavanyisiwa hi kuyavanyisa loku kukarhataka.]</verse>
			<verse number="15">“Yowee, n'wina Vatsali ni Vafarisi, hikuva mi vakanganyisi! Hikuva mirhendzeleka malwandle ni le misaveni, lesvaku mitakuma mujondzisiwa mun'we ntsena; kutani loko mimukumile, mimuyendla lweyi afaneliwaka hi Tihele, kuphindha kambirhi kutlula n'wina.</verse>
			<verse number="16">“Yowee n'wina vafambisi lavofa mahlo! Hikuva mili: ‘Loko munhu ahlambanya hi Tempele, asvi na mhaka; kambe loko ahlambanya hi golidi ya Tempele, atibohile hi kuhlambanya ka yena.’</verse>
			<verse number="17">N'wina svihunguki ni lavavofa mahlo! Lexikulu hi xihi xana: i golidi, kumbe i Tempele leyinga yona yikwetsimisaka golidi xana?</verse>
			<verse number="18">Nasvona mili: ‘Loko munhu ahlambanya hi alitari, asvi na mhaka; kambe loko ahlambanya hi nyiko leyinga alitarini, atibohile hi kuhlambanya ka yena.’</verse>
			<verse number="19">N'wina svihunguki ni lavofa mahlo! Lexikulu hi xihi xana: i mhamba, kumbe i alitari, leyinga yona yikwetsimisaka mhamba xana?</verse>
			<verse number="20">Loko svilitano, lweyi ahlambanyaka hi alitari, ahlambanya ha yona kupatsa ni hinkwasvu lesvinga henhla ka yona;</verse>
			<verse number="21">lweyi ahlambanyaka hi Tempele, ahlambanya hi yona kupatsa ni Lweyi atshamaka ka yona;</verse>
			<verse number="22">nasvona lweyi ahlambanyaka hi tilo, ahlambanya hi xiluvelo xa Xikwembu kupatsa ni Lweyi atshameke henhla ka xona.</verse>
			<verse number="23">“Yowee n'wina Vatsali ni Vafarisi, hikuva mi vakanganyisi! Mihumesa sva vukhume sva ximbowambowana, ni sva aneta, ni sva kumini, kambe ami na mhaka ni lesvikulu, ni sva risima ka Nawu, kunga kululama, ni timpsalu, ni kupfumela; kasi amifanelile kurhanga hi svilo lesvi, na mingasiyanga lesvin'wana.</verse>
			<verse number="24">N'wina vafambisi lavanga svifamahlo, miwungula nsuna, kambe miminta kamela!</verse>
			<verse number="25">“Yowee n'wina Vatsali ni Vafarisi, hikuva mi vakanganyisi! Mihlampsa ndzheko ni nkambana hi le handle ka svona, kasi ndzeni ka svona svitele hi vuphangi ni vubihi hinkwabzu.</verse>
			<verse number="26">Mufarisi wa kufa mahlo! Rhanga hi kuhlampsa ndzheko ni nkambana hi le ndzeni ka svona kubasa, hi kona ni le handle kungatahlampseka kubasa.</verse>
			<verse number="27">“Mi ni khombo n'wina Vatsali ni Vafarisi, hikuva mi vakanganyisi! Mifana ni masirha lawa mapendiweke hi muvala wobasa, lawa mavonekaka na masasekile hi le handle, kasi ndzeni ka wona kutele hi marhambu ya vafi ni hinkwasvu sva chaka.</verse>
			<verse number="28">Hi mukhuva wolowo vanhu vamivona na mili lava valulameke handle, kasi ndzeni, mitele hi vukanganyisi ni vubihi.</verse>
			<verse number="29">“Yowee n'wina Vatsali ni Vafarisi, hikuva mi vakanganyisi! Miyaka masirha ya vaprofeta, misasekisa hi maribze yovatsundzuka ha wona lava volulama, kutani mivula miku:</verse>
			<verse number="30">‘Loko ongi hihanyile minkarhini ya vatatana va hina, ina hingatwanananga na vona kuhalata ngati ya vaprofeta.’</verse>
			<verse number="31">Hi mukhuva wolowo, mitivula ha n'wexe lesvaku mi vana valava vangadlaya vaprofeta.</verse>
			<verse number="32">Hikolaho-ke, hetisisani mpimo wa kujoha ka vatatana va n'wina loku vakusunguleke.</verse>
			<verse number="33">N'wina tinyoka, rixaka ra svipshahla, xana mitaponisa kuyini kuyavanyiseliwa Tihele ke?</verse>
			<verse number="34">“Xilesvo, masvivo, nahamirhumela vaprofeta, tintlhari, ni Vatsali; mitadlaya van'we va vona, van'wana mitava vamba svihambanwini; mitaba van'wana va vona masinagogeni ya n'wina, mivahlongolisa vasuka doropeni rin'we, vaya ka rin'wanyana;</verse>
			<verse number="35">lesvaku angati ya lava volulama leyi yingahalatiwa misaveni yiva henhla ka n'wina, kusukela kudlaweni ka Abele lweyi aalulamile, kuyafika kudlaweni ka Zakariya n'wana Barakiya, lweyi mimudlayeke xikarhi ka Tempele ni alitari.</verse>
			<verse number="36">Nitiyisile nili ka n'wina: Svilo lesvi hinkwasvu svitawela rixaka leri.</verse>
			<verse number="37">“Yerusalema, Yerusalema, wena lweyi udlayaka vaprofeta, lweyi ukhandlaka hi maribze lavarhumiweke ka wena, i kangani ninavelile kuhlengeleta vana va wena, kukotisa huku loko yihlengeleta sviciwana sva yona hansi ka timpapa ta yona, kambe awusvilavanga!</verse>
			<verse number="38">Vonani, munti wa n'wina wutasala wuli rhumbi.</verse>
			<verse number="39">Nasvona namitivisa lesvaku kusukela svosvi, amingahanivoni, kukondza kufika siku leri mingataku: ‘Akukhensiwe, lweyi ata ka hi vito ra Hosi.’”</verse>
		</chapter>
		<chapter number="24">
			<verse number="1">Loko Yesu ali karhi ahuma hi le Tempeleni afamba, vajondzisiwa vata ka yena vamukomba sviyenge sva Tempele.</verse>
			<verse number="2">Kambe Yesu aku ka vona: “Xana masvivona svilo lesvi hinkwasvu? Nitiyisile nili ka n'wina: Akungasali ribze henhla ka ribze rin'wana leri ringatakala ringahirimuxiwi.”</verse>
			<verse number="3">Kuteloko atshamile Ntshaveni ya Maolivhera vajondzisiwa vata ka yena tlhelweni, vaku: “Hibzele: Xana timhaka leti titahumelela nkarhi wihi ke? Xana xikombiso xa kuvuya ka wena ni xa kuhela ka minkarhi xitava xihi ke?”</verse>
			<verse number="4">Yesu avahlamula aku: Tivoneleni lesvaku mingatshuki mikanganyisiwa hi munhu.</verse>
			<verse number="5">“Hikuva lavotala vatata hi vito ra mina, mun'wana ni mun'wana aku: ‘Hi mina Kriste hi ntshima’, kutani vatakanganyisa lavotala.”</verse>
			<verse number="6">Mitatwa huwa ya tinyimpi ni mahungundlela ya tinyimpi; tivoneleni lesvaku mingadzukisiwi, hikuva svosvo svifanela kuhumelela, kambe ahi wona makumu.</verse>
			<verse number="7">Tiko rin'wana ritapfukela tiko rin'wanyana, mfumu wun'wanyana wutalwa ni mfumu wun'wanyana; kutava ni tindlala, ni kutsekatseka ka misava matlhelweni lawa yotala.</verse>
			<verse number="8">Kambe, svilo lesvi hinkwasvu i masungulu ya mahlomulu ntsena.</verse>
			<verse number="9">Nkarhini wolowo vataminyiketa akuxanisiweni, vamidlaya; mitavengiwa hi vanhu va matiko hinkwawu hikolaho ka vito ra mina.</verse>
			<verse number="10">Nkarhini wolowo, lavotala vatakhunguvanyeka; vatahehlana hi xivona, mun'we atavenga mun'wana.</verse>
			<verse number="11">Kutahumelela vaprofeta va mavunhwa lavotala, vatakanganyisa vanhu lavanyingi.</verse>
			<verse number="12">Kutani rirhandzu ra lavotala ritasungula kutitimela, hikuva kuhomboloka kutava kuyandzile.</verse>
			<verse number="13">Kambe lweyi angatatiyisela kufika makumu, hi yena lweyi angataponisiwa.</verse>
			<verse number="14">Kutani Evhangeli leyi ya Mfumu yitachumayeliwa misaveni hinkwayu, tani hi vumboni ka vanhu va matiko hinkwawu; kutani hi kona makumu mangatafika.</verse>
			<verse number="15">Xilesvo, loko mivona xilo xa manyala lexiwonhetelaka lexivuliweke hi muprofeta Daniyele, xili ndhawini leyokwetsima, lweyi ahlayaka aatwisise,</verse>
			<verse number="16">lavanga Yudeya avatsutsumele tintshaveni;</verse>
			<verse number="17">lweyi angahenhla ka yindlo angatshuki axika kuyateka lesvinga ndlwini ya yena</verse>
			<verse number="18">nasvona lweyi anga masin'wini, angatshuki atlhelela kaya kuyateka mpahla ya yena.</verse>
			<verse number="19">Vatava ni khombo vavasati lavatikeke ni lavanyan'wisaka ka masiku wolawo.</verse>
			<verse number="20">Khongelani lesvaku kubaleka ka n'wina kungahumeleli hi vuxika, hambi kuli hi siku ra Savata,</verse>
			<verse number="21">hikuva nhlomulu wutava lowukulu nkarhini wolowo; nhlomulu lowotano awusiva kona hi mpfhuka misava yitumbulukile kutafika namuntlha, nasvona awungahavi kona ni siku ni rin'we.</verse>
			<verse number="22">Loko masiku wolawo amangahungutiwanga, akungatapona munhu, kambe hikolaho ka vahlawuliwa va Xikwembu, masiku yakona matahunguliwa.</verse>
			<verse number="23">“Nkarhini wolowo, loko munhu amibzela aku: ‘Vonani, Kriste hi lweyi!’ Kumbe: ‘Hi lwiya!’ Mingatshukeni mipfumela.”</verse>
			<verse number="24">Hikuva kutahumelela va kriste va mavunhwa, ni vaprofeta va mavunhwa, vatayendla mahlori lamakulu ni svihlamaliso, kukanganyisa hambi valivona vahlawuliwa va Xikwembu, loko svikoteka.</verse>
			<verse number="25">“Masvivo, nimitlharihisa ka timhaka leti, tingasihumelela;</verse>
			<verse number="26">hi kolaho, loko vaku ka n'wina; ‘Vonani, a le mananga le!’ Mingayeneni kona; kumbe loko vaku: ‘Vonani, lomu ndlwini!’ Mingasvipfumeleni svosvo.”</verse>
			<verse number="27">Hikuva kukotisa lesvi kuhatima kusukelaka avuxeni kuyafika vupelajambu, N'wana-wa-Munhu atayendlisa xisvosvo akuvuyeni ka yena.</verse>
			<verse number="28">Laha ntsumbu wunga kona, hilaha makoti mangatahlengeletana kona.</verse>
			<verse number="29">Hi nomo-lo loko nhlomulu wa masiku wolawo wutava wuhelile, “‘jambu ritahundzuka ra ntima, ni n'weti awungahavoningi; tinyeleti titawa hi le tilweni, ni matimba ya le matilweni matatsekatsekisiwa.’”</verse>
			<verse number="30">Hikona xikombiso xa N'wana-wa-Munhu xingatavoneka tilweni; vanhu vatinxakaxaka ni svib'ongo hinkwasvu sva la misaveni vataba nkosi, kutani vatavona N'wana-wa-Munhu ata hi marefu ya le tilweni, hi matimba ni kutwala lokukulu.</verse>
			<verse number="31">Hi mpfumawulu lowukulu wa mhalamhala, atarhumela tintsumi ta yena; titahlengeleta vahlawuliwa va yena, vahuma matlhelweni ya mune ya misava, kusukela amakun'wini man'wana ya tilo kuyafika ka laman'wana.</verse>
			<verse number="32">Jondzani lesvi hi nkuwa: Loko marhavi ya wona masungula kuwolova, ni loko matluka ya wona mahluka, mitiva lesvaku malanga ma le kusuhi.</verse>
			<verse number="33">Hi mukhuva wolowo, loko mivona svilo lesvi hinkwasvu, tivani lesvaku nkarhi wu le kusuhi, se wu le nyangweni.</verse>
			<verse number="34">Nitiyisile nili ka n'wina: Rixaka leri ringakala ringahundzi, kungasihumelela svilo lesvi hinkwasvu.</verse>
			<verse number="35">Tilo ni misava svitahundza, kambe marito ya mina mangakala mangahundzi.</verse>
			<verse number="36">Loko rili siku rakona ni nkarhi wakona, aku na lweyi asvitivaka, hambi tili tintsumi ta le matilweni, hambi ali N'wana; kambe, svitiviwa ntsena hi Tatana.</verse>
			<verse number="37">Kuvuya ka N'wana-wa-Munhu kutafana ni lesvi svihumeleleke masikwini ya Nowa.</verse>
			<verse number="38">Hikuva masikwini wolawo, loko ndhambhi yingasiva kona, vanhu avali kujeni, vanwa, vachada ni kuchadisiwa, kukondza kufika siku leri Nowa angheneke ngalaweni ha rona;</verse>
			<verse number="39">avangatwisisi nchumu kukondza ndhambi yifika, kutani yivakhukhuza hinkwavu. Svitava tano ni le kuvuyeni ka N'wana-wa-Munhu.</verse>
			<verse number="40">Nkarhini wolowo, ka vanhu vambirhi lavangatava masin'wini, kutatekiwa mun'we, mun'wana asiyiwa;</verse>
			<verse number="41">ka vavasati vambirhi lavangatava kusileni, kutatekiwa mun'we, mun'wana asiyiwa.</verse>
			<verse number="42">Hitekani ke, hikuva amitivi siku leri Hosi ya n'wina yingatata ha rona.</verse>
			<verse number="43">Kambe twisisani lesvi: Loko ongi n'winyi wa munti wawutiva nkarhi wa vusiku lowu muyivi angatata ha wona, aatahiteka, angatshiki munti wa yena wupfhanyiwa.</verse>
			<verse number="44">Hikolaho na n'wina, tshamani na milungile, hikuva N'wana-wa-Munhu atata hi nkarhi lowu mingawupimiseliki.</verse>
			<verse number="45">Xana i mani mutirhi lweyi atshembekeke, ni kutlhariha, lweyi n'winyi wa yena amuvekeke kuhlayisa vatirhikulobze va munti, avaphamela svakuja hi nkarhi wakona?</verse>
			<verse number="46">Kukatekile mutirhi lweyi angatakumiwa na ayendlisa xisvosvo, siku leri n'winyi wa yena angatavuya ha rona.</verse>
			<verse number="47">Nitiyisile nili ka n'wina: Atavekiwa kuva mulanguteli wa rifuwo hinkwaru ra n'winyi wa yena.</verse>
			<verse number="48">“Kambe loko mutirhi yelweyo ali lweyi wobiha, atapimisa mbilwini ya yena aku: ‘Hosi ya mina yitahlwela kuvuya’,</verse>
			<verse number="49">kutani asungula kuba vatirhikulobze, aja, anwa ni svidakwa.”</verse>
			<verse number="50">Kasi hosi ya yena yitavuya, hi siku leri mutirhi lweyi angapimisiki lesvaku yitavuya ha rona, ni hi nkarhi lowu angawutiviki;</verse>
			<verse number="51">kutani hosi ya mutirhi lweyi yitamuba svinene, yimucukumeta svin'we ni vakanganyisi, laha kungatava ni minkosi, ni kuketsela ka matinyo.</verse>
		</chapter>
		<chapter number="25">
			<verse number="1">“Nkarhini wolowo, Mfumu wa matilo wutafana ni vanhwanyana va khume lavangateka tivoni ta vona kuyahlangana ni muteki.</verse>
			<verse number="2">Lava va ntlhanu ka vona avali lavorivala, lavan'wana va ntlhanu avatlharihile.</verse>
			<verse number="3">Lavorivala avatekile tivoni ta vona, kambe vangalonganga ni mafurha hi tlhelo;</verse>
			<verse number="4">kasi lavotlhariha avalongile asvikutswini mafurha svin'we ni tivoni ta vona.</verse>
			<verse number="5">Hikuhlwela ka muteki, vakhomiwa hi vurhongo hinkwavu, vayetlela.</verse>
			<verse number="6">Kambe xikarhi ka vusiku lebzikulu kutwakala huwa leyingo: ‘Muteki hi lweyi, humani, miyamutlhangaveta!’</verse>
			<verse number="7">Kutani vanhwanyana vapfuka hinkwavu, valungisa tivoni ta vona.</verse>
			<verse number="8">Lavorivala vaku ka lavotlhariha: ‘Hicheleleni mafurhanyana, hikuva tivoni ta hina tatimeka.’</verse>
			<verse number="9">Kambe lavotlhariha vahlamula vaku: ‘Ahihim, mafurha lawa mangakala mangaringani hina na n'wina; yanani miyaxava ya n'wina ka lava vaxavisaka.’</verse>
			<verse number="10">Vaku vahaya kuxaveni, muteki asala afika. Lava avatilungiselile, vanghena na yena nkhubzeni, kutani xipfalu xipfaliwa.</verse>
			<verse number="11">Andzhakunyana, vanhwanyana lavan'wana vafika na vona, vaku: ‘Hosi, Hosi, hipfulele!’</verse>
			<verse number="12">Kambe avahlamula, aku: ‘Nitiyisile nili ka n'wina: Animitivi.’”</verse>
			<verse number="13">Yesu atlhela aku: “Lavelelani ke, hikuva siku amiritivi, na wona nkarhi amiwutivi.”</verse>
			<verse number="14">Hikuva lesvi svifana ni munhu lweyi alavaka kuteka riyendzo. Avitana vatirhi va yena, aveka rifuwo ra yena mavokweni ya vona.</verse>
			<verse number="15">Mun'we amunyika titalanta ta ntlhanu, mun'wana amunyika titalanta timbirhi, mun'wana amunyika talanta yin'we; mun'wana ni mun'wana anyikiwa hi kuringana matimba ya yena; kutani n'winyi wa munti ayendzela kule.</verse>
			<verse number="16">Lweyi anyikiweke titalanta ta ntlhanu, ahantla ayatibindzulisa, kutani akuma tin'wana ta ntlhanu.</verse>
			<verse number="17">Na yena lweyi anyikiweke titalanta timbirhi, ayatibindzulisa, kutani akuma tin'wana timbirhi.</verse>
			<verse number="18">Kambe lweyi aanyikiwile talanta yin'we ayacela hansi, acelela male ya n'winyi wa yena.</verse>
			<verse number="19">Ndzhaku ka masiku lawa yotala, n'winyi wa vatirhi lava avuya, kutani akamba tikonta na svona.</verse>
			<verse number="20">“Lweyi aanyikiwile titalanta ta ntlhanu, atisa tin'wana ta ntlhanu aku: ‘Hosi, uninyikile titalanta ta ntlhanu; vona, nitibindzulisile nikuma tin'wanyana ta ntlhanu.’”</verse>
			<verse number="21">“Hosi ya yena yiku ka yena: ‘Hi svona mutirhi lwenene, lweyi atshembekeke; utshembekile ka svilo svingali svingani, nitakuveka kuva mulanguteli wa lesvotala; nghena kutsakeni ka hosi ya wena.’”</verse>
			<verse number="22">“Kutani lweyi aanyikiwile titalanta timbirhi, aku: ‘Hosi, uninyikile titalanta timbirhi; vona, nitibindzulisile nikuma tin'wanyana timbirhi.’”</verse>
			<verse number="23">“Hosi ya yena yiku ka yena: ‘Hi svona mutirhi lwenene, lweyi atshembekeke; utshembekile ka svilo svingali svingani, nitakuveka kuva mulanguteli wa svilo lesvotala; nghena kutsakeni ka hosi ya wena.’”</verse>
			<verse number="24">“Lweyi aanyikiwile talanta yin'we, na yena ata, aku: ‘Hosi, nitivile lesvaku u munhu wa kunonon'hwa; utshovela laha ungabzalangiki, uhlengeleta laha ungabzalangiki mbewu kona;</verse>
			<verse number="25">hi kolaho nichavile, kutani niyile niyacelela talanta ya wena misaveni; vona, xahali xisvosvo xilo xa wena.’”</verse>
			<verse number="26">Hosi ya yena yimuhlamula yiku: “‘Mutirhi lweyi wa lunya, wololoha, awusvitiva lesvaku nitshovela laha ningabzalangiki kona, ni lesvaku nihlengeleta laha ningahaxangiki mbewu kona!’”</verse>
			<verse number="27">Loko svilitano, awufanelile kuva uvekile male ya mina ka vabindzulisi, kutani loko nifika, anitateka xilo xa mina svin'we ni bindzu rakona.</verse>
			<verse number="28">Svosvi-ke, mutekeleni talanta, minyika lweyi anga ni titalanta ta khume.</verse>
			<verse number="29">Hikuva kutanyikiwa mani na mani lweyi anga ni xanchumu, kutani ava ni lesvotala; kambe lweyi angaliki na nchumu, atatekeliwa ni lexi anga na xona.</verse>
			<verse number="30">Loko ali xitirhi lexi, xokala xingapfuni nchumu, xicukumeteni handle munyameni; kona kutava ni minkosi, ni kuketsela ka matinyo.</verse>
			<verse number="31">Siku leri N'wana-wa-Munhu angatata hi kutwala ka yena, na tintsumi hinkwatu tili na yena, atatshamisa xiluvelweni xa kutwala ka yena.</verse>
			<verse number="32">Kutani vanhu va matiko hinkwawu vatahlengeletiwa mahlweni ka yena; atahlawula van'we asiya van'wana, kufanana ni mubzisi loko ahlawula tinyempfu xikarhi ka timbuti.</verse>
			<verse number="33">Ataveka tinyempfu vokweni ra yena ra xinene, timbuti tona ka leri ra ximantsi.</verse>
			<verse number="34">Hilaha Hosi yingatabzela lavanga vokweni ra yona ra xinene yiku: “‘Tanani n'wina lavakatekisiweke hi Tatana wa mina, yamukelani Mfumu lowungalungiseliwa n'wina hi mpfhuka misava yitumbuluka;</verse>
			<verse number="35">hikuva anili ni ndlala, kutani minifihlutile; anili ni torha, minisiyele ninwa; anili muluveli, minirhurhelile;</verse>
			<verse number="36">anipfumala svoyambala, miniyambexile; anivabza, minipfuxelile; anili jele, mitile mitanipfuxela.’”</verse>
			<verse number="37">Hikona lavalulameke vangatahlamula, vaku: “‘Hosi, hitshama hikuvona kwihi na uli ni ndlala, kutani hikufihluta, kumbe na uli ni torha, hikunyika mati unwa ke?</verse>
			<verse number="38">Hikuvone kwihi na uli muyendzi, hiva hikurhurhela, kumbe na upfumala svoyambala, hikuyambexa ke?</verse>
			<verse number="39">Hikuvone kwihi na uvabza, kumbe na uli jele, kutani hita hitakupfuxela ke?’”</verse>
			<verse number="40">“Hosi yitavahlamula, yiku: ‘Nitiyisile nili ka n'wina, lokomitshama misviyendla svilo lesvi ka mun'we wa vamakwerhu lavatsongo lava, misviyendlele mina.’”</verse>
			<verse number="41">“Kutani Hosi yitabzela lavanga vokweni ra yona ra ximantsi yiku: ‘Sukani ka mina, n'wina lavarhukiweke; miya ndzilweni lowungatimekiki, lowulungiseliweke Diyavulosi ni tintsumi ta yena;</verse>
			<verse number="42">hikuva anili ni ndlala, aminifihlutanga; anili ni torha, amininyikanga ninwa;</verse>
			<verse number="43">anili muluveli, aminirhurhelanga; anipfumala svoyambala, aminiyambexanga; anili kuvabzeni ni le jele, amitanga mitanipfuxela.’”</verse>
			<verse number="44">“Hilaha na vona vangatahlamula, vaku: ‘Hosi, hitshama hikuvona kwihi na uli ni ndlala, kumbe na uvabza, kumbe na uli ni torha, kumbe na wuli muyendzi, kumbe na wupfumala svoyambala, kumbe na uli jele, kutani hingakupfuni ke?’</verse>
			<verse number="45">Kutani Hosi yitavahlamula, yiku: ‘Nitiyisile nili ka n'wina: Loko mingayendlelanga mun'we wa lavatsongo lava, na mina aminiyendlelanga.’</verse>
			<verse number="46">Kutani volavo vataya kukhatisiweni lokungaheliki, kambe lavolulama vataya vuton'wini lebzingaheliki.”</verse>
		</chapter>
		<chapter number="26">
			<verse number="1">Kuteloko Yesu ahetile kuvulavula timhaka toleto hinkwatu, aku ka vajondzisiwa va yena:</verse>
			<verse number="2">“Masvitiva lesvaku loko kutava kuhundzile masiku mambirhi, kutava ni nkhuvu wa Paska; kutani N'wana-wa-Munhu atanyiketiwa lesvaku avambiwa xihambanwini.”</verse>
			<verse number="3">Nkarhini wolowo Vaprista lavakulu, ni Vatsali ni vakulukumba, vahlengeletana hubzeni ya Muprista lwenkulu lweyi avaku i Kayafasi,</verse>
			<verse number="4">kutani vatwanana kuyakhoma Yesu hi maqhinga, vatamudlaya.</verse>
			<verse number="5">Kambe avaku: “Svingayendliwi nkhubzeni, hikuva kungatshuka kupfuka mpfilumpfilu xikarhi ka vanhu.”</verse>
			<verse number="6">Yesu aali Betaniya, muntini wa Simoni lweyi wa nhlokonho.</verse>
			<verse number="7">Kutani kuta wansati lweyi aatamele ximbitana xa alabaxtru, xa kutala hi mafurha yonun'hwela yodura ngopfu, amachela nhlokweni ya Yesu na vali kujeni.</verse>
			<verse number="8">Loko vajondzisiwa vasvivona, vakhunguvanyeka svinene, vaku: “Mafurha lawa maxakeliwela yini ke?</verse>
			<verse number="9">Amataxavisiwa hi male leyotala, kutani yinyikiwa svisiwana.”</verse>
			<verse number="10">Hikuva Yesu ativa kuvilela ka vona, aku ka vona: “Xana wansati lweyi mimukarhatela yini ke? Aniyendlele ntirho lowunene.</verse>
			<verse number="11">Hikuva, loko svili svisiwana, mitava na svona hi masiku hinkwawu, kambe mina, ningakala ningavi na n'wina hi masiku hinkwawu.</verse>
			<verse number="12">Loko atota miri wa mina hi mafurha lawa, ayendlela siku ra kulahliwa ka mina.</verse>
			<verse number="13">Nitiyisile nili ka n'wina: Misaveni hinkwayu laha Evhangeli leyi yingatapaluxixa kona, lesvi asviyendleke svitavuliwa na svona, ayanakanyiwa ha svona.”</verse>
			<verse number="14">Kutani mun'we wa lava va khume ni vambirhi lweyi avaku i Yudasi Iskariyota, aya ka Vaprista lavakulu,</verse>
			<verse number="15">Aku: “Mitaninyika yini, loko niminyiketa yena ke?” Kutani vamuhumesela male ya silivhere yoringana makume manharhu.</verse>
			<verse number="16">Hi loko Yudasi asungula kulava nkarhi lowunene wovanyiketa Yesu ha wona.</verse>
			<verse number="17">Hi siku rorhanga ra nkhuvu wa Xinkwa xokala comela, vajondzisiwa vata ka Yesu, vaku: “Xana ulava lesvaku hiyakulungisela kwihi, kuyajela kona Paska?”</verse>
			<verse number="18">Yesu avabzela kuya doropeni, ka munhu wokarhi, vafika vaku ka yena: “Mujondzisi ali: ‘Nkarhi wa mina wukusuhi; nitaja nkhuvu wa Paska laha ka wena, svin'we ni vajondzisiwa va mina.’”</verse>
			<verse number="19">Vajondzisiwa vayendla hilaha Yesu avabzeleke hakona, kutani valungisa Paska.</verse>
			<verse number="20">Loko jambu ripelile, Yesu atshama kujeni, ni lava va khume ni vambirhi.</verse>
			<verse number="21">Loko vahaja, aku ka vona: “Nitiyisile nili ka n'wina: Mun'we ka n'wina atanixenga.”</verse>
			<verse number="22">Vakhunguvanyeka ngopfu, kutani vasungula kumuvutisa ha mun'we mun'we, vaku: “Hosi, ungava uvula mina xana?”</verse>
			<verse number="23">Ahlamula, aku: “Lweyi angatanixenga, hi lweyi apetaka voko na mina nkambaneni.</verse>
			<verse number="24">Loko ali N'wana-wa-Munhu, atatifambela hilaha svitsaliweke hakona mayelanu na yena, kambe a ni khombo munhu lweyi N'wana-wa-Munhu axengiwaka ha yena! Asvitayampsa ka munhu lweyi loko ongi angapsaliwanga.”</verse>
			<verse number="25">Na yena Yudasi lweyi aali karhi amuxenga aku: “Hosi, ungava uvula mina xana?” Yesu aku ka yena: “Kuvula wena svosvo!”</verse>
			<verse number="26">Loko vahali kujeni, Yesu ateka xinkwa, kutani loko axikatekisile, axikhema, anyika vajondzisiwa, aku: “Tekani mija, lowu i miri wa mina.”</verse>
			<verse number="27">Kutani ateka ndzheko, awukatekisa, avanyika wona aku: “Nwelani ka wona hinkwenu;</verse>
			<verse number="28">hikuva leyi i ngati ya mina, ngati ya ntwananu leyihalateliwaka lava votala lesvaku varivaleliwa svijoho.</verse>
			<verse number="29">Kambe nili ka n'wina: Kusukela svosvi, aningahanwi kambe sva mihandzu ya mvhinya, kukondza kufika siku leri ningatasvinwa na n'wina hi ximpsha, Mfun'wini wa Tatana wa mina.”</verse>
			<verse number="30">Kuteloko vayimbelelile risimu, vaya Ntshaveni ya Maolivhera.</verse>
			<verse number="31">Kutani Yesu aku ka vona: Vusiku lebzi, n'wina hinkwenu mitabaleka minisiya noxe, hikuva kutsaliwile lesvaku: “‘Nitaba mubzisi, kutani tinyempfu ta ntlhambi titahangalaka.’”</verse>
			<verse number="32">“Kambe loko nitava nipfukile kufeni, nitamirhangela nifika Galileya.”</verse>
			<verse number="33">Kambe Petrosi aku ka yena: “Hambi loko hinkwavu vangabaleka vakusiya, mina ningakala ningakusiyi, ni siku ni rin'we.”</verse>
			<verse number="34">Yesu aku ka yena: “Nitiyisile nili ka wena: Vusiku lebzi, nkuku wungasiyimba, utava unilandzulile kanharhu.”</verse>
			<verse number="35">Petrosi aku ka yena: “Hambi loko svifanela kufa na wena, ningakala ningakulandzuli!” Vajondzisiwa hinkwavu na vona vavulisa svosvo.</verse>
			<verse number="36">Hi loko Yesu afamba ni vajondzisiwa ndhawini leyi yivuliwaka Getsemani, kutani aku ka vona: “Tshamani kola, nahaya lahaya, niyakhongela.”</verse>
			<verse number="37">Ateka Petrosi ni vana lavambirhi va Zebedewu afamba na vona; hi loko asungula kuvaviseka ni kukhomiwa hi gome lerikulu.</verse>
			<verse number="38">Kutani aku ka vona: “Moya wa mina wukhomiwa hi gome lerikulu, gome royisa kufeni; salanikola, milavelela na mina.”</verse>
			<verse number="39">Kutani aya kulenyana, akhinsama, mombo wa yena wukhumba hansi ali karhi akhongela aku: “Tatana, loko svingakoteka, ndzheko lowu wungafambela kule na mina! Ntsena kungayendleki kurhandza ka mina, kambe akuyendleke kurhandza ka wena!”</verse>
			<verse number="40">Atlhelela ka vajondzisiwa, avakuma na vayetlele; aku ka Petrosi: “Xana mitsandzekisa kuyini kulavelela na mina hambi ali wora rin'we ntsena ke?</verse>
			<verse number="41">Lavelelani na mili karhi mikhongela, lesvaku mingaweli amiringweni, hikuva moya wululamile, kambe nyama yitsanile.”</verse>
			<verse number="42">Kutani atlhela aya ka vumbirhi tlhelweni, akhongela aku: “Tatana wa mina, loko svingakoteki lesvaku ndzheko lowu wufambela kule na mina na ninganwelanga ka wona, akuyendliwe kurhandza ka wena!”</verse>
			<verse number="43">Kuteloko atlhelela ka vona kambe, avakuma na vayetlele, hikuva mahlo ya vona amatika hi vurhongo.</verse>
			<verse number="44">Avasiya, atlhela ayakhongela ka vunharhu tlhelweni, avula marito yofana ni ya kusungula.</verse>
			<verse number="45">Kutani avuyela ka vajondzisiwa, aku ka vona: “Xana mahayetlela ni kuhumula ke? Vonani, nkarhi wufikile, N'wana-wa-Munhu anyiketiwa mavokweni ya vajohi.</verse>
			<verse number="46">Sukani miyima, ahifambeni! Langutani, lweyi anixengaka a le kusuhi.”</verse>
			<verse number="47">Aku ahavulavula, kuhumelela Yudasi, mun'we wa lava va khume ni vambirhi, ata ni xitshungu lexihlomeke matlhari ni tinhonga, xirhumiwile hi Vaprista lavakulu ni vakulukumba.</verse>
			<verse number="48">Lweyi amuxengaka aavanyikile xikombiso, aku: “Lweyi ningatamun'qunta, hi yena, mukhomeni!”</verse>
			<verse number="49">Hi loko Yudasi ata, ahantla akongoma Yesu, aku: “Xeweni Mufundhisi!” Kutani amuq'unta.</verse>
			<verse number="50">Yesu aku ka yena: “Nakulorhi, lesvi ungatela svona, sviyendle.” Hi loko vatshinelela Yesu, vatshambuluta mavoko vamukhoma.</verse>
			<verse number="51">Hi nomo-lo mun'we wa lava avali na Yesu, ahlomula ripanga ra yena, axupula ndleve ya mutirhi wa Muprista lwenkulu.</verse>
			<verse number="52">Yesu aku ka yena: “Tlhelisela ripanga ra wena ndhawini ya rona, hikuva hinkwavu lavatirhisaka matlhari, vatadlawa hi matlhari.</verse>
			<verse number="53">Xana uyehleketa lesvaku ningatsandzeka kukhongela Tatana wa mina, anipfuna svosvisvosvi hi mavandla ya tintsumi lawa matlulaka khume na mambirhi ke?</verse>
			<verse number="54">Kambe loko svingavatano, Matsalwa amatayendlekisa kuyini, lesvi mavulaka lesvaku svifanekele kufamba hi ndlela yoleyi ke?”</verse>
			<verse number="55">Nkarhini wolowo, Yesu aku ka xitshungu: “Lesvi mihumeke na mili ni matlhari ni tinhonga kutanikhoma, nova xigevenga xana? Masiku hinkwawu anitshama Tempeleni, nili karhi nijondzisa: Aminikhomanga.</verse>
			<verse number="56">Hambi svilitano, svilo lesvi hinkwasvu svihumelelile lesvaku kuhetiseka lesvitsaliweke hi vaprofeta.” Hi loko vajondzisiwa hinkwavu vamusiya, vabaleka.</verse>
			<verse number="57">Lavangakhoma Yesu vamuyisa ka Kayafasi Muprista lwenkulu, laha Vatsali ni vakulukumba avahlengeletanile kona.</verse>
			<verse number="58">Petrosi amulandza hi le kule, anghena rikupakupeni ra yindlo ya Muprista lwenkulu; loko anghenile, atshamisa ni vatirhi, lesvaku atavona kuhela ka svona.</verse>
			<verse number="59">Kutani Vaprista lavakulu, ni huvu hinkwayu ya Sinedri, avalava vumboni bza mavunhwa bzohehla Yesu ha bzona, lesvaku vatakuma xomudlaya ha xona;</verse>
			<verse number="60">kambe avabzikumanga, hambi loko kuhumelelile timboni ta mavunhwa letotala. Kuheteleleni, kuhumelela timboni timbirhi tiku:</verse>
			<verse number="61">“Munhu lweyi ate: ‘Ni ni matimba ya kuhirimuxa Tempele ya Xikwembu, nikutlhela niyipfuxa ndzhaku ka masiku manharhu.’”</verse>
			<verse number="62">Hi loko Muprista lwenkulu ayima, aku ka Yesu: “Xana awuhlamuli nchumu ke? Hi yi hi mhaka leyi vakuhehlaka ha yona xana?”</verse>
			<verse number="63">Kambe Yesu amiyela. Muprista lwenkulu atlhela, aku ka yena: “Nikuhlambanyisa hi Xikwembu lexi xihanyaka, hibzele loko uli wena Mesiya, N'wana wa Xikwembu.”</verse>
			<verse number="64">Yesu amuhlamula aku: Wena se uvulile! Ntsena namibzela nili: “‘Kusukela svosvi, mitavona N'wana-wa-Munhu na atshamile vokweni ra xinene ra Lweyi anga ni matimba hinkwawu, mitamuvona ata hi marefu ya le tilweni.’”</verse>
			<verse number="65">Hi loko Muprista lwenkulu ahandzula xiyambalu xa yena, aku: “Asandzile Xikwembu; hahalavela yini timboni ke? Mahakutwa kusandza ka yena svosvi. N'wina mili yini?”</verse>
			<verse number="66">Vahlamula, vaku: “Afaneliwa hi rifu.”</verse>
			<verse number="67">Kutani vamupshitela marhi nghoheni, vamuba hi svibakela, van'wana vamuba hi timpama, vaku:</verse>
			<verse number="68">“Hivhumbhele lweyi akubeke, wena Kriste!”</verse>
			<verse number="69">Petrosi aatshamile handle rikupakupeni; kutani mutirhi mun'we waxisati ata ka yena, aku: “Na wena, awuli na Yesu wa Mugaleliya.”</verse>
			<verse number="70">Kambe Petrosi akaneta mahlweni ka hinkwavu, aku: “Lesvi usvivulaka, anisvitivi.”</verse>
			<verse number="71">Hi loko ahuma, ayayima nyangweni; kutani mun'we wansati amuvona, aku ka lava avali kolaho: “Wanuna lweyi aali na Yesu wa Nazareta.”</verse>
			<verse number="72">Petrosi atlhela akaneta aku: “Mina nahlambanya lesvaku munhu lweyi, animutivi.”</verse>
			<verse number="73">Andzhakunyana, lava avali kolaho vatshinela, vaku ka Petrosi: “Hakunene, na wena, u mun'we wa vona, hikuva utikomba hi mavulavulela ya wena.”</verse>
			<verse number="74">Hi loko asungula kurhuketela ni kuhlambanya hi matimba aku: “Nitiyisile lesvaku munhu lweyi, mina animutivi!” Hi nomo-lo, nkuku wuyimba.</verse>
			<verse number="75">Kutani Petrosi atsundzuka rito lerivuliweke hi Yesu, loko aku: “Nkuku wungasiyimba, utava unilandzulile kanharhu.” Hi loko ahumela handle, ayarila hi xiviti.</verse>
		</chapter>
		<chapter number="27">
			<verse number="1">Loko bzixile, Vaprista hinkwavu ni vakulukumba valuka makungu ya kudlaya Yesu.</verse>
			<verse number="2">Kuteloko vamubohile, vafamba na yena, vayamunyikela ka hosi Pilato.</verse>
			<verse number="3">Loko Yudasi lweyi angamuxenga avona lesvaku Yesu ayavanyisiwile, atitwa nandzu, kutani ayatlhelisa male ya silivhere leyi ya makume manharhu ka Vaprista lavakulu ni ka vakulukumba,</verse>
			<verse number="4">aku ka vona: “Nijohile hi kuxenga munhu lweyi angaliki na nandzu.” Vaku ka yena: “Hi ni mhaka muni na svona hina ke? Svitiviwa hi wena svosvo.”</verse>
			<verse number="5">Kutani Yudasi ayacukumeta male yakona Tempeleni, kutani asuka, ayatisunga.</verse>
			<verse number="6">Vaprista lavakulu vateka male liya, kutani vaku: “Lesvi yinga male ya ngati, asvifanelanga lesvaku yinghenisiwa ka nhlengo wa Tempele.”</verse>
			<verse number="7">Kuteloko valukile makungu, vatirhisa male leyi kuxava nsimu ya muvumbi, kulahlela kona valuveli.</verse>
			<verse number="8">“Hikolaho ka svosvo nsimu leyi yivuliwa ‘Nsimu ya ngati’ ni namuntlha.”</verse>
			<verse number="9">Hilaha kuhetisekeke lesvivuliweke hi muprofeta Yeremiya, loko aku: “Vatekile male ya silivhere yoringana makume manharhu, yinga nhlayo leyi vanhu va Israyele avapimile lesvaku munhu wakona ataxaviwa ha yona,</verse>
			<verse number="10">kutani vahumesile male leyi kuxava ‘Nsimu ya muvumbi’, hilaha Hosi yileriseke hakona.”</verse>
			<verse number="11">Yesu ayimisiwa mahlweni ka hosi; kutani yona yimuvutisa, yiku: “Xana u hosi ya Vayuda ke?” Yesu aku ka yona: “Uvula svona!”</verse>
			<verse number="12">Kambe loko Vaprista lavakulu ni vakulukumba vamuveka nandzu, angahlamulanga nchumu.</verse>
			<verse number="13">Hi loko Pilato aku ka yena: “Xana awutitwi timhaka leti totala vakurhwexaka nandzu ha tona ke?”</verse>
			<verse number="14">Kambe Yesu angamuhlamulanga nchumu, hosi yikondza yihlamala ngopfu.</verse>
			<verse number="15">Hi nkarhi wa nkhuvo, hosi ayitolovela kutshunxa mubohiwa mun'we lweyi tiko rimukombelaka.</verse>
			<verse number="16">Nkarhini wolowo akuli ni mubohiwa mun'we wa ndhuma svinene, lweyi avaku i Barabasi.</verse>
			<verse number="17">Loko vahlengeletanile, Pilato aku ka vona: “Xana milava lesvaku nimitshunxela wihi: Barabasi, kumbe Yesu lweyi avuliwaka Mesiya ke?”</verse>
			<verse number="18">Aavutisisa svosvo hi kutiva lesvaku avanyiketile Yesu hikolaho ka mavondzo.</verse>
			<verse number="19">Kuteloko Pilato atshamile xitshan'wini xa kuyavanyisa, nsati wa yena arhumela rito ka yena, aku: “Ungatshuki unghena mhakeni ya munhu yelweyo wolulama, hikuva tolo nixaniseke ngopfu norhweni hikolaho ka yena.”</verse>
			<verse number="20">Kambe Vaprista lavakulu ni vakulukumba vahlohlotela xitshungu lesvaku xikombela Barabasi, Yesu yena adlawa.</verse>
			<verse number="21">Hosi yiyengeta yivavutisa yiku: “Xana milava lesvaku nimitshunxela wihi ka lavambirhi?” Vaku: “Barabasi!”</verse>
			<verse number="22">Pilato aku ka vona: “Loko svilitano, Yesu lweyi avuliwaka Mesiya, nitayendla yini ha yena xana?” Hinkwavu vaku: “Aavambiwe!”</verse>
			<verse number="23">Hi loko hosi yiku: “Xana ayendlile yini xobiha ke?” Vona vahuwelela hi matimba, vaku: “Aavambiwe!”</verse>
			<verse number="24">Loko Pilato avona lesvaku angahumeleli, kumbe asvipfuni nchumu, ni lesvaku dzolonga riya rikula, ateka mati, ahlamba mavoko mahlweni ka xitshungu, aku: “Ani na nandzu wa rifu ra munhu lweyi, svivoneni mili n'wina.”</verse>
			<verse number="25">Tiko hinkwaru rihlamula, riku: “Rifu ra yena arive henhla ka hina ni le henhla ka vana va hina.”</verse>
			<verse number="26">Kutani avatshunxela Barabasi; kambe alerisa lesvaku Yesu abiwa, kutani amunyiketa lesvaku avambiwa.</verse>
			<verse number="27">Masochwa ya hosi mayisa Yesu ndlwini ya vuhosi, kutani vahlengeleta ntlawa hinkwawu wa masochwa, wumurhendzela.</verse>
			<verse number="28">Vamuhlivila xiyambalu, vamuyambexa nchale wopshuka,</verse>
			<verse number="29">kutani valuka hari ya mintwa, vamutlhanteka nhlokweni, vamutamelisa rihlanga vokweni ra xinene; kutani vakhinsama mahlweni ka yena, vamutseketsela, vaku: “Xeweni, Hosi ya Vayuda!”</verse>
			<verse number="30">Vamupshitela hi marhi; vateka rihlanga, vamuba nhloko hi rona.</verse>
			<verse number="31">Kuteloko vamupoyilile, vamuhlivila nchale wakona, vatlhela vamuyambexa sva yena, kutani vafamba na yena vayamuvamba.</verse>
			<verse number="32">Loko vali karhi vahuma, vahlangana ni mun'we wa nuna wa Kirene, lweyi avaku i Simoni, vamusindzisa kurhwala xihambanu.</verse>
			<verse number="33">Loko vafikile ndhawini leyi vange i Golgota, hi lesvaku “Ndhawu ya Pala”,</verse>
			<verse number="34">vamunyika vhinyu leripatsanyisiweke ni nyongwa lesvaku anwa; kambe loko anampsile, ayala kunwa.</verse>
			<verse number="35">Loko vamuvambile, vayavelana sviyambalu sva yena hi kuhoxa vuhlolotwana,</verse>
			<verse number="36">kutani vatshama hansi kolaho, vamurindza.</verse>
			<verse number="37">Henhlanyana ka nhloko ya yena, vanameketa tsalwa ra nandzu wa yena leri ringe: “LWEYI I YESU, HOSI YA VAYUDA.”</verse>
			<verse number="38">Kutani vamuvamba svin'we ni svigevenga svimbirhi, xin'we vokweni ra xinene, xin'wana ka ra ximantsi.</verse>
			<verse number="39">Vahundzi va ndlela vamurhuketela, vahlakahla tinhloko, vaku:</verse>
			<verse number="40">“Wena lweyi uhirimuxaka Tempele, uku utayipfuxa hi masiku manharhu, tiponise ke, uxika laho xihambanwini, loko uli N'wana wa Xikwembu!”</verse>
			<verse number="41">Hi mukhuva wolowo, na vona Vaprista lavakulu, svin'we ni Vatsali ni vakulukumba, vamutseketsela, vaku:</verse>
			<verse number="42">“Aponisile van'wana, kambe watsandzeka kutiponisa! Ahiku hi yena Hosi ya Israyele. Aaxike svosvi xihambanwini, hitapfumela ka yena.</verse>
			<verse number="43">Atshembile Xikwembu, aximuponise svosvi loko ximutsakela, hikuva ate: ‘Ni N'wana wa Xikwembu.’”</verse>
			<verse number="44">Ni svigevenga lesvingavambiwa svin'we na yena, asvimurhuketela hi mukhuva wolowo.</verse>
			<verse number="45">Kusukela nkarhi wa vuntlhanu na wun'we kuyafika ka nkarhi wa vuntlhanu ni mune munyama wufunengeta tiko hinkwaru.</verse>
			<verse number="46">Loko kulavile kuva nkarhi wa vuntlhanu ni mune, Yesu ahuwelela hi rito leritlakukeke, aku: “Eli, Eli, Lama Sama Sabaktani?”, hi lesvaku: “Xikwembu xa mina, Xikwembu xa mina, unitshikele yini?”</verse>
			<verse number="47">Van'wana lava avali kona kolaho, loko vamutwa, vaku: “Avitana Eliya.”</verse>
			<verse number="48">Hi nomo-lo mun'we wa vona atsutsuma, ayateka xiponjhi, axipeta ka ntsuvi, kutani axitlhoma arihlangeni, amunyika lesvaku anwa.</verse>
			<verse number="49">Kambe van'wana vaku: “Mutshike, hitavona loko kunene Eliya ata, atamuponisa.”</verse>
			<verse number="50">Hi loko Yesu atlhela ahuwelela hi rito leritlakukeke, kutani anhlala afa.</verse>
			<verse number="51">Hi nomo-lo, xisirhelo xa nguvu ndzeni ka Tempele xihandzuka hi le xikarhi, kusukela henhla, kuyafika hansi; misava yitsekatseka, ni maribze mapandzeka.</verse>
			<verse number="52">Masirha mapfuleka; vakwetsimi va Xikwembu lavotala lava avayetlele, vapfuka kufeni;</verse>
			<verse number="53">Kutani vahuma masirheni, loko Yesu apfukile kufeni, vanghena doropeni leri rohlawuleka, vali karhi vavoniwa hi lavotala.</verse>
			<verse number="54">Loko ndhuna ya dzana ra masochwa ni lava avali na yona kurindza Yesu, vavona kutsekatseka ka misava ni lesvihumeleleke, vachava ngopfu, vaku: “Hakunene munhu lweyi aali N'wana wa Xikwembu.”</verse>
			<verse number="55">Akuli ni vavasati lavotala kolaho, avahlalela na vali kule. Avali lava avalandzelele Yesu ni kumutirhela loko ahuma Galileya.</verse>
			<verse number="56">Xikarhi ka vona, akuli na Mariya wa Magadala, na Mariya mamana wa Yakobe na Yosefa, ni mamana wa vana va Zebedewu.</verse>
			<verse number="57">Kuteloko riya kupeleni, kuta mun'we wa mufuwi wa le Arimateya; vito ra yena aali Yosefa, nakona na yena aali mujondzisiwa wa Yesu.</verse>
			<verse number="58">Aya ka Pilato, ayakombela ntsumbu wa Yesu; kutani Pilato alerisa lesvaku vamunyika wona.</verse>
			<verse number="59">Kuteloko Yosefa awutekile, awuphutsela hi lansoro leri aringasitirhisiwa,</verse>
			<verse number="60">kutani aveka ntsumbu sirheni ra yena lerimpsha, leri aarikovotlile ribzeni; kutani avumbuluta ribze lerikulu ropfala nomo wa sirha, kutani atifambela.</verse>
			<verse number="61">Mariya wa Magadala na Mariya lweyi mun'wana, avali kolaho, vatshamile valangutene ni sirha.</verse>
			<verse number="62">Loko rixa hi siku leritlhantamaka, ringa ra Savata, Vaprista lavakulu ni Vafarisi vahlengeletana ka Pilato, vaku:</verse>
			<verse number="63">“Hosi, hahatsundzuka lesvaku muxisi lwiya, loko ahahanya, ate: ‘Ndzhaku ka masiku manharhu, nitapfuka kufeni.’</verse>
			<verse number="64">Hikolaho, lerisa lesvaku sirha rilaveleliwa kukondza kufika siku ra vunharhu, lesvaku vajondzisiwa va yena vangatshuki vayamuyiva, kutani vatabzela vanhu vaku: ‘Apfukile kufeni!’ Vunhwa lero ringatlula lerorhanga hi kubiha.”</verse>
			<verse number="65">Pilato aku ka vona: “Mi ni ntlawa wa valaveleli, yanani miyarindza sirha, hilaha misvivonaka hakona.”</verse>
			<verse number="66">Kutani vaya, vayatiyisa ribze hi kuveka amfungo wa vona, nasvona vaveka ni varindzi lesvaku vasala varindza.</verse>
		</chapter>
		<chapter number="28">
			<verse number="1">Loko siku ra Savata rihundzile, Mariya wa Magadala, na Mariya lweyi mun'wana, vapfuka na kahali mpundzu wa siku ra Sonto, vayalanguta sirha.</verse>
			<verse number="2">Kutani, kuva ni kutsekatseka lokukulu ka misava; hikuva ntsumi ya Hosi ayixikile hi le tilweni, yivumbuluta ribze, yitshamisa henhla ka rona.</verse>
			<verse number="3">Ayivangama kufana ni rihati, ni sviyambalu sva yona asvibasile kufana ni gapongo.</verse>
			<verse number="4">Varindzi varhurhumele hi kuchava, vavoneka ongi hi loko vafile.</verse>
			<verse number="5">Hi loko ntsumi yibzela vavasati yiku: “Mingachaveni, hikuva nasvitiva lesvaku milava Yesu lweyi avambiweke;</verse>
			<verse number="6">anga kona laha, hikuva apfukile kufeni, hilaha atshamaka amibzela hakona. Tanani, mitavona laha aalatiwile kona.</verse>
			<verse number="7">Svosvi-ke, hantlisani, miyativisa vajondzisiwa va yena miku: ‘Apfukile xikarhi ka vafi; wamirhangela aya Galileya, mitayamuvona kona.’ Hisvosvi nimibzelaka svona.”</verse>
			<verse number="8">Vavasati vasuka sirheni hi kuchava ni kutsaka lokukulu, vatsutsuma vayativisa vajondzisiwa va yena.</verse>
			<verse number="9">Hi nomo-lo, Yesu avatlhangaveta, aku: “Avuxeni!” Vona vatshinelela vakhoma milenge ya yena vamukhinsamela.</verse>
			<verse number="10">Hi loko Yesu aku ka vona: “Mingachaveni, fambani miyabzela vamakwerhu lesvaku vaya Galileya; vatanivona kona.”</verse>
			<verse number="11">Kuteloko vasukile, van'we ka valaveleli vaya doropeni, vayativisa Vaprista lavakulu hinkwasvu lesvihumeleleke.</verse>
			<verse number="12">Loko Vaprista vahlengeletanile ni vakulukumba, valuka makungu, kutani vanyika masochwa male leyotala, vaku:</verse>
			<verse number="13">“Miku: ‘Vajondzisiwa va yena vatile nivusiku, vatamuyiva, na hina hiyetlele.’</verse>
			<verse number="14">Ni loko mhaka leyi yifika tindleveni ta hosi, hina hitayikholwisa, himiyimelela. ”</verse>
			<verse number="15">Valaveleli vateka male, vayendla hilaha valerisiweke hakona; kutani mhaka yoleyo yitwakala xikarhi ka Vayuda kufikela ni namuntlha.</verse>
			<verse number="16">Vajondzisiwa lava va khume na mun'we vaya Galileya, ntshaveni leyi Yesu avabzeleke yona.</verse>
			<verse number="17">Loko vamuvona, vakhinsama, kambe van'wana vakanakana.</verse>
			<verse number="18">Kutani Yesu avatshinelela, avulavula na vona, aku: “Ninyikiwile vuhosi hinkwabzu tilweni ni la misaveni;</verse>
			<verse number="19">hi kolaho, fambani ka tinxaka hinkwatu, mivayendla vajondzisiwa va mina, mivakhuvula hi vito ra Tatana, ni ra N'wana, ni ra Moya Lowokwetsima,</verse>
			<verse number="20">mivajondzisa kuhlayisa hinkwasvu lesvi nimibzeleke svona; kutani vonani, ni na n'wina masiku hinkwawu, kukondza kuhela misava.”</verse>
		</chapter>
	</book>
	<book number="41">
		<chapter number="1">
			<verse number="1">Lawa hi wona masungulu ya Evhangeli ya Yesu Kriste, N'wana wa Xikwembu.</verse>
			<verse number="2">Tani hilaha kutsaliweke hakona bukwini ya muprofeta Ezaya, loko aku: “Vona, murhumiwa wa mina wata mahlweni ka wena, lweyi angatalungisa ndlela ya wena.</verse>
			<verse number="3">Rito ra munhu lweyi ahuwelelaka mananga rili: ‘Lulamisani ndlela ya Hosi, milulamisa ni svindlelana sva yona.’”</verse>
			<verse number="4">Yohani Mukhuvuli ahumelelise xisvosvo mananga na ali karhi ahuwelela, abzela vanhu kuhundzuka akuva vatakhuvuliwa, ni lesvaku vatarivaleliwa svijoho sva vona.</verse>
			<verse number="5">Kutani vanhu hinkwavu va tiko ra Yudeya ni vayaki hinkwavu va Yerusalema, avaya vayakhuvuliwa hi yena nambzeni wa Yordani, na vali karhi vativula svijoho sva vona.</verse>
			<verse number="6">Yohani aayambala sviyambalu svolukiwa hi voya bza kamela, atikhama hi bandi ra xikhumba, aja tintete ni vulombe bza nhova.</verse>
			<verse number="7">Aapaluxa mahungu lawa mange: “Wata mun'wana ndzhaku ka mina, lweyi anitlulaka hi matimba, lweyi svinganifaneliki kukorhama ni tlhantlha tingoti ta masandhazi ya yena.</verse>
			<verse number="8">Mina ha noxe ni mikhuvulile hi mati, kambe yena atamikhuvula hi Moya Lowokwetsima.”</verse>
			<verse number="9">Hi masiku wolawo, Yesu ahuma Nazareta, anga doropa ra Galileya, ayakhuvuliwa hi Yohani nambzeni wa Yordani.</verse>
			<verse number="10">Kutani loko ali karhi ahuma matini, avona matilo mapfuleka, ni Moya na wulikarhi wuxika henhla ka yena wufana ni xituvana;</verse>
			<verse number="11">kutani rito lerihumaka matilweni riku: “Wena u N'wananga lweyi arhandzekaka, lweyi nimutsakelaka.”</verse>
			<verse number="12">Hi nomo-lo Moya wumuyisa mananga;</verse>
			<verse number="13">kutani atshama kona masiku ya mune wa makume, na ali karhi aringiwa hi Sathana. Aahanya ni sviharhi sva nhova, kambe tintsumi na tona atimutirhela.</verse>
			<verse number="14">Ndzhaku ka loko Yohani anghenisiwile jele, Yesu aya Galileya, apaluxa Evhangeli ya Xikwembu, aku:</verse>
			<verse number="15">“Minkarhi yihetisekile, Mfumu wa Xikwembu watshinela kusuhi; hundzukani, mipfumela ka Evhangeli.”</verse>
			<verse number="16">Loko ali karhi alulama ni tiva ra Galileya, avona Simoni ni makwavu Andreya, na vali karhi vahoxa tinkoka ta vona ativeni, hikuva avali vaphasi vatihlampfi.</verse>
			<verse number="17">Yesu aku ka vona: “Nilandzeni, nitamiyendla vaphasi va vanhu.”</verse>
			<verse number="18">Hi loko vatshika tinkoka ta vona, vamulandza.</verse>
			<verse number="19">Loko ahundzanyana aya mahlweni, avona vamakwavu ha vambirhi, Yakobe na Yohani vana va Zebedewu na vali bzatsweni, varhunga tinkoka.</verse>
			<verse number="20">Kuteloko avavitanile, vasiya tatana wa vona Zebedewu bzatsweni svin'we ni vatirhi, kutani vamulandza.</verse>
			<verse number="21">Hikolaho Yesu ni vajondzisiwa va yena vafika Kapernawume; kutani hi siku ra Savata Yesu anghena sinagogeni, ajondzisa.</verse>
			<verse number="22">Avahlamala jondzo ya yena, hikuva aavajondzisa kufana ni lweyi anga ni matimba, kungali kufana ni Vatsali.</verse>
			<verse number="23">Asinagogeni ra vona akuli ni munhu lweyi angheniweke hi moya wa chaka; wona wuhuwelela,</verse>
			<verse number="24">wuku: “Mhaka ya hina na wena hi yihi, wena Yesu wa Nazareta? Xana utele kutahilovisa ke? Nakutiva lesvaku u mani: U Lweyi Wohlawuleka wa Xikwembu.”</verse>
			<verse number="25">Yesu awukahla, aku: “Miyela! Huma ka munhu yelweyi!”</verse>
			<verse number="26">Kutani moya wa chaka wumurhurhumelisa hi matimba, wuhuwelela hi rito lerikulu, wuhuma ka yena.</verse>
			<verse number="27">Kutani hinkwavu vahlamala ngopfu, lakakuva vavutisana vaku: “Hi lesvoyini lesvi? I jondzo leyimpsha! Hikuva alerisa hi matimba mimoya ya chaka, kutani na yona yimuyingisa!”</verse>
			<verse number="28">Hi loko ndhuma ya yena yihantla yihangalaka matlhelweni hinkwawu ya Galileya.</verse>
			<verse number="29">Loko vahuma sinagogeni, vaye kaya ka Simoni na Andreya na vali na Yakobe na Yohani.</verse>
			<verse number="30">Mamana wa nsati wa Simoni, aayetlele ali karhi avabza, miri wa yena awuhiseta; kutani vabzela Yesu.</verse>
			<verse number="31">Hi loko atshinela, amukhoma hi voko, amupfuxa; hi nomo-lo, kuhiseta ka miri kuhangalaka, kutani avatirhela.</verse>
			<verse number="32">Nimajambu, loko ripela, vamutisela hinkwavu lava avali ni mavabzi ni lava avali ni madimoni.</verse>
			<verse number="33">Vayaki hinkwavu va doropa avahlengeletanile nyangweni.</verse>
			<verse number="34">Kutani ahanyisa vanhu lavotala, lava avavabza hi mavabzi ya tinxakaxaka, ahlongola ni madimoni layotala. Ntsena yena aangapfumeleli madimoni lawa lesvaku mavulavula, hikuva amamutiva.</verse>
			<verse number="35">Yesu apfukisa svinene ahuma doropeni, ayamananga ayakhongela kona.</verse>
			<verse number="36">Kambe Simoni ni lava avali na yena vafamba vamulava.</verse>
			<verse number="37">Kuteloko vamukumile, vaku ka yena: “Hinkwavu vakulava.”</verse>
			<verse number="38">Yena aku ka vona: “Ahiyeni asvidoropanini svin'wana, lesvi svingakusuhi, lesvaku nakona niyapaluxa Evhangeli, hikuva hi lesvi ningatela svona.”</verse>
			<verse number="39">Kutani afamba, apaluxa Evhangeli masinagogeni ya vona, tikweni hinkwaru ra Galileya, na ali karhi ahlongola madimoni.</verse>
			<verse number="40">Kutani munhu mun'we wa nhlokonho ata ka yena, akhinsama mahlweni ka yena, amukhongela aku: “Loko usvirhandza, unganibasisa.”</verse>
			<verse number="41">Yesu amutwela vusiwana, atshabuluta voko, amukhumba, aku ka yena: “Nasvirhandza, nakubasisa!”</verse>
			<verse number="42">Kutani hi loko nhlokonho yinyamalala, abasa.</verse>
			<verse number="43">Yesu amutlhelisa hi kuhantlisa, amulaya hi matimba akuva ativonela:</verse>
			<verse number="44">“Vona, ungatshuki ubzela munhu svilo lesvi, kambe famba, uyatikombisa ka Muprista, uhumesa sva kubasisiwa ka wena lesvilerisiweke hi Moxe, svitava vumboni ka vona.”</verse>
			<verse number="45">Kambe loko munhu lwiya asukile kolaho, afambe apaluxa ni kuhangalasa mahungu wolawo, kukondza Yesu ativiwa madoropeni hinkwawu lawa aanghena ka wona; lesvi svingayendla lesvaku angahangheni na atshunxekile ka wona; hi loko ayatitshamela mananga; kutani vanhu vata ka yena, na vahuma matlhelweni hinkwawu.</verse>
		</chapter>
		<chapter number="2">
			<verse number="1">Loko kuhundzile masiku mangali mangani Yesu avuyela Kapernawume, kutani kutwakala lesvaku akona le kaya.</verse>
			<verse number="2">Vanhu lavotala vahlengeletana kona, kukondza kupfumaleka ni vutshamo mahlweni ka nyangwa, kutani Yesu avajondzisa Rito ra Xikwembu.</verse>
			<verse number="3">Kutani kufika ka yena lavatisaka munhu wa kukhwanyala svirho, arhwaliwile hi mune wa vanhu.</verse>
			<verse number="4">Vona hi kutsandzeka kumufikisa ka Yesu hi kutala ka vanhu, vahahlula lwangu ra yindlo leyi aalikayona. Loko varihahlulile, vaxixa rihlaka leri lweyi wa kukhwanyala svirho aayetlelile ka rona.</verse>
			<verse number="5">Loko Yesu avona kupfumela ka vona, aku ka lweyi wa kukhwanyala svirho: “N'wananga, urivaleliwile svijoho sva wena.”</verse>
			<verse number="6">Kambe vatsali van'wana lava avatshamile kolaho, vavilela atimbilwini ta vona, vaku:</verse>
			<verse number="7">“Hikolaho ka yini munhu lweyi avulavulisa xilesvi xana? Asandza Xikwembu! I mani lweyi angarivalelaka svijoho, loko xingali Xikwembu ntsena ke?”</verse>
			<verse number="8">Yesu ahantla asvitiva moyeni wa yena lesvi avapimisa svona atimbilwini ta vona, kutani aku ka vona: “Mivilela hikolaho ka yini atimbilwini ta n'wina xana?</verse>
			<verse number="9">Kuyampsa yini ke? Loko niku ka lweyi wa kukhwanyala svirho: ‘Urivaleliwile svijoho sva wena’, kumbe loko niku ka yena: ‘Pfuka, uteka rihlaka ra wena, ufamba’ xana?</verse>
			<verse number="10">Svosvo ke mitativa lesvaku N'wana-wa-Munhu animatimba la misaveni kurivalela svijoho.” Kutani aku ka lweyi wa kukhwanyala svirho:</verse>
			<verse number="11">“Nili ka wena: Pfuka, uteka rihlaka ra wena, umuka.”</verse>
			<verse number="12">Hi nomo-lo, yena apfuka, ateka rihlaka, afamba mahlweni ka vanhu hinkwavu; hi loko hinkwavu vahlamala ngopfu, vadzunisa Xikwembu, vaku: “Svilo lesvotano ahisisvivona.”</verse>
			<verse number="13">Yesu atlhela asuka, aya matlhelweni ya tiva; xitshungu hinkwaxu xita ka yena, kutani axijondzisa.</verse>
			<verse number="14">Loko ahundza, avona Levhi, n'wana Alfewu, atshamile ndlwini ya vurheselo; aku ka yena: “Nilandze!” Kutani Levhi asuka ayima amulandza.</verse>
			<verse number="15">Kutani loko Yesu atshamile kujeni kaya ka Levhi, vakanganyisi lavotala ni vajohi vatshama na yena, svin'we ni vajondzisiwa va yena, hikuva vanhu lavotala avamulandza.</verse>
			<verse number="16">Kambe loko Vatsali va ntlawa wa Vafarisi vamuvona aja ni vakanganyisi ni vajohi, vaku ka vajondzisiwa va yena: “Xana ajela yini ni vakanganyisi ni vajohi ke?”</verse>
			<verse number="17">Loko Yesu atwa svosvo, aku ka vona: “Lava vangavabziki mirini avalavi n'anga, kambe yilaviwa hi lava vavabzaka. Anitanga kutavitana lavalulameke, kambe vona lavajoheke.”</verse>
			<verse number="18">Loko vajondzisiwa va Yohani ni Vafarisi vali karhi vatitsona svakuja, kuta vanhu van'wana vatavutisa Yesu, vaku: “Xana vajondzisiwa va Yohani ni vajondzisiwa va Vafarisi vatitsonela yini svakuja, kasi vajondzisiwa va wena vona avatitsoni ke?”</verse>
			<verse number="19">Yesu aku ka vona: “Xana varhambiwa va muteki vangatitsona svakuja loko muteki ahali na vona ke? Nkarhi hinkwawu loko muteki ahali kona na vona, vangakala vangatitsoni svakuja.</verse>
			<verse number="20">Kambe masiku matata, lawa muteki angatasusiwa ka vona; hi kona vangatatitsona svakuja, hi siku rolero.</verse>
			<verse number="21">Aku na munhu lweyi arhungelaka xiziva leximpsha ka nguvu ya khale; hikuva loko ayendlisa svosvo xiziva leximpsha xitahandzula nguvu leyi ya khale, kutani kuhandzuka kakona kutaya kuyengeteleka.</verse>
			<verse number="22">Nasvona aku na munhu lweyi achelaka vhinyu lerimpsha atindongeni ta khale, hikuva loko ayendlisa svosvo vhinyu ritahandzula tindonga, rihalaka, na tona titawonheka; kambe vhinyu lerimpsha varichela atindongeni letimpsha.”</verse>
			<verse number="23">Hi siku ra Savata loko Yesu ali karhi ahundza xikarhi ka masimu, vajondzisiwa va yena vasungula kutshova minchocho na vali karhi vafamba.</verse>
			<verse number="24">Vafarisi vaku ka yena: “Vona! Xana vayendlela yini lesvingapfumeleliwiki hi siku ra Savata?”</verse>
			<verse number="25">Yesu aku ka vona: “Xana amisihlaya lesviyendliweke hi Davhida, siku leri apfumaleke svakuja, na akhomiwe hi ndlala, yena ni lava avali na yena ke?”</verse>
			<verse number="26">“Anghenile ndlwini ya Xikwembu, masikwini ya Abiyatari, Muprista lwenkulu, aja xinkwa xa mhamba lexingafanelangiki kujiwa hi vanhu van'wana, loko kungali hi vaprista ntsena, atlhela anyika ni lava avali na yena.”</verse>
			<verse number="27">Kutani aku ka vona: “Savata riyendleliwe munhu, ahi munhu lweyi angayendleliwa Savata.</verse>
			<verse number="28">Hikolaho-ke, N'wana-wa-Munhu i hosi hambi ya siku ra Savata.”</verse>
		</chapter>
		<chapter number="3">
			<verse number="1">Yesu atlhela anghena sinagogeni; kolaho akuli ni munhu wa kukhwanyala voko.</verse>
			<verse number="2">Kutani Vafarisi avalangutisisa Yesu kuvona kumbe atahanyisa munhu lweyi hi siku ra Savata, lesvaku vatakota kumunyika nandzu.</verse>
			<verse number="3">Hi loko aku ka munhu wa kukhwanyala voko: “Suka, uyima laha xikarhi.”</verse>
			<verse number="4">Kutani aku ka vona: “Lesvilulameke kuyendliwa hi Savata hi svihi xana: Kuyendla lesvinene kumbe kuyendla lesvobiha, kuhanyisa munhu kumbe kumudlaya xana?” Kambe vona vamiyela.</verse>
			<verse number="5">Yesu avarhalarhala hi mahlo na ahlundzukile, na avavisekile hi kunonon'hwa ka timbilu ta vona, kutani aku ka wanuna lwiya: “Tshabuluta voko ra wena.” Aritshabuluta, kutani voko ra yena ritlhela riwololoka.</verse>
			<verse number="6">Kutani Vafarisi vahuma sinagogeni, vayaluka makungu svin'we ni va ntlawa wa Heroda, kuvona hilaha vangamudlayaka hakona.</verse>
			<verse number="7">Yesu asuka ayakusuhi ni tiva svin'we ni vajondzisiwa va yena, kutani xitshungu lexikulu ximulandza, na xihuma Galileya, xin'wana xihuma Yudeya,</verse>
			<verse number="8">ni le Yerusalema ni le Idumeya ni le ka tlhelo rin'wana ra Yordani ni le matikweni ya Tiro na Sidoni. Avachololoka vaya ka yena hi kutwa lesvikulu lesvi aasviyendla.</verse>
			<verse number="9">Kutani abzela vajondzisiwa va yena lesvaku bzatsu ritshama riyimile kusuhi na yena, lesvaku xitshungu xingamukamanyeti.</verse>
			<verse number="10">Hinkwavu lava avali ni mavabzi avakamanyetana vaya ka yena lesvaku vatamukhumba, hikuva aahanyisile lavotala.</verse>
			<verse number="11">Ni lava avali ni mimoya ya chaka, loko vamuvona, avakhinsama mahlweni ka yena, vahuwelela, vaku: “Wena u N'wana wa Xikwembu!”</verse>
			<verse number="12">Hi loko Yesu akhahla madimoni hi matimba lesvaku mangatshuki matwalisa lesvaku yena i mani.</verse>
			<verse number="13">Kutani Yesu atlhantukela ntshaveni, ativitanela lava avalaveke; hi loko vata ka yena.</verse>
			<verse number="14">Ahlawula khume ni vambirhi lesvaku vava na yena ni lesvaku atavarhuma kupaluxa Evhangeli,</verse>
			<verse number="15">avanyika ni matimba ya kuhlongola madimoni.</verse>
			<verse number="16">Vapostola va khume ni vambirhi lava angavahlawula hi lava: Simoni (lweyi angamuchula vito ra Petrosi),</verse>
			<verse number="17">na Yakobe na Yohani vana va Zebedewu (lava angavachula vito ra Bowanerjesi, hi lesvaku vana vaxingwalangwandza);</verse>
			<verse number="18">kulandza Andreya, na Filipi, na Bartolomewu, na Matewu, na Tomasi, na Yakobe n'wana Alfewu, na Tadewu, na Simoni wa Kanana,</verse>
			<verse number="19">na Yudasi Iskariyota, lweyi axengeke Yesu.</verse>
			<verse number="20">Loko Yesu atlhelele kaya, xitshungu xitlhela xihlengeletana kona, lakakuva yena ni vajondzisiwa va yena vatsandzeka ni kuja svakuja.</verse>
			<verse number="21">Loko maxaka ya yena vatwa svosvo, mata, matela kutamukhoma, hikuva avaku: “Ahlangane nhloko.”</verse>
			<verse number="22">Na vona Vatsali lavangirimeleke hi le Yerusalema, avaku: “Afumiwa hi Belzebule, nasvona ahlongola madimoni hi hosana ya madimoni.”</verse>
			<verse number="23">Kuteloko Yesu avavitanile, avulavula na vona hi svifaniso, aku: “Xana Sathana angasvikotisa kuyini kuhlongola Sathana ke?</verse>
			<verse number="24">Nasvona, loko mfumu wuyavana hi le xikarhi, mfumu lowu awukoti kutiya.</verse>
			<verse number="25">Ni loko njangu wuyavane hi le xikarhi, njangu wolowo awungatiyi.</verse>
			<verse number="26">Na yena Sathana, loko atilwisa, ayavana hi le xikarhi, angakala angatiyi, kutava kuhela ka yena.</verse>
			<verse number="27">Aku na munhu lweyi akotaka kunghena ndlwini ya nhenha ya matimba kuyaphanga rifuwo ra yona, na angarhanganga hi kuboha nhenha yoleyo; kuli kona aphangaka sva yindlo ya yona.</verse>
			<verse number="28">“Nitiyisile nili ka n'wina: Svijoho hinkwasvu ni svisandzu hinkwasvu sva vana va vanhu svitarivaleliwa;</verse>
			<verse number="29">kambe lweyi angatasandza Moya Lowokwetsima angakala angarivaleliwi ni siku ni rin'we; hi lesvaku a ni nandzu wa xijoho lexingaheliki.”</verse>
			<verse number="30">Aavulisa svosvo, hikuva avaku: “A ni moya wa chaka.”</verse>
			<verse number="31">Mamana wa Yesu ni vamakwavu vata, vayima handle, varhuma munhu ayamuvitana.</verse>
			<verse number="32">Kambe xitshungu axitshamile, ximurhendzelile. Kutani vaku ka yena: “Vona, mamana wa wena ni vamakwenu vakona laha handle, vakulava.”</verse>
			<verse number="33">Avahlamula aku: “Mamana wa mina ni vamakwerhu i vamani?”</verse>
			<verse number="34">Kutani Yesu alanguta vanhu lava avamurhendzelile, aku: “Langutani, mamana wa mina ni vamakwerhu, hi volava;</verse>
			<verse number="35">hikuva mani na mani lweyi ayendlaka kurhandza ka Xikwembu, hi yena makwerhu waxinuna ni waxisati na mamana.”</verse>
		</chapter>
		<chapter number="4">
			<verse number="1">Yesu atlhela asungula kujondzisa kusuhi ni tiva. Kutani xitshungu lexikulu xihlengeletana ximutela, kukondza anghena bzatsweni, atshamisa ndzeni ka rona ativeni; loko xili xitshungu hinkwaxu, xona axitshame ridongeni ra tiva.</verse>
			<verse number="2">Kutani avajondzisa timhaka letotala hi svifaniso. Akujondziseni ka yena avabzela lesvi:</verse>
			<verse number="3">“Yingisani! Muhaxi ahumile aya akuhaxeni.</verse>
			<verse number="4">Loko ali karhi ahaxa, timbewu tin'wana tiwela ndleleni, kutani tinyanyana tita, titaja hinkwatu.</verse>
			<verse number="5">Tin'wana tiwela amaribzeni, laha akungali na misava leyotala, kutani tihantla timila, hikuva misava ayingatalanga.</verse>
			<verse number="6">Kambe loko jambu ritlhava, svimilwa svivuna, kutani sviwoma hi kupfumala timintsu.</verse>
			<verse number="7">Timbewu tin'wana tiwela amintweni; loko mintwa yikula, yiti kamanyeta, kutani tingaveki nchumu.</verse>
			<verse number="8">Tin'wana kambe tiwela misaveni leyinene, timila, tikula, tiveka timbewu, yin'we yichela makume manharhu, yin'wana ntlhanu wa makume ni rin'we (60), yin'wana dzana (100).”</verse>
			<verse number="9">Kutani aku: “Lweyi anga ni tindleve toyingisa, aayingise!”</verse>
			<verse number="10">Kuteloko Yesu ayile tlhelweni, lava avali kusuhi na yena, svin'we ni lava va khume ni vambirhi, vamuvutisa hi ta xifaniso.</verse>
			<verse number="11">Kutani aku ka vona: “N'wina minyikiwile kutiva svihundla sva Mfumu wa Xikwembu, kasi ka lava vanga handle, hinkwasvu svivuliwa hi svifaniso.”</verse>
			<verse number="12">Svinga lesvaku, “‘loko kuli kuvona, vavona, kambe vangavonisisi, hambi kulikutwa, vatwa, kambe vangatwisisi, lesvaku vangatshuki vahundzuka, varivaleliwa svijoho.’”</verse>
			<verse number="13">Yesu aku ka vona: “Xana amitwisisi xifaniso lexi ke? Loko svilitano, mitatwisisisa kuyini svifaniso hinkwasvu ke?</verse>
			<verse number="14">Lweyi ahaxaka ahaxa Rito.</verse>
			<verse number="15">Timbewu letingawela ndleleni i vanhu lava Rito rihaxiweke ka vona; kutani loko varitwile, Sathana ahantlisa ata ka vona, avatekela Rito lerihaxiweke.</verse>
			<verse number="16">Timbewu leti tiweleke amaribzeni i vanhu lava loko vatwa Rito, vahantlisaka kuliyamukela hi kutsaka;</verse>
			<verse number="17">kambe vangarinyiki nkarhi woveka timintsu, vatiyisela nkarhinyana ntsena; kutani loko khombo, kumbe kuxaniseka svifika hikolaho ka Rito, vahantlisa vakhunguvanyeka.</verse>
			<verse number="18">Timbewu letiweleke amintweni, hi lava vatwaka Rito;</verse>
			<verse number="19">kambe kuvilela hi sva misava leyi, ni kukanganyisiwa hi rifuwo ni kunavela svilo svin'wana ni svin'wana, svinghena ka vona, svikamanyeta Rito, kutani ritsandzeka kuveka mihandzu.</verse>
			<verse number="20">Timbewu letiweleke misaveni leyinene, hi lava vayingisaka Rito, variyamukela, vaveka mihandzu; mbewu yin'we yichela makume manharhu, yin'wana ntlhanu wa makume ni rin'we (60), yin'wana dzana (100).”</verse>
			<verse number="21">Avabzela kambe aku: “Xana rivoni ritisiwa lesvaku ritambhonyiwa hi xirhundzu, kumbe kuvekiwa hansi ka mubedo ke? Xana aritisiwi kutavekiwa henhla ke?</verse>
			<verse number="22">Aku na xilo lexinga xihundleni, lexingatakala xingapaluxiwi; nakona aku na xilo lexifihliweke lexingatakala xingahumeli rivaleni.</verse>
			<verse number="23">Loko munhu ali nitindleve ta kuyingisa, aayingise.”</verse>
			<verse number="24">Yesu atlhela avabzela lesvi: “Yingisani svinene lesvi misvitwaka. Mpimo lowu mipimelaka van'wana ha wona, na n'wina, mitapimeliwa ha wona, ni kutlula kolaho.</verse>
			<verse number="25">Lweyi anga ni xanchumu, atanyikiwa ni svin'wana, kasi lweyi angaliki na nchumu, atatekeliwa ni lexi anga na xona.”</verse>
			<verse number="26">Yesu atlhela aku: “Mfumu wa Xikwembu wufana ni munhu lweyi ahaxeke mbewu misaveni;</verse>
			<verse number="27">hambi ayetlele, hambi apfukile, vusiku ni nhlekanhi mbewu yitlhava, yikula, yena angativi lesvi yikulisaka xisvona.</verse>
			<verse number="28">Misava hi yoxe yimilisa mbewu, yirhanga yivakhava, yihumesa nchocho, ndzhaku kuhuma tindzhoho totala anchochweni;</verse>
			<verse number="29">kutani loko tindzhoho tiwupfile, vahantla vanghenisa sikelo, hikuva kutshovela kufikile.”</verse>
			<verse number="30">Atlhela aku: “Mfumu wa Xikwembu wutafanisiwa nayini? Hi xihi xifaniso lexi hingawufanisaka na xona ke?</verse>
			<verse number="31">Wufana ni mbewu ya nsinapi leyi yinga yona leyitsongo ka timbewu hinkwatu ta misava loko yibzaliwa.</verse>
			<verse number="32">Kambe loko yibzaliwile, yimila, yikula, yitlula minsinya hinkwayu hi kukula, yiva ni marhavi lamakulu, tinyanyana ta tilo tikondza titayaka andzhutini wa wona.”</verse>
			<verse number="33">Kutani hi svifaniso lesvotala, Yesu aavula Rito ka vona, hilaha avakota kutwisisa hakona.</verse>
			<verse number="34">Angavabzelanga nchumu, loko kungali hi kutirhisa svifaniso; kambe loko vali voxe, ahlamusela hinkwasvu ka vajondzisiwa va yena.</verse>
			<verse number="35">Hi siku lero, hi nkarhi wa majambu, Yesu aku ka vona: “Ahipeleleni ka tlhelo rin'wana ra tiva.”</verse>
			<verse number="36">Kuteloko vasiyile xitshungu, vafamba na yena hi bzatsu leri aali ka rona, kutani mabzatso man'wana na wona amamupangalata.</verse>
			<verse number="37">Kutani kupfuka xidzedze lexikulu; magandlati amanghena bzatsweni, kukondza rilava kutala hi mati.</verse>
			<verse number="38">Yena aali nyalwini ayetlele ava aqamela. Vayamupfuxa, vaku ka yena: “Mujondzisi, xana ahi nchumu ka wena loko hilova ke?”</verse>
			<verse number="39">Hi loko apfuka, amiyeta mheho, aku ka tiva: “Miyela, uku ntse!” Mheho yiva yimiyela, kuva ni kurhula lokukulu.</verse>
			<verse number="40">Kutani aku ka vona: “Hikolaho ka yini mili ni vutoya ke? Amisiva ni kupfumela xana?”</verse>
			<verse number="41">Kutani vachava hi kuchava lokukulu, vabzelana vaku: “Xana munhu lweyi i munhu muni ke, lesvi mheho ni tiva svimuyingisaka?”</verse>
		</chapter>
		<chapter number="5">
			<verse number="1">Kutani vafika tlhelweni rin'wana ra tiva, tikweni ra Vagerasi.</verse>
			<verse number="2">Loko Yesu ahakuhuma bzatswini, hi nomo-lo munhu mun'we lweyi aali ni moya wa chaka, lweyi aahuma hi le masirheni, ahlangana na yena.</verse>
			<verse number="3">Aahanya masirheni, kutani akungali na munhu lweyi aakota kumuboha, hambi kuli hi machini;</verse>
			<verse number="4">hakanyingi, aabohiwa mavoko ni milenge, kambe aatsema machini yakona, kutani akungali na munhu lweyi aali ni matimba yomuhlula.</verse>
			<verse number="5">Hi masiku hinkwawu, vusiku ni nhlekanhi, aatshama masirheni ni le tintshaveni, na ali karhi ahuwelela, atitsemelela hi maribze.</verse>
			<verse number="6">Kuteloko avonile Yesu, ahali kule, atsutsuma, ayamukhinsamela;</verse>
			<verse number="7">kutani ahuwelela hi rito leritlakukeke, aku: “Mhaka ya mina na wena hi yihi ke, wena Yesu N'wana wa Xikwembu xa le henhlahenhla? Naku khongela hi vito ra Xikwembu, unganixanisi!”</verse>
			<verse number="8">(Aavula svosvo, hikuva Yesu aate ka yena: “Huma ka munhu lweyi, we moya wa chaka!”)</verse>
			<verse number="9">Kutani Yesu amuvutisa, aku: “Vito ra wena u mani?” Ahlamula aku: “Vito ra mina ni Vandla, hikuva hitele.”</verse>
			<verse number="10">Kutani akhongela Yesu aku: “Ungahihlongoli hihuma tikweni leri!”</verse>
			<verse number="11">Kambe akuli ni ntlhambi lowukulu wa makhumba agangeni, lowu awuli kujeni,</verse>
			<verse number="12">kutani mimoya yoleyo ya chaka yikhongela Yesu, yiku: “Ungahirhumela amakhumbeni, hiyanghena ka wona.”</verse>
			<verse number="13">Yena ayipfumelela. Hi loko mimoya ya chaka yihuma, yinghena amakhumbeni, kutani ntlhambi wolowo wutsutsumela nkoveni, uyatihoxa xiziveni; makhumba amalava kuringana makhulu mambirhi (2 000), kutani manwela kona.</verse>
			<verse number="14">Varisi va wona vabaleka, vayarungulela vahanyi va le doropeni ni va le masin'wini, kutani vona vata, vatavona lesvihumeleleke.</verse>
			<verse number="15">Kuteloko vafikile ka Yesu, vavona lweyi aangheniwile hi vandla ra madimoni atshamile, ayambalile ali munhu nene, kutani vachava ngopfu.</verse>
			<verse number="16">Lava vasvivoneke vavahlamusela lesvihumeleleke ka munhu lweyi wa madimoni, ni le ka makhumba.</verse>
			<verse number="17">Hi loko vona vakhongotela Yesu lesvaku asuka tikweni ra vona.</verse>
			<verse number="18">Loko Yesu ali karhi anghena bzatswini, munhu lweyi aali ni madimoni akombela svinene lesvaku amupfumelela kunghena atshama na yena bzatsweni.</verse>
			<verse number="19">Kambe Yesu angamupfumelelanga, ntsena ate ka yena: “Famba, kaya ka wena ni ka valekwenu, uyatwalisa hinkwasvu lesvi Hosi yikuyendleleke svona ni hilaha yikutweleke vusiwana hakona.”</verse>
			<verse number="20">Hi loko yena asuka, aya tikweni ra Dekapolisi, ayatwalisa hinkwasvu lesvi Yesu amuyendleleke svona; kutani hinkwavu vahlamala.</verse>
			<verse number="21">Kuteloko Yesu atlhelele ka tlhelo lerin'wana hi bzatsu, xitshungu lexikulu xitahlengeletana ka yena, kusuhi ni tiva.</verse>
			<verse number="22">Kutani kufika mun'we wa varhangeli va sinagoga lweyi avaku i Yayiro. Loko amuvona, atiwisa milengeni ya yena,</verse>
			<verse number="23">amukhongela ngopfu, aku: “N'wana wa mina wanhwanyana wafa. Nakukombela, tana utamutlhanteka mavoko lesvaku apfuka ahanya.”</verse>
			<verse number="24">Kutani Yesu afamba na yena; xitshungu lexikulu ximulandza, na xili karhi ximukamanyeta.</verse>
			<verse number="25">Kambe akuli ni wansati lweyi aali ni mavabzi ya kuhumela ngati, aavabza hi xipimu xa malembe ya khume ni mambirhi;</verse>
			<verse number="26">aaxanisekile ngopfu mavokweni ya tin'anga letotala; aahetile rifuwo ra yena hinkwaru, kambe asvingamupfunanga nchumu, hikuva mavabzi amaya makula.</verse>
			<verse number="27">Loko atwile ndhuma ya Yesu, ata axitshungwini hi le ndzhaku ka Yesu, akhoma xiyambalu xa yena, hikuva yena aatibzelile aku:</verse>
			<verse number="28">“Loko ningakhumba xiyambalu xa yena ntsena, nitahanyisiwa.”</verse>
			<verse number="29">Kutani hi nomo-lo ngati ya yena yiyima yingahahumi, atitwa lesvaku kuvabza ka yena akuhanyisiwile.</verse>
			<verse number="30">Hi nomo-lo Yesu asvitwa lesvaku kuhumile matimba ka yena, kutani Yesu ahundzukula ka xitshungu, aku: “I mani lweyi akhumbeke xiyambalu xa mina?”</verse>
			<verse number="31">Vajondzisiwa va yena vaku ka yena: “Waxivona xitshungu lexi xikukamanyetaka; xana uvutisela yini lesvaku: ‘Nikhumbiwe i mani’ ke?”</verse>
			<verse number="32">Yena alangutisisa hinkwaku kuvona lweyi asviyendleke.</verse>
			<verse number="33">Kutani wansati yelweyo akhomiwa hi kuchava, arhurhumela hi kutiva lesvi svimuhumeleleke, kutani ata, atiwisela hansi mahlweni ka Yesu, amubzela ntiyiso hinkwawu.</verse>
			<verse number="34">Yesu aku ka yena: “N'wananga, kupfumela ka wena kukuponisile, famba hi kurhula, nakuhanyisa nhlomulweni wa wena.”</verse>
			<verse number="35">Aku ahavulavula, vanhu lavahumaka kaya ka murhangeli wa sinagoga vafika vabzela murhangeli wakona vaku: “N'wana wa wena afile, wahamukarhatela yini Mujondzisi ke?”</verse>
			<verse number="36">Kambe Yesu angalandzanga hi marito lawa, kutani aku ka murhangeli wa sinagoga: “Ungachavi, pfumela ntsena.”</verse>
			<verse number="37">Kutani angapfumelelanga munhu kumulandza, loko angali Petrosi, na Yakobe, na Yohani makwavu wa Yakobe.</verse>
			<verse number="38">Loko vafika muntini wa murhangeli wa sinagoga, Yesu akuma kuli ni huwa leyikulu, van'we varila svinene, van'wana vaba nkalanga.</verse>
			<verse number="39">Hi loko anghena, aku ka vona: “Mibela yini nyandha leyi, mirilela yini? Nhwanyana lweyi angafanga, ayoyetlela.”</verse>
			<verse number="40">Kutani vamuhleka, kambe Yesu avahumesa handle hinkwavu, ateka tatana wa nhwanyana ni mamana wa yena ni vajondzisiwa lavanharhu, anghena laha nhwanyana aalatiwile kona.</verse>
			<verse number="41">Kutani akhoma nhwanyana hi voko, aku ka yena: “Talita, kumi!” Hi lesvaku: “Nhwanyana, nili ka wena: Pfuka!”</verse>
			<verse number="42">Hi nomo-lo nhwanyana apfuka, afambafamba (malembe ya yena amaringana khume ni mambirhi); kolaho vanhu vahlamala hi kuhlamala lokukulu.</verse>
			<verse number="43">Kambe Yesu avalayisisa lesvaku svingatshuki svitiviwa hi munhu; kutani aku: “Munyikeni svakuja.”</verse>
		</chapter>
		<chapter number="6">
			<verse number="1">Yesu asuka kolaho, atlhelela tikweni ra le kwavu, kutani vajondzisiwa va yena vamulandza.</verse>
			<verse number="2">Kuteloko kufikile siku ra Savata asungula kujondzisa sinagogeni, kutani lavotala lava vamuyingisaka, vahlamala vaku: “Xana svilo lesvi asvikume kwihi ke? I vutlhari muni lebzi abzinyikiweke, lesvi ni mahlori akotaka kumayendla hi mavoko ya yena xana?</verse>
			<verse number="3">Xana yelweyi ahi yena muvatli, n'wana Mariya, makwavu wa Yakobe, na Yosefa, na Yuda, na Simoni ke? Xana vamakwavu vaxisati ahi na vona kola ke?” Kutani vakhunguvanyeka svinene hikolaho ka yena.</verse>
			<verse number="4">Yesu aku ka vona: “Muprofeta angasoliwi, loko kungali tikweni ra yena ni ka le kwavu ni le maxakeni ya yena.”</verse>
			<verse number="5">Kutani atsandzeka kuyendla mahlori kona, loko kungali kuhanyisa timbabzi tingali tingani, hi kuvatlhanteka mavoko.</verse>
			<verse number="6">Nasvona ahlamala hi kuvona lesvaku avangalina kupfumela. Kutani arhendzeleka hi svidoropana lesvi asvili kusuhi, na ali karhi ajondzisa.</verse>
			<verse number="7">Avitana lava va khume na vambirhi, avarhuma ha vambirhivambirhi, avanyika matimba yohlula mimoya ya chaka.</verse>
			<verse number="8">Avabzela lesvaku vangatshuki valonga nchumu xa ndlela loko kungali nhonga ntsena; vangateki timbuva ni nkwama, hambi yili male asvikhwameni sva vona;</verse>
			<verse number="9">masandhazi wona vangayambala, kambe vangateki sviyambalu svocinca.</verse>
			<verse number="10">Aku ka vona: “Loko minghena njangwini wokarhi tshamani kolaho, mikondza misuka ku wona.</verse>
			<verse number="11">Hinkwaku lomu vayalaka kumiyamukela ni kumiyingisa, mphumunhani ntshuri hansi ka minkondzo ya n'wina loko mihuma, svitava vumboni ka vona.”</verse>
			<verse number="12">Kuteloko vasukile, vajondzisa vanhu rivaleni lesvaku vahundzuka;</verse>
			<verse number="13">vahlongola madimoni lawa yotala, vatota timbabzi letotala hi mafurha, vavahanyisa.</verse>
			<verse number="14">Hosi Heroda aatwile hi ta Yesu, hikuva vito ra yena aridumile ngopfu, nasvona vanhu avaku: “Yohani Mukhuvuli apfukile kufeni; hi svona lesviyendlaka lesvaku mintirho leyi ya matimba yivoneka ka yena”</verse>
			<verse number="15">Van'wana avaku: “I Eliya.” Van'wana avaku: “I muprofeta lweyi afanaka ni mun'we wa vaprofeta va khale.”</verse>
			<verse number="16">Kambe Heroda, loko asvitwa, aku: “Hiye Yohani lweyi ningamutsema nhloko. Ayopfuka kufeni.”</verse>
			<verse number="17">Heroda hi yena hakunene lweyi aarhumile vanhu kuyakhoma Yohani, ava amupfalela jele. Aayendlile svosvo hikolaho ka Herodiya, nsati wa Filipi makwavu, hikuva aachadile na yena.</verse>
			<verse number="18">Hikuva Yohani aabzela Heroda aku: “Awupfumeleliwi kutekela makwenu nsati wa yena.</verse>
			<verse number="19">Hikolaho Herodiya ahlundzukela Yohani, anavela kumudlaya, kambe aatsandzeka,”</verse>
			<verse number="20">“hikuva Heroda aachava Yohani, hi kutiva lesvaku i munhu wolulama, lweyi ahlawulekeke; kutani aamulwela. Masiku hinkwawu loko atwa Yohani, aakarhateka svinene; hambi svilitano aatsakela kumuyingisa.”</verse>
			<verse number="21">Kambe siku rinene rifika, ra loko Heroda ayendlela tihosana ta yena ni tindhuna ta nyimpi ni vakulukumba va Galileya nkhuvo wa siku ra kuvelekiwa ka yena</verse>
			<verse number="22">Loko n'wana wa Herodiya waxisati anghena acina, atsakise Heroda ni lavatshameke kujeni na yena. Hosi yiku ka nhwanyana: “Kombela lesvi usvirhandzaka ka mina nitakunyika svona.”</verse>
			<verse number="23">Atlhela amuhlambanyela hi matimba, aku: “Lesvi ungatasvikombela ka mina nitakunyika svona, hambi kuli kukupandzela hi le xikarhi tiko leri nirifumaka.”</verse>
			<verse number="24">Nhwanyana ahuma, ayavutisa mamana wa yena aku: “Nitakombela yini xana?” Yena aku: “Kombela nhloko ya Yohani Mukhuvuli!”</verse>
			<verse number="25">Hi kuhantlisa na ahefemuteka anghena ka hosi, akombela lesvi: “Nilava lesvaku uninyika nhloko ya Yohani Mukhuvuli ankambanini, svosvisvosvi.”</verse>
			<verse number="26">Hosi yikhomiwa hi tingana ngopfu, kambe hikolaho ka kuhlambanya ka yona ni hikolaho ka lavatshameke kujeni, ayikotanga kumuyalela.</verse>
			<verse number="27">Hosi yihantla yirhuma musochwa wa jele, yilerisa lesvaku kutisiwa nhloko ya Yohani.</verse>
			<verse number="28">Musochwa afamba jele ayamutsema nhloko, ayitisa ankambanini, anyika nhwanyana; yena anyika mamana wa yena.</verse>
			<verse number="29">Loko vajondzisiwa va Yohani vasvitwa, vayateka ntsumbu wa yena, vayawulata sirheni.</verse>
			<verse number="30">Vapostola vayahlangana na Yesu, vamurungulela hinkwasvu lesvi vasviyendleke ni lesvi vasvijondziseke.</verse>
			<verse number="31">Kambe avangalina nkarhi wa kuja, hikuva vanhu lavotala avata, vatlhela vafamba. Kutani Yesu aku ka vona: “Tanani hiyatshama na hili hoxe mananga, mitakota kuwisanyana.”</verse>
			<verse number="32">Hi loko vajondzisiwa vanghena bzatsweni, vaya laha kunga mananga na vali voxe.</verse>
			<verse number="33">Kambe lavotala vavavona loko vafamba, vavativa, kutani vahuma madoropeni hinkwawu, vatsutsumela kole hi milenge, vavarhangela mahlweni.</verse>
			<verse number="34">Loko Yesu ahuma bzatsweni, avona xitshungu lexikulu, axitwela vusiwana, hikuva axifana ni tinyempfu letingaliki ni murisi; kutani axijondzisa lesvotala.</verse>
			<verse number="35">Lesvi jambu aripelile, vajondzisiwa va yena vamutshinelela, vaku: “Lomu i mananga, nasvona ripelile;</verse>
			<verse number="36">vatlhelise, vaya masin'wini ni le svidoropanini lesvi svinga kusuhi na hina, vayatixavela svakuja.”</verse>
			<verse number="37">Avahlamula, aku: “Vaphameleni n'wina!” Vaku ka yena: “Xana uli hiyavaxavela svinkwa sva tidenari ta madzana mambirhi (200), hitava phamela svona ke?”</verse>
			<verse number="38">Yena aku ka vona: “Mi ni svinkwa svingani ke? Yanani miyalanguta.” Kuteloko vasvikambile, vaku: “I ntlhanu wa svinkwa ni tihlampfi timbirhi.”</verse>
			<verse number="39">Hi loko avabzela kutshamisisa vanhu hinkwavu hi mintlawantlawa abzanyini bza rihlaza.</verse>
			<verse number="40">Kutani vatshama hi kulongoloka, vayavane hi mintlawa ya dzana (100) ra vanhu ni ya ntlhanu wa makume (50) ya vanhu.</verse>
			<verse number="41">Hi loko ateka svinkwa sva ntlhanu ni tihlampfi timbirhi, alanguta henhla tilweni, akhensa, akhemelela svinkwa, asvinyika vajondzisiwa va yena lesvaku vasviveka mahlweni ka vanhu ni tihlampfi timbirhi atiyavela hinkwavu.</verse>
			<verse number="42">Vaja hinkwavu, vaxurha.</verse>
			<verse number="43">Kutani varholela matlhantlha ya svinkwa ni ya tihlampfi vatata khume ra svirhundzu ni svimbirhi.</verse>
			<verse number="44">Lavajeke svinkwa avaringana ntlhanu wa makhulu (5 000) ya vavanuna.</verse>
			<verse number="45">Ndzhaku ka svosvo, Yesu abzela vajondzisiwa va yena lesvaku vanghena bzatsweni, vatavakongoma tlhelweni rin'wana, le Betisayida, loko yena hi yexe ali karhi atlhelisa xitshungu.</verse>
			<verse number="46">Kuteloko asalisanile ni vanhu, aya ntshaveni kuyakhongela kona.</verse>
			<verse number="47">Nimajambu, bzatsu arili xikarhi ka tiva, yena ahali tlhelweni na ali yexe.</verse>
			<verse number="48">Kutani avavona na vali karhi vakarhateka ngopfu hi kutluta bzatsu, hikuva moya awuvasivela; kakuloko kulava kuva nkarhi wa mahlambandlopfu, ata ka vona, na ali karhi afamba henhla ka mati, ayendla ingi arhangela mahlweni.</verse>
			<verse number="49">Loko vamuvona afamba henhla ka mati, vapimisa lesvaku i xipoko, kutani vaba nyandha;</verse>
			<verse number="50">avamuvonile hinkwavu, kutani avachava ngopfu; kambe ahantla avulavula na vona, aku: “Tiyisani timbilu, hi mina, mingachaveni!”</verse>
			<verse number="51">Kutani anghena bzatsweni laha avali kona; hi loko moya wumiyela, kutani vahlamala ngopfu,</verse>
			<verse number="52">hikuva avangatwisisanga sva hlori ra svinkwa, nasvona timbilu ta vona atili letononon'hwa.</verse>
			<verse number="53">Kuteloko vatsemakayile tiva vaya ka tlhelo lerin'wana, vafika tikweni ra Genezareta, kutani vaxikela ridongeni ra tiva.</verse>
			<verse number="54">Loko vali karhi vahuma bzatsweni, vanhu vakona vahantla vativa Yesu,</verse>
			<verse number="55">kutani vatsutsumatsutsuma ka tiko lero hinkwaru, vatisa hi tinhlaka hinkwavu vanhu lavavabzaka, ovalomu avatwa lesvaku Yesu akona.</verse>
			<verse number="56">Hinkwaku laha aanghena kona, madoropeni, svidoropanini kumbe tihandle ta madoropa, vanhu avalata lavavabzaka mintsendzeleni, kutani vamukhongela lesvaku avapfumelela kukhumba hambi mali makumu ya sviyambalu sva yena ntsena; kutani hinkwavu lava avamukhumba, avahanyisiwa.</verse>
		</chapter>
		<chapter number="7">
			<verse number="1">Vafarisi ni Vatsali van'wana lavahumaka Yerusalema, vatahlengeletana laha Yesu aali kona;</verse>
			<verse number="2">loko vavona vajondzisiwa van'wana va yena, vaja svakuja hi mavoko lawa machakeke, hi lesvaku lawa mangahlambiwangiki.</verse>
			<verse number="3">Mhaka hi lesvaku, hinkwavu Vafarisi ni Vayuda hi nawu wa vona avaji na vangasihlamba mavoko, kutani hi ndlela yoleyo, vahlayisa mikhuva leyi vayiyamukeleke ka lava va khale.</verse>
			<verse number="4">Ni loko vavuya hi le kuxaveni, avaji na vangasihlamba, vaha hlayisa ni mikhuva yin'wana leyotala leyi vayitoloveleke, tani hi leyi ya kuhlampsa mindzheko, timbita, svibza sva koporo ni mibedo.</verse>
			<verse number="5">Kutani Vafarisi ni Vatsali vamuvutisa, vaku: “Hikolaho ka yini vajondzisiwa va wena vangahanyi mayelanu ni mikhuva ya lava va khale xana; na svona, hikolaho ka yini vaja svakuja na vangahlambanga mavoko?”</verse>
			<verse number="6">Avahlamula aku: “Ezaya aavula n'wina hakunene, n'wina vakanganyisi, loko atsalile aku:” “‘Vanhu lava vanixixima hi nomo, kambe timbilu ta vona ti le kule na mina;</verse>
			<verse number="7">vatikarhata ntsena hi kunikhinsamela, tijondzo leti vatijondzisaka i milawu ka vanhu ntsena.’”</verse>
			<verse number="8">“Mitshika Nawu wa Xikwembu, kambe minamarhela mikhuva leyi miyikumeke ka vanhu ntsena.”</verse>
			<verse number="9">Atlhela aku ka vona: “Mi ni tindlela totala totshika ha tona Nawu wa Xikwembu, miyendlela kuhlayisa mikhuva ya n'wina leyi miyitoloveleke.</verse>
			<verse number="10">Hikuva Moxe ate: ‘Uva ni xichavu ka tatana wa wena ni ka mamana wa wena.’ Nasvona ate: ‘Lweyi arhuketelaka tatana wa yena, kumbe mamana wa yena, aadlawe!’</verse>
			<verse number="11">Kasin'wina mili, loko munhu aku ka tatana wa yena, kumbe ka mamana wa yena: Lesvi ningakupfunaka hi svona, i korbani (hi lesvaku mhamba leyihlayiseliweke Xikwembu),</verse>
			<verse number="12">n'wina amimupfumeleli kuyendlela tatana wa yena kumbe mamana wa yena xanchumu;</verse>
			<verse number="13">hi ndlela leyi, miwonha rito ra Xikwembu hi mikhuva ya n'wina leyi minyikaka ni van'wana; miyendla ni svin'wana lesvotala svofana nisvosvo.”</verse>
			<verse number="14">Yesu atlhela avitana xitshungu aku ka xona: “Niyingiseni hinkwenu, mitwisisa.</verse>
			<verse number="15">Aku na nchumu lexingahandle ka munhu, lexikotaka kumunyamisa loko xinghena ka yena, kambe lexihumaka ka yena, hi xona lexi ximunyamisaka.” [</verse>
			<verse number="16">Lweyi anga ni tindleve ta kuyingisa, aayingise.]</verse>
			<verse number="17">Loko asukile axitshungwini, anghena ndlwini, vajondzisiwa va yena vamuvutisa mayelanu ni xifaniso lexi.</verse>
			<verse number="18">Aku ka vona: “Kasi na n'wina, amitwisisi xana? Amisvitivi xana lesvaku hinkwasvu sva le handle, loko svinghena ka munhu, asvikoti kumunyamisa,</verse>
			<verse number="19">hikuva asvingheni mbilwini ya yena, kambe sviya khwirini, kutani sviyahumela akhwatini ke?” (Hikuvula svosvo Yesu aakomba lesvaku svakuja hinkwasvu svilulamile, kumbe svibasile.)</verse>
			<verse number="20">Atlhela aku: “Lesvi humaka ka munhu hi svona lesvi svimunyamisaka,</verse>
			<verse number="21">hikuva ndzeni, timbilwini ta vanhu, hi kona kuhumaka miyehleketo leyobiha, vuphukuphuku, vuyivi, vudlayi,</verse>
			<verse number="22">vuwosvi, kunavela rifuwo; hi kona kuhumaka lunya, kuxisa, sva tingana, mavondzo, kusandza, kutikulisa ni vuhunguki.</verse>
			<verse number="23">Hinkwasvu lesvobiha lesvi, svihuma ndzeni ka mbilu, kutani hi svona lesvinyamisaka munhu.”</verse>
			<verse number="24">Loko asuka kolaho, aya tikweni ra Tiro. Kutani anghena ka yin'we ya tiyindlo, hikuva aangalavi lesvaku svitiviwa hi munhu; hambi svilitano angakotangakutifihla.</verse>
			<verse number="25">Kutani wansati mun'we lweyi n'wana wa yena wanhwanyana aangheniwile hi moya wa chaka, loko atwile timhaka ta Yesu, ata hi kuhantlisa, akhinsama milengeni ya yena.</verse>
			<verse number="26">Wansati lweyi aali wa matiko, wa rixaka ra Vasiro-Fenisa; akombela Yesu lesvaku ahlongola dimoni, rihuma ka n'wana wa yena.</verse>
			<verse number="27">Kambe Yesu aku ka yena: “Tshika vana varhanga vaja vaxurha, hikuva asvisasekanga kutekela vana svakuja uhoxela svimbzanyana.”</verse>
			<verse number="28">Wansati amuhlamula, aku: “Hosi! Hambi svili svimbzanyana lesvinga hansi ka meza, svaja matlhantlha lawa mawisiwaka hi vana.”</verse>
			<verse number="29">Hi loko aku ka yena: “Hikolaho ka rito leri, famba, dimoni rihumile ka n'wana wa wena.”</verse>
			<verse number="30">Loko wansati atlhelela kaya, ayakuma n'wana na ayetlele sangwini, ni dimoni rihumile.</verse>
			<verse number="31">Loko Yesu avuya hi le tikweni ra Tiro, ahundza hi le Sidoni, akongoma tiva ra Galileya hi kutsemakanya tiko ra Dekapolisi.</verse>
			<verse number="32">Kutani vamutisela munhu wa kufa tindleve, wa manghanghamela; vakombela Yesu lesvaku amutlhanteka mavoko.</verse>
			<verse number="33">Kuteloko Yesu amususile xitshungwini, amutekela tlhelweni, anghenisa tintiho tindleveni ta yena, apshitela marhi, akhumba ririmi ra yena ha tona;</verse>
			<verse number="34">kutani alanguta henhla tilweni, ahefemuteka, aku ka munhu lweyi: “Efata!” Hi lesvaku: “Pfuleka!”</verse>
			<verse number="35">Hi loko tindleve ta yena tihantla tipfuleka, na rona ririmi ra yena ritshunxeka, kutani avulavula hi kuwolova.</verse>
			<verse number="36">Hi loko Yesu avatshinya lesvaku vangabzeli munhu; kambe, hambi loko avatshinyile makhambi yotala, avasvihangalasa hi matimba.</verse>
			<verse number="37">Kutani vanhu vahlamala ngopfu, vaku: “Ayendlile hinkwasvu hi ndlela leyinene; apfula tindleve ta lavangayingisiki ayendla lesvaku na tona timbheveve tikota kuvulavula.”</verse>
		</chapter>
		<chapter number="8">
			<verse number="1">Masikwini wolawo xitshungu lexikulu xitlhela xihlengeletana, kutani axingali na svakuja; hi loko Yesu avitana vajondzisiwa va yena, aku ka vona:</verse>
			<verse number="2">“Nitwela vusiwana xitshungu lexi, hikuva sviyendla masiku manharhu na xitshame na mina, kutani axahali na svakuja.</verse>
			<verse number="3">Hikolaho loko nixitlhelisela makaya na xili ni ndlala, xitawa ndleleni, hikuva van'we va xona vata hi le kule.”</verse>
			<verse number="4">Vajondzisiwa va yena vamuhlamula vaku: “Xingalaveliwa kwihi svakuja lesvi xingajaka xixurha kola mananga ke?”</verse>
			<verse number="5">Avavutisa aku: “Mi ni svinkwa svingani ke?” Vaku: “Hi ni ntlhanu wa svinkwa ni svimbirhi.”</verse>
			<verse number="6">Hi loko abzela xitshungu lesvaku xitshama hansi, kutani ateka svinkwa lesvi sva ntlhanu ni svimbirhi, akhensa, asvikhemelela, asvinyika vajondzisiwa va yena, lesvaku vayavela xitshungu; hi loko xitshungu xiyaveliwa.</verse>
			<verse number="7">Nasvona avali ni svihlampfana svingali svingani; kuteloko akhensile, alerisa lesvaku nasvona sviyaveliwa vanhu.</verse>
			<verse number="8">Kutani vaja vaxurha, varholela ni matlhantlha lawa masaleke, matata svirhundzu sva ntlhanu ni svimbirhi;</verse>
			<verse number="9">kasi vanhu avalava kuringana mune wa makhulu (4 000) Kutani avatlhelisela makaya.</verse>
			<verse number="10">Kutani ahantla anghena bzatsweni ni vajondzisiwa va yena, aya tikweni ra Dalmanuta.</verse>
			<verse number="11">Kuhumelela Vafarisi, vasungula kuphikizana na yena, vamuringa hi kukombela xikombiso lexihumaka tilweni.</verse>
			<verse number="12">Hi loko Yesu aketa moyeni wa yena aku: “Rixaka leri rikombelela yini xikombiso? Nitiyisile nili ka n'wina: Rixaka leri aringanyikiwi xikombiso!”</verse>
			<verse number="13">Kutani avasiya, atlhela anghena bzatsweni, atsemakanya aya ka tlhelo rin'wana.</verse>
			<verse number="14">Vajondzisiwa avarivalile kuteka svinkwa, avova ni xinkwa xin'we ntsena bzatsweni.</verse>
			<verse number="15">Kutani avalaya, aku: “Tlharihani, michava comela ra Vafarisi, ni comela ra Heroda!”</verse>
			<verse number="16">Kutani vaphikizana vaku: “Kumbe hi lesvi hingaliki ni svinkwa.”</verse>
			<verse number="17">Kuteloko Yesu asvitwa, aku ka vona: “Hikolaho ka yini miphikizana hi lesvi mingaliki ni svinkwa xana? Amisisvitwa ni kusvitwisisa xana? Xana timbilu ta n'wina taha nonon'hwa ke?</verse>
			<verse number="18">Lesvi minga ni mahlo amivoni ke? Lesvi minga ni tindleve, amitwi ha yini-ke? Amitsundzuki xana?</verse>
			<verse number="19">Siku leri nikhemeleleke ntlhanu wa svinkwa ninyika lava va ntlhanu wa makhulu (5 000), xana mirhwele svirhundzu svingani lesvi asvitele hi matlhantlha ke?” Vaku ka yena: “Hirhwele khume ni svimbirhi”</verse>
			<verse number="20">“Ni siku leri niphameleke lava va mune wa makhulu (4 000) hi ntlhanu wa svinkwa ni svimbirhi, mirhwalile svirhundzu svingani lesvi asvitele hi matlhantlha ke?” Vaku: “Hirhwele ntlhanu ni svimbirhi.”</verse>
			<verse number="21">Kutani aku ka vona: “Amisitwisisa ni svosvi-ke?”</verse>
			<verse number="22">Vafika Betisayida. Kutani vatisa munhu wa kufa mahlo, vakombela Yesu lesvaku amukhumba.</verse>
			<verse number="23">Hi loko akhoma xifamahlo hi voko, axiyisa handle ka xidoropana, axipshitela marhi matihlweni axitlhanteka mavoko, axivutisa aku: “Xana uvona xanchumu ke?”</verse>
			<verse number="24">Xona, xitlakusa mahlo, xiku: “Nivona vanhu, nivavona na vafambafamba, vafana ni minsinya.”</verse>
			<verse number="25">Yesu atlhela aveka mavoko ya yena matihlweni ya xifamahlo, xona xihonoka kutani xihanyisiwa, xivona svilo hinkwasvu khwatsi.</verse>
			<verse number="26">Yesu axibzela lesvaku xifamba, aku: “Ungatshuki utlhelela axidoropanini.”</verse>
			<verse number="27">Kutani Yesu asuka ni vajondzisiwa va yena, vaya svidoropanini sva Khezariya wa Filipi. Ndleleni, avutisa vajondzisiwa va yena aku ka vona: “Vanhu vali ni mani xana?”</verse>
			<verse number="28">Vona vaku: “Van'wana vali, hi wena Yohani Mukhuvuli; van'wana vali, hi wena Eliya; van'wana vali, u mun'we wa vaprofeta.”</verse>
			<verse number="29">Kutani avavutisa aku: “Xana n'wina, mili nimani ke?” Petrosi ahlamula aku ka yena: “Hi wena Kriste.”</verse>
			<verse number="30">Hi loko avalaya lesvaku vangatshuki vabzela vanhu, hambi kuvulavula hi yena vanhwini.</verse>
			<verse number="31">Kutani Yesu asungula kuvajondzisa aku: “N'wana-wa-Munhu atafanela kutwisiwa kuvaviseka lokukulu, asoliwa hi vakulukumba ni Vaprista lavakulu, ni Vatsali; atadlawa, atlhela apfuka hi siku ra vunharhu.”</verse>
			<verse number="32">Avula mhaka leyi rivaleni; kutani Petrosi amutekela tlhelweni, asungula kumutshinya.</verse>
			<verse number="33">Kambe Yesu ahundzukula; kuteloko alangutile vajondzisiwa va yena, atshinya Petrosi, aku: “Suka ka mina Sathana, hikuva awuyehleketi sva Xikwembu, uyehleketa sva vanhu ntsena.”</verse>
			<verse number="34">Kuteloko avitanile xitshungu ni vajondzisiwa va yena, aku ka vona: “Loko munhu alava kunilandza, aatitshike, atirhwexa xihambanu xa yena, kutani anilandza.</verse>
			<verse number="35">Lweyi arhandzaka kutihlayisela vutomi bza yena atalahlekeliwa hi bzona; kambe lweyi alahlekeliwaka hi vutomi bza yena hikolaho ka mina ni hikolaho ka Evhangeli, atabziponisa.</verse>
			<verse number="36">Hikolaho, loko munhu akota kufuwa misava hinkwayu, kambe alahlekeliwa hi vutomi bza yena svingamupfuna yini ke?</verse>
			<verse number="37">Xana munhu angahumesa yini kuxava vutomi bza yena ke?</verse>
			<verse number="38">Lweyi anga ni tingana hikolaho ka mina ni marito ya mina rixakeni leri ra vawosvi ni vajohi, N'wana-wa-Munhu na yena atakhomiwa hi tingana hikolaho ka munhu lweyi siku leri angatavuya akukwetsimeni ka Tatana na ali ni tintsumi letokwetsima.”</verse>
		</chapter>
		<chapter number="9">
			<verse number="1">Atlhela aku ka vona: “Nitiyisile nili ka n'wina: Van'wana ka lava vangakola, ku ni lava vangatakala vangaringi rifu, vangasivona Mfumu wa Xikwembu wufika hi matimba.”</verse>
			<verse number="2">Ndzhaku ka ntlhanu wa masiku ni rin'we, Yesu ateka Petrosi na Yakobe na Yohani, aya na vona ntshaveni leyoleha na vali voxe. Kutani avangama mahlweni ka vona;</verse>
			<verse number="3">Sviyambalu sva yena svisungula kuvangama, svibasa svinene, kutlula lesvi vahlampsi va laha misaveni vangasvibasisisaka xisvona.</verse>
			<verse number="4">Kutani Eliya na Moxe vahumelela ka vona, na vali karhi vavulavula na Yesu.</verse>
			<verse number="5">Hi loko Petrosi aku ka Yesu: “Mujondzisi svisasekile loko hili kola; ahiyakeni mintsonga yinharhu, wun'we wa wena, wun'wana wa Moxe, ni wun'wana wa Eliya.”</verse>
			<verse number="6">Aangasvitivi lesvaku atavula yini, hikuva avachavile ngopfu.</verse>
			<verse number="7">Kutani refu rita ritavafunengeta, kuhuma ni rito arefini leringe: “Lweyi i N'wananga lweyi arhandzekaka; muyingiseni.”</verse>
			<verse number="8">Hi nomo-lo, varhalarhala hinkwaku, kambe vangahavoni munhu, loko angali Yesu ntsena.</verse>
			<verse number="9">Loko vahaxika hi le ntshaveni, Yesu avalaya aku: “Mingatshukeni mibzela munhu lesvi misvivoneke, N'wana-wa-Munhu angasipfuka kufeni.”</verse>
			<verse number="10">Vona vahlayisa mhaka leyi, na vali karhi vavutisana vaku: “Xana i mpsini Kupfuka kufeni?”</verse>
			<verse number="11">Kutani vamuvutisa vaku: “Hikolaho ka yini Vatsali vavula lesvaku Eliya afanele kurhanga ata xana?”</verse>
			<verse number="12">Avahlamula aku: “Eliya afanele kurhanga ata hakunene, atlhela apfuxeta hinkwasvu; kambe hikolaho ka yini kutsaliwile lesvaku N'wana-wa-Munhu atafanela kutwisiwa kuvaviseka lokukulu, ava asoliwa ke?</verse>
			<verse number="13">Ntsena namibzela lesvaku Eliya atile, kutani vamuyendlile hinkwasvu lesvi vasvirhandzeke, hilaha kutsaliweke hakona henhla ka timhaka ta yena.”</verse>
			<verse number="14">Kuteloko vafikile ka vajondzisiwa lavan'wana, vakuma xitshungu lexikulu na xivarhendzelile vasala xikarhi, ni Vatsali na vali karhi vaphikizana na vona.</verse>
			<verse number="15">Loko xitshungu hinkwaxu xivona Yesu, xihlamala ngopfu, kutani xitsutsuma xiyahlangana na yena, lesvaku xitamuxeweta.</verse>
			<verse number="16">Yena axivutisa aku: “I ncini lexi miphikizanaka ni vajondzisiwa ha xona ke?”</verse>
			<verse number="17">Mun'we xikarhi ka xitshungu ahlamula aku: “Mujondzisi, nitisile n'wana wa mina ka wena; animoya lowu wumuyendlaka mbheveve.</verse>
			<verse number="18">Loko wumukhoma, wamutlatlalata la hansi, atlhutlha khuvi, aphorhela matinyo, kutani awoma svirho; nikombelile vajondzisiwa va wena lesvaku vawuhlongola, kambe vatsandzekile.”</verse>
			<verse number="19">Yesu ahlamula, aku: “Ha! Rixaka leringapfumeliki, nitava na n'wina kufika rini? Nitamilehisela mbilu kufika rini ke? Mutiseni halenu!”</verse>
			<verse number="20">Kutani vamutisa ka yena. Loko moya wuvona Yesu, wurhurhumelisa n'wana hi matimba, awela hansi, avumbulukela na ali karhi atlhutlha khuvi.</verse>
			<verse number="21">Yesu avutisa tatana wa yena, aku: “Xana svimusungulile rini?” Aku: “Kusukela loko ahali ntsongo!</verse>
			<verse number="22">Makhambi yotala wumuwisela ndzilweni kumbe matini lesvaku wumudlaya; kambe loko usvikota, hitwele vusiwana uhipfuna.”</verse>
			<verse number="23">Yesu aku ka yena: “Uli, ‘loko usvikota’? Hinkwasvu svakoteka ka lweyi apfumelaka.”</verse>
			<verse number="24">Tatana wa n'wana ahantla atlakusa rito, aku: “Napfumela! Nipfune kutiyisa vupfumeli bza mina.”</verse>
			<verse number="25">Loko Yesu avona lesvaku xitshungu xiya xiyengetelana, akhahla moya wa chaka, aku: “Wena moya lowungavulavuliki, nasvona wungatwiki, nakubzela nilihuma ka n'wana lweyi, ungahatlheli uvuya ka yena ni siku ni rin'we!”</verse>
			<verse number="26">Kutani wuhuma na wulikarhi wuhuwelela, wurhurhumelisa n'wana hi matimba, avatani hi lweyi afeke, lavotala vakondza vaku: “Afile.”</verse>
			<verse number="27">Kambe Yesu amukhoma hi voko, amupfuxa, kutani ayima.</verse>
			<verse number="28">Kuteloko Yesu anghenile ndlwini, vajondzisiwa va yena vamuvutisa na vali tlhelweni vaku: “Xana hina hitsandzekile ha yini kuhlongola moya lowu ke?”</verse>
			<verse number="29">Aku ka vona: “Arixaka leri ra moya wotanu arikoti kuhuma loko kungali hi kukhongela ntsena.”</verse>
			<verse number="30">Loko vasuka kolaho, vatsemakanya Galileya, kambe Yesu aangalavi lesvaku svitiviwa hi munhu;</verse>
			<verse number="31">hikuva aajondzisa vajondzisiwa va yena, kutani aku ka vona: “N'wana-wa-Munhu atanyiketiwa svosvi mavokweni ya vanhu. Vatamudlaya; loko vamudlayile, atapfuka kufeni hi siku ra vunharhu.”</verse>
			<verse number="32">Kambe avatwisisanga marito lawa, nasvona avachava kumuvutisa.</verse>
			<verse number="33">Vafika Kapernawume. Loko Yesu anghenile ndlwini, avutisa vajondzisiwa aku: “Amiphikizana hi mhaka yihi laha ndleleni xana?”</verse>
			<verse number="34">Kambe vamiyela, hikuva ndleleni avaphikizana hi mhaka yaku lweyi nkulu ka vona i mani.</verse>
			<verse number="35">Kuteloko Yesu atshamile hansi, avitana lava va khume ni vambirhi, aku ka vona: “Loko mun'we arhandza kuva lweyi worhanga, aave lweyi wogamesa ka hinkwavu, ava xitirhi xa hinkwavu.”</verse>
			<verse number="36">Kutani ateka ntsongwana, amuyimisa xikarhi ka vona; kuteloko amuvukarhile mavokweni, aku ka vona:</verse>
			<verse number="37">“Lweyi ayamukelaka mun'we wa vatsongwana lava hi vito ra mina, ayamukela mina; ni lweyi aniyamukelaka, angayamukeli mina ntsena, kambe ayamukela ni lweyi anirhumeke.”</verse>
			<verse number="38">Kutani Yohani amubzela aku: “Mujondzisi, hivonile mun'we lweyi angaliki wa hina, ahlongola madimoni hi vito ra wena, kutani himutsimbisile hikuva ahi mun'we wa hina.”</verse>
			<verse number="39">Kambe Yesu aku: “Mingatshukeni mimusivela, hikuva aku na munhu lweyi angavulaka svobiha hi mina, ni kuyendla mahlori hi vito ra mina.</verse>
			<verse number="40">Lweyi angalwiki na hina, ayima na hina.</verse>
			<verse number="41">Nitiyisile nili ka n'wina: Munhu lweyi aminyikaka ndzheko wa mati hi lesvi mivuliwaka va ka Kriste, angakala angapfumali hakelo ya yena.</verse>
			<verse number="42">“Lweyi akhunguvanyisaka mun'we wa lavatsongo lavapfumelaka ka mina, svingayampsa loko aboheleliwa ribze ra kusilela ka rona nhan'wini, ahoxiwa lwandle.</verse>
			<verse number="43">Loko voko ra wena rikukhunguvanyisa, ritseme; svingayampsa loko unghena vuton'wini na uli xilima, kutlula kuya Tiheleni, ndzilweni lowungatimekiki, na uli ni mavoko mambirhi. [</verse>
			<verse number="44">Axivandleni xoxo, ‘xivungwana lexi xivajaka axifi, ni ndzilo awutimeki.’]</verse>
			<verse number="45">Ni loko nenge wa wena wuku khunguvanyisa, wutseme; svingayampsa loko unghena vuton'wini na uli karhi ukhwita, kutlula kuhoxiwa Tiheleni na uli ni milenge yimbirhi.</verse>
			<verse number="46">Axivandleni xoxo, ‘xivungwana lexi xivajaka axifi, ni ndzilo awutimeki.’</verse>
			<verse number="47">Ni loko tihlo ra wena rikukhunguvanyisa, rixokole; svingayampsa loko unghena Mfun'wini wa Xikwembu ufe tihlo rin'we, kutlula kuhoxiwa Tiheleni na uli ni mahlo mambirhi.</verse>
			<verse number="48">Axivandleni xoxo, ‘xivungwana lexi xivajaka axifi, ni ndzilo awutimeki.’</verse>
			<verse number="49">“mun'wana ni mun'wana atalungiwa hi ndzilo, kufana ni timhamba leticheliwaka munyu.</verse>
			<verse number="50">“Munyu i xilo lexinandzihaka; kambe loko munyu wupshama, mitawupfuxeta ha yini ke? Vanani munyu ha n'wexe, mihanya hi kurhula ni van'wana.”</verse>
		</chapter>
		<chapter number="10">
			<verse number="1">Loko Yesu asukile kolaho, aya tikweni ra Yudeya ka tlhelo rin'wana ra Yordani. Xitshungu xitlhela xitahlengeletana ka yena; kutani ayamahlweni axijondzisa, hilaha aatolovela kuyendla hakona.</verse>
			<verse number="2">Kutani Vafarisi vata ka yena, kutamuvutisa hi kumuringa, vaku: “Xana wanuna wapfumeleliwa kutshika nsati wa yena ke?”</verse>
			<verse number="3">Na yena avavutisa aku: “Moxe amibzelile yini xana?”</verse>
			<verse number="4">Vaku: “Moxe asvipfumelelile lesvaku kutsaliwa papela ra kumutshika, ni kumuhlongola.”</verse>
			<verse number="5">Yesu avahlamula aku: “Moxe amitsalele nawu lowu hikolaho ka kunonon'hwa ka timbilu ta n'wina.</verse>
			<verse number="6">Kambe kusunguleni ka ntumbuluku, ‘Xikwembu xiyendlile munhu waxinuna ni waxisati.</verse>
			<verse number="7">Hikolaho wanuna atasuka ka tatana wa yena ni ka mamana wa yena, anamarhela nsati wa yena;</verse>
			<verse number="8">kutani lavambirhi vatava nyama yin'we ntsena.’ Svivula lesvaku avahali vambirhi kambe i nyama yin'we ntsena.</verse>
			<verse number="9">Hikolaho, lesvi Xikwembu xisvihlanganiseke, svingatshuki svihambanyisiwa hi munhu!”</verse>
			<verse number="10">Loko vatlhelele ndlwini, vajondzisiwa vatlhela vavutisisa Yesu hi mhaka leyi.</verse>
			<verse number="11">Yena aku ka vona: “Lweyi atshikaka nsati wa yena ayateka mun'wana, wawosva, nasvona ajohela nsati wa yena.”</verse>
			<verse number="12">Na yena wansati, loko atshika nuna wa yena ayatekiwa hi mun'wana, wawosva.</verse>
			<verse number="13">Vanhu van'wana vatisa vatsongwana ka Yesu lesvaku avatlhanteka mavoko; kambe vajondzisiwa vavayalisa.</verse>
			<verse number="14">Loko Yesu asvivona, avilela ngopfu, aku ka vona: “Tshikani vatsongwana vata ka mina, mingatshukeni mivasivela, hikuva Mfumu wa Xikwembu i wa lavafanaka na vona.</verse>
			<verse number="15">Nitiyisile nili ka n'wina: Lweyi angayamukeliki Mfumu wa Xikwembu tani hi ntsongwana, angakala angangheni ka wona.”</verse>
			<verse number="16">Kuteloko avukarhile vatsongwana, avatlhanteka mavoko, avakatekisa.</verse>
			<verse number="17">Kuteloko Yesu ahumile ni kukhoma ndlela, munhu mun'wana ata ka yena hi kutsutsuma, afika awa, akhinsama mahlweni ka yena, amuvutisa aku: “Mujondzisi lwenene, ningayendla yini lesvaku nitaja rifuwo ra vutomi lebzingaheliki?”</verse>
			<verse number="18">Yesu aku ka yena: “Univitanela yini lwenene xana? Aku na lwenene, loko kungali Xikwembu ntsena.</verse>
			<verse number="19">Wena wayitiva Milawu leyinge: ‘Ungatshuki udlaya, ungatshuki uwosva, ungatshuki uyiva, ungatshuki uveka vumboni bzohemba, ungakanganyisi van'wana, uva ni xichavu ka tatana wa wena ni ka mamana wa wena.’”</verse>
			<verse number="20">Yena ahlamula, aku ka yena: “Mujondzisi, hinkwasvu lesvi nisvihlayisile kusukela avutsongwanini bza mina.”</verse>
			<verse number="21">Kuteloko Yesu amulangutile, amurhandza, kutani aku ka yena: “Wahapfumala xilo xin'we ntsena; famba, uyaxavisa hinkwasvu lesvi unga na svona, unyika svisiwana, kutani utava ni rifuwo tilweni; ndzhaku ka lesvo, tana unilandza.”</verse>
			<verse number="22">Kambe jaha leriya riboha mombo hi kutwa marito lawa, rifamba na rikwatile, hikuva ari ni rifuwo lerotala.</verse>
			<verse number="23">Kutani Yesu alanguta hinkwaku, aku ka vajondzisiwa va yena: “Svitanonon'hwa ngopfu aka lavanga ni rifuwo kunghena Mfun'wini wa Xikwembu.”</verse>
			<verse number="24">Vajondzisiwa vahlamala svinene hi marito ya yena. Kambe Yesu atlhela aku ka vona: “Vanakulorhi, svinonon'hwa ngopfu kunghena Mfun'wini wa Xikwembu.</verse>
			<verse number="25">Svavevuka ka kamela kunghena hi mbhovo wa nayithi, kutlula xipfundzi kunghena Mfun'wini wa Xikwembu.”</verse>
			<verse number="26">Kutani kuhlamala ka vona kuyengeteleka; vavutisana, vaku: “Loko svilitano, kungapona mani xana?”</verse>
			<verse number="27">Yesu avalanguta aku: “Loko vali vanhu svavatsandza, kambe asvitsandzi Xikwembu, hikuva Xikwembu xikota hinkwasvu.”</verse>
			<verse number="28">Kutani Petrosi aku ka Yesu: “Wasvivo, hina hitshikile hinkwasvu, hi kulandza.”</verse>
			<verse number="29">Yesu aku: “Nitiyisile nili ka n'wina: Mun'wana ni mun'wana lweyi atshikeke munti wa yena, kumbe makwavu waxinuna kumbe waxisati, kumbe mamana wa yena, kumbe tatana wa yena, kumbe vana, kumbe masimu, hikolaho ka mina ni hikolaho ka Evhangeli,</verse>
			<verse number="30">atanyikiwa svilo lesvi, ka dzana (100) minkarhini ya svosvi: Hi lesvaku tiyindlo, ni vamakwavu, ni vamamana ni vana ni masimu, svin'we ni kuxaniseka; kutani minkarhini leyitaka, atanyikiwa vutomi lebzingaheliki.</verse>
			<verse number="31">Kambe vanyingi lava vanga le mahlweni vatava vakugumesa, ni vakugumesa vatava valemahlweni.”</verse>
			<verse number="32">Loko vahali ndleleni, na vali karhi vatlhantukela Yerusalema Yesu aavarhangele mahlweni; vajondzisiwa avahlamala; ni vanhu lava avavalandzelela, na vachava; kutani atlhela avitana lava va khume ni vambirhi hi tlhelo, avativisa lesvingatamuhumelela,</verse>
			<verse number="33">aku: “Vonani, hitlhantukela Yerusalema kutani N'wana-wa-Munhu atanyiketiwa ka Vaprista lavakulu ni ka Vatsali; vatamuyavanyisela rifu ni kumunyiketa ka vamatiko;</verse>
			<verse number="34">vatatlanga hi yena, vamupshitela, vamuba hi tinhonga, vamudlaya; kutani ndzhaku ka masiku manharhu atapfuka kufeni.”</verse>
			<verse number="35">Yakobe na Yohani, vana va Zebedewu, vata ka yena, vaku: “Mujondzisi, hirhandza lesvaku uhiyendlela lesvi hingatakukombela svona.”</verse>
			<verse number="36">Aku ka vona: “Milava lesvaku nimiyendlela yini xana?”</verse>
			<verse number="37">Vaku ka yena: “Hikombela lesvaku, uhinyika kutshama Mfun'wini wa wena lowokwetsima, mun'we vokweni ra wena ra xinene, mun'wana ka leri ra ximantsi.”</verse>
			<verse number="38">Yesu aku ka vona: “Amixitivi lexi mixikombelaka. Xana mingasvikota kunwa andzhekweni lowu ninwelaka ka wona, ni kukhuvuliwa hi nkhuvulo lowu ni khuvuliwaka ha wona ke?”</verse>
			<verse number="39">Vaku ka yena: “Hingasvikota.” Yesu aku ka vona: “Kunene mitanwa ka ndzheko lowu ninwelaka ka wona, mitakhuvuliwa hi kukhuvula loku nikhuvuliwaka hakona;</verse>
			<verse number="40">kambe loko kuli kutshama vokweni ra mina ra xinene, hambi ka leri ra ximantsi, ahi mina ningaminyikaka svona, kambe svitava sva lava svilungiseliweke vona.”</verse>
			<verse number="41">Kutani lava va khume, loko vatwa mhaka leyi, vahlundzukela Yakobe na Yohani.</verse>
			<verse number="42">Hi loko Yesu avavitana aku ka vona: “Masvitiva lesvaku lavativulaka tihosi ta matiko vamafuma hi matimba; na vona vakulukumba vamatiko lawa vamafuma hi matimba.</verse>
			<verse number="43">Kambe svingatshuki sviva tano xikarhi ka n'wina; mun'wana ni mun'wana lweyi alavaka kuva lwenkulu xikarhi ka n'wina aave xitirhi xa n'wina;</verse>
			<verse number="44">na svona, mun'wana ni mun'wana lweyi alavaka kuva wa le mahlweni xikarhi ka n'wina aave xikarawa xa hinkwavu;</verse>
			<verse number="45">hikuva na yena N'wana-wa-Munhu, angatelanga kutatirheliwa, kambe kutirhela van'wana ni kunyiketa vutomi bza yena kuponisa lavotala.”</verse>
			<verse number="46">Vafika Yeriko. Kaku loko ahuma Yeriko, svin'we ni vajondzisiwa va yena, ni xitshungu lexikulu, Bartimeya wa xifamahlo, mukombeli, n'wana Timewu, aatshamile kusuhi ni ndlela, na ali karhi akombela.</verse>
			<verse number="47">Loko atwa lesvaku i Yesu wa Nazareta lweyi ataka, asungula kuhuwelela, aku: “Yesu N'wana Davhida, nitwele vusiwana!”</verse>
			<verse number="48">Lavotala vamutshinya lesvaku amiyela; kambe yena atlhela ahuwelela, aku: “N'wana Davhida, nitwele vusiwana!”</verse>
			<verse number="49">Kutani Yesu ayima, aku: “Muvitaneni!” Vavitana lweyi wa xifamahlo, vaku ka yena: “Tiyisa mbilu, pfuka uyima, Yesu wakuvitana.”</verse>
			<verse number="50">Hi loko acukumeta jansi ra yena atlula, ata ka Yesu.</verse>
			<verse number="51">Kutani Yesu amuvutisa aku: “Ulava yini? Ningakupfuna hi yini?” Lweyi wa xifamahlo aku ka yena: “Mufundhisi, ninavela kutlhela nivona!”</verse>
			<verse number="52">Yesu aku ka yena: “Famba, kupfumela ka wena kukuhanyisile.” Hi nomo-lo atlhela avona, kutani alandza Yesu.</verse>
		</chapter>
		<chapter number="11">
			<verse number="1">Loko vatshinelela Yerusalema ni le svidoropanini sva Betfaxje na Betaniya, kusuhi ni Ntshava ya Maolivhera, Yesu ahlawula vambirhi xikarhi ka vajondzisiwa va yena, avarhuma,</verse>
			<verse number="2">aku: “Yanani axidoropanini lexi xivonekaka lahaya, kutani loko minghena ka xona, mitakuma ximbongolwana lexibohiweke, lexingasiki gadiwa hi munhu; xitlhantlheni, mita na xona halenu.</verse>
			<verse number="3">Loko munhu amivutisa aku: ‘Miyendlela yini svosvo?’, mitaku: ‘Hosi yaxilava; yitaxivuyisa svosvi.’”</verse>
			<verse number="4">Kutani vafamba, vayakuma ximbongolwana xilihandle, xibohiwile nyangweni kusuhi ni ndlela, kutani vaxitlhantlha.</verse>
			<verse number="5">Van'we ka lava avayimile kolaho, vaku ka vona: “Mitlhantlhela yini ximbongolwana xoxo ke?”</verse>
			<verse number="6">Vona vavahlamula hilaha Yesu angavula hakona, kutani vavatshika.</verse>
			<verse number="7">Vata ni ximbongolwana ka Yesu, kutani vakapeka tinguvu ta vona henhla ka xona, Yesu axigada.</verse>
			<verse number="8">Vanhu lavanyingi vayandlala tinguvu ta vona ndleleni, van'wana vatshova svigajani, lesvinga ni matluka sva le nhoveni, vayandlala ndleleni</verse>
			<verse number="9">Lava varhangeke mahlweni, ni lavalandzelaka hi le ndzhaku, vahuwelela, vaku: “Hozana! Akudzunisiwe lweyi ataka hi vito ra Hosi!</verse>
			<verse number="10">Akudzunisiwe Mfumu wa tatana wa hina Davhida lowutaka ka hina! Hozana matilweni lamanga henhlahenhla!”</verse>
			<verse number="11">Yesu afika Yerusalema ayanghena Tempeleni, arhendzeleka na ali karhi avona hinkwasvu; kambe lesvi jambu aripelile, ahuma, aya Betaniya ni lava va khume ni vambirhi.</verse>
			<verse number="12">Hi siku leritlhantamaka loko vavuya hi le Betaniya, atwa ndlala.</verse>
			<verse number="13">Kutani avona nkuwa lowunga ni matluka na ahali kulenyana; ahambuka kuyakamba kumbexana angakuma xanchumu ka wona, kambe loko afika kona, angakumanga nchumu, loko mangali matluka ntsena, hikuva awungali nkarhi wa makuwa.</verse>
			<verse number="14">Kutani aku ka nsinya lowu: “Akungahavi na munhu lweyi angataja mihandzu ya wena ni siku ni rin'we!” Vajondzisiwa va yena avali karhi vasvitwa.</verse>
			<verse number="15">Kutani vafika Yerusalema. Kuteloko anghenile Tempeleni, ahlongola lava vaxavisaka ni lava vaxavaka kona, awisetela mimeza ya lavabindzulisaka male, ni svitshamu sva lava vaxavisaka svituvana.</verse>
			<verse number="16">Nasvona, angapfumelelanga munhu kutsemakanya Tempeleni, na arhwele xanchumu.</verse>
			<verse number="17">Kutani avajondzisa, aku: “Xana akutsaliwanga lesvaku:” “‘Yindlo ya mina yitavuliwa yindlo ya xikhongelo ka matiko hinkwawu’ xana? Kasi n'wina miyiyendlile ‘mhakwa wa vayivi’. ”</verse>
			<verse number="18">Vaprista lavakulu ni Vatsali vasvitwa, kutani valava tindlela leti vangamudlayaka ha tona; hikuva avamuchava, hi lesvi xitshungu hinkwaxu axihlamala kujondzisa ka yena.</verse>
			<verse number="19">Kutani loko ripelile, Yesu ni vajondzisiwa va yena vahuma doropeni.</verse>
			<verse number="20">Nimixo loko vahundza hi kolaho, vavona nkuwa wolowo wuwomile kusukela timintsweni.</verse>
			<verse number="21">Petrosi atsundzuka lesvihumeleleke, aku ka Yesu: “Mufundhisi, vona, nkuwa lowu ungawu rhuketela wuwomile.”</verse>
			<verse number="22">Yesu avahlamula, aku: “Vanani ni kupfumela ka Xikwembu!</verse>
			<verse number="23">Nitiyisile nili ka n'wina: Loko munhu aku ka ntshava leyi: ‘Suka, uyatihoxa lwandle’ na angakanakani mbilwini ya yena, kambe apfumela lesvaku lesvi asvivulaka svitayendleka, atayendleliwa svona.</verse>
			<verse number="24">Hikolaho nili ka n'wina: Hinkwasvu lesvi misvikombelaka hi kukhongela, pfumelani lesvaku minyikiwile svona, kutani mitayendleliwa svona.</verse>
			<verse number="25">Loko mili karhi mikhongela, rivalelani lweyi mingavaka ni mhaka na yena, lesvaku na yena Tatana wa n'wina lweyi anga matilweni, amirivalela svijoho sva n'wina.” [</verse>
			<verse number="26">“Hikuva loko mingarivaleli van'wana, Tatana wa n'wina lweyi anga matilweni na yena angakala angami rivaleli svijoho sva n'wina!”]</verse>
			<verse number="27">Kutani vatlhela vavuyela Yerusalema; kakuloko Yesu ali karhi afambafamba ndzeni ka Tempele, Vaprista lavakulu ni Vatsali ni vakulukumba vata ka yena</verse>
			<verse number="28">vaku: “Xana uyendla svilo lesvi hi matimba wahi ke? Xana i mani lweyi angakunyika matimba ya kuyendla svilo lesvi ke?”</verse>
			<verse number="29">Yesu avahlamula aku: “Nitamivutisa xivutiso xin'we; loko minihlamula xona, hi kona na mina ningatamibzela lomu mahumaka kona matimba lawa nitirhaka ha wona.</verse>
			<verse number="30">Xana ankhuvulo wa Yohani awuhuma tilweni, kumbe ka vanhu ke? Nihlamuleni.”</verse>
			<verse number="31">Vona vaphikizana vaku: “Loko hiku: ‘Awuhuma tilweni’, Ataku: ‘Loko svilitano, hikolaho ka yini mingapfumelanga ka yena ke?’</verse>
			<verse number="32">Kambe loko hiku: ‘Awuhuma ka vanhu’... (Hichava xitshungu; hikuva hinkwavu vakholwa lesvaku Yohani aali muprofeta wa xiviri.)”</verse>
			<verse number="33">Kutani vahlamula Yesu, vaku: “Ahisvitivi.” Hi loko Yesu aku ka vona: “Na mina aningamibzeli lomu mahumaka kona matimba lawa nitirhaka ha wona.”</verse>
		</chapter>
		<chapter number="12">
			<verse number="1">Yesu avulavula na vona hi svifaniso, aku: “Munhu wokarhi aabzalile mimvhinya nsin'wini ya yena, ayibiyela hi rihlampfu, acela xifukelo xa mawuvha, ayaka ni yindlo ya le henhla yolavelela ka yona; kutani nsimu leyo “ayilugarisa” ka varimi, yena ateka riyendzo afamba.”</verse>
			<verse number="2">Hi nkarhi wakona, arhuma mutirhi ka “valugari” va nsimu, lesvaku ayateka mihandzu ya mvhinya ka vona.</verse>
			<verse number="3">Kambe vona vamukhoma, vamuba, kutani vamutlhelisa na angali na nchumu.</verse>
			<verse number="4">Atlhela arhuma mutirhi mun'wana; lweyi yena, vayomukhehla nhloko, vamurhuketela.</verse>
			<verse number="5">Atlhela arhuma mun'wanyana; yena, vamukhoma vamudlaya. Arhuma van'wana lavotala; kubiwa van'we, van'wana vadlawa.</verse>
			<verse number="6">Aasale ni mun'we ntsena, anga n'wana wa yena lweyi arhandzekaka; kutani amurhuma kuya ka vona na ali yena wogamesa, aku: “Vatachava n'wana wa mina.”</verse>
			<verse number="7">Kambe vatirhi vabzelana vaku: “Majandzhaka hi lweyi; tanani himudlaya, rifuwo ritava ra hina.”</verse>
			<verse number="8">Kutani vamukhoma, vamudlaya, vamucukumeta handle ka nsimu ya mimvhinya.</verse>
			<verse number="9">Xana n'winyi wa nsimu atayendla yini ke? Atata, atalovisa “valugari” lava, kutani nsimu ya mvhinya, “atayilugarisela” van'wana.</verse>
			<verse number="10">Xana amisitshama mihlaya tsalwa leringe: “‘Ribze leri vayaki vangariyala, hi rona leringayendliwa ribze lerikulu rotiyisa ha rona’ ke?</verse>
			<verse number="11">‘Svilo lesvi sviyendliwile hi Hosi, i mhaka leyihlamalisaka loko hiyivona!’”</verse>
			<verse number="12">Avanavela kumukhoma, hikuva avasvitwile lesvaku aavula vona hi xifaniso lexi; kambe avachava xitshungu, kutani vamutshika, vahangalaka.</verse>
			<verse number="13">Vafarisi ni va ntlawa wa Heroda varhuma van'we va vona ka Yesu, lesvaku vayamuphasa hi xivutiso.</verse>
			<verse number="14">Kutani vata, vataku ka yena: “Mujondzisi, hasvitiva lesvaku uvula ntiyiso, ni lesvaku awulandzeleli sva vanhu, hikuva awuyi hi nghohe, kambe ujondzisa ndlela ya Xikwembu hi ntiyiso. Xana svafanela kuhumesela Khezari rhesa, kumbe asvifaneli ke? Xana hihumesa, kumbe hingahumesi ke?”</verse>
			<verse number="15">Kambe Yesu, hi kutiva vukanganyisi bza vona, aku ka vona: “Miniringela yini? Ninyiketeni denari nirivona.”</verse>
			<verse number="16">Vamunyika. Kutani aku ka vona: “Xifaniso lexi i xa mani ke? Ni vito leri i ra mani ke?” Vona vaku: “I sva Khezari.”</verse>
			<verse number="17">Hi loko Yesu aku: “Nyikani Khezari lesvi svinga sva Khezari, ni Xikwembu lesvi svinga sva Xikwembu.” Kutani vahlamala ngopfu hi kuhlamula ka yena.</verse>
			<verse number="18">Vasaduki avavula lesvaku aku na kupfuka ka vafi. Siku rin'wana, van'we va vona vata ka Yesu, vafika va muvutisa vaku:</verse>
			<verse number="19">“Mujondzisi, Moxe ahitsalele lesvi: ‘Loko munhu afa asiya nsati, kambe angasiva ni n'wana, makwavu atahlayisa nsati wa mufi, apfuxa njangu wa makwavu.’</verse>
			<verse number="20">Kutani mhaka hi leyi: Akuli ni vamakwavu vaxinuna va ntlhanu ni vambirhi; lweyi wa nkulu ka vona ateka nsati, kutani afa, angasiva ni vana.</verse>
			<verse number="21">Lweyi wa vumbirhi ahlayisa nsati wa mufi, kutani na yena afa angasiva ni vana; ni lweyi wa vunharhu sviva tano.</verse>
			<verse number="22">Hinkwavu va ntlhanu ni vambirhi vafa vangasiva ni vana. Ndzhaku ka vona hinkwavu, lweyi wansati na yena afa.</verse>
			<verse number="23">Lesvi lava va ntlhanu ni vambirhi hinkwavu vaveke vanuna va lweyi wansati, xana atava nsati wa mani xikarhi ka vona, loko vapfuka hi siku ra kupfuka ka vafi, ke?”</verse>
			<verse number="24">Yesu avahlamula aku: “Milahlekile ngopfu, hikuva amitivi Matsalwa ni matimba ya Xikwembu!</verse>
			<verse number="25">Loko vanhu vapfuka kufeni, avahateki, hambi kuli kutekiwa, kambe vafana ni tintsumi ta le matilweni.</verse>
			<verse number="26">Loko vali vafi ni kupfuka ka vona, xana amihlayanga ta vona bukwini ra Moxe ke? Loko Xikwembu xivulavule na yena xihlahleni, xite: ‘Hi mina Xikwembu xa Abrahamu, ni Xikwembu xa Izaki, ni Xikwembu xa Yakobe!’</verse>
			<verse number="27">Xona ahi Xikwembu xa vafi, kambe i Xikwembu xa lavahanyaka. Hikolaho milahlekile ngopfu.”</verse>
			<verse number="28">Mun'we wa Vatsali atshinela kolaho, avatwa na vali karhi vaphikizana; kutani loko avona lesvaku Yesu avahlamulile khwatsi, amuvutisa aku: “Nawu lowu worhanga ka milawu hinkwayu hi wihi xana?”</verse>
			<verse number="29">Yesu amuhlamula, aku: “Nawu lowu worhanga hi lowu unge: ‘Yingisa Israyele, Hosi Xikwembu xa wena i Hosi yili yoxe, aku na yin'wana.</verse>
			<verse number="30">Rhandza Hosi Xikwembu xa wena hi mbilu ya wena hinkwayu, ni moya wa wena hinkwawu, ni kuyanakanya ka wena hinkwaku, ni matimba ya wena hinkwawu.’</verse>
			<verse number="31">Nawu wa vumbirhi hi lowu wunge: ‘Rhandza munhukuloni, kufana ni loko utirhandza.’ Aku na Nawu wun'wana lowutlulaka milawu yoleyo.”</verse>
			<verse number="32">Mutsali aku ka yena: “Hi svona Mujondzisi, uvule ntiyiso loko uku: ‘Hosi Xikwembu i Hosi yili yoxe’ ni lesvaku: ‘Aku na yin'wana handle ka yona.’</verse>
			<verse number="33">Loko kuli ‘kurhandza Hosi Xikwembu hi mbilu hinkwayu, ni kuyanakanya hinkwaku, ni matimba hinkwawu’, svin'we ni ‘kurhandza munhukuloni, kufana ni loko munhu atirhandza’, svitlula timhamba hinkwatu leti tihisiwaka ni mimphahlo hinkwayu.”</verse>
			<verse number="34">Loko Yesu avona lesvaku mutsali ahlamule hi kutlhariha, aku ka yena: “Awule kule ni Mfumu wa Xikwembu.” Kutani akahavanga na munhu lweyi angatiya nhlana kumuvutisa xokarhi.</verse>
			<verse number="35">Loko Yesu ali karhi ajondzisa Tempeleni, avutisa vanhu aku: “Vatsali vasvikotisa kuyini kuvula, vaku: ‘Mesiya i n'wana Davhida’ ke?”</verse>
			<verse number="36">Kasi yena Davhida avulile hi Moya Lowokwetsima, aku: “‘Hosi Xikwembu xite ka N'winyi wanga: Tana utatshama vokweni ra mina ra xinene, nikondza niveka valala va wena hansi ka minkondzo ya wena.’</verse>
			<verse number="37">“Kutani loko Davhida avula Mesiya aku i N'winyi wa yena, xana angava n'wana wa yena hi ndlela yihi ke?” Kutani xitshungu lexikulu aximuyingisa hi kutsaka.</verse>
			<verse number="38">Yesu loko ali karhi avajondzisa, avabzela lesvi: “Tivoneleni ka Vatsali lavarhandzaka kufambafamba, vayambale sviyambalu lesvoleha, varhandza ni kuxewetiwa amitsendzeleni;</verse>
			<verse number="39">vahlawula svitshamu lesvinene masinagogeni, vatsakela ni kutshama lomu kochaviseka aminkhubzeni.</verse>
			<verse number="40">Hi vona lava vakanganyisaka aminjangweni ya vafelakazi, na vatichavelela hi kuyendla svikhongelo lesvoleha lesvaku vatavoniwa. Vatayavanyisiwa hi kuyavanyisa loku kutlulisaka.”</verse>
			<verse number="41">Yesu aatshamile kusuhi ni xibza xanhlengo wa Tempele, alanguta hilaha vanhu vahoxaka male axibzeni hakona; svipfundzi lesvotala asvihoxa male leyotala.</verse>
			<verse number="42">Kutani mufelakazi lweyi aali xisiwana, ahoxa svimalana svimbirhi sva nsimbi lesvilavaka kuringana “sentavhu” yin'we ntsena.</verse>
			<verse number="43">Yesu avitana vajondzisiwa va yena, aku ka vona: “Nitiyisile nili ka n'wina: Mufelakazi lweyi wa xisiwana ahumesile kutlula hinkwavu lavangahoxa male axibzeni xanhlengo,</verse>
			<verse number="44">hikuva hinkwavu vahumesile hi kupambula ka lesvotala sva vona, kasi wansati lweyi ahumesile hinkwasvu lesvi aali na svona avusiwaneni bza yena svinga hinkwasvu lesvi aatatihanyisa ha svona.”</verse>
		</chapter>
		<chapter number="13">
			<verse number="1">Loko Yesu ahakuhuma Tempeleni, mun'we wa vajondzisiwa va yena aku ka yena: “Mujondzisi, languta kukula ni kuhlamalisa ka maribze lawa ni ka svilawu lesvi!”</verse>
			<verse number="2">Yesu amuhlamula aku: “Xana wa svivona svilawu lesvikulu lesvi ke? Akungasali ribze henhla ka ribze rin'wana; hinkwawu matahirimuxiwa.”</verse>
			<verse number="3">Kuteloko atshamile ntshaveni ya Maolivhera alangutane ni Tempele, Petrosi na Yakobe svin'we na Yohani na Andreya, vamuvutisa tlhelweni vaku:</verse>
			<verse number="4">“Hibzele, xana timhaka leti titahumelela rini xana? Ni xikombiso xitava xihi xa lesvaku hinkwasvu lesvi, svi le kusuhi ni kuhumelela ke?”</verse>
			<verse number="5">Hi loko Yesu asungula kuvajondzisa aku: “Tivoneleni lesvaku mingatshukeni mixisiwa hi munhu.</verse>
			<verse number="6">Lavotala vatata hi vito ra mina, mun'wana ni mun'wana aku: ‘Mina ni yena’, kutani vatakanganyisa lavotala.</verse>
			<verse number="7">Kutaku loko mintwa hi tinyimpi ni mahungundlela ya tinyimpi, mingachaveni, hikuva svosvo svifanela kuhumelela; kambe ahi wona makumu.</verse>
			<verse number="8">Tiko rin'wana ritapfukela tiko rin'wanyana, mfumu wun'wana wutalwa ni mfumu wun'wanyana; kutsekatseka ka misava kutava kona matlhelweni lawa yotala, ni tindlala titava kona. Svosvo i masungulu ya tinxaniso.</verse>
			<verse number="9">“Loko kuli n'wina, tivoneleni; vataminyiketa ka tihuvu ta vuthethisi; mitabiwa masinagogeni, mitayimisiwa mahlweni ka tindhuna ni tihosi hikolaho ka mina, lesvaku mitava timboni ka vona.</verse>
			<verse number="10">Kambe Evhangeli yifanele kurhanga yitwalisiwa matikweni hinkwawu.</verse>
			<verse number="11">Kutani siku vangatamikhoma, vamiyisa kuthethisiweni, mingatshukeni mivilela hi lesvi mingatavula svona, kambe vulani lesvi mingatanyikiwa svona nkarhini wolowo, hikuva ahi n'wina mingatavulavula, kambe i Moya Lowokwetsima.</verse>
			<verse number="12">“Makwavu atanyiketa makwavu kudlaweni, tatana atayendlisa svosvo ka n'wana wa yena; ni vana vatapfukela vapsali va vona, vavadlaya.</verse>
			<verse number="13">Mitavengiwa hi vanhu hinkwavu hikolaho ka vito ra mina, kambe lweyi atiyiselaka kufika makumu hi yena lweyi angataponisiwa.</verse>
			<verse number="14">“Kutaku loko mivona ‘xilo xa manyala lexiwonhetelaka’ xililaha xingafaneliki kuva kona lweyi ahlayaka aatwisise, nkarhini wolowo, lava vanga Yudeya avatsutsumele tintshaveni;</verse>
			<verse number="15">lweyi angahenhla ka yindlo angatshuki axika kuyanghena ndlwini ayateka xanchumu kona;</verse>
			<verse number="16">lweyi anga masin'wini, angatshuki atlhelela kaya kuyateka mpahla ya yena.</verse>
			<verse number="17">Vatava ni khombo vavasati lavatikeke ni lavanyan'wisaka minkarhini yoleyo.</verse>
			<verse number="18">Khongelani lesvaku svilo lesvi svingahumeleli hi vuxika.</verse>
			<verse number="19">Hikuva minkarhini yoleyo, kutava ni nhlomulu lowungasiki tshama wuhumelela, kusukela loko Xikwembu xitumbuluxile misava ni hinkwasvu, kutakala namuntlha; nasvona nhlomulu lowu wotanu wungakala wungahavi kona.</verse>
			<verse number="20">Loko Hosi ayingahungutanga masiku wolawo, akungatapona munhu ni mun'we; kambe yimahungutile hi mhaka ya vahlawuliwa va yona.</verse>
			<verse number="21">“Nkarhini wolowo, loko munhu amibzela aku: ‘Vonani, Kriste hi lweyi’, kumbe: ‘Hilwiya’, mingatshukeni mipfumela;</verse>
			<verse number="22">hikuva kutahumelela va Kriste va mavunhwa, ni vaprofeta va mavunhwa; vatayendla mahlori ni svihlamaliso kuhambukisa na vona vahlawuliwa va Xikwembu, loko svikoteka.</verse>
			<verse number="23">Kambe loko kuli n'wina, tlharihani! Nimibzelile hinkwasvu svingasina humelela.</verse>
			<verse number="24">“Ndzhaku ka masiku wolawo ya nhlomulu, ” “‘jambu ritahundzuka ra ntima, ni n'weti awungahavoningi;</verse>
			<verse number="25">tinyeleti titawa hi le tilweni, ni mintamu leyi yinga le tilweni yitatsekatseka.’”</verse>
			<verse number="26">“Hikona vangatavona N'wana-wa-Munhu ata hi marefu, na ali ni matimba lamakulu ni kukwetsima.</verse>
			<verse number="27">Kutani atarhuma tintsumi ta yena kutahlengeleta vahlawuliwa va yena; vatahuma ka mimoya ya mune wa matlhelo ya misava, kusukela magemetamusi ya misava kuyafika magemetamusi ya tilo.</verse>
			<verse number="28">“Jondzani lesvi hi nkuwa: Loko marhavi ya wona masungula kuwolova ni loko matluka ya wona mahluka, mitiva lesvaku malanga malekusuhi.</verse>
			<verse number="29">Hi mukhuva wolowo, loko mivona svilo svosvo svihumelela, tivani lesvaku nkarhi wu le kusuhi, wu le nyangweni.</verse>
			<verse number="30">Nitiyisile nili ka n'wina: Vanhu va nguva leyi vangakala vangahundzi, kungasihumelela svilo lesvi hinkwasvu.</verse>
			<verse number="31">Tilo ni misava svitahundza, kambe marito ya mina mangakala mangahundzi.</verse>
			<verse number="32">“Loko rili siku rakona ni nkarhi wakona, aku na lweyi asvitivaka, hambi tili tintsumi ta le tilweni, hambi ali N'wana; svitiviwa hi Tatana ntsena.</verse>
			<verse number="33">Tlharihani, lavelelani, hikuva amitivi lesvaku nkarhi wutafika rini.</verse>
			<verse number="34">Svifana ni munhu loko ayendza, asuka muntini wa yena, asiyile hinkwasvu mavokweni ya svitirhi sva yena, xin'wana ni xin'wana ntirhweni wa xona, abzela ni murindzi wa nyangwa lesvaku alavelela.</verse>
			<verse number="35">Laveleleni ke, hikuva amitivi nkarhi lowu n'winyi wa munti angatata ha wona; kungava nimajambu, kumbe nivusiku lebzikulu, kumbe loko nkuku wuyimba, kumbe ni mixo;</verse>
			<verse number="36">lesvaku loko afika hi xitshuketa, angatamikuma na miyetlele.</verse>
			<verse number="37">Kutani lesvi nimibzelaka svona, nibzela hinkwenu, nili: Lavelelani!”</verse>
		</chapter>
		<chapter number="14">
			<verse number="1">Akuyosala masiku mambirhi, kungasifika nkhuvu wa Paska ni wa xinkwa xokala comela; kutani Vaprista lavakulu ni Vatsali avalava ndlela yokhoma Yesu ha yona hi vutlhari lesvaku vatamudlaya.</verse>
			<verse number="2">Kambe avaku: “Svingayendliwi nkhubzeni, hikuva kungatshuka kupfuka dzolonga xikarhi ka vanhu.”</verse>
			<verse number="3">Yesu aali Betaniya, muntini wa Simoni lweyi wa nhlokonho; loko atshamile svakujeni, kuta wansati lweyi aali ni ximbitana xa alabaxtru xotala hi mafurha yonun'hwela yodura ngopfu, lawa mayendliweke hi nsinya wa narda lowunene. Hi loko wansati lweyi afaya ximbitani, achela mafurha nhlokweni ya Yesu.</verse>
			<verse number="4">Van'we vavilela svinene vaku: “Mafurha lawa mahalateliwela yini ke?</verse>
			<verse number="5">Kuve amataxavisiwa hi tidenari letitlulaka 300; male yakona ayitanyikiwa svisiwana!” Kutani vamuholovela.</verse>
			<verse number="6">Kambe Yesu aku: “Mutshikeni, mimukarhatela yini? Aniyendlele ntirho lowunene.</verse>
			<verse number="7">Loko svili svisiwana, mina svona masiku hinkwawu, kutani mitakota kusviyendlela lesvinene, siku leri misvirhandzaka; kasi nkarhi wa mina wotshama na n'wina wahela svosvi.</verse>
			<verse number="8">Wansati lweyi ayendlile lesvi asvikoteke, atotile miri wa mina hi mafurha ningasilahliwa sirheni.</verse>
			<verse number="9">Nitiyisile nili ka n'wina: Misaveni hinkwayu laha Evhangeli leyi yingatatwalisiwa kona, lesvi angasviyendla svitavuliwa na svona, ayanakanyiwa ha svona.”</verse>
			<verse number="10">Kutani Yudasi Iskariyota, mun'we wa lava va khume ni vambirhi, aya ka Vaprista lavakulu kuyava nyiketa Yesu.</verse>
			<verse number="11">Loko vamuyingisile, vatsaka; vamutshembisa male; kutani alava nkarhi lowunene wa kuvanyiketa yena.</verse>
			<verse number="12">Hi siku rorhanga ra nkhuvu wa xinkwa xokala comela, ringa leri vatlhavaka svinyempfana sva Paska ha rona, vajondzisiwa va yena vamuvutisa vaku: “Xana ulava lesvaku hiyakulungisela kwihi, laha ungatajela kona Paska ke?”</verse>
			<verse number="13">Hi loko arhuma vajondzisiwa va yena vambirhi, aku ka vona: “Yanani doropeni, mitahlangana ni wanuna lweyi apakatseke khuwana ra mati: Mulandzeni.</verse>
			<verse number="14">Laha anghenaka kona, mitaku ka n'winyi wa munti: ‘Mujondzisi ali, xikwihi xilawu lexi angatajela ka xona Paska, na ali ni vajondzisiwa va yena xana?’</verse>
			<verse number="15">Yena atamikomba xilawu lexikulu axitezini lexi xinga ni svigotso, xilulameke; mitalungisela kona.”</verse>
			<verse number="16">Kutani vajondzisiwa va yena vasuka, vayafika doropeni, vakuma svili hilaha angavabzela hakona; kutani valungisa Paska.</verse>
			<verse number="17">Loko jambu ripelile, Yesu afika ni lava va khume ni vambirhi.</verse>
			<verse number="18">Kuteloko vatshamile, vali karhi vaja, Yesu aku: “Nitiyisile nili ka n'wina: Mun'we wa n'wina lweyi ajaka na mina atanixenga.”</verse>
			<verse number="19">Kutani vasungula kuxukuvala vamuvutisa ha mun'we mun'we vaku: “Xana angava mina?”</verse>
			<verse number="20">Ahlamula aku: “I mun'we wa n'wina va khume ni vambirhi, lweyi ajaka na mina nkambaneni.</verse>
			<verse number="21">Loko ali N'wana-wa-Munhu, atatifambela hilaha kutsaliweke hakona mayelanu na yena; kambe a ni khombo munhu lweyi N'wana-wa-Munhu axengiwaka ha yena! Asvitayampsa ka munhu yelweyo loko angapsaliwanga.”</verse>
			<verse number="22">Loko vahali kujeni, ateka xinkwa, kutani loko akhensile, akhema, anyika vajondzisiwa, aku: “Tekani; lesvi i miri wa mina.”</verse>
			<verse number="23">Kutani ateka ndzheko, akhensa, avanyika; vanwa hinkwavu ha wona.</verse>
			<verse number="24">Aku ka vona: Lesvi i ngati ya mina, ngati ya ntwananu, leyihalateliwaka lavotala.</verse>
			<verse number="25">“Nitiyisile nili ka n'wina: Aningahanwi kambe sva mihandzu ya mvhinya, kukondza kufika siku leri ningatasvinwa na svili lesvimpsha Mfun'wini wa Xikwembu.”</verse>
			<verse number="26">Kuteloko vayimbelelile risimu, vaya Ntshaveni ya Maolivhera.</verse>
			<verse number="27">Yesu aku ka vona: “Hinkwenu mitakhunguvanyeka, hikuva kutsaliwile lesvaku: “‘Nitaba murisi, kutani tinyempfu titahangalaka.’”</verse>
			<verse number="28">“Kambe loko nitava nipfukile kufeni, nitamirhangela kuya le Galileya.”</verse>
			<verse number="29">Petrosi aku ka yena: “Hambi loko vangakhunguvanyeka hinkwavu, svingakala svingahumeleli ka mina.”</verse>
			<verse number="30">Yesu aku ka yena: “Nitiyisile nili ka wena: Namuntlha, vusiku bzobzi, nkuku wungasiyimba kambirhi, utava unilandzulile kanharhu.”</verse>
			<verse number="31">Kambe Petrosi atlhela atiyisa hi matimba, aku: “Hambi loko svinganifanela kufa na wena, ningakala ningakulandzuli.” Kutani hinkwavu vavulisa svosvo.</verse>
			<verse number="32">Hi loko vaya ndhawini leyivuliwaka Getsemani; kutani Yesu aku ka vajondzisiwa va yena: “Tshamani kola, nahaya niyakhongela.”</verse>
			<verse number="33">Afamba na Petrosi, na Yakobe, na Yohani, kutani asungula kukarhateka ngopfu ni kuxaniseka svinene;</verse>
			<verse number="34">aku ka vona: “Moya wa mina wukhomiwa hi gome lerikulu, gome ra kufa; salani kola, milavelela.”</verse>
			<verse number="35">Kutani aya kulenyana, atiwisela hansi, akhongela lesvaku loko svingakoteka, nkarhi lowuya wufambela kule na yena.</verse>
			<verse number="36">Aku: “Aba, Tatana! Ka wena hinkwasvu svakoteka; ndzheko lowu wutshinete kule na mina; ntsena kungayendliwi kurhandza ka mina, kambe akuyendliwe kurhandza ka wena.”</verse>
			<verse number="37">Kutani atlhelela ka vona, avakuma na vayetlele; aku ka Petrosi: “Simoni, uyetlele xana? Utsandzekile kulavelela wora rili rin'we xana?</verse>
			<verse number="38">Lavelelani na mikhongela, lesvaku mingangheni miringweni hikuva moya wasvilava, kambe nyama yitsanile.”</verse>
			<verse number="39">Kutani atlhela aya tlhelweni, ayakhongela kufana ni le kusunguleni.</verse>
			<verse number="40">Kuteloko atlhelele ka vona, avakuma vayetlele, hikuva mahlo ya vona amatika, nasvona avangativi lesvaku vangamuhlamula yini.</verse>
			<verse number="41">Loko avuya ra vunharhu, aku ka vona: “Xana mahayetlela ni kuwisa ke? Sviringene! Nkarhi wufikile, vonani, N'wana-wa-Munhu wanyiketiwa mavokweni ya vajohi.</verse>
			<verse number="42">Pfukani, miyima, ahifambeni! Langutani, lweyi anixengaka a le kusuhi.”</verse>
			<verse number="43">Hi nomo-lo, na ahavulavula, kuhumelela Yudasi, mun'we wa lava va khume ni vambirhi, ata ni xitshungu lexihlomeke matlhari ni tinhonga, na varhumiwile hi Vaprista lavakulu, ni Vatsali, ni vakulukumba.</verse>
			<verse number="44">Lweyi amuxengaka aavanyikile xikombiso aku: “Lweyi ningatamun'qunta, hi yena, mukhomeni mifamba na yena, mimulavelela svinene.”</verse>
			<verse number="45">Kuteloko afika, ahantla amukongoma, aku: “Mufundhisi!” Kutani amun'qunta.</verse>
			<verse number="46">Vona ke vatshambuluta mavoko, vamukhoma.</verse>
			<verse number="47">Hi loko mun'we wa lava avali na Yesu, ahlomula tlhari, avavisa mutirhi wa Muprista lwenkulu, amuxupula ndleve.</verse>
			<verse number="48">Kutani Yesu avavutisa aku: “Lesvi mihumeke na mili ni matlhari ni tinhonga kutanikhoma, nova xigevenga ke?</verse>
			<verse number="49">Masiku hinkwawu anili na n'wina nili karhi nijondzisa Tempeleni, kutani aminikhomanga; kambe Matsalwa mafanele kuhetiseka!”</verse>
			<verse number="50">Hi loko vajondzisiwa hinkwavu vamusiya, vabaleka.</verse>
			<verse number="51">Jaha rin'wana arilandza Yesu, na rifunengelile lansoro ntsena; kutani valava kurikhoma;</verse>
			<verse number="52">kambe rona richupula risiya lansoro, ritsutsuma ringayambalanga nchumu.</verse>
			<verse number="53">Vayisa Yesu ka Muprista lwenkulu, kutani Vaprista lavakulu hinkwavu, ni vakulukumba, ni Vatsali vahlengeletana kolaho.</verse>
			<verse number="54">Petrosi na yena amulandza hi le kule, anghena rikupakupeni ra yindlo ya Muprista lwenkulu, atshamisa ni vatirhi, ali karhi aworha ndzilo.</verse>
			<verse number="55">Vaprista lavakulu ni huvu hinkwayu avalava vumboni bza kurhwexa Yesu anandzu lesvaku vatamudlaya; kambe avabzikumanga.</verse>
			<verse number="56">Lavotala avamuhehla hi mavunhwa, kambe vumboni bza vona abzingahetisekanga.</verse>
			<verse number="57">Van'wana avayima vamuhehla hi kuhemba vaku:</verse>
			<verse number="58">“Himutwile, aku: ‘Nitahirimuxa Tempele leyi yoyakiwa hi mavoko ya vanhu, kutani ndzhaku ka masiku manharhu nitatlhela niyimisa yin'wana leyingayakiwangiki hi mavoko ya vanhu.’”</verse>
			<verse number="59">Hambi svilitano, vumboni bza vona abzingahetisekanga.</verse>
			<verse number="60">Hi loko Muprista lwenkulu ayima xikarhi ka vona, avutisa Yesu, aku: “Xana awuhlamuli nchumu ke? Hi yihi mhaka leyi vakuhehlaka ha yona xana?”</verse>
			<verse number="61">Kambe Yesu amiyela, angahlamuli nchumu. Muprista lwenkulu atlhela amuvutisa, aku: “Xana hi wena Kriste, N'wana wa Xikwembu lexidzunekaka ke?”</verse>
			<verse number="62">Yesu aku: “Mina ni yena!” “‘Kutani mitavona N'wana-wa-Munhu atshamile vokweni ra xinene ra Lweyi anga ni matimba hinkwawu, mitamuvona ata hi marefu ya le tilweni.’”</verse>
			<verse number="63">Hi loko Muprista lwenkulu ahandzula sviyambalu sva yena, aku: “Hahalavela yini timboni xana?</verse>
			<verse number="64">Mitwile kusandza ka yena; mipimisa yini n'wina ke?” Hinkwavu vamuyavanyisa, vaku: “Afaneliwa hi kufa.”</verse>
			<verse number="65">Van'wana vasungula kumupshitela marhi, vamuboha mahlo, vamuba hi svibakela, vaku ka yena: “Vhumbata! I mani lweyi akubeke. Vatirhi na vona vafamba na yena na vali karhi vamuhimetela.”</verse>
			<verse number="66">Nkarhini wolowo Petrosi aali le hansi rikupakupeni; kutani kuta mun'we wa vatirhi vaxisati va Muprista lwenkulu;</verse>
			<verse number="67">loko avona Petrosi na ali karhi aworha ndzilo, amuhonokela, aku: “Na wena awuli ni Munazareta lwiya vange i Yesu.”</verse>
			<verse number="68">Kambe Petrosi akaneta, aku: “Lesvi usvivulaka, anisvitivi; ni kusvitwisisa anisvitwisisi.” Kutani ahuma, ayayima handle kusuhi ni nyangwa. [Hi loko nkuku wuyimba.]</verse>
			<verse number="69">Mutirhi lwiya waxisati, loko amuvona, atlhela abzela lava avali kolaho, aku: “Lweyi, i mun'we wa vona.”</verse>
			<verse number="70">Kambe Petrosi atlhela akaneta. Ndzhakunyana, lava avali kolaho, vayengeta vaku ka Petrosi: “U mun'we wa vona hakunene, hikuva u Mugalileya na wena.”</verse>
			<verse number="71">Hi loko asungula kuhlambanya hi matimba aku: “Munhu lweyi mimuvulaka, mina animutivi!”</verse>
			<verse number="72">Nkarhi wolowo nkuku wuyimba ka vumbirhi. Kolaho Petrosi atsundzuka rito leri Yesu amubzeleke rona, loko aku: “Nkuku wungasiyimba ka mbirhi, utava unilandzulile kanharhu.” Hi loko Petrosi atlhaveka ngopfu arila.</verse>
		</chapter>
		<chapter number="15">
			<verse number="1">Loko bzahakuxa, Vaprista lavakulu vahantla valungisa makungu ni vakulukumba, svin'we ni Vatsali ni huvu hinkwayu. Kuteloko vabohile Yesu, vafamba na yena, vayamunyiketa ka Pilato.</verse>
			<verse number="2">Pilato yena amuvutisa, aku: “Xana u hosi ya Vayuda ke?” Ahlamula aku ka yena: “Uvula svona.”</verse>
			<verse number="3">Hi loko Vaprista lavakulu vamurhwexa nandzu wa timhaka totala.</verse>
			<verse number="4">Pilato atlhela amuvutisa, aku: “Xana awuhlamuli nchumu ke? Yingisa timhaka letotala leti vakurhwexaka nandzu hi tona!”</verse>
			<verse number="5">Kambe Yesu angahahlamulanga nchumu, Pilato akondza ahlamala.</verse>
			<verse number="6">Hi nkarhi wa nkhuvu Pilato aatolovela kutshunxa xib'ochwa xin'we lexi vanhu vaxikombelaka.</verse>
			<verse number="7">Kutani akuli ni xin'we lexi axivuliwa Barabasi, lexi axibohiwile ni svin'wana lesvi asvipfuxile dzolonga, svidlaye ni munhu adzolongeni rakona.</verse>
			<verse number="8">Loko xitshungu xifambile xiya hubzeni, xikombela lesvaku Pilato ayendla hilaha aatolovela kuvayendlela hakona.</verse>
			<verse number="9">Pilato avahlamula, aku: “Xana mirhandza lesvaku nimitshunxela hosi ya Vayuda ke?”</verse>
			<verse number="10">Aavula svosvo hi kutiva lesvaku Vaprista lavakulu avanyiketile Yesu hikolaho ka matshoho.</verse>
			<verse number="11">Kambe Vaprista lavakulu vahlohlotela xitshungu, lesvaku Pilato avatshunxela Barabasi, kungali Yesu.</verse>
			<verse number="12">Pilato atlhela avulavula na vona, aku: “Loko svilitano, mili nitayendla yini hi munhu lweyi mimuvulaka Hosi ya Vayuda ke?”</verse>
			<verse number="13">Vona vatlhela vahuwelela, vaku: “Muvambe!”</verse>
			<verse number="14">Pilato avavutisa aku: “Xana ajohile yini ke?” Vona vaba huwa leyikulu, vaku: “Muvambe!”</verse>
			<verse number="15">Kutani Pilato, hi kurhandza kutsakisa xitshungu, avatshunxela Barabasi; kutani loko alerisile lesvaku Yesu abiwa, amunyiketa lesvaku vayamuvamba.</verse>
			<verse number="16">Masochwa mafamba na Yesu, mamuyisa ndlwini ya vuhosi; kutani mavitanana mayakona hinkwawu.</verse>
			<verse number="17">Kuteloko vamuyambexile xiyambalu xovangama xaxivunguvungu, valuka hari ya mintwa, vamutlhanteka nhlokweni.</verse>
			<verse number="18">Kutani vamuxeweta, vaku: “Xeweni, Hosi ya Vayuda!”</verse>
			<verse number="19">Vamuba nhloko hi nhonga, vamupshitela marhi, vawa hi matsolo vamukhinsamela.</verse>
			<verse number="20">Kuteloko vamutseketselile, vamuhlivila xiyambalu xovangama xa xivunguvungu, vatlhela vamuyambexa xiyambalu xa yena.</verse>
			<verse number="21">Vamuyisa handle ka doropa kuyamuvamba. Vahlangana ni wanuna mun'we lweyi aahundza kolaho na ata hi le masin'wini, kutani vamusindzisa kurhwala xihambanu xa Yesu. Wanuna lweyi aali Simoni wa Kirene, tatana wa Alexandre na Rufo;</verse>
			<verse number="22">vayisa Yesu ndhawini leyi vange i Golgota, hi lesvaku “Ndhawu ya Pala”.</verse>
			<verse number="23">Vamunyika vhinyu leringapatsanyetiwa ni mira; kambe angayinwanga.</verse>
			<verse number="24">Hi loko vamuvamba, vayavelana sviyambalu sva yena hi kuhlahluva, lesvaku vatativa lesvi mun'wana ni mun'wana angatakuma svona.</verse>
			<verse number="25">Awuli nkarhi wa vunharhu loko vamuvamba.</verse>
			<verse number="26">Papela rotivisa nandzu wa yena aritsaliwe marito lawa: “Hosi ya Vayuda.”</verse>
			<verse number="27">Vamuvamba ni svigevenga svimbirhi, xin'we vokweni ra yena ra xinene, xin'wana ka leri ra ximantsi. [</verse>
			<verse number="28">Hi loko kuhetiseka tsalwa leringe: “Ahlayiwile svin'we ni vajohi.”]</verse>
			<verse number="29">Vahundzi va ndlela vamurhuketela, vahlakahla tinhloko vaku: “Ha! Wena lweyi uhirimuxaka Tempele, utlhela uyipfuxa hi masiku manharhu,</verse>
			<verse number="30">tiponise ke, uxika xihambanwini!”</verse>
			<verse number="31">Hi mukhuva wolowo, na vona Vaprista lavakulu svin'we ni Vatsali vamutseketsela vaku: “Munhu lweyi aponisile van'wana, kambe yena watsandzeka kutiponisa!</verse>
			<verse number="32">Kriste, Hosi ya Israyele aaxike svosvi xihambanwini, lesvaku hisvivona, hitapfumela ka yena” Lavangavambiwa na yena, na vona avamurhukatela.</verse>
			<verse number="33">Loko kufikile nkarhi wa vuntlhanu na wun'we, munyama wufunengeta tiko hinkwaru, kuyafika nkarhi wa vuntlhanu ni mune.</verse>
			<verse number="34">Hi nkarhi wolowo wa vuntlhanu ni mune, Yesu ahuwelela hi rito leritlakukeke aku: “Eloyi, Eloyi, Lama Sabaktani?”, hi lesvaku: “Xikwembu xanga, Xikwembu xanga, unitshikela yini?”</verse>
			<verse number="35">Van'we ka lava avali kolaho, loko vamutwa vaku: “Yingisani, avitana Eliya.”</verse>
			<verse number="36">Mun'we atsutsuma, ayapeta xiponjhi ka ntsuvi, axitlhoma rihlangeni, amunyika lesvaku anwa, aku: “Mutshikeni, hitavona loko hakunene Eliya atata, atamuhawula.”</verse>
			<verse number="37">Hi loko Yesu ahuwelela hi rito leritlakukeke, anhlala afa.</verse>
			<verse number="38">Kutani xisirhelelo xa nguvu xa Tempele xihandzuka hi le xikarhi, kusukela henhla kuyafika hansi.</verse>
			<verse number="39">Loko ndhuna ya dzana ra masochwa leyi ayinyimile mahlweni ka yena, yivonile hilaha angahuwelela ni kufa hakona, yiku: “Hakunene munhu lweyi aali N'wana wa Xikwembu.”</verse>
			<verse number="40">Vavasati na vona avali kona, valanguta valikule; xikarhi ka vona akuli na Salome, na Mariya wa Magadala, na Mariya mamana wa va Yakobe lwentsongo na Josi;</verse>
			<verse number="41">hi lava avatolovela kulandza Yesu ni kumutirhela loko ahali Galileya. Akuli ni van'wana lavotala lavatlhantukeke na yena loko aya Yerusalema.</verse>
			<verse number="42">Jambu ariya kupeleni, kutani siku lero arili ra vuntlhanu, rolungisa sva siku ra Savata.</verse>
			<verse number="43">Hikolaho, nkulukumba mun'we wa huvu, lweyi avaku i Yosefa wa Arimateya, doda rochaviseka ngopfu ra huvu, lweyi na yena aalangutela Mfumu wa Xikwembu, ata ka Pilato na akanye mbilu, akombela ntsumbu wa Yesu.</verse>
			<verse number="44">Pilato ahlamala kutwa lesvaku Yesu nankhale afile. Hi loko avitana ndhuna ya dzana ra masochwa, ayivutisa aku: “I khale afile xana?”</verse>
			<verse number="45">Loko ndhuna ya dzana yitiyise svosvo, apfumelela Yosefa kuyateka ntsumbu.</verse>
			<verse number="46">Yosefa ayaxava lansoro rosaseka rolahla ha rona; kutani amuhawula, amuphutsela ha rona, amuveka sirheni lerikovotliweke ribzeni, kutani avumbuluta ribze ripfala nomo wa sirha.</verse>
			<verse number="47">Kambe Mariya wa Magadala, na Mariya mamana wa Josi, avalanguta laha avekiwaka kona.</verse>
		</chapter>
		<chapter number="16">
			<verse number="1">Loko siku ra Savata rihundzile, Mariya wa Magadala, na Mariya mamana wa Yakobe, na Salome, vaxava mafurha yonun'hwela kuyamutota ha wona.</verse>
			<verse number="2">Nimpundzu wa siku ra kusungula ra vhiki, kuhumeni ka jambu, vaya sirheni.</verse>
			<verse number="3">Avalikarhi vavutisana, vaku: “I mani lweyi angatahivumbulutela ribze, arisusa non'weni wa sirha ke?”</verse>
			<verse number="4">Kambe loko vatlakusa mahlo, vavona lesvaku ribze rivumbulutiwile, kuve arili lerikulu ngopfu.</verse>
			<verse number="5">Loko vanghenile sirheni, vavona jaha leritshameke tlhelweni ra xinene, riyambale sviyambalu svoleha, svobasa; kutani vahlamala.</verse>
			<verse number="6">Kambe jaha riku ka vona: “Mingachaveni; Yesu wa Nazareta lweyi avambiweke, lweyi mimulavaka, apfukile, anga kona la; laha avamuvekile kona hi kola.</verse>
			<verse number="7">Fambani, miyabzela vajondzisiwa va yena, na Petrosi, lesvaku wa mirhangela kuya Galileya; hi kona laha mingatamuvona kona, hilaha amibzeleke hakona.”</verse>
			<verse number="8">Vavasati lavo vahuma sirheni, vatsutsuma na vakhomiwe hi kurhurhumela ni kuhloleliwa; kutani avavulanga nchumu ka munhu ni mun'we hikuva avachava. [</verse>
			<verse number="9">Loko Yesu apfukile kufeni, ni mpundzu wa siku lerosungula ra vhiki, arhanga atikomba ka Mariya wa Magadala, anga wansati lweyi Yesu aahlongolile madimoni ya ntlhanu ni mambirhi ka yena.</verse>
			<verse number="10">Mariya ayativisa vajondzisiwa lavan'wana va Yesu lava avali nkosini, na varila;</verse>
			<verse number="11">loko vona vatwa lesvaku Yesu wahanya, ni lesvaku avoniwile hi Mariya, avasvikholwanga.]</verse>
			<verse number="12">Ndzhaku ka svona, atikombisa hi xivumbeko xin'wana ka vambirhi va vona, loko vali ndleleni yohuma doropeni.</verse>
			<verse number="13">Vona vatlhela, vayarungulela lavan'wana, kambe na vona lava avavakholwanga.</verse>
			<verse number="14">Kuheteleleni, Yesu atikomba ka lava va khume na mun'we loko vali kujeni; kutani avasola hi lesvi avakala kupfumela ni lesvi avali ni timbilu tononon'hwa, hikuva avangapfumelanga ka lava vamuvoneke loko apfukile kufeni.</verse>
			<verse number="15">Kutani aku ka vona: “Fambani misaveni hinkwayu, miyahuwelela Evhangeli ka svivumbiwa hinkwasvu.</verse>
			<verse number="16">Lweyi angatapfumela, ava akhuvuliwa, ataponisiwa; kambe lweyi angapfumeliki, atayavanyisiwa.</verse>
			<verse number="17">Mahlori lamangatayendliwa hi lavapfumelaka hi lawa: Hi vito ra mina vatahlongola madimoni; vatavulavula tindzimi letimpsha;</verse>
			<verse number="18">vatakhoma tinyoka hi mavoko; kutani hambi vanganwa lesvidlayaka, svingakala svingavayendli nchumu; vatatlhanteka mavoko ka lavavabzaka, vavahanyisa.”</verse>
			<verse number="19">Kuteloko Hosi Yesu avulavulile na vona, atlakuliwa aya tilweni, ayatshama vokweni ra xinene ra Xikwembu.</verse>
			<verse number="20">[Loko vali vona, vasuka vafamba, vayahuwelela Evhangeli hinkwaku, Hosi yilikarhi yitirhisana na vona, yitiyisa marito ya yona hi mahlori lawa amahumelela nkarhini wolowo.]</verse>
		</chapter>
	</book>
	<book number="42">
		<chapter number="1">
			<verse number="1">Lava votala se varingetile kutsala marungula ya timhaka letihumeleleke xikarhi ka hina;</verse>
			<verse number="2">vatirungulile hilaha na hina hingatitwa hakona ka lava vangava timboni ta tona ni malandza ya rito ra Xikwembu kahali kusunguleni;</verse>
			<verse number="3">hi kolaho ke, na mina nikambisisile timhaka leti hinkwatu kusukela masungulweni ya tona, kutani nivonile lesvaku svingasaseka loko nikulongoloxela tona hi kukutsalela, wena Teyofilo lweyi axiximekaka,</verse>
			<verse number="4">lesvaku utativa ntiyisiso wa timhaka leti ujondzisiweke tona.</verse>
			<verse number="5">Hi masiku ya kufuma ka Heroda hosi ya Yudeya, akuli ni Muprista lweyi vito ra yena avaku i Zakariya, wa ntlawa wa Abiya; nsati wa yena aali wa rixaka ra va ka Aroni, vito ra yena aali Elizabeta.</verse>
			<verse number="6">Havambirhi avalulamile mahlweni ka Xikwembu, avafamba minaweni hinkwayu ya Hosi ni ka svileriso sva yona, valihava xo soliwa ha xona.</verse>
			<verse number="7">Ntsena avangali na n'wana, hikuva Elizabeta aangaveleki; nasvona hi vumbirhi bza vona, avali svikoxa.</verse>
			<verse number="8">Loko Zakariya ali karhi atirha ntirho wa yena wa vuprista mahlweni ka Xikwembu hi masiku ya kutirha ka ntlawa wa yena,</verse>
			<verse number="9">aweliwa hi njombo ya kukhetiwa, tani hi ntolovelo wa vuprista, kunghena Tempeleni ya Hosi, ayahisa b'aso.</verse>
			<verse number="10">Xitshungu hinkwaxu axilihandle, xili karhi xikhongela hi nkarhi wolowo wa timhamba.</verse>
			<verse number="11">Kutani ntsumi ya Hosi yitikomba ka Zakariya, yili tlhelweni ra xinene ra alitari ya b'aso.</verse>
			<verse number="12">Loko Zakariya ayivona, adzuka, achava ngopfu.</verse>
			<verse number="13">Kambe ntsumi yiku ka yena: “Ungachavi Zakariya, hikuva kukhongela ka wena kuyingisiwile; Elizabeta, nsati wa wena, atakuvelekela n'wana wa mufana, kutani utamuchula vito ra Yohani,</verse>
			<verse number="14">atava ni kutsaka ni kutsakisisa, nasvona lavotala vatatsakela kuvelekiwa ka yena,</verse>
			<verse number="15">hikuva atava nkulu mahlweni ka Hosi; angakala anganwi vhinyu ni bzala bza ntamu, kambe atatala Moya Lowokwetsima angasi velekiwa.</verse>
			<verse number="16">Atayendla lesvaku lavotala xikarhi ka Vaisrayele vatlhelela ka Yehovha Xikwembu xa vona;</verse>
			<verse number="17">kutani, atarhanga mahlweni ka Hosi hi moya ni matimba ya Eliya, lesvaku atavuyisela timbilu tava tatana ka vana va vona, avuyisela ni vayeyisi vutlharini bza lava volulama, lesvaku alungisela Hosi vanhu lavalulameke.”</verse>
			<verse number="18">Kutani Zakariya aku ka ntsumi: “Xana mhaka leyi nitayitivisa kuyini, lesvi ninga xikoxa, ni nsati wa mina i xikoxa ke?”</verse>
			<verse number="19">Ntsumi yimuhlamula, yiku: “Hi mina Gabriyele, lweyi ayimaka mahlweni ka Xikwembu; nirhumiwile kutavulavula na wena ni kukutivisa mahungu lamanene.</verse>
			<verse number="20">Svosvi-ke, utahundzuka mbheveve, utahluleka kuvulavula kukondza kufika siku leri svilo lesvi svingatahumelela ha rona, hikuva awupfumelanga marito ya mina, lawa mangatahetiseka hi nkarhi wakona.”</verse>
			<verse number="21">Vanhu avalangutela Zakariya kuhuma Tempeleni, kutani vahlamala hi mhaka ya kuhlwela ka yena</verse>
			<verse number="22">Loko ahuma, atsandzeka kuvulavula na vona, kutani vativa lesvaku avonile mahlori Tempeleni; na yena akombeta ntsena hi mavoko, hikuva aahundzukile mbheveve.</verse>
			<verse number="23">Kuteloko masiku ya kutirha ka yena mahelile, atlhelela kaya.</verse>
			<verse number="24">Ndzhaku ka masiku wolawo, Elizabeta nsati wa yena axurha nyimba, kutani atifihla ntlhanu wa tihweti ali karhi aku:</verse>
			<verse number="25">“Hakunene Hosi yinipfunile, yinisusa tingana xikarhi ka vanhu.”</verse>
			<verse number="26">Hi hweti ya vuntlhanu ni yin'we ntsumi Gabriyele yiyorhumiwa hi Xikwembu ka rin'we ra madoropa ya Galileya leri vange i Nazareta.</verse>
			<verse number="27">Yita ka wanhwanyana lweyi aangasitivana ni wanuna lweyi aatshembisiwile hi wanuna lweyi avaku i Yosefa, wa rixaka ra Davhida; vito ra nhwanyana wakona aali Mariya.</verse>
			<verse number="28">Ntsumi yifika yiku ka yena: “Xeweni, wena lweyi angakuma timpsalu, Hosi yina wena.”</verse>
			<verse number="29">Mariya adzukisiwa hi marito ya ntsumi, ahlamala lesvaku xana kuxeweta ka yona hi loku koyini?</verse>
			<verse number="30">Kambe ntsumi yiku ka yena: “Ungachavi we Mariya, hikuva ukumile timpsalu mahlweni ka Xikwembu.</verse>
			<verse number="31">Vona, utaxurha nyimba, kutani utaveleka n'wana wa mufana; utamuchula vito ra Yesu.</verse>
			<verse number="32">Yena atava nkulu, avuliwa N'wana wa Lweyi anga henhlahenhla; Yehovha Xikwembu xitamunyika xiluvelo xa Davhida tatana wa yena.</verse>
			<verse number="33">Atafuma rixaka ra Yakobe hilaha kungaheliki; vuhosi bza yena bzingakala bzingaheli.”</verse>
			<verse number="34">Kambe Mariya aku ka ntsumi: “Svingayendlekisa kuyini lesvi ningasikitivana ni wanuna ke?”</verse>
			<verse number="35">Ntsumi yimuhlamula, yiku: “Moya Lowokwetsima wutaxikela ka wena, ni matimba ya Lweyi anga henhlahenhla matakufunengeta; hi kolaho n'wana lweyi wohlawuleka lweyi angatapsaliwa, atavuliwa N'wana wa Xikwembu.</verse>
			<verse number="36">Kutani tiva lesvaku xaka ra wena Elizabeta na yena axurhile nyimba vukoxeni bza yena; leyi i hweti ya vuntlhanu ni yin'we ka yena lweyi aangaveleki,</verse>
			<verse number="37">hikuva aku na xilo ni xin'we lexihlulaka Xikwembu.”</verse>
			<verse number="38">Kutani Mariya aku: “Hi svona, ni nandza wa Xikwembu; akuyendliwe ka mina hilaha ungavula hakona.” Kutani ntsumi yisuka yimusiya.</verse>
			<verse number="39">Nkarhini wolowo, Mariya asuka hi kuhantlisa aya tintshaveni, doropeni rin'wana ra ka Yuda;</verse>
			<verse number="40">anghena ndlwini ya Zakariya, axeweta Elizabeta.</verse>
			<verse number="41">Loko Elizabeta atwa kuxewetiwa hi Mariya, n'wana atshukatshuka ndzeni ka yena. Kutani Elizabeta atala Moya Lowokwetsima,</verse>
			<verse number="42">atlakusa rito aku: “Ukatekile xikarhi ka vavasati, kukatekile ni n'wana lweyi anga ndzeni ka wena.</verse>
			<verse number="43">Sviyendlise kuyini lesvaku mamana wa Hosi yanga ata ka mina xana?</verse>
			<verse number="44">Loko kuxeweta ka wena kufikile tindleveni ta mina, n'wana atshukatshukile hi kutsaka ndzeni ka mina.</verse>
			<verse number="45">Kukatekile lweyi apfumelaka lesvaku lesvi Hosi yimubzeleke svona, svitayendleka.”</verse>
			<verse number="46">Kutani Mariya aku: “Mbilu yanga yidzunisa Hosi,</verse>
			<verse number="47">ni moya wa mina wutitsakela ka Xikwembu, Muponisi wanga,</verse>
			<verse number="48">hikuva alangutile vusiwana bza mina nandza wa yena, kutani kusukela svosvi, vanhu va minkarhi hinkwayu vataku nikatekile.</verse>
			<verse number="49">Lweyi wa matimba hinkwawu aniyendlelile lesvikulu, vito ra yena rihlawulekile,</verse>
			<verse number="50">ni timpsalu ta yena i ta minkarhi ni minkarhi ka lavamuchavaka.</verse>
			<verse number="51">Atirhile hi matimba hi voko ra yena, ahangalasile lavatikulisaka kuyanakanyeni ka vona.</verse>
			<verse number="52">Tihosi ta matimba atisusile svitshan'wini sva tona sva vuhosi, kutani atlakusile lavatitsongahataka.</verse>
			<verse number="53">Lavanga ni ndlala, avaphamelile lesvonandziha, vaja vaxurha, kambe lavafuweke avatlhelisile na vangali na nchumu.</verse>
			<verse number="54">Alwelile Israyele nandza wa yena, hi kuyanakanya timpsalu ta yena,</verse>
			<verse number="55">leti atitshembiseke vatatana va hina, anga Abrahamu ni rixaka ra yena hilaha kungaheliki.”</verse>
			<verse number="56">Mariya atshamile na Elizabeta tihweti letilavaka kuringana tinharhu, kutani atlhelela kaya.</verse>
			<verse number="57">Loko nkarhi wa Elizabeta wa kuveleka wufikile, aveleka n'wana wa mufana.</verse>
			<verse number="58">Lava vayakeke na yena ni maxaka ya yena vatwa lesvaku Hosi yimukatekisile svinene, kutani vatsaka svin'we na yena.</verse>
			<verse number="59">Kutani hi siku ra vuntlhanu ni manharhu vayayimbisa xihlangi; van'wana avalava kuxichula vito ra Zakariya tatana wa xona.</verse>
			<verse number="60">Kambe mamana wa xona aku: “Ahihim, atachuliwa vito ra Yohani.”</verse>
			<verse number="61">Vaku ka yena: “Aku na munhu rixakeni ra ka n'wina lweyi anga ni vito lero.”</verse>
			<verse number="62">Kutani vavutisa tatana wa yena hi kuxungameta hi mavoko, lesvaku atavabzela vito leri alavaka kuvitaniwa ha rona.</verse>
			<verse number="63">Kuteloko akombelile xileti, atsala lesvi: “Vito ra yena i Yohani.” Kutani hinkwavu vahlamala.</verse>
			<verse number="64">Hi nomo-lo, nomo wa yena ni ririmi ra yena svitshunxeka; kutani avulavula, adzunisa Xikwembu.</verse>
			<verse number="65">Hi loko vayakelani va yena hinkwavu vakhomiwa hi kuchava, kutani timhaka leti hinkwatu tihangalaka tintshaveni hinkwatu ta tiko ra Yudeya.</verse>
			<verse number="66">Hinkwavu lava vatitweke vatihlayisa timbilwini ta vona, vaku: “N'wana lweyi atava lweyi woyini xana?” Voko ra Hosi hakunene arili na yena.</verse>
			<verse number="67">Hi loko Zakariya tatana wa yena atala hi Moya Lowokwetsima, aprofeta aku:</verse>
			<verse number="68">“Akudzunisiwe Hosi, Xikwembu xa Israyele, hikuva xiyendzelile tiko ra xona, xili kutsulile;</verse>
			<verse number="69">xihipfuxele Muponisi wa matimba muntini wa Davhida nandza wa xona;</verse>
			<verse number="70">Tani hi loko xivulile kusukela minkameni ya khale hi milomo ya vaprofeta va xona lavohlawuleka;</verse>
			<verse number="71">xona xitshembisile kuhiponisa ka valala va hina, ni le mavokweni ya hinkwavu lava vahivengaka.</verse>
			<verse number="72">Nikukombisa timpsalu ka vatatana va hina, xitsundzuke ntwanano wa xona lowokwetsima;</verse>
			<verse number="73">lowu xingawuboha hi kuhlambanya ka Abrahamu tatana wa hina,</verse>
			<verse number="74">lesvaku ahinyika kutshunxeka mavokweni ya valala va hina, akuva hitaxitirhela na hingachavi nchumu,</verse>
			<verse number="75">hi kuhlawuleka ni kululama mahlweni ka xona, masiku hinkwawu ya kuhanya ka hina.</verse>
			<verse number="76">Kasi wena xihlangi, utavuliwa muprofeta wa Lweyi anga henhlahenhla, hikuva utarhangela mahlweni ka Hosi, kulungisa ndlela ya yona,</verse>
			<verse number="77">ni kunyika tiko ra yona kutiva kuponisiwa, ni kurivaleliwa svijoho sva vona.</verse>
			<verse number="78">Svitayendleka hikolaho ka timpsalu ta Xikwembu xa hina, hikuva hitayendzeliwa hi kuvonakala ka vurhonga lokuhumaka hi le tilweni,</verse>
			<verse number="79">kutavoninga lavatshamaka munyameni ni lendzhutini wa rifu, ni kutafambisa milenge ya hina dleleni ya kurhula.”</verse>
			<verse number="80">Kutani n'wana aakula ali karhi azimuka svinene hi matimba ya sva moya; kutani ayatshama tindhaweni letinga mananga kukondza kufika siku leri aafanela kutikombekisa ha rona ka va Israyele.</verse>
		</chapter>
		<chapter number="2">
			<verse number="1">Masikwini wolawo kuhuma nawu wa hosi Khezari Awuguxtu wa lesvaku vanhu va matiko hinkwawu yofumiwa hi yena vayatitsalisa.</verse>
			<verse number="2">Kutsalisa loku korhanga kuyendliwile nkarhini lowu Kirinu aafuma Siriya.</verse>
			<verse number="3">Kutani hinkwavu avayatitsalisa, mun'wana ni mun'wana doropeni ra yena.</verse>
			<verse number="4">Yosefa na yena asuka Galileya doropeni ra Nazareta, aya Yudeya doropeni ra Davhida lerivuliwaka Betlelehema, hikuva aali munhu wa rixaka ra Davhida, ni wa yindlo ya yena.</verse>
			<verse number="5">Ayatsalisa vito ra yena kona, ni ra Mariya lweyi aamutshembisile, lweyi aayimela kukuma n'wana.</verse>
			<verse number="6">Kuteloko vali koseyo, masiku ya kutshunxeka ka yena mafika.</verse>
			<verse number="7">Kutani aveleka n'wana wa yena wa mativula, wa mufana; amuphutsela hi tinguvu, amulata xigovolweni xa svifuyu, hikuva avapfumalile ndhawu ndlwini ya vayendzi.</verse>
			<verse number="8">Akuli ni varisi mugangeni wolowo, avatshama nhoveni, vali karhi vahlayisa mintlhambi ya vona nivusiku.</verse>
			<verse number="9">Kutani ntsumi ya Hosi yihumelela ka vona, kukwetsima ka Hosi kuvarhendzela, kutani vachava hi kuchava lokukulu.</verse>
			<verse number="10">Ntsumi yiku ka vona: “Mingachaveni! Vonani, nimitivisa mahungu lamanene lawa mangatatsakisa svinene tiko hinkwaru;</verse>
			<verse number="11">hi lesvaku namuntlha mivelekeliwile Muponisi doropeni ra Davhida; lweyi anga Kriste, Hosi.</verse>
			<verse number="12">Xikombiso ka n'wina xitava lexi: Mitakuma xihlangi lexiphutseliweke hi tinguvu, na xilatiwile xigovolweni xa svifuyu.”</verse>
			<verse number="13">Hi nomo-lo vunyingi bza mab'uthu ya le tilweni bzihumelela na bzili ni tintsumi, bzidzunisa Xikwembu, bziku:</verse>
			<verse number="14">“Kudzuneka akuve ka Xikwembu matilweni ya le henhlahenhla, kurhula akuve misaveni ka vanhu lava xivatsakelaka.”</verse>
			<verse number="15">Kuteloko tintsumi tivasiyile, titlhelele tilweni, varisi vabzelana, vaku: “Ahiyeni Betlelehema, hiyavona lesvihumeleleke kona, lesvi Hosi yingahitivisa svona.”</verse>
			<verse number="16">Kutani vahantlisa vaya kona, vayakuma Mariya na Yosefa ni xihlangi lexilatiweke xigovolweni.</verse>
			<verse number="17">Loko vaxivonile, vavula lesvi vangabzeliwa svona mayelanu ni n'wana.</verse>
			<verse number="18">Kutani hinkwavu lavatweke lesvi varisi vangavula svona, vahlamala.</verse>
			<verse number="19">Kambe Mariya ahlayisa timhaka leti hinkwatu, atiyanakanya mbilwini ya yena.</verse>
			<verse number="20">Kutani varisi vatlhela na vali karhi vadzunisa Xikwembu, vaxitlangela hikolaho ka hinkwasvu lesvi vasvivoneke, ni lesvi vasvitweke; asvivile hilaha avabzeliwile hakona.</verse>
			<verse number="21">Loko n'wana atlhanganisile masiku ya ntlhanu ni manharhu, ayimbisiwa, kutani vamuchula vito ra Yesu, hilaha ntsumi yingamuchula hakona, mamana wa yena angasixurha nyimba.</verse>
			<verse number="22">Loko kuhundzile masiku ya kutibasisa ka vona hi kulerisa ka Nawu wa Moxe, Yosefa na Mariya vayisa n'wana Yerusalema kuyamunyiketa ka Hosi;</verse>
			<verse number="23">hikuva kutsaliwile lesvi Nawini wa Hosi: “N'wana mun'wana ni mun'wana wa xinuna, wa mativula, atahlawuleliwa Hosi.”</verse>
			<verse number="24">Nasvona vahumesa timhamba leti tilerisiweke Nawini wa Hosi, svinga svituvana svimbirhi, kumbe mavondlo mambirhi ya svituvana.</verse>
			<verse number="25">Le Yerusalema akuli ni munhu lweyi avuliwaka Simiyoni; munhu lweyi aalulamile, achava Xikwembu; aalangutela kuchaveleliwa ka Israyele. Moya Lowokwetsima awuli ka yena.</verse>
			<verse number="26">Aakombisiwile hi Moya Lowokwetsima lesvaku angakala angafi angasivona Kriste wa Hosi;</verse>
			<verse number="27">kutani aya Tempeleni hi kulerisiwa hi Moya. Loko Yesu n'wana atisiwa hi vapsali va yena kutayendla tani hi kulerisa ka Nawu,</verse>
			<verse number="28">Simiyoni amuyamukela mavokweni ya yena, adzunisa Xikwembu, aku:</verse>
			<verse number="29">“Svosvi Hosi, ungatshunxa nandza wa wena atifambela hi kurhula hilaha ungavula hakona,</verse>
			<verse number="30">hikuva mahlo ya mina mavonile kuponisa ka wena,</verse>
			<verse number="31">loku ukulungiseleke mahlweni ka matiko hinkwawu,</verse>
			<verse number="32">kunga kuvonakala lokungatavoninga vamatiko, ni kundzuneka ka Israyele tiko ra wena.”</verse>
			<verse number="33">Kutani tatana wa yena ni mamana wa yena vahlamala timhaka leti tivuliwaka hikolaho ka yena.</verse>
			<verse number="34">Kutani Simiyoni avakatekisa, aku ka Mariya, mamana wa n'wana: “Vona, n'wana lweyi a ni xikongomelo xa lesvaku lavotala vakhunguvanyeka, van'wana vapfuxiwa tikweni ra Israyele. Atava xikombiso lexi lavotala vangatalwa na xona,</verse>
			<verse number="35">lesvaku miyanakanyu ya vona yihumela rivaleni. Na wena, nhlomulu wutakutlhava mbilu kukota tlhari.”</verse>
			<verse number="36">Akuli na Ana, muprofeta waxisati, n'wana Fanuwele, wa va ka Aseri; aajuhalile ngopfu. Loko atekiwa ahali lwe mumpsha, ahanyile ni nuna wa yena malembe ya ntlhanu ni mambirhi,</verse>
			<verse number="37">kutani afeliwa hi nuna. Aali ni malembe ya ntlhanu wa makume ni makume manharhu ni mune (84), aangasuki Tempeleni, kambe aatirhela Hosi hi kutitsona svakuja ni kukhongela vusiku ni nhlekanhi.</verse>
			<verse number="38">Otshuka afikile nkarhini wolowo, akhensa Xikwembu, avula hi ta n'wana Yesu ka hinkwavu lavalanguteleke kukutsuliwa ka Yerusalema.</verse>
			<verse number="39">Kuteloko vahetile hinkwasvu lesvilerisiweke hi Nawu wa Hosi, vatlhelela Galileya, vaya Nazareta kaya ka vona.</verse>
			<verse number="40">Loko ali n'wana, aakula, atiya, atala hi vutlhari, kutani timpsalu ta Xikwembu atili na yena.</verse>
			<verse number="41">Vapsali va Yesu avaya Yerusalema lembe rin'wana ni rin'wana nkhubzeni wa Paska.</verse>
			<verse number="42">Kutani loko ali ni malembe ya khume ni mambirhi, vatlhantuka na yena nkhubzeni tani hi ntolovelo wa vona.</verse>
			<verse number="43">Loko masiku ya nkhuvu mahelile, vatlhelela ka le kwavu, kambe Yesu n'wana asala Yerusalema na vapsali va yena vangasvitivi.</verse>
			<verse number="44">Hi kuyehleketa lesvaku a svin'we ni lava valongolokaka na vona, vafamba siku hinkwaru, kutani vasungula kumulava ka maxaka ya vona ni ka lava vativanaka na vona.</verse>
			<verse number="45">Loko vangamukumi, vatlhelela Yerusalema na vali karhi vamulava.</verse>
			<verse number="46">Ndzhaku ka masiku manharhu vamukuma Tempeleni, atshamile xikarhi ka vajondzisi, avayingisela, ni kuvavekela svivutiso;</verse>
			<verse number="47">kutani hinkwavu lava avamutwa vahlamala vutivi bza yena ni tinhlamulu ta yena.</verse>
			<verse number="48">Loko vapsali va yena vamuvona kona, vahlamala ngopfu. Kutani mamana wa yena aku ka yena: “N'wananga, hikolaho ka yini uhitirhisile hi ndlela leyi xana? Wasvivo, tatana wa wena na mina ahikulava hili kukarhatekeni svinene.”</verse>
			<verse number="49">Yesu avahlamula aku: “Aminilavela yini? Xana amingasvitivi lesvaku nifanela kuva kola ndlwini ya Tatana wa mina ke?”</verse>
			<verse number="50">Kambe vona avatwisisanga marito lawa angavahlamula ha wona.</verse>
			<verse number="51">Kutani angirimela na vona, aya Nazareta, aatshama avayingisa. Kutani mamana wa yena ahlayisa timhaka leti hinkwatu mbilwini ya yena.</verse>
			<verse number="52">Loko ali Yesu, aakula vutlharini, mirini ni le timpsalwini mahlweni ka Xikwembu ni le ka vanhu.</verse>
		</chapter>
		<chapter number="3">
			<verse number="1">Hi lembe ra khume na ntlhanu ra kufuma ka Tiberiyo Khezari, Pontiyo Pilato aafuma Yudeya; Heroda yena aali mun'we ka tihosi leta mune ta Galileya; Filipi makwavu aali mun'wana ka tihosi leto, aafuma Ituriya ni tiko ra Trakonita; Lisaniya yena afuma Abilene;</verse>
			<verse number="2">Anasi na Kayafasi avali Vaprista lavakulu; nkarhini wolowo, rito ra Xikwembu rifika ka Yohani n'wana Zakariya, mananga.</verse>
			<verse number="3">Kutani asuka, ayarhendzeleka tiko hinkwaru leringa kusuhi na Yordani, ali karhi ajondzisa vanhu ta kuhundzuka vakhuvuliwa, lesvaku Xikwembu xivarivalela svijoho sva vona.</verse>
			<verse number="4">Hi svona lesvingatsaliwa bukwini ya muprofeta Ezaya, loko ate: “Rito ra munhu lweyi ahuwelelaka mananga, rili: ‘Lungiselani ndlela ya Hosi, milulamisa asvindlelana sva yona.</verse>
			<verse number="5">Minkova hinkwayu yitaseleteliwa, tintshava ni svitsunga hinkwasvu svitahirimuxiwa; lesvigombonyokeke svitalulamisiwa, ni tindlela letinga ni minkova ni maganga titakhuleliwa,</verse>
			<verse number="6">kutani vanhu hinkwavu va nyama vatavona kuponisa ka Xikwembu.’”</verse>
			<verse number="7">Kutani Yohani abzela xitshungu lexitaka kutakhuvuliwa hi yena, aku: “Rixaka ra tinyoka, i mani lweyi angamitsundzuxa kubaleka vukarhi lebzitaka xana?</verse>
			<verse number="8">Vekani mihandzu leyifambelanaka ni kuhundzuka ka n'wina! Mingayanakanyeni miku, hi na Abrahamu, yena tatana wa n'wina, hikuva nili ka n'wina: Xikwembu xingayendlela Abrahamu vana hi maribze lawa.</verse>
			<verse number="9">Ni svosvi xihloka xivekiwile timintsweni ta nsinya; nsinya wun'wana ni wun'wana lowungavekiki mihandzu leyinene, wutatsemiwa wuhoxiwa ndzilweni.”</verse>
			<verse number="10">Kutani xitshungu ximuvutisa xiku: “Loko svilitano, hitayendla yini ke?”</verse>
			<verse number="11">Ahlamula aku ka xona: “Lweyi anga ni mabanci mambirhi, aapambulele lweyi apfumalaka; ni lweyi anga ni svakuja, aayendlise svosvo na yena.”</verse>
			<verse number="12">Vahakelisi va rhesa na vona vata kukhuvuliweni, vaku ka yena: “Mujondzisi, hitayendla yini xana?”</verse>
			<verse number="13">Aku ka vona: “Mingahakeliseni vanhu kutlula lesvi milerisiweke svona.”</verse>
			<verse number="14">Masochwa na wona mamuvutisa maku: “Hina ke, hitayendla yini?” Aku ka vona: “Mingaphangeni svilo sva vanhu, mingavatekeleni svona hi kukanganyisa, kambe mitsaka hi hakelo ya n'wina.”</verse>
			<verse number="15">Vanhu avatshama na valangutela, kutani hinkwavu avayehleketa timbilwini ta vona lesvaku kumbexana Yohani angava yena Mesiya.</verse>
			<verse number="16">Yohani avahlamula hinkwavu, aku: “Loko nili mina, nimikhuvula hi mati, kambe wata lweyi anitlulaka hi matimba, lweyi svinganifaneliki kutlhantlha tingoti ta masandhazi ya yena; yena atamikhuvula hi Moya Lowokwetsima ni ndzilo.</verse>
			<verse number="17">Foxola ri le vokweni ra yena, lesvaku atabasisa svinene lesvinga xibulelweni xa yena: Kutani trigu atarichela tshaleni; kambe muhungu wona, atawuhisa ndzilweni lowungatimekiki.”</verse>
			<verse number="18">Kutani atshama avakhongotela hi timhaka tin'wana letotala, ali karhi atwalisa Evhangeli ka vanhu.</verse>
			<verse number="19">Kambe hosi Heroda, mun'we ka tihosi leti ta mune, aatekile Herodiya, nsati wa makwavu Filipi, ayendla ni svin'wana lesvotala svobiha. Kutani Yohani aamutshinya timhakeni leti hinkwatu.</verse>
			<verse number="20">Kutani Heroda ayengetela vubihi bzakwe hi kupfalela Yohani jele.</verse>
			<verse number="21">Loko vanhu hinkwavu vakhuvuliwa, ni loko Yesu na yena akhuvuliwile, matilo mapfuleka ali karhi akhongela;</verse>
			<verse number="22">Moya Lowokwetsima wuxikela henhla ka yena, wuli ni xivumbeko lexifanaka ni xituvana; kutani rito rihuma tilweni riku: “U N'wananga lweyi arhandzekaka, lweyi ni mutsakelaka svinene.”</verse>
			<verse number="23">Yesu aalikusuhi ni malembe ya makume manharhu loko asungula ntirho wa yena; kutani hi kuyehleketa ka vanhu, aali n'wana Yosefa, n'wana Heli,</verse>
			<verse number="24">wa Matati, wa Levhi, wa Meleki, wa Yanayi, wa Yosefa,</verse>
			<verse number="25">wa Matatiya, wa Amosi, wa Nahume, wa Esli, wa Nagayi,</verse>
			<verse number="26">wa Mate, wa Matatiya, wa Semeyini, wa Yoseke, wa Yoda,</verse>
			<verse number="27">wa Yohani, wa Resa, wa Zerubabele, wa Salatiyele, wa Neri,</verse>
			<verse number="28">wa Melki, wa Adi, wa Kosama, wa Elmadema, wa Ere,</verse>
			<verse number="29">wa Yoxuwa, wa Eliyazari, wa Yorimi, wa Matati, wa Levhi,</verse>
			<verse number="30">wa Simiyoni, wa Yuda, wa Yosefa, wa Yonama, wa Eliyakimi,</verse>
			<verse number="31">wa Meleya, wa Mena, wa Matati, wa Natani, wa Davhida,</verse>
			<verse number="32">wa Yese, wa Obede, wa Bowazi, wa Sala, wa Nasoni,</verse>
			<verse number="33">wa Aminadaba, wa Admini, wa Arni, wa Esromo, wa Farezi, wa Yuda,</verse>
			<verse number="34">wa Yakobe, wa Izaki, wa Abrahamu, wa Tera, wa Nakori,</verse>
			<verse number="35">wa Serugi, wa Ragawu, wa Faleke, wa Ebere, wa Sala,</verse>
			<verse number="36">wa Kayinama, wa Arifakisada, wa Seme, wa Nowa, wa Lameke,</verse>
			<verse number="37">wa Metuxela, wa Enoke, wa Yarete, wa Maleleyeli, wa Kayinama,</verse>
			<verse number="38">wa Enosi, wa Seti, wa Adamu, wa Xikwembu.</verse>
		</chapter>
		<chapter number="4">
			<verse number="1">Yesu asuka Yordani, atale Moya Lowokwetsima, kutani Moya wumuyisa mananga.</verse>
			<verse number="2">Kutani aringiwa hi Diyavulosi hi masiku ya mune wa makume, angaji nchumu hi masiku wolawo; kuteloko mahelile, atwa ndlala.</verse>
			<verse number="3">Hi loko Diyavulosi aku ka yena: “Loko uli N'wana wa Xikwembu, bzela ribze leri lesvaku rihundzuka svakuja.”</verse>
			<verse number="4">Yesu amuhlamula aku: Kutsaliwile lesvi: “‘Munhu angakala angahanyi hi svakuja ntsena.’”</verse>
			<verse number="5">Kutani Diyavulosi aya na yena henhla ka ntshava leyoleha, amukomba hi nkamayana wutsongo mimfumu hinkwayu ya misava; kutani aku ka yena:</verse>
			<verse number="6">“Nitakunyika vuhosi lebzi hinkwabzu ni kudzuneka ka bzona, hikuva ninyikiwile svona, kutani ninyika munhu hi kurhandza ka mina.</verse>
			<verse number="7">Kutani loko wena unikhinsamela, hinkwasvu lesvi svitava sva wena.”</verse>
			<verse number="8">Yesu amuhlamula, aku: Kutsaliwile lesvi: “‘Utakhinsamela Hosi, Xikwembu xa wena, ugandzela xona ntsena.’”</verse>
			<verse number="9">Kutani Diyavulosi amuyisa Yerusalema amuveka xihlungweni xa Tempele, kutani aku ka yena: Loko uli N'wana wa Xikwembu, tihoxe hansi,</verse>
			<verse number="10">hikuva kutsaliwile lesvi: “‘Xikwembu xitarhuma tintsumi ta xona kukuhlayisa.’”</verse>
			<verse number="11">Nasvona vate: “‘Titakuqhamukela mavokweni ya tona, lesvaku nenge wa wena ungatshuki uvavisiwa hi ribze.’”</verse>
			<verse number="12">Yesu amuhlamula, aku: Kuvuliwile lesvi: “‘Ungatshuki uringa Hosi, Xikwembu xa wena.’”</verse>
			<verse number="13">Loko Diyavulosi ahetile kuringa Yesu hi matlhelo hinkwawu, amutshika, anyimela kukuma nkarhi wun'wana lowunene.</verse>
			<verse number="14">Yesu atlhelela Galileya hi matimba ya Moya; kutani ndhuma ya yena yihangalaka matlhelweni hinkwawu ya tiko.</verse>
			<verse number="15">Kutani ajondzisa masinagogeni ya vona, ali karhi adzunisiwa hi vanhu hinkwavu.</verse>
			<verse number="16">Aya ni le Nazareta, laha angakulela kona; kutani hi siku ra Savata tani hi ntolovelo wa yena anghena sinagogeni, kutani asuka ayima kuva ajondza buku.</verse>
			<verse number="17">Kutani anyikiwa buku ya muprofeta Ezaya; loko ayipfulile, akuma laha kungatsaliwa marito lawa mange:</verse>
			<verse number="18">“Moya wa Hosi wu le henhla ka mina, hikuva yinitotile hi mafurha, yiva yinirhuma kuyabzela svisiwana Evhangeli; kuyativisa lavabohiweke lesvaku vatatshunxiwa, ni svifamahlo lesvaku svitavona; yinirhumile kutshunxa lava vaxanisiwaka,</verse>
			<verse number="19">ni kutwalisa lembe lerinene ra Hosi.”</verse>
			<verse number="20">Kuteloko apfalile buku, ayinyika mupfuni, atshamisa hansi; kutani hinkwavu lava avali sinagogeni vamulangutisisa.</verse>
			<verse number="21">Hi loko asungula kuvajondzisa, aku: “Namuntlha rito leri miritweke, rihetisekile.”</verse>
			<verse number="22">Kutani hinkwavu vavula vumboni ha yena, na vali karhi vahlamala marito lawa yosaseka lamahumaka non'weni wa yena, vaku: “Xana munhu lweyi ahi yena n'wana Yosefa ke?”</verse>
			<verse number="23">Kutani aku ka vona: “Natshemba lesvaku mitanibzela xihlayahlaya lexingo: ‘N'anga, tihanyise hi wexe!’ Nasvona mitaku: ‘Lesvi hisvitweke sviyendliwa hi wena Kapernawume, sviyendle nikola tikweni ra wena!’”</verse>
			<verse number="24">Yesu atlhela aku: “Namibzela lesvaku aku na muprofeta lweyi ayamukeliwaka tikweni ra yena.</verse>
			<verse number="25">Nimibzela ntiyiso nili: Vavasati lavotala va vafelakazi avali kona tikweni ra Israyele minkarhini ya Eliya, loko tilo ripfaliwa hi malembe manharhu ni tihweti ta ntlhanu ni yin'we, kutani ndlala leyikulu yiva kona tikweni hinkwaru;</verse>
			<verse number="26">kambe Eliya angarhumiwanga ni le ka mun'we wa vona; arhumiwile ntsena ka wansati wa mufelakazi wa le Sarepta wa le Sidoni.</verse>
			<verse number="27">Nasvona, akuli ni va nhlokonho lavotala tikweni ra Israyele minkarhini ya muprofeta Elixa, kambe akuvanga ni mun'we wa vona lweyi angabasisiwa, loko angali Namani wa le Siriya.”</verse>
			<verse number="28">Kutani hinkwavu lava avali sinagogeni vakwata svinene loko vatwa timhaka leto.</verse>
			<verse number="29">Vapfuka vayima, vamuhlongola ahuma handle ka doropa, vamuyisa henhla ka ntshava leyi doropa ra vona ariyakiwe ka yona, kuyamususumetela hansi.</verse>
			<verse number="30">Kambe yena ahundza hi le xikarhi ka vona, atifambela.</verse>
			<verse number="31">Kutani Yesu angirimela aya Kapernawume, ringa doropa ra Galileya, kutani hi siku ra Savata asungula kujondzisa vanhu.</verse>
			<verse number="32">Hi loko vona vahlamala hi kujondzisa ka yena, hikuva marito ya yena amali ya lweyi anga ni vuhosi.</verse>
			<verse number="33">Asinagogeni, akuli ni munhu lweyi aali ni moya wa chaka, wa dimoni; wona wuhuwelela hi rito lerikulu,</verse>
			<verse number="34">wuku: “Ha! Mhaka ya hina na wena hi yihi ke, wena Yesu wa Nazareta? Xana utele kutahilovisa ke? Nasvitiva lesvaku u mani! U Lweyi Wohlawuleka wa Xikwembu.”</verse>
			<verse number="35">Kambe Yesu awutshinya, aku: “Miyela! Huma ka munhu yelweyi!” Hi loko dimoni riwisa munhu lwiya xikarhi ka xitshungu, rihuma ka yena, kambe ringamuvavisanga.</verse>
			<verse number="36">Kutani hinkwavu vahlamala, vavutisana vaku: “Rito ra munhu lweyi hi leri ra kuyini, lesvi alerisaka mimoya ya chaka hi vuhosi ni matimba, kutani yihuma ke?”</verse>
			<verse number="37">Kutani ndhuma ya yena yihangalaka matlhelo hinkwawu ya tiko lero.</verse>
			<verse number="38">Kutani Yesu ahuma sinagogeni, anghena kaya ka Simoni; kambe mamana wa nkata Simoni aakhomiwile hi kuhiseta ka miri, kutani vamukombelela ka Yesu.</verse>
			<verse number="39">Hi loko Yesu ayima kusuhi na yena, atshinya kuhiseta ka miri, kutani kusuka; hi loko wansati ahantla apfuka, avatirhela.</verse>
			<verse number="40">Loko jambu ripelile, hinkwavu lava avali ni vanhu lavakarhatiwaka hi mavabzi ya tinxakaxaka, vavatisa ka Yesu, kutani atlhanteka mavoko henhla ka mun'wana ni mun'wana wa vona, avahanyisa.</verse>
			<verse number="41">Na wona madimoni mahuma ka lava votala, mahuwelela maku: “Wena u N'wana wa Xikwembu.” Kambe Yesu amatshinya, angama pfumeleli kuvulavula, hikuva amativa lesvaku hi yena Kriste.</verse>
			<verse number="42">Loko bzixile, ahuma aya mananga, kutani vanhu lavotala vamulava, vakondza vayamukuma, kutani varingeta kumusiveletela lesvaku angahambani na vona.</verse>
			<verse number="43">Kambe yena aku ka vona: “Nifanela kuya madoropeni man'wana, lesvaku nakona niyapaluxa Evhangeli ya Mfumu wa Xikwembu, hikuva hi lesvi nirhumeliweke svona.”</verse>
			<verse number="44">Kutani ayajondzisa masinagogeni ya Galileya.</verse>
		</chapter>
		<chapter number="5">
			<verse number="1">Siku rin'wana Yesu aanyimile ridongeni ra tiva ra Genezareta, xitshungu xili karhi ximukamanyeta, na xinavela kuyingisa Rito ra Xikwembu.</verse>
			<verse number="2">Kutani avona mabzatso mambirhi lawa makokeliweke ribuweni ra tiva; vaphasi avahumile ka wona, vali karhi vahlampsa tinkoka ta vona.</verse>
			<verse number="3">Anghena ka rin'wana ra mabzatso, leri arili ra Simoni, kutani akombela Simoni kuli tshineta kulenyana ni ribuwa, kutani ajondzisa xitshungu, na atshamile bzatswini.</verse>
			<verse number="4">Loko ahetile kuvulavula, aku ka Simoni: “Tlutelani xiziveni, mipeta tinkoka ta n'wina kona, akuva mitaphasa.”</verse>
			<verse number="5">Kambe Simoni ahlamula aku: “Mujondzisi, hitirhile vusiku hinkwabzu, hingaphasi nchumu; kambe hi kuvula ka wena, nitapeta tinkoka.”</verse>
			<verse number="6">Vayendlisa svosvo, kutani vaphasa tihlampfi letotala ngopfu, tinkoka ta vona tilava kuhandzuka.</verse>
			<verse number="7">Kutani vakoweta vatirhikulobze lava avali bzatswini rin'wana lesvaku vata, vatavapfuna. Vona vata, kutani vatata mabzatso mambirhi wolawo, makondza malava kumbombomela.</verse>
			<verse number="8">Loko Simoni Petrosi asvivona, akhinsama milengeni ya Yesu, aku ka yena: “Suka ka mina Hosi, hikuva ni mujohi.”</verse>
			<verse number="9">Yena ni hinkwavu lava avali na yena, vahlamala ngopfu hi kutala ka tihlampfi leti vatiphaseke;</verse>
			<verse number="10">Svivile tano ni ka Yakobe na Yohani, vana va Zebedewu, vatirhikulobze va Simoni. Kutani Yesu aku ka Simoni: “Ungachavi, kusukela svosvi utava lweyi aphasaka vanhu.”</verse>
			<verse number="11">Kuteloko vavuyiselile mabzatso ribuweni, vasiya hinkwasvu vamulandza.</verse>
			<verse number="12">Na ahali muntini wun'wana, kuta wanuna lweyi ataleke hi nhlokonho; kutani loko avona Yesu, atiwisa hansi hi mombo, amukhongela, aku: “Hosi, loko usvirhandza, unganibasisa.”</verse>
			<verse number="13">Kutani Yesu atshambuluta voko, amukhumba aku: “Nasvirhandza, nakubasisa!” Hi nomo-lo nhlokonho yisuka ka yena</verse>
			<verse number="14">Kutani Yesu amubzela aku: “Ungatshuki ubzela munhu svilo lesvi, kambe famba, uyatikomba ka Muprista, uhumesa sva kubasisiwa ka wena, hilaha Moxe aleriseke hakona; svitava vumboni ka vona.”</verse>
			<verse number="15">Kutani lesvi asvivuliwa mayelanu na yena, asvihangalaka, ni ndhuma ya Yesu yitwakala ngopfu; xitshungu lexikulu xitatamuyingisa, ni kuhanyisiwa hi yena.</verse>
			<verse number="16">Kambe aapfa asuka, ayakhongela ali yexe.</verse>
			<verse number="17">Siku rin'wana, Yesu aali kujondziseni. Vafarisi ni vajondzisi va Nawu lavahumeke svidoropanini hinkwasvu sva Galileya, ni sva Yudeya, ni le Yerusalema, avatshamile kolaho, kutani matimba ya Hosi amali na yena ya kuhanyisa timbabzi.</verse>
			<verse number="18">Hi loko kuta vavanuna lavarhwaleke munhu wa kukhwanyala svirho, ayetlele arihlakeni; varingeta kumunghenisa ndlwini ni kumuveka mahlweni ka Yesu.</verse>
			<verse number="19">Loko vangakumi lomu vangamunghenisaka hi kona, hikolaho ka xitshungu, vakhwela henhla ka yindlo, vahahlula xihlungwe, vamuyehlisa xikarhi ka vanhu ali rihlakeni, avekiwa mahlweni ka Yesu.</verse>
			<verse number="20">Loko Yesu avona kupfumela ka vona, aku: “Nakulorhi, urivaleliwile svijoho sva wena!”</verse>
			<verse number="21">Kutani Vatsali ni Vafarisi vasungula kuvilela timbilwini ta vona, vaku: “Munhu lweyi asandza Xikwembu! Angava mani ke? Xana i mani lweyi angarivalelaka munhu svijoho, loko xingali Xikwembu ntsena ke?”</verse>
			<verse number="22">Kambe loko Yesu ativile kuvilela ka vona, avahlamula aku: “Xana mivilela hikolaho ka yini timbilwini ta n'wina.</verse>
			<verse number="23">Xana Kuvevuka yini? Kuvula lesvaku: ‘Urivaleliwile svijoho sva wena’, kumbe kuvula lesvaku: ‘Pfuka ufamba’ xana?</verse>
			<verse number="24">Svosvi mitativa lesvaku N'wana-wa-Munhu a ni matimba misaveni ya kurivalela vanhu svijoho.” Hi loko aku ka lweyi wa kukhwanyala svirho: “Nili ka wena: Pfuka uteka rihlaka ra wena umuka.”</verse>
			<verse number="25">Hi nomo-lo okakatsuku, mahlweni ka vona, ateka rihlaka leri aayetlele ka rona, atimukela na ali karhi adzunisa Xikwembu.</verse>
			<verse number="26">Kutani hinkwavu vahlamala, vadzunisa Xikwembu, vatala hi kuchava vaku: “Namuntlha hi vonile svihlamaliso.”</verse>
			<verse number="27">Ndzhaku ka timhaka leto, Yesu ahuma, kutani avona muhakelisi wa rhesa lweyi avaku i Levhi, na atshamile ndlwini ya vurheselo. Aku ka yena: “Nilandze.”</verse>
			<verse number="28">Hi loko yena asuka ayima, atshika hinkwasvu amulandza.</verse>
			<verse number="29">Ndzaku ka svona Levhi ayendlela Yesu nkhuvu lowukulu kaya ka yena. Akuli ni xitshungu lexotala xa varhesisi ni xa vanhu van'wana lavatshameke kujeni na vona.</verse>
			<verse number="30">Vafarisi ni Vatsali va ntlawa wa vona, vasola vaku ka vajondzisiwa va yena: “Xana mijela yini ni vahakelisi va rhesa ni vajohi, minwela yini na vona ke?”</verse>
			<verse number="31">Yesu avahlamula aku: “Lavatsakeke mirini avalavi n'anga, kambe yilaviwa hi lavavabzaka.</verse>
			<verse number="32">Anitanga kutavitana lavalulameke, kambe kutavita vajohi, lesvaku vatisola. ”</verse>
			<verse number="33">Kutani vaku ka yena: “Vajondzisiwa va Yohani vatolovela kutitsona svakuja, vayendla ni svikhongelo; vajondzisiwa va Vafarisi na vona vayendlisa svosvo; kasi lava va wena, vaja vatlhela vanwa!”</verse>
			<verse number="34">Yesu aku ka vona: “Xana mingasindzisa varhambiwa vamuteki kutitsona svakuja, loko muteki ahalinavona ke?</verse>
			<verse number="35">Masiku mata lawa muteki angatasusiwa ka vona; hi kona vangatatitsona svakuja, masikwini wolawo!”</verse>
			<verse number="36">Atlhela avabzela xifaniso aku: “Aku na munhu lweyi ahandzulaka xipandzwa ka banci lerimpsha, kuxiyendla xiziva, axirhungelela ka lera khale, hikuva loko ayendlisa svosvo, atava ahandzulile abanci lerimpsha, kutani xiziva leximpsha axingayelani ni banci ra khale.</verse>
			<verse number="37">Aku na munhu lweyi achelaka vhinyu lerimpsha atindongeni ta khale; hikuva loko ayendlisa svosvo, vhinyu lerimpsha ritahandzula tindonga rihalaka, tindonga na tona titava tiwonhakile.</verse>
			<verse number="38">Kambe vhinyu lerimpsha richeliwa tindongeni letimpsha.</verse>
			<verse number="39">Nasvona aku na munhu lweyi anavelaka vhinyu lerimpsha loko anwile lera khale, hikuva ataku: ‘Kunandziha lera khale.’”</verse>
		</chapter>
		<chapter number="6">
			<verse number="1">Hi siku ra Savata, Yesu ahundza hi le xikarhi ka masimu. Kutani vajondzisiwa va yena vatshova minchocho ya trigu, vasvosva hi mavoko, vaja.</verse>
			<verse number="2">Kambe Vafarisi van'wana vaku: “Hikolaho ka yini miyendla lesvingapfumeleliwiki hi siku ra Savata ke?”</verse>
			<verse number="3">Yesu avahlamula aku: “Xana amijondzanga lesvingayendliwa hi Davhida, siku leri angatwa ndlala, yena ni lava avali na yena ke?</verse>
			<verse number="4">Anghenile ndlwini ya Xikwembu, ateka svinkwa sva mhamba lesvingafanelangiki kujiwa hi vanhu van'wana, loko kungali hi vaprista ntsena, kutani aja, atlhela anyika ni lava avali na yena.”</verse>
			<verse number="5">Kutani aku ka vona: “N'wana-wa-Munhu i Hosi ya Savata.”</verse>
			<verse number="6">Siku rin'wana ra Savata anghena sinagogeni ajondzisa; kutani akuli ni munhu kona lweyi voko ra yena ra xinene arikhwanyalile.</verse>
			<verse number="7">Vatsali ni Vafarisi vaxiya Yesu, kuvona kumbe atahanyisa munhu hi siku ra Savata, lesvaku vatakuma lexi vangatamuhehlaka ha xona.</verse>
			<verse number="8">Kambe yena aativa miyehleketo ya vona, kutani aku ka munhu wa kukhwanyala voko: “Suka uyima la xikarhi!” Yena asuka ayima.</verse>
			<verse number="9">Yesu aku ka vona: “Namivutisa: Xana lesvilulameke kuyendliwa hi siku ra Savata hi svihi ke: Kuyendla lesvinene kumbe kuyendla lesvobiha, kuponisa munhu kumbe kumulovisa ke?”</verse>
			<verse number="10">Avahonolela svinene hinkwavu kutani aku ka munhu lwiya: “Tshambuluta voko ra wena!” Yena aritshambuluta, kutani voko ra yena ritlhela riwololoka.</verse>
			<verse number="11">Vatsali ni Vafarisi vahlundzuka, kutani vayatwanana lesvi vangatasviyendla ha Yesu.</verse>
			<verse number="12">Masikwini wolawo Yesu asuka aya ntshaveni ayakhongela; kutani atshama vusiku hinkwabzu na ali karhi akhongela Xikwembu.</verse>
			<verse number="13">Loko bzixile, avitana vajondzisiwa va yena, kutani xikarhi ka vona ahlawula khume ni vambirhi, avachula vapostola va yena.</verse>
			<verse number="14">Lava vahlawuliweke i Simoni lweyi Yesu amuchuleke vito ra Petrosi, kulandza Andreya makwavu, na Yakobe, na Yohani, na Filipi, na Bartolomewu,</verse>
			<verse number="15">na Matewu, na Tomasi, na Yakobe n'wana Alfewu, na Simoni lweyi angavuliwa Muhiseki,</verse>
			<verse number="16">na Yuda n'wana Yakobe, na Yudasi Iskariyota, lweyi angahundzuka muxengi.</verse>
			<verse number="17">Loko Yesu angirimelile na vona hi le ntshaveni, ayayima rivaleni; kutani kuta vunyingi lebzikulu bzavajondzisiwa va yena, ni xitshungu xikulu xa vanhu lavahumaka hinkwaku Yudeya, ni le Yerusalema, ni le ribuweni ra Tiro na Sidoni,</verse>
			<verse number="18">vatela kutamuyingisa ni kuhanyisiwa hi yena; lavakarhatiwaka hi mimoya ya chaka, na vona aavahanyisa.</verse>
			<verse number="19">Xitshungu hinkwaxu axiringeta kumukhumba, hikuva matimba amahuma ka yena, mavahanyisa hinkwavu.</verse>
			<verse number="20">Kutani Yesu alanguta vajondzisiwa va yena, aku: Mikatekile n'wina svisiwana, hikuva Mfumu wa Xikwembu wu le ka n'wina.</verse>
			<verse number="21">Mikatekile n'wina mitwaka ndlala svosvi, hikuva mitaja mixurha. Mikatekile n'wina mirilaka svosvi, hikuva mitahlekelela.</verse>
			<verse number="22">“Mikatekile loko vanhu vamivenga, loko vamihlongola ni kumirhuketela, ni loko vasola vito ra n'wina onge hi loko ribihile, hikolaho ka N'wana-wa-Munhu.”</verse>
			<verse number="23">Sikwini rolero tsakani mitsakisisa, hikuva hakelo ya n'wina yitava leyikulu tilweni; nasvona vatatana va vona vayendlisile svosvo ka vaprofeta.</verse>
			<verse number="24">“Kambe mi ni khombo n'wina lavafuweke, hikuva se mikumile kuchaveleliwa ka n'wina.</verse>
			<verse number="25">Mi ni khombo n'wina mijaka mixurha svosvi, hikuva mitatwa ndlala. mi ni khombo n'wina mihlekaka svosvi, hikuva mitarila mikolola.</verse>
			<verse number="26">“Mi ni khombo n'wina loko vanhu hinkwavu vamidzunisa, hikuva vatatana va vona vayendlisile svosvo ka vaprofeta va mavunhwa.”</verse>
			<verse number="27">“Kambe ka n'wina lava miniyingisaka nili: Rhandzani valala va n'wina, miyendla lesvinene ka lava vamivengaka.</verse>
			<verse number="28">Katekisani lava vamirhuketelaka, mikhongelela lava vamixanisaka.</verse>
			<verse number="29">Loko munhu akuyamasa rhama, mukangatelele ni lerin'wana; lweyi akuwutlelaka jansi, ungamuyaleli ni hembe.</verse>
			<verse number="30">Nyika mani na mani lweyi akombelaka ka wena; ni loko munhu akutekela sva wena, ungamulondzi.</verse>
			<verse number="31">Lesvi milavaka lesvaku vanhu vamiyendla svona, vayendleleni svona na n'wina,</verse>
			<verse number="32">hikuva loko mirhandza lava vamirhandzaka ntsena, mingalangutela kukhensiwa xana? Vajohi na vona varhandza lava vavarhandzaka.</verse>
			<verse number="33">Kutani loko miyendla lesvinene ntsena ka lava vamiyendlaka lesvinene, mingalangutela kukhensiwa xana? Vajohi na vona vayendlisa svosvo.</verse>
			<verse number="34">Ni loko milomba ntsena lavamitshembaka lesvaku mitatlhela misvikuma ka vona, mingalangutela kukhensiwa xana? Vajohi na vona valomba vajohikulobze lesvaku vatatlhela vakuma svofana ka vona.</verse>
			<verse number="35">Kambe n'wina, rhandzani valala va n'wina, miyendlela vanhu lesvinene; lombani mingalanguteli kutlheliseliwa, kutani hakelo ya n'wina yitava leyikulu; mitava vana va Lweyi anga henhlahenhla, hikuva yena anitimpsalu ka lavangativiki kukhensa ni ka lavobiha.</verse>
			<verse number="36">Miva ni timpsalu kukota lesvi Tatana wa n'wina na yena anga ni musa.</verse>
			<verse number="37">“Mingayavanyisi, kutani amingayavanyisiwi; mingaveki van'wana minandzu, kutani amingavekiwi milandzu; rivalelani, kutani mitarivaleliwa.</verse>
			<verse number="38">Nyikani van'wana, na n'wina mitanyikiwa; vataminyika, mpin'wini lowutaleke wutlhela wujinjiwa, wuhlunguhliwa, wuva wuhalakela; hikuva mpimo lowu mipimelaka van'wana ha wona na n'wina, mitapimeliwa ha wona.”</verse>
			<verse number="39">Atlhela avabzela xifaniso aku: “Xana axifamahlo xingakota kufambisa xifamahlokulombze ke? Asvingatawela kheleni hi vumbirhi bza svona ke?</verse>
			<verse number="40">Mujondzisiwa angatluli mujondzisi wa yena; kambe mujondzisiwa mun'wana ni mun'wana lweyi ajondzeke svinene, atava tani hi mujondzisi wa yena.</verse>
			<verse number="41">“Ulangutela yini xilavi lexi xinga tihlweni ra makwenu, na kuve wena unintsandza tihlweni ra wena, lowu ungawu voniki ke?</verse>
			<verse number="42">Umubzelisa kuyini makwenu uku: ‘Makwerhu, nitshike nisusa xilavi tihlweni ra wena’, kambe awuvoni ntsandza lowu wunga tihlweni ra wena ke? Mukanganyisi! Rhanga ususa ntsandza lowunga tihlweni ra wena; hi kona ungatakota kuvona svinene kususa xilavi lexinga tihlweni ra makwenu.</verse>
			<verse number="43">“Aku na nsinya lowo nandziha lowuvekaka mihandzu leyobiha, nasvona aku na nsinya lowo biha lowuvekaka mihandzu leyonandziha.</verse>
			<verse number="44">Kunene nsinya wun'wana ni wun'wana wutiviwa hi mihandzu ya wona. Makuwa mangakala manga khayiwi mintweni, ni xichacha xa mawuvha xingakala xingakhayiwi xihlahleni xa mintwa.</verse>
			<verse number="45">Munhu lwenene ahumesa lesvinene xumeni lexinene xa mbilu ya yena, ni munhu lweyi wobiha ahumesa lesvobiha xumeni lexobiha xa mbilu ya yena, hikuva nomo wa munhu wuvula lesvi mbilu ya yena yiteleke hi svona.</verse>
			<verse number="46">“Xana minivitela yini: ‘Hosi, Hosi’ ke, na mingayendli lesvi nimibzelaka svona?</verse>
			<verse number="47">Mani na mani lweyi ataka ka mina, ayingisa marito ya mina ni kuhanya ha wona, nitamukomba lweyi afanaka na yena.</verse>
			<verse number="48">Afana ni munhu lweyi ayakaka yindlo; acelile aya hansi svinene kutani aveka masungulu ribzeni; loko ndhambhi yita, boboma riba yindlo leyi, kambe ritsandzeka kuyitsekatsekisa, hikuva yiyakiwile khwatsi svinene.</verse>
			<verse number="49">Kambe lweyi atwaka, kutani angayendli, afana ni munhu lweyi ayakeke yindlo henhla ka sava, yingali na masungulu lawa yotiya: Loko boboma riba yindlo leyi, yihantla yiwa, kutani kuwonheka ka yindlo yakona kuva lokukulu.”</verse>
		</chapter>
		<chapter number="7">
			<verse number="1">Loko Yesu ahetile kujondzisa vanhu svilo lesvi hinkwasvu, anghena Kapernawume.</verse>
			<verse number="2">Akuli ni ndhuna ya dzana ra masochwa kona; ayili ni mutirhi lweyi yimurhandzaka ngopfu, kambe mutirhi lweyi aavabza, ali kusuhi ni kufa.</verse>
			<verse number="3">Loko ndhuna yitwa ndhuma ya Yesu, yirhuma madoda yokarhi ya Vayuda maya ka yena, mayamukombela lesvaku ata, atahanyisa mutirhi wa yona.</verse>
			<verse number="4">Loko mafika ka Yesu, mamukombela svinene, maku: “Svamufanela lesvaku umuyendlela svona,</verse>
			<verse number="5">hikuva arhandza va ka hina, nasvona ahiyakele sinagoga.”</verse>
			<verse number="6">Kutani Yesu afamba na vona. Loko afikile kusuhi ni kaya ka ndhuna, yona yirhuma vanghanu va yona, vayamubzela, vaku: “Hosi, ungatikarhati utafika la, hikuva asvinifanelanga lesvaku unghena ndlwini ya mina.</verse>
			<verse number="7">Na mina ke, anititwanga na nili lweyi nifanelaka kutakuyamukela; kambe vula rito ntsena lesvaku mutirhi wa mina ahanya.</verse>
			<verse number="8">Mina ninga munhu lweyi afumiwaka hi van'wana, ni ni masochwa hansi ka mina; loko niku ka rin'we ra wona: ‘Famba!’ Rafamba; ka rin'wana: ‘Tana!’ Rata; ni le ka mutirhi wa mina: ‘Yendla lesvo karhi!’ Wasviyendla.”</verse>
			<verse number="9">Loko Yesu atwa marito lawa, ahlamala, kutani ahundzukula alanguta xitshungu lexi aximuheleketa aku: “Namibzela nili: Anisikuma kupfumela lokofana ni loku, hambi kuli xikarhi ka Vaisrayele.”</verse>
			<verse number="10">Loko lavarhumiweke vatlhelela kaya, vakuma mutirhi na ahanyile.</verse>
			<verse number="11">Ndzhaku ka svosvo, Yesu aya doropeni leri vange i Nayini. Vajondzisiwa va yena ni vanhu lavotala vafamba na yena.</verse>
			<verse number="12">Loko afika kusuhi ni nyangwa ya doropa, avona vanhu lavahumaka na varhwalile mufi, lweyi aali n'wana mun'we ka mamana wa yena wa mufelakazi, kutani xitshungu lexotala xa vanhu va doropa axiheleketa mamana lwiya.</verse>
			<verse number="13">Loko Hosi Yesu amuvona, amutwela vusiwana, aku ka yena: “Ungarili.”</verse>
			<verse number="14">Hi loko atshinela, akhumba nkaxa lowu awuli ni ntsumbu kutani lava va wurhwaleke vayima; kutani aku: “Jaha, nili ka wena: Pfuka!”</verse>
			<verse number="15">Kutani mufi apfuka atshama, asungula kuvulavula. Kutani Yesu amuvuyisa ka mamana wa yena.</verse>
			<verse number="16">Hinkwavu vakhomiwa hi kuchava, vadzunisa Xikwembu vaku: “Kuhumelele muprofeta lwenkulu xikarhi ka hina.” Nasvona avaku: “Xikwembu xiyendzele tiko ra xona.”</verse>
			<verse number="17">Kutani ndhuma ya yena yihangalaka tikweni hinkwaru ra Vayuda ni le matikweni lawa manga kusuhi na rona.</verse>
			<verse number="18">Timhaka leti hinkwatu tiyarunguleliwa Yohani hi vajondzisiwa va yena.</verse>
			<verse number="19">Kutani Yohani ahlawula vambirhi xikarhi ka vona, avarhuma ka Hosi kuyavutisa vaku: “Xana hi wena lweyi vange wata, kumbe hahalangutela mun'wana ke?”</verse>
			<verse number="20">Loko vavanuna lava vafikile ka Yesu, vaku: “Yohani Mukhuvuli ahirhumile ka wena. Ate: ‘Xana hi wena lweyi vange wata, kumbe hahalangutela mun'wana ke?’”</verse>
			<verse number="21">Hi nkarhi wolowo Yesu ahanyisa lavotala lava vaxanisiwaka hi mavabzi, ni lavakarhatekaka, ni lavanga ni mimoya leyobiha, ahanyisa ni lavotala lavafeke mahlo.</verse>
			<verse number="22">Kutani ahlamula varhumiwa, aku: “Fambani miyarungulela Yohani lesvi misvivoneke ni lesvi misvitweke; svifamahlo sva vona, svilima svafamba, va nhlokonho vabasisiwa, lava vafeke tindleve vatwa, vafi vapfuka, svisiwana svirunguleliwa Evhangeli.</verse>
			<verse number="23">Kutani kukatekile lweyi angatakala angakhunguvanyeki hikolaho ka mina.”</verse>
			<verse number="24">Kuteloko varhumiwa va Yohani vasukile, Yesu asala avulavula hi Yohani, aku ka xitshungu: “Amiyile kuyahlalela yini mananga xana? Arili rihlanga leritsekatsekisiwaka hi moya ke?”</verse>
			<verse number="25">Ahihim! Loko svilitano, amiyela kuyavona yini ke? Xana aali munhu lweyi ayambaleke svosaseka ngopfu ke? Vonani, lavayambalaka khwatsi, ni lavahanyaka vutomi bza maxovo, va le tindlwini ta vuhosi.</verse>
			<verse number="26">Nibzeleni, amiyela kuyavona yini ke? Aali muprofeta xana? Ina, aali yena, ni kutlula ni muprofeta.</verse>
			<verse number="27">Hi yena lweyi kungatsaliwa ta yena loko vaku: “‘Vona, nirhuma ntsumi ya mina mahlweni ka wena, yitakurhangela mahlweni, yilungisa ndlela ya wena.’</verse>
			<verse number="28">“Nitiyisile nili ka n'wina: Xikarhi ka vanhu lavapsaliweke hi vavasati, aku na lweyi atlulaka Yohani; kambe lwentsongo ka hinkwavu Mfun'wini wa Xikwembu, i nkulu ka Yohani.”</verse>
			<verse number="29">Vanhu hinkwavu, kun'we ni vakangayisi, avayingisa Yesu; avayendlile kurhandza lokunene ka Xikwembu hi kukhuvuliwa hi Yohani.</verse>
			<verse number="30">Vafarisi ni vajondzisi va Nawu vona avangakhuvuliwanga hi Yohani, hikuva avayala makungu ya Xikwembu henhla ka vona.</verse>
			<verse number="31">Yesu atlhela aku: “Vanhu va masiku lawa, ningavafanisa na yini ke? Vafana ni vanhu vahi ke?”</verse>
			<verse number="32">Vafana ni svihlangi lesvi svitshameke ntsendzeleni, svilengetana sviku: “‘Himichayele nanga, kambe amicinanga; hiyimbelelile tinsimu ta mahlomulu, kambe amirilanga.’</verse>
			<verse number="33">“Hi ndlela leyi, Yohani Mukhuvuli atile angaji svakuja, anganwi vhinyu, kutani miku: ‘A ni dimoni.’”</verse>
			<verse number="34">“N'wana-wa-Munhu atile aja, anwa, kutani miku: ‘Langutani, munhu wa makolo, wa xidakwa, lweyi atwananaka ni vahakelisi va rhesa ni vajohi!’”</verse>
			<verse number="35">“Hambi svilitano, hinkwavu lavayamukelaka vutlhari bza Xikwembu, vabzikuma bzilulamile.”</verse>
			<verse number="36">Mun'wana wa Vafarisi arhamba Yesu kuta taja na yena. Hi loko anghena ndlwini ya Mufarisi lweyi, atshama kujeni.</verse>
			<verse number="37">Akuli ni wansati wa mujohi doropeni rolero; loko atwa lesvaku Yesu atshamile kujeni ndlwini ya Mufarisi, atisa ximbitana xa ribze robasa lexitaleke hi mafurha yonun'hwela.</verse>
			<verse number="38">Kutani ata hi le ndzhaku ka Yesu, akhinsama ali karhi arila, atsakamisa ni milenge ya Yesu hi minhloti, ayisula hi misisi ya yena, amun'qunta; ndzhaku ka svosvo ayitota hi mafurha yotola lawa yonun'hwela.</verse>
			<verse number="39">Loko Mufarisi lweyi angarhamba Yesu asvivona, avilela mbilwini ya yena aku: “Loko munhu lweyi aali muprofeta, aatava ativile lesvaku wansati lweyi amukhumbaka i mani, ni lesvaku i munhu muni, hikuva i mujohi.”</verse>
			<verse number="40">Yesu avulavula na yena aku: “Simoni, ni ni rito ka wena.” Yena aku: “Vulavula, Mujondzisi.”</verse>
			<verse number="41">Yesu aku: “Akuli ni vanhu vambirhi lava avali ni nandzu ka munhu wa mabindzu. Mun'we aali ni nandzu wa timale ta ntlhanu wa madzana (500), mun'wana ta ntlhanu wa makume (50).</verse>
			<verse number="42">Lesvi avapfumala xo muhakela hi xona, munhu lweyi avarivalela ha vumbirhi bza vona. Xana hi wihi ka vona lweyi angatamurhandza ngopfu ke?”</verse>
			<verse number="43">Simoni ahlamula aku: “Natshemba, hi lweyi arivaleliweke nandzu lowukulu.” Yesu aku ka yena: “Kunene, utiyisile.”</verse>
			<verse number="44">Kutani ahundzukula alanguta wansati, aku ka Simoni: “Wansati lweyi, wa muvona xana? Ninghene ndlwini ya wena, awuninyikanga mati nihlamba milenge; kambe yena atsakamisile milenge ya mina hi minhloti, atlhela ayisula hi misisi ya yena.</verse>
			<verse number="45">Awunin'quntanga; kambe lweyi, kusukela ni nghena laha, angatshikanga kunin'qunta milenge.</verse>
			<verse number="46">Awunitotanga mafurha nhlokweni; kambe lweyi atotile milenge ya mina hi mafurha lawa yotola yonun'hwela.</verse>
			<verse number="47">Hikolaho nili, lweyi arivaleliweke svijoho lesvotala, rirhandzu ra yena i rikulu, kasi lweyi arivaleliweke lesvitsongo, ni rirhandzu ra yena i ritsongo.”</verse>
			<verse number="48">Kutani aku ka wansati: “Svijoho sva wena svirivaleliwile.”</verse>
			<verse number="49">Lava vatshameke kujeni svin'we na yena, vasungula kuvilela timbilwini ta vona, vaku: “Lweyi i mani xana, lesvi akotaka ni kurivalela vanhu svijoho sva vona?”</verse>
			<verse number="50">Hi loko aku ka wansati: “Kupfumela ka wena kukuponisile, famba hi kurhula.”</verse>
		</chapter>
		<chapter number="8">
			<verse number="1">Ndzhaku ka svosvo, Yesu afamba hi doropa rin'wana ni rin'wana ni xidoropana xin'wana ni xin'wana ali karhi avula Rito, apaluxa Evhangeli ya Mfumu wa Xikwembu; lava va khume ni vambirhi na vona avali na yena,</verse>
			<verse number="2">ni vavasati van'wana lavatshunxiweke ka mimoya ya chaka ni leka mavabzi, avali kona. Aali Mariya lweyi avaku i wa Magadala, lweyi kuhlongoliweke ntlhanu wa madimoni ni mambirhi ka yena,</verse>
			<verse number="3">na Jowana, nkata Khuza ndhuna ya Heroda, na Suzana, ni vavasati van'wana lavotala lava avatirhisa sva vona kupfuna Yesu ni vajondzisiwa va yena.</verse>
			<verse number="4">Vanhu avata ka Yesu vahuma madoropeni layotala, vahlengeletana vakondza vava xitshungu lexikulu, kutani avulavula na vona hi xifaniso aku:</verse>
			<verse number="5">“Murimi wokarhi ahumile ayahaxa mbewu; loko ali karhi ahaxa, timbewu tin'we tiwela ndleleni, vanhu vatikandziyela, kutani tinyanyana tita, titatija hinkwatu.</verse>
			<verse number="6">Tin'wana tiwela maribzeni, kutani loko timila, svimilwa svivuna hi kupfumala ndzhongo.</verse>
			<verse number="7">Timbewu tin'wana kambe tiwela xikarhi ka mintwa, kutani mintwa yimila svin'we na tona, yitikamanyeta tifa.</verse>
			<verse number="8">Kambe tin'wana tiwela misaveni leyinene; loko timilile, tichela ka dzana.” Loko avulile svosvo, atlakusa rito aku: “Lweyi anga ni tindleve toyingisa, aayingise.”</verse>
			<verse number="9">Kutani vajondzisiwa va Yesu vamuvutisa xifaniso lexi, akuva vativa lesvaku xivula yini.</verse>
			<verse number="10">Kutani aku: “N'wina, minyikiwile kutiva svihundla sva Mfumu wa Xikwembu, kambe van'wana vanyikiwa svona hi svifaniso, lesvaku:” “‘Ni loko vavona, vangavonisisi, ni loko vatwa, vangatwisisi.’”</verse>
			<verse number="11">“Loko xili xifaniso lexi xivula lesvi: Timbewu i Rito ra Xikwembu.</verse>
			<verse number="12">Leti tingawela ndleleni, i vanhu lavatwaka Rito; kutani Diyavulosi ata, arisusa timbilwini ta vona, lesvaku vatakala vangapfumeli, vangaponisiwi.</verse>
			<verse number="13">Timbewu letingawela maribzeni, i vanhu lavayamukelaka Rito hi kutsaka siku leri varitwaka, kambe vapfumala timintsu, vatiyisela nkarhinyana ntsena; kutani hi siku ra ndzingo vatlhelela ndzhaku.</verse>
			<verse number="14">Timbewu letingawela mintweni, i vanhu lavatweke Rito, kambe loko vali karhi vaya mahlweni, vakamanyetiwa hi kuvilela, ni rifuwo, ni kutitsakisa hi sva vutomi lebzi, kutani vangaveki mihandzu leyiwupfaka.</verse>
			<verse number="15">Kambe mbewu leyingawela misaveni leyinene, i vanhu lavayingisaka Rito hi timbilu letolulama, letinene, varihlayisa, vaveka mihandzu hi kutiyisela.</verse>
			<verse number="16">“Aku na munhu lweyi alumekaka rivoni, kutani arimbhonya hi mbita, kumbe kuriveka hansi ka mubedo; kambe ariveka henhla, lesvaku lavanghenaka ndlwini vavona kukhanya.</verse>
			<verse number="17">Hikuva aku na xilo lexifihliweke lexi xingatakala xingapaluxiwi, aku na xilo lexinga xihundleni lexi xingatakala xingativiwi ni kuhumela rivaleni.</verse>
			<verse number="18">Hikolaho, tivoneleni, mihlayisa lesvi misvitwaka. Lweyi anga ni xanchumu, atanyikiwa svin'wana, kasi lweyi angaliki na nchumu, atatekeliwa ni lexi ayehleketaka lesvaku a na xona.”</verse>
			<verse number="19">Mamana wa Yesu ni vamakwavu vata ka yena, kambe vatsandzeka kufika kusuhi na yena hikolaho ka xitshungu.</verse>
			<verse number="20">Kutani van'wana vamubzela vaku: “Mamana wa wena ni vamakwenu va laha handle, valava kukuvona.”</verse>
			<verse number="21">Kambe yena aku: “Mamana ni vamakwerhu, hi lavatwaka Rito ra Xikwembu, vavuya vahanya ha rona.”</verse>
			<verse number="22">Siku rin'wana Yesu anghena bzatswini ni vajondzisiwa va yena, kutani aku ka vona: “Ahipeleleni hiya ka tlhelo rin'wana ra tiva.” Hi loko vatluta vafamba.</verse>
			<verse number="23">Vate vahapela, Yesu akhomiwa hi vurhongo ayetlela; kutani xidzedze xivafikela tiveni, bzatsu rilava kutala hi mati, kutani vava khombzeni.</verse>
			<verse number="24">Vaya mupfuxa vaku: “Hosi, Hosi, halova!” Hi loko apfuka ayima, atshinya moya ni magandlati, sviva svimiyela, kurhula kuva kona.</verse>
			<verse number="25">Kutani aku ka vona: “Xana kupfumela ka n'wina ku kwihi ke?” Vona vachava, vahlamala, vavutisana vaku: “Xana i munhu muni lweyi, lesvi alerisaka mheho ni tiva, sviva svimuyingisa ke?”</verse>
			<verse number="26">Kutani vapelela tikweni ra Vagerasi lerilangutaneke na Galileya.</verse>
			<verse number="27">Loko afikile ribuweni, axika, kutani ahlangana ni mun'we wanuna lweyi aahuma hi le doropeni, ali ni madimoni; akuli khale angahayambali nchumu, ni lendlwini aangahatshami, kambe aatshama masirheni.</verse>
			<verse number="28">Loko avona Yesu, ahuwelela, atiwisela hansi mahlweni ka yena, atlakusa rito aku: “Mhaka ya mina na wena hi yihi ke, wena Yesu N'wana wa Xikwembu xa le henhlahenhla? Nakukhongela, unganixanisi.”</verse>
			<verse number="29">Aavula svosvo hikuva Yesu aalerisile moya lo wa chaka kuhuma ka munhu yelweyo; moya wakona awutolovela kumukhoma, kutani avamuboha mavoko ni milenge hi machini vamulavelela, kambe yena atsema tinsimbi toleto, ayisiwa mananga hi moya lowa chaka.</verse>
			<verse number="30">Yesu amuvutisa aku: “Vito ra wena u mani?” Aku: “Hi vandla.” Hikuva akunghenile ka yena madimoni layotala.</verse>
			<verse number="31">Kutani makombela Yesu lesvaku angamabzeli kuhuma maya kheleni ra vafi.</verse>
			<verse number="32">Akuli ni ntlhambi lowukulu wa makhumba kolaho, lawa amali kujeni le gangeni. Madimoni makombela svinene ka Yesu lesvaku amapfumelela kuyanghena ka wona. Kutani amapfumelela.</verse>
			<verse number="33">Hi loko madimoni mahuma ka munhu yelweyo, mayanghena makhumbeni, kutani hinkwawu matsutsumela nkoveni, maya tihoxa xiziveni xa tiva, mambombomela kona.</verse>
			<verse number="34">Loko varisi va wona vavona lesvihumeleleke, vabaleka, vayarungulela vayaki va doropa ni va le masin'wini.</verse>
			<verse number="35">Kutani vona vahuma, vayavona lesvihumeleleke. Loko vafika ka Yesu, vakuma munhu lweyi madimoni mangasuka ka yena na atshamile milengeni ya Yesu, ayambalile, ali munhu; kutani vachava ngopfu.</verse>
			<verse number="36">Lava vavoneke timhaka leti, vavarungulela hilaha munhu lweyi wa madimoni ahanyisiweke hakona.</verse>
			<verse number="37">Kutani vayaki hinkwavu va tiko ra Vagerasi, vakombela Yesu lesvaku asuka tikweni ra vona, hikuva avakhomiwile hi kuchava lokukulu. Hi loko Yesu anghena bzatswini, atlhela.</verse>
			<verse number="38">Kutani munhu lweyi madimoni mahumeke ka yena, akombela kufamba na Yesu; kambe Yesu amutlhelisa, aku:</verse>
			<verse number="39">“Tlhelela kaya, uyavula lesvikulu lesvi Xikwembu xiku yendleleke svona.” Kutani afamba ayarungula ka doropa hinkwaru svilo lesvikulu lesvi Yesu amuyendleleke svona.</verse>
			<verse number="40">Kuteloko Yesu atlhelile, xitshungu ximuyamukela hi kutsaka, hikuva hinkwavu avamurindzile.</verse>
			<verse number="41">Kutani kuta wanuna lweyi avaku i Jayiro, lweyi aali murhangeli wa sinagoga; awa milengeni ya Yesu, amukhongela lesvaku anghena muntini wa yena,</verse>
			<verse number="42">hikuva aali ni n'wana mun'we ntsena wanhwanyana, wa malembe yolava kuringana khume na mambirhi, lweyi aalikusuhi ni kufa. Loko Yesu asuka ayakona, akamanyetiwa hi xitshungu.</verse>
			<verse number="43">Akuli ni wansati kolaho lweyi aali ni mavabzi ya xitlatla lawa amamukarhata hi malembe ya khume ni mambirhi; [aahetile xuma xa yena hinkwaxu tin'angeni,] kungali na munhu lweyi akotaka kumuhanyisa.</verse>
			<verse number="44">Ata hi kunyanimela hi le ndzhaku ka Yesu, akhumba makumu ya sviyambalu sva yena, kutani hi nomo-lo, vuvabzi bza yena bza ngati bzihola.</verse>
			<verse number="45">Yesu aku: “I mani lweyi anikhumbeke?” Hinkwavu vakaneta, Petrosi aku: “N'winyi wanga, urhendzeliwe hi xitshungu, kutani xakukamanyeta!”</verse>
			<verse number="46">Kambe Yesu aku: “Munhu wokarhi anikhumbile hikuva ni svitwile loko kuhuma matimba laha ka mina.”</verse>
			<verse number="47">Loko wansati avonile lesvaku akumiwile, ata hi kurhurhumela, awela milengeni ya Yesu, ahlamusela mahlweni ka vanhu hinkwavu lesvi amukhumbeleke svona, ni hilaha ahanyisiweke hakona hi kuhantlisa.</verse>
			<verse number="48">Kutani Yesu aku ka yena: “N'wananga, kupfumela ka wena kukuhanyisile, famba hi kurhula.”</verse>
			<verse number="49">Aku ahavulavula, kuta mun'we lweyi ahumaka ka murhangeli wa sinagoga, afika ativisa Jayiro aku: “N'wana wa wena afile, ungahakarhati Mujondzisi.”</verse>
			<verse number="50">Kambe loko Yesu asvitwa, aku ka Jayiro: “Ungachavi, pfumela ntsena, atahanya.”</verse>
			<verse number="51">Loko afikile muntini, angapfumelelanga munhu ni mun'we kunghena na yena ndlwini, loko kungali Petrosi, na Yohani, na Yakobe, ni vapsali va lweyi wanhwanyana.</verse>
			<verse number="52">Vanhu hinkwavu avamurila hi xiviti; kutani Yesu aku: “Mingarileni; angafanga, ayoyetlela.”</verse>
			<verse number="53">Kutani vamuhleka, hi kutiva lesvaku n'wana afile.</verse>
			<verse number="54">Kambe Yesu amukhoma hi voko, amuvitana aku: “Nhwanyana, pfuka!”</verse>
			<verse number="55">Moya wutlhelela ka yena, asisimuka, kutani Yesu avalerisa kumunyika svakuja.</verse>
			<verse number="56">Vapsali va yena vahlamala ngopfu; kambe avalerisa lesvaku vangabzeli munhu lesvihumeleleke.</verse>
		</chapter>
		<chapter number="9">
			<verse number="1">Yesu ahlengeleta lava va khume ni vambirhi, avanyika matimba ni vuhosi henhla ka madimoni, ni kuhanyisa lavavabzaka.</verse>
			<verse number="2">Kutani avarhuma kuyapaluxa Mfumu wa Xikwembu ni kuhanyisa timbabzi.</verse>
			<verse number="3">Aku ka vona: “Loko svili sva ndlela, mingatekeni nchumu, hambi yili nhonga, kumbe nkwama, hambi tili timbuva, kumbe male, hambi ali xiyambalu xocinca.</verse>
			<verse number="4">Kutani loko vanhu vamiyamukela njangwini wa vona, tshamani na vona, miko misuka muntini wolowo.</verse>
			<verse number="5">Kambe loko vangamiyamukeli, humani doropeni rakona, kutani migungundza ntshuri milengeni ya n'wina; svitava vumboni ka vona.”</verse>
			<verse number="6">Hi loko vahuma, vafamba hi svidoropana, na vali karhi vapaluxa Evhangeli hinkwaku, vahanyisa timbabzi.</verse>
			<verse number="7">Hosi Heroda atwa hinkwasvu lesvihumelelaka, kutani akanakana ngopfu, hikuva van'wana avaku: “Yohani apfukile kufeni.”</verse>
			<verse number="8">Van'wana avaku: “Eliya ahumelelile.” Van'wana avaku: “I mun'we wa vaprofeta va khale angapfuka kufeni.”</verse>
			<verse number="9">Kambe Heroda aku: “Loko ali Yohani, ni mutsemile nhloko; kutani lweyi nitwaka timhaka ta yena letotano i mani ke?” Kutani aanavela kumuvona.</verse>
			<verse number="10">Kuteloko vapostola vavuyile, varungulela Yesu hinkwasvu lesvi vasviyendleke, kutani avateka, aya na vona matlhelweni ya doropa ra Betisayida na vali voxe.</verse>
			<verse number="11">Loko xitshungu xisvitivile, ximulandza, kutani axiyamukela, avulavula na xona hi ta Mfumu wa Xikwembu, ahanyisa hinkwavu lava avavilela kuhanyisiwa.</verse>
			<verse number="12">Loko jambu rilava kupela, lava va khume ni vambirhi vata ka yena vaku: “Tlhelisa xitshungu lesvaku xiya svidoropanini sva lomu kusuhi nilesvimintaneni, xitayakuma koyetlela ni svakuja kona, hikuva halenu hi le mananga.”</verse>
			<verse number="13">Kambe aku ka vona: “Vaphameleni n'wina!” Vona vaku: “Lesvi hinga na svona, asvitluli ntlhanu wa svinkwa ni tihlampfi timbirhi, handle ka loko hingaya xavela vanhu lava hinkwavu svakuja.”</verse>
			<verse number="14">(Hikuva vanhu vakona avalava kuringana ntlhanu wa makhulu (5 000).) Kambe Yesu aku ka vajondzisiwa va yena: “Vatshamisiseni hi mintlawa ya vanhu vatlhanu wa makume.”</verse>
			<verse number="15">Kutani vayendlisa svosvo, vavatshamisisa hinkwavu.</verse>
			<verse number="16">Hi loko Yesu ateka svinkwa sva ntlhanu, ni tihlampfi timbirhi, alanguta henhla tilweni, akhensa, akhemelela, anyika vajondzisiwa lesvaku vayanyika xitshungu.</verse>
			<verse number="17">Vaja vaxurha hinkwavu, kutani kurholeliwa matlhantlha lawa vamasiyeke, matata svirhundzu sva khume ni svimbirhi.</verse>
			<verse number="18">Siku rin'wana, loko Yesu akhongela tlhelweni, na ali ni vajondzisiwa va yena, avavutisa aku: “Vanhu vali ni mani xana?”</verse>
			<verse number="19">Vahlamula vaku: “Van'we vali, u Yohani Mukhuvuli. Van'wana vali, hi wena Eliya. Kambe van'wana vavula lesvaku u mun'we wa vaprofeta va khale angapfuka kufeni.”</verse>
			<verse number="20">Aku ka vona: “N'wina ke, mili ni mani xana?” Simoni Petrosi ahlamula aku: “U Mesiya wa Xikwembu.”</verse>
			<verse number="21">Kutani avalaya ni kuvalerisa lesvaku vangatshuki vabzela munhu mhaka leyi.</verse>
			<verse number="22">Atlhela aku: “N'wana-wa-Munhu atafanela kutwisiwa kuvaviseka lokukulu, asoliwa hi vakulukumba ni Vaprista lavakulu, ni Vatsali; atadlawa, kambe apfuka kufeni hi siku ra vunharhu.”</verse>
			<verse number="23">Kutani abzela vanhu hinkwavu aku: “Loko munhu alava kunilandza, aatitshike, atirhwexa xihambanu xa yena siku rin'wana ni rin'wana, kutani anilandza.</verse>
			<verse number="24">Hikuva lweyi arhandzaka kutihlayisela vutomi bza yena, atalahlekeliwa hi bzona, kambe lweyi alahlekeliwaka hi vutomi bza yena hikolaho ka mina, atabziponisa.</verse>
			<verse number="25">Hikolaho, loko munhu akota kufuwa misava hinkwayu kambe alahlekeliwa, kumbe kulovisa vutomi bza yena, svitamu pfuna yini ke?</verse>
			<verse number="26">Lweyi akhomiwaka hi tingana hikolaho ka mina ni marito ya mina, N'wana-wa-Munhu na yena atakhomiwa hi tingana hikolaho ka munhu yelweyo, siku leri angatavuya kukwetsimeni ka yena, na ali ni Tatana wa yena ni tintsumi letokwetsima.</verse>
			<verse number="27">Namibzela hakunene nili ka n'wina: Xikarhi ka lavanga kola, ku ni van'wana vangatakala vangakhumbiwi hi rifu na vangasivona Mfumu wa Xikwembu.”</verse>
			<verse number="28">Asvilava kufika masiku ya ntlhanu ni manharhu ndzhaku ka loko Yesu avulile marito lawa. Kutani ateka Petrosi, na Yohani, na Yakobe, atlhantukela ntshaveni ayakhongela.</verse>
			<verse number="29">Loko ali karhi akhongela, nghohe ya yena yivoneka yihundzukile, xiyambalu xa yena yibasa, yiphatima.</verse>
			<verse number="30">Hi nomo-lo, kuhumelela vavanuna vambirhi vavulavula na yena, anga Moxe na Eliya.</verse>
			<verse number="31">Vahumelela vali lavakwetsimaka, kutani vavulavula hi ta kuhundza ka yena misaveni, lokungatafanela kuyendleka Yerusalema.</verse>
			<verse number="32">Petrosi ni lava avali na yena avakhomiwile hi vurhongo; kambe loko vasisimuka, vavona Yesu na avangama, vavona ni vavanuna vambirhi na vayimile na yena.</verse>
			<verse number="33">Loko vavanuna lava vasuka vamusiya, Petrosi aku ka yena: “N'winyi wanga, svisasekile loko hingatshama kola; ahiyakeni mixaxa yinharhu, wun'we wa wena, wun'we wa Moxe, wun'wana wa Eliya.” Aangativi lexi axivulaka.</verse>
			<verse number="34">Aku ahavula svosvo, refu rita, ritavafunengeta; loko vali ndzeni ka rona, vajondzisiwa lava vakhomiwa hi kuchava.</verse>
			<verse number="35">Kutani rito rihuma refini riku: “Lweyi i N'wananga, lweyi ni muhlawuleke, muyingiseni!”</verse>
			<verse number="36">Loko rito rimiyelile, vavona Yesu ali yexe. Vajondzisiwa vatshama hi timhaka toleto nkarhi wolowo, vangarunguleli munhu ni xin'we xa lesvi vasvivoneke.</verse>
			<verse number="37">Siku leritlhantamaka, loko vangirimelile hi le ntshaveni, xitshungu lexikulu xihlangana na Yesu.</verse>
			<verse number="38">Kutani kutshuka kuhumelela mun'we wanuna hi le xintshungwini aku: “Mujondzisi, na kukhongela, languta n'wana wa mina, hikuva hi yena n'wananga ali yexe.</verse>
			<verse number="39">Loko moya wumukhoma, xikan'wekan'we wuhuwelela, wumurhurhumelisa, wumutlhutlhisa khuvi, wumu tlatlalata, kutani loko wumu tshika, wuhuma hi kunonon'hwa.</verse>
			<verse number="40">Nikombelile vajondzisiwa va wena lesvaku vawuhlongola, kambe vatsandzekile.”</verse>
			<verse number="41">Yesu ahlamula aku: “Ha! Rixaka leringapfumeliki, lerohomboloka, nitava na n'wina ni kumilehisela mbilu kufika rini ke? Tisa n'wana wa wena halenu!”</verse>
			<verse number="42">Loko n'wana ahatshinela, dimoni rimutlatlalata, rimurhurhumelisa, kambe Yesu atshinya moya lowu wa chaka, ahanyisa n'wana, amuyisa ka tatana wa yena.</verse>
			<verse number="43">Kutani hinkwavu vahlamala vuhosi lebzikulu bza Xikwembu. Loko hinkwavu vaha hlamala hinkwasvu lesvi Yesu asviyendleke, yena abzela vajondzisiwa va yena aku:</verse>
			<verse number="44">“Rhiyani tindleve miyingisa svinene. Nili: N'wana-wa-Munhu atanyiketiwa mavokweni ya vanhu.”</verse>
			<verse number="45">Kambe vajondzisiwa avatwisisanga marito lawa, amavatumbelelile, lesvaku vangamatwisisi; avachava ni kumuvutisa lesvi mavulaka svona.</verse>
			<verse number="46">Kutani kuhumelela kukanetana xikarhi ka vona; avalava kutiva lesvaku lweyi anga lwenkulu ka vona i mani.</verse>
			<verse number="47">Kambe Yesu, hi kutiva miyehleketo ya vona, ateka xin'wanana, axinyimisa kusuhi na yena, kutani aku ka vona:</verse>
			<verse number="48">“Mani na mani lweyi ayamukelaka xin'wanana lexi hi vito ra mina, waniyamukela, kutani mani na mani lweyi aniyamukelaka, ayamukela ni lweyi anirhumeke. Hikuva lweyi anga lwentsongo xikarhi ka n'wina hinkwenu, hi yena lweyi anga nkulu.”</verse>
			<verse number="49">Kutani Yohani atlhela aku: “Mujondzisi, hivonile munhu mun'wana lweyi ahlongolaka madimoni hi Vito ra wena, kutani himutsimbisile, hikuva angakulandzeli na hina.”</verse>
			<verse number="50">Yesu aku ka yena: “Mingamutsimbiseni, hikuva lweyi angalwiki na n'wina, ayima na n'wina.”</verse>
			<verse number="51">Loko nkarhi wa kususiwa ka yena misaveni wulava kufika, Yesu akanya mbilu, akhoma ndlela yoya Yerusalema</verse>
			<verse number="52">Kutani arhuma varhumiwa va yena lesvaku vamurhangela mahlweni; kutani vafamba, vayanghena xidoropanini xa Vasamariya lesvaku vamulungisela koyetlela kona.</verse>
			<verse number="53">Vanhu vakona avamuyamukelanga, hikuva aakombisa lesvaku akongoma Yerusalema.</verse>
			<verse number="54">Vajondzisiwa va yena Yakobe na Yohani, loko vasvivona vaku: “Hosi, xana wasvilava lesvaku hivitana ndzilo wuxika hi le tilweni wuvahisa ke?”</verse>
			<verse number="55">Kambe Yesu ahundzukula, avatshinya, [aku: “Moya lowu minga na wona, amiwutivi.</verse>
			<verse number="56">Hikuva N'wana-wa-Munhu angatangakutalovisa vanhu, kambe kutava ponisa.”] Kutani vaya xidoropanini xin'wana.</verse>
			<verse number="57">Loko vahali ndleleni, munhu mun'wana aku ka yena: “Nitakulandza hinkwaku lomu uyaka kona.”</verse>
			<verse number="58">Yesu amuhlamula aku: “Makhanga mani mincele, ni tinyanyana ti ni svisaka, kambe N'wana-wa-Munhu anga na laha angakhigetelaka nhloko ya yena kona.”</verse>
			<verse number="59">Ka mun'wana aku: “Nilandze!” Yelweyo ahlamula aku: “Hosi, wanganipfumelela nirhanga hi kuyalahla tatana.”</verse>
			<verse number="60">Yesu aku ka yena: “Tshika vafi, valahla vafi va vona; kambe wena famba uyapaluxa, ta Mfumu wa Xikwembu.”</verse>
			<verse number="61">Mun'wana kambe aku: “Hosi, mina ni takulandza, kambe ni pfumelele nirhanga niyasalisa valekaya.”</verse>
			<verse number="62">Hi loko Yesu aku ka yena: “Munhu lweyi akhomaka gejo, kutani ahundzukula alanguta ndzhaku, angafaneliwi hi Mfumu wa Xikwembu.”</verse>
		</chapter>
		<chapter number="10">
			<verse number="1">Ndzhaku ka svosvo Hosi yitlhela yirhuma van'wana va ntlhanu wa makume ni makume mambirhi ni vambirhi (72) yivarhuma ha vambirhi-mbirhi, lesvaku varhangela mahlweni, madoropeni hinkwayu ni hinkwaku lomu yiyanakanyaka kuhundza hi kona.</verse>
			<verse number="2">Yiku ka vona: “Kutshovela i kukulu, kambe vatirhi avatalanga; hi kolaho, khongelani n'winyi wa ntshovelo lesvaku arhuma vatirhi kutshoveleni ka yena.”</verse>
			<verse number="3">Fambani ke; masvivo na mirhuma, mifana ni svinyempfana xikarhi ka mahlolwa.</verse>
			<verse number="4">Mingatekeni xinkwamana xa male, kumbe nkwama wa timbuva, kumbe masandhazi; mingaxeweteni munhu ndleleni</verse>
			<verse number="5">Muntini wihi ni wihi lowu mingatanghena ka wona, rhangani miku: “Kurhula akuve ni njangu lowu!”</verse>
			<verse number="6">Kutani loko munhu worhula ali kona kolaho, kurhula ka n'wina kutava ka yena; kambe loko svingalitano, kutatlhelela ka n'wina.</verse>
			<verse number="7">Tshamani muntini wolowo, mija ni kunwa lesvi vaminyikaka svona, hikuva lweyi atirhaka alulameliwe hi hakelo ya yena. Mingafambeni hi munti ni munti.</verse>
			<verse number="8">“Loko minghena doropeni, kutani vanhu vakona vamiyamukela, janani lesvi vekiwaka mahlweni ka n'wina;”</verse>
			<verse number="9">hanyisani timbabzi takona, miku ka tona: “Mfumu wa Xikwembu wutshinelile ka n'wina.”</verse>
			<verse number="10">Kambe loko minghena doropeni rin'wana kutani vangami ya mukeli, loko mili karhi mihuma hi svitaratu sva rona, vulani miku:</verse>
			<verse number="11">“‘Hambi ntshuri wa doropa ra n'wina lowu wuhinamarheleke milenge, hawugungundza wusala na n'wina; hambi svilitano, tivani lesvaku Mfumu wa Xikwembu wutshinelile ka n'wina.’”</verse>
			<verse number="12">Namibzela lesvaku Sodoma atavevukiseliwa kutlula doropa rolero hi siku ra kuyavanyisa.</verse>
			<verse number="13">“U ni khombo, wena Korazini, na wena Betisayida, hikuva mahlori lawa mayendliweke ka n'wina loko onge mayendliwile le Tiro na Sidoni, ingi madoropa lawaya amatava mahundzukile khale, mayambala sviyambalu svokhwaxa, matshama nkumeni.”</verse>
			<verse number="14">Ni svosvi madoropa ya Tiro na Sidoni matavevukiseliwa kutlula n'wina hi siku ra kuyavanyisa.</verse>
			<verse number="15">Na wena Kapernawume: “‘Xana utatlakusiwa kuyafika tilweni ke? Ahihim, utatsongahatiwa kuyafika Tiheleni.’</verse>
			<verse number="16">“Lweyi ayingisaka n'wina, wa niyingisa mina; ni lweyi amiyalaka, wa niyala. Lweyi aniyalaka, ayala ni Lweyi anirhumeke.”</verse>
			<verse number="17">Lava va ntlhanu wa makume ni makume mambirhi ni vambirhi (72) vavuya hi kutsaka, vaku: “Hosi, na wona madimoni mahiyingisa, loko hitirhisa vito ra wena.”</verse>
			<verse number="18">Yesu aku ka vona: “Nivonile Sathana, awa hi le tilweni kufana ni rihati.</verse>
			<verse number="19">Vonani, ni minyika matimba ya kukandziyela tinyoka ni tihume, ni ya kuhlula ntamu hinkwawu wa Nala; kutani aku na nchumu lowungatamivavisa.</verse>
			<verse number="20">hambi svilitano, mingatsakeni hi lesvi mimoya yimiyingisaka; kambe tsakani hi lesvi mavito ya n'wina matsaliweke tilweni.”</verse>
			<verse number="21">Nkarhini wolowo Yesu adzunisa hi matimba ya Moya Lowokwetsima, aku: “Naku khensa Tatana, Hosi ya tilo ni misava, hikuva timhaka leti, utifihlile ka tintlhari ni ka lavajondzeke, kambe utikombisa ka svivanana lesvitsongo. Ina, Tatana, hikuva loku kuvile kurhandza ka wena.</verse>
			<verse number="22">“Tatana avekile svilo hinkwasvu mavokweni ya mina; kutani aku na lweyi ativaka lesvaku N'wana i mani, loko angali Tatana; nasvona aku na lweyi ativaka Tatana lesvaku i mani, loko angali N'wana, ni lweyi N'wana alavaka kuhlavutela Tatana ka yena.”</verse>
			<verse number="23">Kutani ahundzukula alanguta vajondzisiwa va yena, aku ka vona hi le tlhelweni: “Makatekile mahlo lawa mavonaka lesvi misvivonaka!</verse>
			<verse number="24">Hikuva namibzela lesvaku vaprofeta lavotala ni tihosi letotala, vanavelile kuvona lesvi misvivonaka, kambe avasvivonanga; hambi kuli kutwa lesvi misvitwaka, avasvitwanga.”</verse>
			<verse number="25">Kutani mujondzisi mun'we wa Nawu atatamuringa aku: “Mujondzisi, nitayendla yini kukuma vutomi lebzingaheliki?”</verse>
			<verse number="26">Yesu aku ka yena: “Kutsaliwile yini Nawini? Ujondza yini kona?”</verse>
			<verse number="27">Ahlamula aku: “‘Rhandza Yehovha Xikwembu xa wena, hi mbilu ya wena hinkwayu, ni moya wa wena hinkwawu, ni matimba ya wena hinkwawu, ni kuyanakanya ka wena hinkwaku.’ Nasvona: ‘Rhandza munhu kuloni kukota loko utirhandza.’”</verse>
			<verse number="28">Yesu aku ka yena: “Uhlamule svona, yendla svosvo, utahanya.”</verse>
			<verse number="29">Kambe yena, hi kunavela kutiyendla lweyi alulameke, aku ka Yesu: “Munhu kuloni i mani xana?”</verse>
			<verse number="30">Kutani Yesu ahlamula, aku: “Munhu wokarhi aangirimela hi le Yerusalema, aya Yeriko, kutani awela mavokweni ya svigevenga, svimuhlivila xiyambalu, svimuba, kutani svisuka svifamba, svimusiya na ali kusuhi ni kufa.</verse>
			<verse number="31">Kutani kotshuka kuhumelela Muprista, angirimela hi ndlela yoleyo; loko amuvona, apapalata.</verse>
			<verse number="32">Kutafika Mulevhi kolaho, kutani loko amuvona, na yena apapalata.</verse>
			<verse number="33">Kambe Musamariya mun'we lweyi na yena aali riyendzweni, afika laha munhu lweyi angawa kona; loko amuvona, amutwela vusiwana,</verse>
			<verse number="34">ata kusuhi na yena, amuchela mafurha ni vhinyu timbangeni abohelela, amugadisa ka xifuyu lexi aafamba hi xona, amuyisa ndlwini ya vayendzi, kutani amuhlayisa kona.</verse>
			<verse number="35">Nimixo ahumesa madenari mambirhi, anyika n'winyi wa yindlo, aku ka yena: ‘Muhlayise; hinkwasvu lesvi ungatasvihumesa kutlula male leyi, nitakutlhelisela svona, loko nivuya.’</verse>
			<verse number="36">Hi kuvona ka wena, xana i mani, ka lavanharhu lava, lweyi angava munhukulobze wa munhu lweyi aweleke mavokweni ya svigevenga xana?”</verse>
			<verse number="37">Yena aku: “Hilweyi amuyendleleke timpsalu.” Yesu aku ka yena: “Famba, uyayendlisa svosvo na wena.”</verse>
			<verse number="38">Loko Yesu ali karhi ahundzela mahlweni ni vajondzisiwa, anghena xidoropanini xin'wana, kutani wansati lweyi avaku i Marta, amuyamukela njangwini wa yena.</verse>
			<verse number="39">Marta aali ni makwavu, lweyi avaku i Mariya, lweyi angatatshama milengeni ya Hosi, ayingisa marito ya yona.</verse>
			<verse number="40">Kambe Marta aakhomekile ngopfu hi mintirho yolungisela vapfhumba; hi loko ata ka Yesu, aku: “Hosi, xana ahi nchumu ka wena loko makwerhu anitshika nitirhela vapfumba nilinoxe ke? Mubzele anipfuna.”</verse>
			<verse number="41">Kambe Hosi yimuhlamula, yiku: “Marta, Marta, uvilela ni kutikarhata hi lesvotala;</verse>
			<verse number="42">kasi xilo lexilavekaka ngopfu i xin'we ntsena, kutani Mariya atihlawulele kuyaveliwa lokunene, loku angatakala angatekeliwi kona.”</verse>
		</chapter>
		<chapter number="11">
			<verse number="1">Ta Yesu loko aakhongela ndhawini yokarhi; loko ahetile, mun'we wa vajondzisiwa va yena aku ka yena: “Hosi, hijondzise kukhongela, kufana na Yohani ajondziseke vajondzisiwa va yena.”</verse>
			<verse number="2">Kutani Yesu aku ka vona: Loko mikhongela, miku: “‘Tatana, vito ra wena arihlawuleke; akute kufuma ka wena;</verse>
			<verse number="3">uhinyika masiku hinkwawu svakuja sva hina sva siku rin'wana ni rin'wana;</verse>
			<verse number="4">hirivalele svijoho sva hina, hikuva na hina hirivalela mani na mani lweyi anga ni nandzu ka hina; ungahiyisi miringweni.’”</verse>
			<verse number="5">Atlhela aku ka vona: “I mani ka n'wina lweyi anga ni munghanu, kutani aya ka yena xikarhi ka vusiku, aku ka yena:</verse>
			<verse number="6">‘Munghanu, nilombe svinkwa svinharhu hikuva munghanu mun'wana lweyi angariyendzweni afikile kola ka mina, kutani ni pfumala lesvi ningamufihlutaka ha svona.’</verse>
			<verse number="7">Kambe yena amuhlamula na alindlwini aku: ‘Unganikarhati, xipfalu xipfaliwile; mina ni vana va mina se hi le kuyetleleni anisvikoti kupfuka, nikunyika.’</verse>
			<verse number="8">Mina nili: Hambi loko angalavi kupfuka amunyika, hi mhaka ya vunghanu bza vona atakondza apfuka, amunyika hinkwasvu lesvi asvilavaka hikuva wa sindzisa.</verse>
			<verse number="9">Hikolaho-ke nili ka n'wina: Kombelani, mitanyikiwa; lavani, mitasvikuma; gongondzani, mitapfuleliwa,</verse>
			<verse number="10">hikuva mani na mani lweyi akombelaka, wanyikiwa; lweyi alavaka, wasvikuma; kutapfuleliwa lweyi agongondzaka.</verse>
			<verse number="11">I mani tatana lweyi xikarhi ka n'wina anganyikaka n'wana wa yena nyoka, loko akombela hlampfi ke?</verse>
			<verse number="12">Ni loko akombela tandza, atamunyika ahume xana?</verse>
			<verse number="13">Kutani-ke, lesvi n'wina minga vanhu vatihanyi, mitivaka kunyika vana va n'wina svilo lesvinene, xana Tatana wa letilweni angetlulisi ngopfu kunyika Moya Lowokwetsima ka lavakombelaka ka yena ke?”</verse>
			<verse number="14">Yesu aali kuhlongoleni ka dimoni leri ariyendle munhu kuva mbheveve; loko rihumile, munhu lweyi wa mbheveve avulavula, kutani xitshungu xihlamala.</verse>
			<verse number="15">Van'we xikarhi ka vona vaku: “Ahlongola madimoni hi Belzebule, hosi ya madimoni.”</verse>
			<verse number="16">Van'wana kambe vamuringa hi kumukombela xikombiso xo huma tilweni.</verse>
			<verse number="17">Kambe yena, hi kutiva miyehleketo ya vona, aku ka vona: “Mfumu wun'wana ni wun'wana lowuyavanaka hi le xikarhi, wuhundzuka wa hava; yindlo yin'wana ni yin'wana leyitiyavanyisaka ha yoxe yitawa.</verse>
			<verse number="18">Hikolaho loko Sathana na yena ayavana hi le xikarhi, mfumu wa yena wutatiyisa kuyini lesvi mivulaka lesvaku nihlongola madimoni hi Belzebule?</verse>
			<verse number="19">Loko hakunene nihlongola madimoni hi Belzebule, vana va n'wina vamahlongola i mani xana? Hikolaho vatava vayavanyisi va n'wina.</verse>
			<verse number="20">Kambe loko nihlongola madimoni hi matimba ya Xikwembu, svivula lesvaku Mfumu wa Xikwembu sewufikile ka n'wina.</verse>
			<verse number="21">Loko nhenha ya matimba yihloma matlhari yirindza yindlo ya yona, svilo lesvi yisvifuweke svihlayisekile;</verse>
			<verse number="22">kambe loko kuhumelela mun'wana lweyi ayitlulaka hi matimba kutani ayihlula, atayitekela matlhari ya yona hinkwawu lawa ayimatshemba, kutani atayavela vanhu lesvi asviphangeke.</verse>
			<verse number="23">Lweyi angayimiki na mina, alwa na mina; kutani lweyi angahlengeletiki na mina, wa hangalasa.</verse>
			<verse number="24">“Loko moya wa chaka wusukile ka munhu, wuya mananga kuyalava kohumula kona, loko wutsandzeka kukukuma, wuli: ‘Nitatlhelela ndlwini ya mina leyi nihumeke ka yona.’</verse>
			<verse number="25">Kutani loko wufika, wuyikuma yisviyeliwile, yilungisiwile.</verse>
			<verse number="26">Hi loko wutlhela, wuya teka mimoya yin'wana ya ntlhanu ni yimbirhi leyobiha kutlula wona, kutani yinghena, yitshama ndlwini yoleyo, kutani matshamele yohetelela ya munhu lweyi matlula lawa yosungula hi kubiha.”</verse>
			<verse number="27">Loko Yesu ahavulavula timhaka toleto, wansati atlakusa rito ali xitshungwini, aku ka yena: “Kukatekile wansati lweyi akuvelekeke, ni kukunyan'wisa!”</verse>
			<verse number="28">Yesu aku: “Kukatekile ngopfu lavayingisaka Rito ra Xikwembu, vava varihlayisa!”</verse>
			<verse number="29">Loko xitshungu xiya xiyandza, atlhela aku: “Rixaka leri ribihile, rikombela xikombiso, kambe ringakala ringanyikiwi xona, loko angali xikombiso xa Yona.</verse>
			<verse number="30">Hikuva hilaha Yona angava xikombiso hakona ka Vaninivha, N'wana-wa-Munhu na yena atava xikombiso ka rixaka leri.</verse>
			<verse number="31">Hi siku ra kuyavanyisa, hosi ya xisati ya le dzongeni yitapfuka kufeni svin'we ni vavanuna va rixaka leri, yivayavanyisa, hikuva yisukile makun'wini ya misava kutayingisa vutlhari bza Solomoni, kutani masvivo, lweyi anga kola i nkulu kutlula Solomoni.</verse>
			<verse number="32">Hi siku ra kuyavanyisa, vavanuna va Ninivha vatahumelela svin'we ni rixaka leri, variyavanyisa, hikuva vahundzukile loko vakhongoteliwa hi Yona, kutani masvivo, lweyi anga kola i nkulu kutlula Yona.</verse>
			<verse number="33">“Aku na munhu lweyi alumekaka rivoni, ariveka laha kufihlekeke, kumbe kurikhubumeta hi xirhundzu; kambe ariveka henhla, lesvaku lavanghenaka vavona kuvonakala.</verse>
			<verse number="34">Arivoni ra miri wa wena i tihlo; loko tihlo ra wena ritsakile, miri wa wena hinkwawu wu le kuvonakaleni; kambe loko ringali rinene, miri wa wena na wona wu le munyameni.</verse>
			<verse number="35">Hikolaho tivonele lesvaku kuvonakala lokunga ka wena kungavi munyama.</verse>
			<verse number="36">Loko kunene miri wa wena hinkwawu wuli kuvonakaleni, kuli hava laha kunga munyama, miri hinkwawu wutavoningiwa, kukota loko rivoni rikuvoninga hi kuvoninga ka rona.”</verse>
			<verse number="37">Loko Yesu ahavulavula, Mufarisi mun'we amukombela kuyaja na yena; kutani Yesu anghena, atshama kujeni.</verse>
			<verse number="38">Kambe Mufarisi ahlamala loko avona lesvaku angarhanganga hi kuhlamba angasija.</verse>
			<verse number="39">Kutani Hosi yiku ka yena: “N'wina Vafarisi, mihlampsa ndzheko ni nkambana handle, kasi ndzeni kutele hi makwanga ni lunya.</verse>
			<verse number="40">Svihunguki ndzin'wina! Lweyi angayendla sva le handle, xana angayendlanga ni sva le ndzeni ke?</verse>
			<verse number="41">Kambe nyikani svisiwana lesvinga ndzeni ka svibza, hi kona hinkwasvu svingatava svibasile ka n'wina.</verse>
			<verse number="42">“Yowee n'wina Vafarisi, hikuva mihumesa vukhume bza ximbowambowana, ni bza mbowa, ni bza matsavu hinkwawu, kasi ami na mhaka ni kululama ni rirhandzu ra Xikwembu! Amifanelile kuyendla svilo lesvi, na mingasiyi svin'wana.</verse>
			<verse number="43">“Yowee n'wina Vafarisi, hikuva mirhandza svitshamu sva le mahlweni masinagogeni, ni kuxewetiwa mintsendzeleni.</verse>
			<verse number="44">“Yowee n'wina, hikuva mifana ni masirha lawa mangavonakiki, lawa vanhu vamakandziyelaka na vangamativi.”</verse>
			<verse number="45">Kutani mun'we wa vajondzisi va Nawu ahlamula aku: “Mujondzisi, loko uvula svosvo, wahisandza na hina.”</verse>
			<verse number="46">Kambe Yesu aku: “Yowee na n'wina vajondzisi va Nawu, hikuva mirhwexa vanhu mindzhwalu leyotika, kasi n'wina amikhumbi mindzhwalu yoleyo hi ritiho hambi rili rin'we.</verse>
			<verse number="47">“Yowee n'wina, hikuva miyaka masirha ya vaprofeta lavangadlayiwa hi vatatana wa n'wina.</verse>
			<verse number="48">Kasi mitimboni ta mintirho ya vatatana wa n'wina, miva miyiseketela, hikuva vona vadlayile vaprofeta, kutani n'wina miyaka masirha ya vaprofeta lavo.</verse>
			<verse number="49">Hikolaho vutlhari bza Xikwembu bzivulile, bziku: ‘Nitava rhumela vaprofeta ni vapostola; vatadlaya van'we xikarhi ka vona, vaxanisa van'wana.’</verse>
			<verse number="50">Svivula lesvaku ngati ya vaprofeta hinkwavu leyihalatiweke kusukela loko misava yitumbuluka, yitatlhela yilaviwa ka rixaka leri,</verse>
			<verse number="51">kusungula hi ngati ya Abele, kuhetelela hi ngati ya Zakariya, lweyi angadlayiwa xikarhi ka alitari ni Tempele. Ina, namibzela nili: Yitalaviwa ka rixaka leri.</verse>
			<verse number="52">“Yowee n'wina vajondzisi va Nawu, hikuva mitekile khiya ra vutivi; kutani n'wina ha n'wexe aminghenanga, kambe n'wina misivelile lava avanghena.”</verse>
			<verse number="53">Loko ahuma kolaho, Vatsali ni Vafarisi vasungula kumupfukela svinene, vamuvutisela lesvotala,</verse>
			<verse number="54">vamurhiya, na vanavela kumuphasa ka xin'we xa lesvi aatatshuka axivula.</verse>
		</chapter>
		<chapter number="12">
			<verse number="1">Hi nkarhi wolowo, loko vanhu vamadzanadzana vahlengeletana vakondza vakandziyelana, Yesu asungula kubzela vajondzisiwa va yena aku: “Tivoneleni ka comela ra Vafarisi, anga vukanganyisi;</verse>
			<verse number="2">hikuva aku na xilo lexifunengetiweke, lexingatakala xingafununguliwi, ni xilo xa xihundla, lexingatakala xingativiwi.</verse>
			<verse number="3">Hikolaho hinkwasvu lesvi misvivuleke munyameni, svitahumela kuvonakaleni; ni lesvi mingasvivulavula tindlwini hikuhlevetela, svitahuweleliwa svihlungweni sva tona.</verse>
			<verse number="4">“Namibzela n'wina minga vanghanu va mina nili: Mingatshukeni michava lavadlayaka miri, na valihava lesvi vangayengetaka vasviyendla kutlula svosvo.</verse>
			<verse number="5">Nitamikomba lweyi mifanelaka kuchava yena; chavani lweyi anga ni matimba yaku, ndzhaku ka kudlaya, anga ni matimba yolovisa munhu, amuhoxa Tiheleni. Ina, nili ka n'wina: Yena yelweyo, muchaveni!</verse>
			<verse number="6">“Xana svindzingiri sva ntlhanu asvixaviwi hi tisente timbirhi ke? Kasi aku na xin'we xa svona lexirivaliweke mahlweni ka Xikwembu.</verse>
			<verse number="7">Hambi yili misisi ya tinhloko ta n'wina yihlayiwile hinkwayu. Mingachaveni, mitlula svindzingiri lesvotala hi risima.</verse>
			<verse number="8">“Namibzela lesvaku mani na mani lweyi anivulaka mahlweni ka vanhu, N'wana-wa-Munhu na yena atamuvula mahlweni ka tintsumi ta Xikwembu.</verse>
			<verse number="9">Kambe lweyi aniyalaka mahlweni ka vanhu, atayaliwa mahlweni ka tintsumi ta Xikwembu.</verse>
			<verse number="10">“Mani na mani lweyi angatajohela N'wana-wa-Munhu hi kuvulavula rito rokarhi ntsena, atarivaleliwa, kambe lweyi asandzaka Moya Lowokwetsima angakala angarivaleliwi.</verse>
			<verse number="11">“Loko vamiyisa masinagogeni, ni ka tindhuna, ni ka tihosi, mingatshukeni mivilela miku: ‘Xana hitatihlamulela hi mukhuva wihi?’, kumbe: ‘hitavula yini ke?’</verse>
			<verse number="12">Hikuva Moya Lowokwetsima wutamijondzisa hi nkarhi wolowo lesvi mifanelaka kusvivula.”</verse>
			<verse number="13">Mun'we xikarhi ka xitshungu aku ka Yesu: “Mujondzisi, bzela makwerhu lesvaku hiyavelana rifuwo.”</verse>
			<verse number="14">Kambe Yesu aku ka yena: “Wanuna ndziwena! Xana i mani lweyi anganiveka muyavanyisi kumbe muyaveli henhla ka n'wina ke?”</verse>
			<verse number="15">Kutani aku ka vona: “Tlharihani mitivonela ka makwanga wahi ni wahi, hikuva vutomi bza munhu abzihumi ka svilo lesvi asvifuweke hambi loko svimutalele ngopfu.”</verse>
			<verse number="16">Kutani avabzela xifaniso aku: “Masimu ya munhu wa xipfundzi amapfunile svinene;</verse>
			<verse number="17">kutani ayanakanya mbilwini ya yena aku: ‘Nitayendla yini xana, hikuva a ni na ndhawu laha ningahlengeletaka kona antshovelo wa mina?’</verse>
			<verse number="18">Kutani aku: ‘Nitayendla lesvi: Nitahahlula matshala ya mina, ni makulisa, kutani nitahlengeleta ntshovelo wa mina ni rifuwo ra mina hinkwaru kona;</verse>
			<verse number="19">kutani nitabzela hika ra mina niku: Hika ra mina kateka, u ni svilo lesvotala, lesvihlengeleteliweke hi malembe layotala; wisa, uja, unwa, utsaka.’</verse>
			<verse number="20">Kambe Xikwembu xiku ka yena: ‘We xihunguki! Vusiku bzobzi, utatekeliwa moya wa wena; kutani lesvi usvilungiseke svitava sva mani xana?’”</verse>
			<verse number="21">Yesu aheta hi kuvula lesvi: “Svitano ni ka lweyi atihlengeletelaka xuma, kambe angafuwanga ka Xikwembu.”</verse>
			<verse number="22">Kutani Yesu aku ka vajondzisiwa: “Hikolaho ninge ka n'wina: Mingatshukeni mivilela hi sva vutomi bza n'wina lesvaku mitaja yini, hambi kuli kuvilela hi sva miri lesvaku mitayambala yini.</verse>
			<verse number="23">Vutomi bzitlula svakuja, ni miri wutlula sviyambalu.</verse>
			<verse number="24">Yanakanyani amaqhugwana: Amabzali, amatshoveli, ama na tshala kumbe xihlangala, hikuva Xikwembu xamaphamela. Kutani n'wina, mi ni risima rotlula ngopfu tinyanyana!</verse>
			<verse number="25">Xana i mani ka n'wina lweyi angayengetelelaka xisungunhu xin'we ka xiyimu xa yena hi kuvilela ka yena ke?</verse>
			<verse number="26">Lesvi ke, mitsandzeka kuyendla svilonyana sva svitsanana, mivilelela yini lesvi svin'wana?</verse>
			<verse number="27">Langutani hilaha sviluva svimilaka hakona: Asvitirhi, asviluki; kambe namibzela lesvaku hambi ali Solomoni vukosini bza yena hinkwabzu, angayambalanga tani hi xin'we xa svona.</verse>
			<verse number="28">Kutani lesvi Xikwembu xiyambexaka hi ndlela leyi bzanyi lebzi bzingakona namuntlha nhoveni, kasi mundzuku bzitahoxiwa ndzilweni, xana axingemiyambexi kutlulisa svosvo, n'wina vanhu va kupfumela lokutsongo ke?</verse>
			<verse number="29">Hikolaho mingavileleni hi lesvi mingataja svona, ni lesvi mingatanwa svona, na svona, mingakanakaneni;</verse>
			<verse number="30">hikuva svilo svosvo hinkwasvu svilaviwa hi vamatiko; Tatana wa n'wina wa svitiva lesvaku masvipfumala.</verse>
			<verse number="31">Kambe lavani ngopfungopfu Mfumu wa yena, kutani svilo lesvi mitayengeteleliwa svona.</verse>
			<verse number="32">“Ungachavi wena ntlhambinyana, hikuva Tatana wa n'wina atsakele kuminyika Mfumu.</verse>
			<verse number="33">Xavisani lesvi misvifuweke, minyika svisiwana; tiyendleleni minkwama leyingahlakaliki ni rifuwo leringaheliki matilweni, laha muyivi angatshineliki kusuhi nakona, ni laha tinsumba tingawonhiki kona;</verse>
			<verse number="34">hikuva laha rifuwo ra n'wina ringa kona, hilaha timbilu ta n'wina tingatava kona na tona.</verse>
			<verse number="35">“Tshamani na mitikhamile svivunu ni tivoni ta n'wina na tilumekiwile,</verse>
			<verse number="36">mifana ni vanhu lavalangutelaka n'winyi wa vona, siku leri avuyaka nkhubzeni wa vukati, lesvaku loko afika ni loko agongondza, vatahantlisa vamupfulela.</verse>
			<verse number="37">Kukatekile malandza lawa n'winyi wa wona angatamakuma na marindzile, siku leri avuyaka! Nitiyisile nili ka n'wina: Atatikhama, amatshamisisa kujeni, amaphamela.</verse>
			<verse number="38">Ni loko afika nivusiku ka murindzo wa vumbirhi kumbe wa vunharhu, kutani amakuma na mahitekise xisvosvo, malandza wolawo matava makatekile.</verse>
			<verse number="39">Kambe tivani lesvaku: Loko n'winyi wa munti onge aativile nkarhi lowu muyivi angatata ha wona, ina angatshikanga yindlo ya yena yitlhanyiwa.</verse>
			<verse number="40">Na n'wina, tshamani na mitilungisile, hikuva N'wana-wa-Munhu atata hi nkarhi lowu mingawu yehleketiki.”</verse>
			<verse number="41">Kolaho Petrosi aku ka yena: “Hosi, xana ukongoma hina hi xifaniso lexi, kumbe xana ukongoma vanhu hinkwavu ke?”</verse>
			<verse number="42">Yesu ahlamula aku: “Xana i mani mulanguteli lweyi atshembekeke ni kululama, lweyi Hosi yimuvekeke lesvaku anyika svakuja svoringana ka vatirhi va yona?”</verse>
			<verse number="43">Akatekile mutirhi lweyi angatakumiwa hi Hosi na ali karhi ayendla tano.</verse>
			<verse number="44">Nitiyisile nili ka n'wina: Atavekiwa kuva mulanguteli wa svilo hinkwasvu sva n'winyi wa yena.</verse>
			<verse number="45">Kambe loko mutirhi yelweyo ayehleketa mbilwini ya yena, aku: “N'winyi wa mina wahlwela kufika”, kutani asungula kuba vatirhikulobze vaxinuna ni vaxisati, aja, anwa, adakwa,</verse>
			<verse number="46">n'winyi wa yena atavuya, hi siku leri mutirhi angamurindziki ha rona, nasvona hi nkarhi lowu angawutiviki. Kutani n'winyi wa mutirhi lweyi atamuba svinene, amucukumeta svin'we ni lavangatshembekangiki.</verse>
			<verse number="47">Mutirhi lweyi ativaka kurhandza ka n'winyi wa yena, kutani angalungisi nchumu, angayendli kurhandza ka n'winyi wa yena, atabiwa ngopfu;</verse>
			<verse number="48">kambe lweyi angativiki kurhandza ka n'winyi wa yena, kutani atshuka ayendlile lesvifaneliwaka hi xikhatiso, atabiwa kutsongo. Mani na mani lweyi anyikiweke lesvotala, kutalaviwa lesvotala ka yena; ni lweyi atshembiweke ka lesvotala, kutalaveka lesvotala ngopfu ka yena.</verse>
			<verse number="49">“Nitile kutahoxa ndzilo laha misaveni, kutani anitarhandza ngopfu lesvaku wupfurha ni svosvi!”</verse>
			<verse number="50">Kambe ni ni nkhuvulo lowu nifanelaka kukhuvuliwa ha wona, kutani ni le kukarhatekeni lokukulu, kukondza nkhuvulo lowu wuhetiseka.</verse>
			<verse number="51">Xana miyehleketa lesvaku nitisa kurhula la misaveni ke? Ahihim! Nili: Kungali kurhula kambe kuyavana.</verse>
			<verse number="52">Hikuva kusukela svosvi vanhu va ntlhanu va njangu wun'we vatayavana, vanharhu vatalwa ni lavambirhi, lavambirhi valwa ni lavanharhu.</verse>
			<verse number="53">“Tatana atayavana ni n'wana wa yena wa xinuna, n'wana waxinuna ayavana ni tatana wa yena; mamana atayavana ni n'wana wa yena wa xisati, ni n'wana waxisati ayavana ni mamana wa yena; mamana wa nuna atayavana ni n'wingi wa yena, n'wingi ayavana ni mamana wa nuna.”</verse>
			<verse number="54">Kutani aku ka xitshungu: “Loko mivona refu rihuma mpelajambu, mihantla miku: ‘Mpfula yitana!’ Kutani sviva tano.</verse>
			<verse number="55">Ni loko moya wuhunga wuta hi le dzongeni, mili: ‘Kutahisa!’ Kutani sviva tano.</verse>
			<verse number="56">Vakanganyisi ndzin'wina! Mitiva kuxiya matshamela ya tilo ni ya misava; xana hikolaho ka yini mingakoti kutwisisa nkarhi lowu minga ka wona ke?</verse>
			<verse number="57">“Hikolaho ka yini mingayanakanyi lesvilulameke hi n'wexe xana ke?</verse>
			<verse number="58">Loko uya hosini ni nala wa wena, ringeta hi matimba hinkwawu kuheta mhaka na yena na mahali ndleleni; loko svingalitano, atakuyisa ka muyavanyisi, muyavanyisi yena akunyiketa ka phoyisa, kutani phoyisa rikunghenisa jele.</verse>
			<verse number="59">Nili ka wena: Ungakala ungahumi kona, loko ungasihakela male hinkwayu.”</verse>
		</chapter>
		<chapter number="13">
			<verse number="1">Loko valikolaho, vanhu van'wana varungulela Yesu ta Vagalileya lava Pilato angapfanganyisa ngati ya vona ni timhamba ta vona.</verse>
			<verse number="2">Kutani Yesu avahlamula aku: “Xana miyehleketa lesvaku Vagalileya volavo avali vajohi kutlula Vagalileya van'wana hinkwavu, lesvi vangatwisiwa kuvaviseka lokotano ke?</verse>
			<verse number="3">Ahihim, kambe nili ka n'wina: Loko mingahundzuki, mitalovisa xisvosvo hinkwenu.</verse>
			<verse number="4">Ni vanhu va khume ni ntlhanu ni vanharhu lava xihondzo xa Silowama xingavawela henhla, xivadlaya, xana miyehleketa lesvaku avali ni nandzu kutlula vayaki hinkwavu va Yerusalema ke?</verse>
			<verse number="5">Ahihim, kambe nili ka n'wina: Loko mingahundzuki mitalovisa xisvosvo hinkwenu.”</verse>
			<verse number="6">Atlhela avabzela xifaniso lexi aku: “Munhu wokarhi aali ni nkuwa lowusimekiweke nsin'wini ya yena ya mvhinya; ayalava mihandzu ka wona, kutani angayikumi.</verse>
			<verse number="7">Hi loko aku ka murimi: ‘Vona, sviyendla malembe manharhu na nili karhi nitatalava mihandzu nkuweni lowu, kutani ningayikumi. Wutseme! Wuwonhela yini misava xana?’</verse>
			<verse number="8">Kambe murimi amuhlamula aku: ‘Hosi, wutshike nan'waka ntsena, lesvaku nikuma nkarhi wa kuwurimela, ni wuchela ni vulongo;</verse>
			<verse number="9">kumbexana lembe leritaka wutaveka mihandzu; loko svingalitano, utani rhuma niwutsema.’”</verse>
			<verse number="10">Yesu aajondzisa sinagogeni hi siku ra Savata.</verse>
			<verse number="11">Akuli ni wansati kolaho lweyi aheteke malembe ya khume na ntlhanu na manharhu na akarhatiwa hi moya lowungamulimata miri; aakorhama kunene loko afamba, atsandzeka hambi kuli kuwololokanyana.</verse>
			<verse number="12">Kutani loko Yesu amuvona, amuvitana aku: “Mamana, utshunxiwile kulimaleni ka wena.”</verse>
			<verse number="13">Hi loko atlhanteka mavoko ka yena, kutani hi nomo-lo awololoka, adzunisa Xikwembu.</verse>
			<verse number="14">Kambe murhangeli wa sinagoga ahlundzuka hi lesvi Yesu ahanyiseke munhu hi siku ra Savata, kutani atlakusa rito, aku ka xitshungu: “Ku ni masiku ya ntlhanu ni rin'we lawa mintirho yifanelaka kutirhiwa ha wona; tanani hi masiku wolawo kutahanyisiwa, kungali hi siku ra Savata.”</verse>
			<verse number="15">Kambe Hosi yimuhlamula yiku: “N'wina vakanganyisi, hi siku ra Savata, n'wina hinkwenu amichavi kutlhantla homu ya n'wina kumbe mbongolo ya n'wina, miya na yona matini.</verse>
			<verse number="16">Kutani wansati lweyi, wa rixaka ra Abrahamu, lweyi abohiweke hi Sathana hi malembe ya khume ni ntlhanu ni manharhu, xana aangafanelanga kutshunxiwa kubohiweni loku hi siku ra Savata ke?”</verse>
			<verse number="17">Marito lawa ya Yesu makhomise tingana ka valala va yena hinkwavu, kutani xitshungu hinkwaxu axitsakela mintirho hinkwayu leyosaseka leyi aayiyendla.</verse>
			<verse number="18">Yesu atlhela aku: “Xana Mfumu wa Xikwembu wufana ni yini? Nitawufanisa ni yini ke?</verse>
			<verse number="19">Wufana ni mbewu ya sinapi leyi munhu angayiteka, ayayibzala nsin'wini ya yena; kutani yimila, yihundzuka nsinya, kutani tinyanyana tita, titayaka marhavini ya wona.”</verse>
			<verse number="20">Atlhela aku: “Xana Mfumu wa Xikwembu nitawufanisa ni yini?</verse>
			<verse number="21">Wufana ni comela leri wansati angariteka, aripfuva ni mimpimo yinharhu ya mapa, svikondza svikukumuka hinkwasvu.”</verse>
			<verse number="22">Yesu aafamba hi madoropa ni svidoropana, ajondzisa, na akhome ndlela leyi yiyaka Yerusalema.</verse>
			<verse number="23">Kutani mun'we aku ka yena: “Hosi, xana lavangataponisiwa, vatava vangatalanga ke?” Ahlamula aku ka vona:</verse>
			<verse number="24">“Ringetani hi matimba kunghena hi nyangwa leyokhuma, hikuva namibzela lesvaku lavotala vatanavela kunghena, kambe vatatsandzeka.</verse>
			<verse number="25">Loko n'winyi wa munti apfuka, ayapfala nyangwa, n'wina mingayima le handle, mitasungula kugongondza, miku: ‘Hosi, hipfulele!’ Kambe atamihlamula aku: ‘Anitivi lesvaku mihuma kwihi.’</verse>
			<verse number="26">Kutani n'wina mitaku: ‘Ahitshama hija ni kunwa, na wena; ujondzisile mintsendzeleni ya svitaratu sva hina.’</verse>
			<verse number="27">Yena atayengeta amihlamula aku: ‘Anitivi lesvaku mihuma kwihi; sukani ka mina, n'wina hinkwenu lavayendlaka lesvingalulamangiki.’</verse>
			<verse number="28">Laho kutava ni minkosi ni kuketsela ka matinyo, loko mivona Abrahamu, na Izaki, na Yakobe na vatshamile Mfun'wini wa Xikwembu na vali ni vaprofeta hinkwavu, kasi n'wina micukumetiwile handle.</verse>
			<verse number="29">Vatahuma vuxeni ni levupelajambu, n'walungwini ni ledzongeni, kutani vatatshama kujeni Mfun'wini wa Xikwembu.</verse>
			<verse number="30">Nakona, van'wana lava vanga va le ndzhaku, vatava va le mahlweni, ni van'wana va le mahlweni, vatava va le ndzhaku.”</verse>
			<verse number="31">Nkarhini wolowo kuta Vafarisi van'wana ka Yesu vaku: “Suka ufamba uya kun'wana, hikuva Heroda alava kukudlaya.”</verse>
			<verse number="32">Yesu ahlamula aku ka vona: “Fambani, miyabzela khanga leriya miku: ‘Svitive lesvaku, nihlongola madimoni ni kuhanyisa vanhu namuntlha ni mundzuku, kutani hi siku ra vunharhu nitaheta ntirho wa mina.’</verse>
			<verse number="33">Kambe nifanele kufamba namuntlha, ni mundzuku, ni mundlwana, hikuva asviyendleki lesvaku muprofeta adlawela handle ka doropa ra Yerusalema.</verse>
			<verse number="34">“Yerusalema, Yerusalema, wena lweyi udlayaka vaprofeta, lweyi ukhandlaka hi maribze lavarhumiweke ka wena; i kangani na navelile kuhlengeleta vana va wena, kukotisa huku loko yihlengeleta sviciwana sva yona hansi ka timpapa ta yona, kambe awusvilavanga.</verse>
			<verse number="35">Vonani, munti wa n'wina wutasala na wungali na nchumu; nasvona namibzela lesvaku amingahanivoni, kukondza kufika siku leri mingataku: ‘Akudzunisiwe lweyi ata ka hi vito ra Hosi.’”</verse>
		</chapter>
		<chapter number="14">
			<verse number="1">Hi siku ra Savata, Yesu anghena ndlwini ya nkulukumba mun'we wa Vafarisi, kuyaja svakuja kona. Vanhu avamuxiyaxiya svinene.</verse>
			<verse number="2">Kutani munhu wovabza hi xitsamba, aali kona kolaho.</verse>
			<verse number="3">Yesu avutisa vajondzisi va Nawu ni Vafarisi aku: “Xana svapfumeleliwa kuhanyisa munhu hi siku ra Savata, kumbe asvipfumeleliwi ke?”</verse>
			<verse number="4">Vona vamiyela. Hi loko Yesu ateka muvabzi, amuhanyisa, kutani amutshika afamba.</verse>
			<verse number="5">Kutani aku ka vona: “Xana i mani ka n'wina lweyi angatakala angahantlisi kuhumesa n'wana wa yena kumbe homu ya yena xihlobzeni xa mati, loko sviwele kona hi siku ra Savata ke?”</verse>
			<verse number="6">Kutani vatsandzeka kuhlamula marito lawa.</verse>
			<verse number="7">Loko Yesu avona hilaha lavarhambiweke nkhubzeni vatihlawulelaka hakona svitshamu sva le mahlweni, avajondzisa hi xifaniso lexinge:</verse>
			<verse number="8">“Loko munhu akurhamba nkhubzeni wa muchado, ungayi uyatshamisa xitshan'wini xa le mahlweni; hikuva svingahumelela lesvaku mun'wana lweyi akutlulaka hi kuchaviseka arhambiwile na yena hi n'winyi wa muchado;</verse>
			<verse number="9">kutani lweyi angamirhamba hi vumbirhi bza n'wina, atata, aku ka wena: ‘Nyisela lweyi;’ Kutani utayatshama na uli ni tingana xitshan'wini xa le ndzhaku.</verse>
			<verse number="10">Kambe loko urhambiwile, yana uyatshamisa xitshan'wini xa le ndzhaku, lesvaku loko kuta lweyi akurhambeke, ataku ka wena: ‘Nakulorhi, tshinela halenu henhla.’ Hi mukhuva wolowo, utadzunisiwa mahlweni ka hinkwavu lavatshameke svakujeni svin'we na wena.</verse>
			<verse number="11">Hakunene mani na mani lweyi atikulisaka, atatsongahatiwa; kambe lweyi atitsongahataka atakulisiwa.”</verse>
			<verse number="12">Kutani aku ka lweyi amurhambeke: “Loko uyendla nkhuvu wa xifihlulo kumbe wa xilalelo, ungarhambi vanghanu va wena, kumbe vamakwenu, kumbe maxaka ya wena, kumbe svipfundzi lesvi ugamakaneke na svona ntsena, hikuva na vona vatakurhamba, kutani svihundzuka xikhenso ka wena.</verse>
			<verse number="13">Kambe loko uyendla nkhuvu, rhamba svisiwana, ni svilima, ni lava vakhutaka, ni svifamahlo;</verse>
			<verse number="14">utakateka, hikuva ava na sva kukutlhelisela vakukhensa ha svona, kutani hi siku ra kupfuka ka lavolulama utatlheliseliwa svona.”</verse>
			<verse number="15">Loko mun'we wa lavatshameke svakujeni, atwa timhaka toleto, aku ka Yesu: “Kukatekile lweyi angataja svakuja Mfun'wini wa Xikwembu!”</verse>
			<verse number="16">Kambe Yesu aku ka yena: “Munhu wokarhi atshama ayendla nkhuvu lowukulu wa svakuja, arhamba vanhu lavotala ka wona.</verse>
			<verse number="17">Kutani hi nkarhi wa kuja arhuma mutirhi wa yena kuyativisa lavarhambiweke aku: ‘Tanani, svilo hinkwasvu svilungisiwile.’</verse>
			<verse number="18">Kambe hinkwavu vava nomo wun'we kutitsetsa. Lweyi wosungula aku ka mutirhi: ‘Nixavile nsimu, kutani nifanele kuyayivona; nikombela lesvaku uyavabzela vanirivalela.’</verse>
			<verse number="19">Mun'wana aku: ‘Nixavile khume ra tinkavi, kutani niyakutiringeteni; nikombela lesvaku uyavabzela vanirivalela.’</verse>
			<verse number="20">Mun'wana aku: ‘Naha kuteka nsati, hi kolaho anikoti kuta.’</verse>
			<verse number="21">Mutirhi atlhela ayativisa n'winyi wa yena timhaka toleto. Hi loko n'winyi wa munti akariha, aku ka mutirhi wa yena: ‘Hantlisa ufamba, uya svitaratwini, ni le svindlelanini sva doropa, utisa halenu svisiwana, ni svilima, ni svifamahlo, ni lava vakhutaka.’</verse>
			<verse number="22">Kutani mutirhi aku: ‘Hosi, kuyendliwile hilaha uleriseke hakona, kambe ndhawu yahali kona.’</verse>
			<verse number="23">Kutani n'winyi aku ka mutirhi: ‘Yana tindleleni, urhendzeleka ni lomu kubiyiweke hi rithangu, usindzisa vanhu kunghena lesvaku yindlo ya mina yitala.</verse>
			<verse number="24">Hikuva nili ka n'wina: Aku na munhu ni mun'we wa lavarhambiweke lweyi angatanampsa svakuja sva nkhuvu wa mina.’”</verse>
			<verse number="25">Xitshungu lexikulu axifamba na yena, kutani ahundzukula axilanguta, aku:</verse>
			<verse number="26">“Loko mun'wana ata ka mina, kambe anga ni rhandzi kutlula tatana wa yena, ni mamana wa yena, ni nsati wa yena, ni vana, ni makwavu, hambi bzili vutomi bza yena, angakala angavi mujondzisiwa wa mina.</verse>
			<verse number="27">Kutani lweyi angarhwaliki xihambanu xa yena anilandza, angesvikoti kuva mujondzisiwa wa mina.</verse>
			<verse number="28">“Xana i mani xikarhi ka n'wina lweyi angarhangiki hi kutshama hansi loko alava kuyaka xihondzo, akonta lesvi angatahumesa svona, kuvona kumbe male ya yena yitaringana kuheta ntirho ke?</verse>
			<verse number="29">Loko angayendlanga svosvo, atayaka masungulu ntsena, kutani sviyamutsandza kuheta; hinkwavu lavangatasvivona vatasungula kumuhleka, vaku:</verse>
			<verse number="30">‘Munhu lweyi asungulile kuyaka, kambe atsandzekile kuheta.’</verse>
			<verse number="31">“Kumbe hi yihi hosi leyihumaka yiya nyimpini kuyalwa ni hosi yin'wana, na yingarhanganga hi kutshama hansi, yivona lesvaku, xana masochwa ya yona ya khume wa makhulu (10 000) mangayalwa ni hosi leyi yitaka na yili ni masochwa ya makume mambirhi ya makhulu (20 000) ke?</verse>
			<verse number="32">Loko masochwa ya yona mangaringani, yitarhuma madoda ya yona kuyakombela matshamela ya kurhula ka nala wa yona na ahalikule.</verse>
			<verse number="33">Kutani-ke mani na mani xikarhi ka n'wina lweyi angatshikiki lesvi anga na svona, angakala angakoti kuva mujondzisiwa wa mina.</verse>
			<verse number="34">“Munyu i xilo lexonandziha, kambe loko wupshama, wutalungiwa hi yini ke?</verse>
			<verse number="35">Awahapfuni nchumu, hambi kunonisa misava, kumbe kuhundzuka xiturumu; wucukumetiwa handle. Lweyi anga ni tindleve ta kuyingisa, aayingise!”</verse>
		</chapter>
		<chapter number="15">
			<verse number="1">Kutani varhesisi ni vajohi hinkwavu vamutshinelela kutamuyingisa.</verse>
			<verse number="2">Kambe Vafarisi ni Vatsali van'unun'uta vaku: “Munhu lweyi ayamukela vajohi, aja na vona.”</verse>
			<verse number="3">Hi loko avabzela xifaniso lexi:</verse>
			<verse number="4">“Loko mun'we wa n'wina ali ni dzana (100) ra tinyempfu, kutani alahlekeliwa hi yin'we ya tona, xana angakala angasiyi leti ta ntlhanu ni mune wa makume ni ntlhanu ni mune (99) nhoveni, ayalava leyilahlekeke, akondza ayikuma ke?</verse>
			<verse number="5">Kutaku loko ayikumile, ayitlakula, ayipakatsa na atsakile.</verse>
			<verse number="6">Loko afika kaya, arhamba vanghanu ni vayakelani, aku ka vona ‘Ahitsakeni svin'we, hikuva nikumile nyempfu ya mina leyi ayilahlekile.’</verse>
			<verse number="7">Namibzela lesvaku hi mukhuva wolowo, kutava ni kutsaka tilweni hikolaho ka mujohi alimun'we lweyi ahundzukaka, kutlula kutsaka lokungatava kona hikolaho ka lavalulameke va ntlhanu ni mune wa makume ni ntlhanu ni mune (99) lavangavileliki kuhundzuka.</verse>
			<verse number="8">“Loko wansati ali ni khume ra tidrakma, kutani alahlekeliwa hi yin'we ntsena, xana angakala angalumeki rivoni, asviyela yindlo, alavisisa svinene akondza ayikuma ke?</verse>
			<verse number="9">Kutaku loko ayikumile, arhamba vanghanu ni vayakelani va yena, aku ka vona: ‘Ahitsakeni svin'we, hikuva nikumile cheleni ra mina, leri arilahlekile.’</verse>
			<verse number="10">Namibzela lesvaku, hi mukhuva wolowo, tintsumi ta Xikwembu tatsaka svinene loko mujohi hambi alimun'we ahundzuka.”</verse>
			<verse number="11">Yesu atlhela aku: “Akuli ni munhu mun'we lweyi aali ni vana vambirhi vaxinuna;</verse>
			<verse number="12">lweyi wantsongo aku ka tatana wa yena: ‘Tatana, ninyike xiyenge xa rifuwo leringa ra mina.’ Kutani tatana wa vona avayavela rifuwo ra yena.</verse>
			<verse number="13">Kuteloko kuhundzile masiku mangali mangani, n'wana lweyi wantsongo ahlengeleta hinkwasvu, afamba aya tikweni ra le kule, ayahangalasa rifuwo ra yena hinkwaru.</verse>
			<verse number="14">Loko ajile hinkwasvu, kuva ni ndlala leyikulu tikweni lero, kutani asungula kupfumala.</verse>
			<verse number="15">Kutani afamba ayanamarhela munhu wa tiko rolero; munhu yelweyo amurhuma masin'wini ya yena kuyarisa makhumba.</verse>
			<verse number="16">Kutani aanavela kuxurha hi matluka lawa majiwaka hi makhumba, hikuva akungali na munhu lweyi amunyikaka nchumu.</verse>
			<verse number="17">“Hi loko atiyehleketa, aku: ‘Svitirhi lesvotala ngopfu sviko na ka tatana, lesvijaka svixurha; kasi mina halenu nafa hi ndlala.</verse>
			<verse number="18">Nitapfuka, ni ya ka tatana, nitafika niku ka yena: Tatana, nijohele Tilo na wena,</verse>
			<verse number="19">asvahanifaneli kuvuliwa n'wana wa wena; niyendle tani hi mun'we wa svitirhi sva wena.’</verse>
			<verse number="20">Kutani apfuka, aya ka tatana wa yena. “Loko ahali kule, tatana wa yena amuvona, amutwela vusiwana; kutani atsutsuma, ayamuvukarha, amun'qunta.</verse>
			<verse number="21">Kutani n'wana aku ka yena: ‘Tatana, ni johele Tilo na wena, asvahanifaneli kuvuliwa n'wana wa wena.’</verse>
			<verse number="22">Kambe tatana wa yena aku ka vatirhi va yena: ‘Hantlisani mitisa xiyambalu lexinene ka hinkwasvu, mimuyambexa ringi ritihweni ra yena ni masandhazi mikondzweni ya yena.</verse>
			<verse number="23">Nasvona tisani rhole lerinoneke, miritlhava, hija, hitsaka;</verse>
			<verse number="24">hikuva n'wana lweyi wa mina aafile, kambe svosvi wahanya; aalahlekile, kambe svosvi akumiwile.’ Kutani vasungula kutsaka.</verse>
			<verse number="25">“Kambe n'wana wa yena lwenkulu aali masin'wini; loko avuya afika kusuhi ni munti, atwa kuyimbelela ni kucina.</verse>
			<verse number="26">Avitana mun'we wa malandza, amuvutisa aku: ‘Kuyendleka yini xana?’</verse>
			<verse number="27">Yelweyo amuhlamula aku: ‘Makwenu avuyile, kutani tatana wa wena atlhavile rhole lerinoneke, hikuva amukumile na ahahanya.’</verse>
			<verse number="28">Kambe n'wana lwenkulu akariha, ayala kunghena. “Tatana wa yena ahuma, ayamukhongotela.</verse>
			<verse number="29">Yena ahlamula aku ka tatana wa yena: ‘Vona, nikutirhelile malembe layotala ngopfu, ningatluli ni xin'we xa svileriso sva wena, kambe kuhava siku ni rin'we leri utshamaka uninyika ximbutana lesvaku nitsaka ni vanghanu va mina.</verse>
			<verse number="30">Kasi n'wana wa wena lweyi, ajile rifuwo ra wena hinkwaru ni tinghwavana, kutani loko avuya, umutlhavela rhole ra kunona!’</verse>
			<verse number="31">Kambe tatana wa yena aku ka yena: ‘N'wananga, utshama na mina masiku hinkwawu; hinkwasvu lesvinga sva mina, i sva wena;</verse>
			<verse number="32">kambe hifanela kutsaka, hiba minkulungwana, hikuva makwenu lweyi aafile, svosvi wahanya; aalahlekile, svosvi akumiwile.’”</verse>
		</chapter>
		<chapter number="16">
			<verse number="1">Yesu aku ka vajondzisiwa va yena: “Akuli ni xipfundzi lexi axili ni mulanguteli. Kutani mulanguteli lweyi, vanhu avahamba vamuhleva ka n'winyi wa yena, vaku: ‘Ahangalasa rifuwo ra wena.’</verse>
			<verse number="2">Xipfundzi ximuvitana xiku ka yena: ‘Timhaka ta wena leti nititwaka hitihi ke? Nyika marungula ya vulanguteli bza wena, hikuva awungahapfumeleliwi kuva mulanguteli.’</verse>
			<verse number="3">Yena ayanakanya mbilwini ya yena, aku: ‘Nitayendla yini, lesvi n'winyi wa mina anitekelaka vulanguteli bza mina? Kurima, aninantamu. Kukombela, svikhomisa tingana.</verse>
			<verse number="4">Haa! Nasvitiva lesvi ningatayendla svona, lesvaku vanhu vaniyamukela makaya ka vona, loko nitava nitekeliwile vulanguteli bza mina.’</verse>
			<verse number="5">Kutani avitana, ha mun'we mun'we, ka lava avali ni milandzu ka n'winyi wa yena; ka lweyi worhanga aku: ‘Nandzu lowu unga na wona ka n'winyi wa mina i wa mpimo muni xana?’</verse>
			<verse number="6">Yelweyo aku: ‘I dzana ra mimpimo ya mafurha.’ Mulanguteli aku ka yena: ‘Teka papela ra wena ra nandzu, utshama hansi, uhantla utsala ntlhanu wa makume.’</verse>
			<verse number="7">Ka mun'wana aku: ‘Wena ke, nandzu wa wena i wa mpimo muni ke?’ Yena aku: ‘I dzana ra mimpimo ya mavele.’ Kutani aku ka yena ‘Teka papela ra wena, utsala ntlhanu wa makume ni makume manharhu (80).’</verse>
			<verse number="8">Kutani n'winyi adzunisa mulanguteli wokala angatshembekanga, hikuva aayendlile hi vutlhari.” Yesu atlhela aku: “Vanhu va misava leyi vatlharihile kutirhisaneni ni va ka vona kutlula vanhu vakuvonakala.</verse>
			<verse number="9">“Hikolaho-ke nili ka n'wina: Tiyendleleni maxaka hi rifuwo ra misava leyi, lesvaku loko mitshuka mipfumalile, vamiyamukela minchancheni leyi yingaliki na kuhela.</verse>
			<verse number="10">Lweyi atshembekeke ka lesvitsongo, ni ka lesvikulu atatshembeka; lweyi angatshembekangiki ka lesvitsongo, ni ka lesvikulu angakala angatshembeki.</verse>
			<verse number="11">Kutani loko mingatshembekanga ka rifuwo ra laha misaveni leyi, i mani lweyi angatamitshemba ka rifuwo ra ntiyiso xana?</verse>
			<verse number="12">Nasvona loko mingavanga lavotshembeka ka svilo sva van'wana, i mani lweyi angataminyika lesvinga sva n'wina xana?</verse>
			<verse number="13">“Aku na mutirhi lweyi angakotaka kutirhela tihosi timbirhi, hikuva atavenga yin'we, arhandza leyin'wana; kumbe atanamarhela yin'we afularhela leyin'wana. Mingekoti kutirhela Xikwembu na Mamona.”</verse>
			<verse number="14">Vafarisi, vanga vanhu va makwanga ni male, avatwa timhaka toleto hinkwatu, kutani vamusola.</verse>
			<verse number="15">Yena aku ka vona: “Loko mili n'wina, mitiyendla lavalulameke mahlweni ka vanhu; kambe Xikwembu xitiva timbilu ta n'wina; hikuva lesvi vanhu vasvitekaka svili sva le henhla, mahlweni ka Xikwembu ahi nchumu.</verse>
			<verse number="16">“Nawu ni Vaprofeta hi svona lesvi asvitirha kufika loko Yohani Mukhuvuli ahumelela; kusukela nkarhini wolowo, Evhangeli ya Mfumu wa Xikwembu yikarhi yivuliwa, kutani mun'wana ni mun'wana anghena ka wona hi kutirhisa matimba.</verse>
			<verse number="17">“Tilo ni misava svinganyamalala hi kuvevuka, kutlula kususa xindzhatana xin'we ntsena Nawini.</verse>
			<verse number="18">“Mani na mani lweyi atshikaka nsati wa yena, atlhela ateka mun'wana, wawosva; nasvona lweyi atekaka lweyi atshikiweke hi nuna wa yena, wawosva.</verse>
			<verse number="19">“Akuli ni mufuwi lweyi aayambala xiyambalu xophatima xa xivunguvungu ni xa ntsembzana, atshama kutsakeni atiphina hi masiku hinkwawu.</verse>
			<verse number="20">Nasvona, akuli ni xisiwana xa xikombeli lexi avaku i Lazaru; axiyambala kutani xitatavekiwa nyangweni wa xipfundzi. Axitele hi svilondza.</verse>
			<verse number="21">Axinavela kuxurha hi matlhantlha lawa mawaka hi le mezeni wa xipfundzi; timbzana na tona atita, titaxinampsela svilondza.</verse>
			<verse number="22">Siku rin'wana xikombeli lexiya xifa, kutani tintsumi tixirhwala tixiyisa xifuveni xa Abrahamu. Mufuwi na yena afa, alahliwa sirheni.</verse>
			<verse number="23">“Loko ali hadesi, ali karhi axaniseka, atlakusa mahlo, avona Abrahamu hi le kule, na Lazaru xifuveni xa yena.</verse>
			<verse number="24">Kutani ahuwelela aku: ‘Tatana Abrahamu, nitwele vusiwana, rhuma Lazaru lesvaku apeta xintihwana xa yena matini, atitimeta ririmi ra mina, hikuva nivaviseka ngopfu malangavini lawa!’</verse>
			<verse number="25">Kambe Abrahamu aku: ‘N'wananga, tsundzuka lesvaku ukumile rifuwo vuton'wini bza wena, kasi Lazaru yena aavaviseka nkarhini wolowo; kambe svosvi wa chaveleliwa halenu, kasi wena utwisiwa kuvaviseka.</verse>
			<verse number="26">Handle ka lesvi hinkwasvu, ku ni khele lerikulu rokala makumu, leriyahlameke xikarhi ka hina na n'wina, lesvaku lavanavelaka kusuka halenu, vata koseyo ka n'wina vangasvikoti; na vona lavanga koseyo ka n'wina loko vanavela kuta halenu, vatsandzeka.’</verse>
			<verse number="27">“Kutani aku: ‘Tatana, nakukhongela lesvaku urhuma Lazaru aya muntini wa tatana,</verse>
			<verse number="28">hikuva ni ni vamakwerhu va ntlhanu. Ataya valaya, lesvaku vangatshuki vata na vona ndhawini leyi ya kuxaniseka.’</verse>
			<verse number="29">Abrahamu aku ka yena: ‘Vana Moxe ni Vaprofeta, avayingise vona!’</verse>
			<verse number="30">Mufuwi aku: ‘Ahihim, tatana Abrahamu, kambe loko mun'we wa lavafeke atlhelela ka vona, avatahundzuka.’</verse>
			<verse number="31">Abrahamu aku ka yena: ‘Loko vangayingisi Moxe ni Vaprofeta, vangakala vangakholwi, hambi loko mun'we wa vafi apfuka.’”</verse>
		</chapter>
		<chapter number="17">
			<verse number="1">Yesu aku ka vajondzisiwa va yena: “Loko svili svikhunguvanyiso asvingapfumaleki, kambe yowee ka lweyi svikhunguvanyiso svihumelelaka hikolaho ka yena.</verse>
			<verse number="2">Svingava svinene loko ribze ra kusila ringaboheleliwa nhan'wini ya yena ahoxiwa lwandle, handle ka kuva akhunguvanyisa mun'we wa lavatsongo.</verse>
			<verse number="3">Tivoneleni ke! “Loko makwenu ajohile, mutshinye; loko atisola, murivalele.</verse>
			<verse number="4">Ni loko akujohela ka ntlhanu ni kambirhi hi siku rin'we, kutani ata ka wena ka ntlhanu ni kambirhi, aku: ‘Natisola’, murivalele.”</verse>
			<verse number="5">Vapostola vaku ka Hosi: “Hiyengetele kupfumela.”</verse>
			<verse number="6">Hosi yiku: “Loko mili ni kupfumela loku kuringanaka ni ndzoho ya sinapi, amitaku ka nsinya wa svintimana: mora lowu: ‘Tisimule, uyatisimeka lwandle!’ Kutani awutamiyingisa.</verse>
			<verse number="7">“Mun'we wa n'wina angava ni mutirhi lweyi amurimelaka masimu, kumbe lweyi amuriselaka svifuyu. Loko mutirhi lweyi avuya hi le masin'wini, xana n'winyi wa yena ataku ka yena: ‘Hantlisa uta halenu, utatshama kujeni,’ xana?</verse>
			<verse number="8">Nikutsongo! Kambe ataku ka yena: ‘Nilungisele svakuja, kutani utikhama, unitirhela loko nija, ni nwa; ndzhaku ka svona, na wena utaja, unwa!’</verse>
			<verse number="9">Xana mutirhi lweyi, atakhensiwa loko ayendlile lesvi angalerisiwa svona ke? Ahihim!</verse>
			<verse number="10">Hi mukhuva wolowo, na n'wina, loko mihetile hinkwasvu lesvi milerisiweke svona, vulani miku: ‘Hi malandza lamangafaneliwiki hi kukhensiwa, hiyendlile ntsena lesvi ahifanela kusviyendla.’”</verse>
			<verse number="11">Loko Yesu ali karhi akongoma Yerusalema, alulama ni ndzelekano wa matiko ya Samariya na Galileya.</verse>
			<verse number="12">Aalikarhi anghena xidoropanini xin'we loko va nhlokonho va khume vahlangana na yena. Avanyimile kulenyana,</verse>
			<verse number="13">kutani vahuwelela, vaku: “Yesu, Mujondzisi, hitwele vusiwana!”</verse>
			<verse number="14">Loko Yesu avavona, aku ka vona: “Fambani, miyatikomba ka vaprista.” Kakuloko vahaya kona, vabasisiwa.</verse>
			<verse number="15">Mun'we wa vona, loko avona lesvaku ahanyisiwile, atlhelela ndzhaku na ali karhi adzunisa Xikwembu hi rito leritlakukeke.</verse>
			<verse number="16">Kutani atiwisa hi mombo milengeni ya Yesu, amutlangela. Munhu yelweyo aali Musamariya.</verse>
			<verse number="17">Hi loko Yesu avutisa aku: “Xana avabasisiwanga na vali khume ke?</verse>
			<verse number="18">Lava va ntlhanu ni mune vakwihi xana? Xana akukumekanga van'wana lavangatlhelela ndzhaku kutadzunisa Xikwembu, handle ka munhu lweyi wa rixaka rin'wana ke?”</verse>
			<verse number="19">Kutani aku ka yena: “Pfuka, uyima, utifambela, kupfumela ka wena kukuhanyisile.”</verse>
			<verse number="20">Vafarisi vavutisa Yesu, vaku: “Xana Mfumu wa Xikwembu wutata rini ke?” Kutani avahlamula aku: “Mfumu wa Xikwembu awuhumeleli wulikarhi wuvoniwa hi mahlo;</verse>
			<verse number="21">akungavuliwi lesvaku: ‘Vonani, hi wolowo!’ Kumbe: ‘Hi lowuya!’ Hikuva Mfumu wa Xikwembu wu kona xikarhi ka n'wina.”</verse>
			<verse number="22">Atlhela aku ka vajondzisiwa: “Kutata masiku lawa mingatanavela kuvona rin'we ntsena ra masiku ya N'wana-wa-Munhu, kambe amingarivoni.</verse>
			<verse number="23">Vataku ka n'wina: ‘Langutani lahaya!’ Kumbe: ‘Langutani halenu!’ Kambe mingatshukeni miya kona, mingatsutsumeleni kona.</verse>
			<verse number="24">Hikuva kukotisa rihati loko rihatima, rivoninga kusukela tlhelweni rin'we ra tilo kuyafika ka lerin'wana, N'wana-wa-Munhu atayendlisa svosvo hi siku ra yena.</verse>
			<verse number="25">Kambe kusunguleni afanele kutwisiwa kuvaviseka lokukulu, anyenyiwa hi va nguva leyi.</verse>
			<verse number="26">“Hilaha svilo svihumeleleke hakona masikwini ya Nowa, svitahumelelisa xisvosvo masikwini ya N'wana-wa-Munhu.</verse>
			<verse number="27">Avaja, vanwa, vachada ni kuchadisiwa, kukondza kufika siku leri Nowa angheneke ngalaweni ha rona, kutani ndhambhi yifika, yivalovisa hinkwavu.</verse>
			<verse number="28">Nasvona svihumelelise xisvosvo masikwini ya Loti; avaja, vanwa, vaxava ni kuxavisa, vabzala, vayaka tiyindlo;</verse>
			<verse number="29">kambe siku leri Loti ahumeke Sodoma ha rona, ndzilo ni xivavula sviwa hi le tilweni, svivalovisa hinkwavu.</verse>
			<verse number="30">Svitava tano hi siku leri N'wana-wa-Munhu angatahumelela ha rona.</verse>
			<verse number="31">“Hi siku lero, lweyi angahenhla ka yindlo, na nhundzu ya yena yili ndlwini, angatshuki axika, ayayiteka; ni lweyi anga masin'wini angatshuki avuyela kaya.</verse>
			<verse number="32">Tsundzukani ta nsati wa Loti.</verse>
			<verse number="33">Mani na mani lweyi angatalava kutihlayisela vutomi bza yena, atalahlekeliwa hi bzona; kambe mani na mani lweyi alahlekeliwaka hi vutomi bza yena, atabziponisa.</verse>
			<verse number="34">Namibzela, nili: Hi vusiku bzakona, ka vanhu vambirhi lavangatava vayetlelile ndhawini yin'we, kutatekiwa mun'we, mun'wana asiyiwa.</verse>
			<verse number="35">Ka vavasati vambirhi lavangatava na vasila svin'we, kutatekiwa mun'we, mun'wana asiyiwa. [</verse>
			<verse number="36">Ka vanhu vambirhi lavangatava masin'wini, kutatekiwa mun'we, mun'wana asiyiwa.]”</verse>
			<verse number="37">Kutani va muvutisa vaku: “Hosi, svitava kwihi ke?” Akuka vona: “Laha ntsumbu wunga kona, hilaha makoti mangatahlengeletana kona.”</verse>
		</chapter>
		<chapter number="18">
			<verse number="1">Yesu abzela vajondzisiwa xifaniso, kukomba lesvaku vanhu vafanele kukhongela minkarhi hinkwayu, vangakarhali,</verse>
			<verse number="2">aku: “Doropeni rokarhi akuli ni muyavanyisi lweyi aangachavi Xikwembu hambi vanhu, aangavaxiximi.</verse>
			<verse number="3">Doropeni rolero, akuli ni mufelakazi lweyi angaya ka yena, aku: ‘Tsema mhaka xikarhi ka mina ni nala wa mina.’</verse>
			<verse number="4">Svitekile nkarhi lowoleha na yena ahayala. Kambe ndzhaku atiyanakanya, aku: ‘Hambi loko ningachavi Xikwembu, ningaxiximi vanhu,</verse>
			<verse number="5">lesvi mufelakazi lweyi anikarhataka, nitamutsemela mhaka ya yena, lesvaku angatshameli kunipandzisa nhloko.’”</verse>
			<verse number="6">Kutani Hosi yiku: “Yingisani lesvivuliwaka hi muyavanyisi lweyi wokala angatshembekanga.</verse>
			<verse number="7">Ina-ka, xana Xikwembu axingayendli vuyavanyisi lebzinene ka vahlawuliwa va xona, ni kuvalehisela mbilu, vona lavahuwelelaka ka xona vusiku ni nhlekanhi, hambi xihlwela ke?</verse>
			<verse number="8">Nili ka n'wina: Xitahantlisa kuvatsemela mhaka ya vona. Kambe loko N'wana-wa-Munhu ata, xana atakuma kupfumela kuli kona misaveni ke?”</verse>
			<verse number="9">Yesu atlhela avulavula ni van'we lavatitshembaka lesvaku valulamile kasi vasandza van'wana, avabzela xifaniso lexi:</verse>
			<verse number="10">“Vanhu vambirhi avatlhantukelile Tempeleni kuyakhongela; mun'we aali Mufarisi, mun'wana aali muhakelisi wa rhesa.</verse>
			<verse number="11">Mufarisi ayima, akhongelisa lesvi mbilwini ya yena: ‘Xikwembu, nakukhensa lesvi ningafaniki ni vanhu van'wana, lavanga ni makwanga, lavangatshembekangiki, lavawosvaka, ni lesvi ningafaniki ni murhesisi lweyi.</verse>
			<verse number="12">Nititsona svakuja kambirhi hi vhiki, nihumesa vukhume bza hinkwasvu lesvi ni svikumaka.’</verse>
			<verse number="13">Muhakelisi wa rhesa yena aanyime hi le kule, achava ni kutlakusa mahlo alanguta tilweni, kambe aakomba kuvaviseka, aku: ‘Xikwembu, nitwele vusiwana, mina ninga mujohi.’</verse>
			<verse number="14">“Nili ka n'wina: Murhesisi lweyi atlhelele kaya ka yena na ahlayiwile lweyi alulameke kutlula Mufarisi; hikuva mani na mani lweyi atikulisaka, atatsongahatiwa, ni lweyi atitsongahataka atakulisiwa.”</verse>
			<verse number="15">Kutani vanhu van'wana vatisa vana lavatsongo ka Yesu lesvaku avakhumba; loko vajondzisiwa vasvivona, vasola vanhu lava.</verse>
			<verse number="16">Kambe Yesu avitana vatsongwana, kutani aku ka vajondzisiwa: “Tshikani vatsongwana vata ka mina, mingatshukeni miva sivela, hikuva Mfumu wa Xikwembu i wa lavafanaka na vona.</verse>
			<verse number="17">Nitiyisile nili ka n'wina: Lweyi angayamukeliki Mfumu wa Xikwembu tani hi ntsongwana, angakala angangheni ka wona.”</verse>
			<verse number="18">Kutani yin'wana ya tindhuna yimuvutisa, yiku: “Mujondzisi lwenene, xana ningayendla yini kukuma vutomi lebzingaheliki ke?”</verse>
			<verse number="19">Yesu aku ka yena: “Univulela yini lwenene xana? Aku na lwenene, loko xingali Xikwembu ntsena.</verse>
			<verse number="20">Wena utiva Milawu leyi yinge: ‘Ungatshuki uwosva; ungatshuki udlaya; ungatshuki uyiva; ungatshuki uveka vumboni bzohemba; uva ni xichavu ka tatana wa wena ni ka mamana wa wena.’”</verse>
			<verse number="21">Yena aku: “Nihlayisile hinkwasvu lesvi kusukela vumpsheni bza mina.”</verse>
			<verse number="22">Loko Yesu atwa svosvo, aku ka yena: “Wahapfumala xilo xin'we: Xavisa hinkwasvu lesvi unga na svona, uyavela svisiwana, hi kona ungatava ni rifuwo matilweni; kutani uta, unilandza.”</verse>
			<verse number="23">Loko munhu lwiya atwa svosvo, atlhaveka ngopfu, hikuva aali munhu wa rifuwo lerikulu.</verse>
			<verse number="24">Kutani Yesu amulanguta, aku: “Svanonon'hwa ngopfu ka lavanga ni rifuwo kunghena Mfun'wini wa Xikwembu.</verse>
			<verse number="25">Hikuva svingawolovela kamela kunghena hi mbhovo ya nayethi kutlula kuva mufuwi anghena Mfun'wini wa Xikwembu.”</verse>
			<verse number="26">Lava vatwaka marito lawa, vaku: “Loko svilitano kungapona mani ke?”</verse>
			<verse number="27">Yesu aku: “Lesvi tsandzaka vanhu asvitsandzi Xikwembu.”</verse>
			<verse number="28">Hi loko Petrosi aku: “Wasvivo, hitshikile svilo sva hina, hikulandza.”</verse>
			<verse number="29">Yena aku ka vona: “Nitiyisile nili ka n'wina: Mani na mani lweyi atshikeke munti wa yena, kumbe nsati, kumbe vamakwavu, kumbe vapsali, kumbe vana, hikolaho ka Mfumu wa Xikwembu,</verse>
			<verse number="30">atakuma lesvotala kutlula svosvo minkarhini ya svosvi, kutani minkarhini leyitaka, atakuma vutomi lebzingaheliki.”</verse>
			<verse number="31">Yesu avitana lava va khume ni vambirhi hi tlhelo, kutani avabzela lesvi: “Vonani, hitlhantukela Yerusalema kutani hinkwasvu lesvitsaliweke hi vaprofeta henhla ka N'wana-wa-Munhu svitahetiseka.</verse>
			<verse number="32">Hikuva atanyiketiwa ka vamatiko; vatatlanga hi yena, arhuketeliwa, apshiteliwa marhi;</verse>
			<verse number="33">kutani loko vamubile hi tinhonga, vatamudlaya; kambe atapfuka kufeni hi siku ra vunharhu.”</verse>
			<verse number="34">Kambe vona avatwisisanga nchumu timhakeni toleto; rito leri arivatumbelelile, kutani avasvitwisisanga lesvi Yesu aavula svona.</verse>
			<verse number="35">Loko Yesu afikile kusuhi na Yeriko, ndhawini yoleyo, akuli ni munhu wa xifamahlo, atshamile kusuhi ni ndlela. Aali karhi akombela.</verse>
			<verse number="36">Loko atwa xitshungu lexi xihundzaka, avutisa, aku: “Kuhumelela yini xana?”</verse>
			<verse number="37">Vamubzela vaku: “I Yesu wa Nazareta lweyi ahundzaka.”</verse>
			<verse number="38">Kutani ahuwelela aku: “Yesu, n'wana Davhida, nitwele vusiwana!”</verse>
			<verse number="39">Kutani lavarhangeke mahlweni vamutshinya, akuva amiyela; kambe yena atlhela ahuwelela hi matimba, aku: “N'wana Davhida, nitwele vusiwana!”</verse>
			<verse number="40">Hi loko Yesu ayima, alerisa lesvaku lweyi wa xifamahlo atisiwa ka yena; loko afikile kusuhi, Yesu amuvutisa aku:</verse>
			<verse number="41">“Xana ulava lesvaku ni kuyendlela yini ke?” Yena aku: “Hosi, ninavela kutlhela nivona!”</verse>
			<verse number="42">Yesu aku ka yena: “Tlhela uvona! Kupfumela ka wena kukuhanyisile.”</verse>
			<verse number="43">Hi nomo-lo, atlhela avona, kutani alandza Yesu na ali karhi adzunisa Xikwembu. Narona tiko hinkwaru, loko risvivonile, ritlangela Xikwembu.</verse>
		</chapter>
		<chapter number="19">
			<verse number="1">Kutani Yesu anghena doropeni ra Yeriko, atsemakanya hi le xikarhi ka rona.</verse>
			<verse number="2">Doropeni lero akuli ni munhu lweyi avaku i Zakewu; aali murhangeli wa varhesisi, aafuwe ngopfu.</verse>
			<verse number="3">Aanavela kuvona Yesu lesvaku i munhu wa matshamela muni. Kambe aasiveliwa hi xitshungu, hikuva aagomile.</verse>
			<verse number="4">Kutani atsutsumela mahlweni, akhwela nsinyeni wa nkuwa, lesvaku atavona Yesu, loko ahundza hi kolaho.</verse>
			<verse number="5">Loko Yesu afika kona, alanguta henhla amuvona, kutani aku ka yena: “Zakewu, hantlisa uxika, hikuva nifanela kuyatshama muntini wa wena namuntlha.”</verse>
			<verse number="6">Zakewu ahantla axika, amuyamukela hi kutsaka.</verse>
			<verse number="7">Kambe loko vanhu vasvivona, vavilela hinkwavu vaku: “Anghenile kaya ka wanuna wa mujohi kuyarhurheliwa kona.”</verse>
			<verse number="8">Hi loko Zakewu asuka ayima, aku ka Hosi: “Vona Hosi, nitayavanyisa rifuwo ra mina hi le xikarhi, ninyika svisiwana; ni loko nitekile xilo xa munhu hi kumukanganyisa, nitamutlhelisela xona ka mune.”</verse>
			<verse number="9">Ndzhaku ka svosvo, Yesu aku: “Namuntlha kuponisiwa kunghenile muntini lowu, hi lesvi munhu lweyi na yena anga n'wana Abrahamu,</verse>
			<verse number="10">hikuva N'wana-wa-Munhu atile kutalava ni kutaponisa lavalahlekeke.”</verse>
			<verse number="11">Kakuloko vaha yingisa timhaka toleto, Yesu atlhela avarungulela xifaniso, hikuva aali kusuhi na Yerusalema, kutani vona avapimisa lesvaku Mfumu wa Xikwembu wutahantla wuhumelela.</verse>
			<verse number="12">Aku: “Nkulukumba mun'wana atilungisele kuya tikweni ra le kule, ayavekiwa kuva hosi, atatlhela avuya.</verse>
			<verse number="13">Kutani avitana malandza ya yena ya khume, anyika mina yin'we ka mun'wana ni mun'wana, wa vona aku ka vona ‘Bindzulani ha yona nikondza nivuya.’</verse>
			<verse number="14">Kambe valekwavo avamuvenga. Loko afambile, vasala varhuma vakombisi, vayavula lesvi: ‘Munhu lweyi, ahilavi kufumiwa hi yena!’</verse>
			<verse number="15">“Siku leri nkulukumba avuyaka, na avekiwe kuva hosi, alerisa lesvaku malandza lawaya angamanyika timina, mavitaniwa, lesvaku atativa lesvi mun'wana ni mun'wana abindzuleke svona.</verse>
			<verse number="16">Kufika lweyi worhanga aku: ‘Hosi, mina ya wena yibindzulile khume ra timina.’</verse>
			<verse number="17">Hosi yiku ka yena: ‘Hi svona, mutirhi lwenene; lesvi utshembekeke mhakeni leyitsongo ngopfu, utafuma madoropa ya khume.’</verse>
			<verse number="18">Lweyi wa vumbirhi na yena, ata aku: ‘Mina ya wena hosi, yibindzule ntlhanu wa timina.’</verse>
			<verse number="19">Hosi yiku ka yena: ‘Wena ke, fuma madoropa ya ntlhanu.’</verse>
			<verse number="20">Mun'wana ata, aku: ‘Hosi, mina ya wena hi leyi, niyiphutsele hi faduku;</verse>
			<verse number="21">anikuchava, hikuva u munhu wo nonon'hwa, uteka lexi ungaxivekangiki, utshovela lexi ungaxibzalangiki.’</verse>
			<verse number="22">Hosi yihlamula yiku: ‘Wena mutirhi lwewobiha, nitakuyavanyisa hi kuvulavula ka wena. Awusvitiva lesvaku ni munhu wo nonon'hwa, ni lesvaku niteka lexi ningaxivekangiki, ni kutshovela lexi ningaxibzalangiki!</verse>
			<verse number="23">Hikolaho ka yini ungavekanga mina ya mina ka vabindzulisi xana? Kuvuyeni ka mina, anitava niyitekile svin'we ni bindzu ra yona.’</verse>
			<verse number="24">Kutani aku ka lava avali kona kolaho: ‘Mutekeleni mina, miyinyika lweyi anga ni timina ta khume.’ [</verse>
			<verse number="25">Vaku ka yena: ‘Kambe, Hosi, anikhume ra timina!’]</verse>
			<verse number="26">Yena aku: ‘Namibzela lesvaku kutanyikiwa mani na mani lweyi anga ni xanchumu; kambe lweyi angaliki na nchumu, atatekeliwa ni lexi anga na xona.</verse>
			<verse number="27">Loko vali valala va mina lavangalavangiki lesvaku ni vafuma, vatiseni kola, mivadlaya mahlweni ka mina.’”</verse>
			<verse number="28">Kuteloko avulavulile timhaka toleto, ahundzela mahlweni, atlhantukela Yerusalema.</verse>
			<verse number="29">Loko atshinelela Betfaje na Betaniya, kusuhi ni ntshava leyivuliwaka ya Maolivhera, ahlawula vambirhi xikarhi ka vajondzisiwa va yena aku ka vona</verse>
			<verse number="30">“Yanani muntini lowuvonakaka lahaya; loko minghena ka wona, mitakuma ximbongolwana lexibohiweke, lexikalaka xingasigadiwa hi munhu; xitshunxeni, mita na xona halenu. Loko munhu amivutisa aku:</verse>
			<verse number="31">‘Mixitshunxela yini?’, mitaku: ‘Hosi yaxilava.’”</verse>
			<verse number="32">Lava varhumiweke vafamba, vayakuma svili hilaha angavabzela hakona.</verse>
			<verse number="33">Loko vatshunxa ximbongolwana, vinyi va xona vavavutisa, vaku: “Ximbongolwana xoxo mixitshunxela yini ke?”</verse>
			<verse number="34">Vona vaku: “Hosi yaxilava.”</verse>
			<verse number="35">Kutani vata na xona ka Yesu; vakapeka tinguvu ta vona henhla ka xona, vagadisa Yesu.</verse>
			<verse number="36">Loko ali karhi afamba, vayandlala tinguvu ta vona ndleleni.</verse>
			<verse number="37">Kutani loko ali kusuhi ni kungirimela Ntshava ya Maolivhera, xitshungu hinkwaxu xa vajondzisiwa xisungula kutsaka, xidzunisa Xikwembu hi rito leritlakukeke, hikolaho ka mahlori hinkwawu lawa ximavoneke, uku:</verse>
			<verse number="38">“Akudzunisiwe Mufumi lweyi ata ka hi vito ra Hosi! Kurhula akuve matilweni, ni kukwetsima matilweni ya le henhlahenhla!”</verse>
			<verse number="39">Kutani Vafarisi van'wana, lava avali xitshungwini, vaku ka yena: “Mujondzisi, miyeta vajondzisiwa va wena.”</verse>
			<verse number="40">Avahlamula aku: “Namibzela lesvaku, loko vona vamiyela, maribze matahuwelela.”</verse>
			<verse number="41">Kuteloko afikile kusuhi ni doropa, arivona, ali rilela,</verse>
			<verse number="42">aku: “Yo! Loko ingi na wena awutivile namuntlha timhaka leti tingatisaka kurhula, kambe uyo fihleliwa tona svosvi.</verse>
			<verse number="43">Hakunene nkarhi wata, lowu valala va wena vangatayaka rithangu, vakurhendzela ha rona, vakupfalela matlhelo hinkwawu;</verse>
			<verse number="44">vatakuhahlula, vahelisa ni lava vayakeke ka wena; kutani valala vangakala vangatshiki ribze henhla ka ribze laha ka wena, hikuva awutivanga nkarhi lowu uyendzeliweke ha wona.”</verse>
			<verse number="45">Kuteloko anghenile Tempeleni, ahlongola hinkwavu lava vaxavisaka kona, aku ka vona:</verse>
			<verse number="46">“Kutsaliwile lesvaku: ‘Yindlo ya mina yitava yindlo ya xikhongelo’, kasi n'wina miyiyendlile ‘mhakwa wa vayivi’.”</verse>
			<verse number="47">Yesu aajondzisa Tempeleni masiku hinkwawu. Kambe Vaprista lavakulu ni Vatsali svin'we ni vakulukumba va tiko, avalava kumudlaya.</verse>
			<verse number="48">Ntsena avangativi lexi vangataxiyendla, hikuva vanhu avamuyingisa, vatsakela ngopfu marito ya yena.</verse>
		</chapter>
		<chapter number="20">
			<verse number="1">Siku rin'wana, loko Yesu ajondzisa vanhu Tempeleni ni kupaluxa Evhangeli, Vaprista lavakulu ni Vatsali vafika, svin'we ni vakulukumba va tiko, vaku ka yena:</verse>
			<verse number="2">“Hibzele lesvaku xana uyendla svilo lesvi hi matimba wahi ke? Lweyi akunyikeke matimba lawa, i mani xana?”</verse>
			<verse number="3">Avahlamula aku: “Na mina nitamivutisa lesvi:</verse>
			<verse number="4">Xana akukhuvula ka Yohani akuhuma tilweni, kumbe ka vanhu ke?”</verse>
			<verse number="5">Vona vakanetana vaku: “Loko hiku: ‘Akuhuma tilweni’, ataku: ‘Hikolaho ka yini mingapfumelanga ka yena ke?’</verse>
			<verse number="6">Kambe loko hiku: ‘Akuhuma ka vanhu’, vanhu hinkwavu vatahikhandla hi maribze, hikuva hinkwavu vakholwa lesvaku Yohani aali muprofeta.”</verse>
			<verse number="7">Kutani vahlamula vaku: “Ahitivi laha akuhuma kona.”</verse>
			<verse number="8">Hi loko Yesu aku ka vona: “Na mina, aningamibzeli lomu matimba lawa nitirhaka ha wona, mahumaka kona.”</verse>
			<verse number="9">Kutani arungulela vanhu xifaniso lexi, aku: “Munhu wokarhi aabzalile mvhinya nsin'wini ya yena, kutani awuveka mavokweni ya varimi, yena ateka riyendzo ra nkarhi woleha.</verse>
			<verse number="10">Hi nguva yakona, arhuma mutirhi ka varimi, lesvaku vayamunyika mihandzu ya mvhinya. Kambe varimi vamuba, vamutlhelisa na angali na nchumu.</verse>
			<verse number="11">Atlhela arhuma mutirhi mun'wana; na yena vamuba, vamukhomisa ni tingana, kutani vamutlhelisa na angali na nchumu.</verse>
			<verse number="12">Atlhela arhuma wa vunharhu; yelweyo vamuboxa timbanga, vamuhlongola.</verse>
			<verse number="13">Ndzhaku ka svona, n'winyi wa mvhinya aku: ‘Nitayendla yini? Nitarhuma n'wana wa mina, lweyi nimurhandzaka; kumbexana loko vamuvona, vatamuchava.’</verse>
			<verse number="14">Kambe varimi, loko vamuvona, vabzelana vaku: ‘Majandzhaka hi lweyi! Ahimudlayeni, lesvaku ndzhaka yitava ya hina.’</verse>
			<verse number="15">Kutani vamuhlongola nsin'wini ya mvhinya, vamudlaya. Xana n'winyi wa mvhinya atayendla yini hi vona ke?</verse>
			<verse number="16">Atata, atalovisa vatirhi volavo, anyika nsimu ya mvhinya ka van'wana!” Loko vatwa svosvo, vaku: “Svingatshuki sviva tano.”</verse>
			<verse number="17">Kambe Yesu avalanguta aku: “Xana rivula yini tsalwa leringe:” “‘Ribze leri vayaki vangarinyenya, hi rona leringayendliwa ribze lerikulu ra masungulu’ xana?</verse>
			<verse number="18">“Mani na mani lweyi angatawela henhla ka ribze leri, atapshandlaka; nasvona ritapshandlasa lweyi ringatamuwela henhla.”</verse>
			<verse number="19">Kutani Vaprista lavakulu ni Vatsali avanavela kumukhoma nkarhi wolowo, hikuva avasvitwisisile lesvaku aavula vona hi xifaniso lexi, kambe avachava xitshungu.</verse>
			<verse number="20">Hi loko vayimela nkarhi lowunene lowu vangamukhomaka ha wona, kutani varhuma tinhloli leti titiyendleke vanhu lavolulama, lesvaku titamuphasa hi marito ya yena, kutani titamunyiketa mavokweni ya murhangeli wa vuhosi.</verse>
			<verse number="21">Vanhu lava vavutisa Yesu vaku: “Mujondzisi, hasvitiva lesvaku uvulavula ni kujondzisa hi kululama; awuyi hi nghohe, nasvona ujondzisa ndlela ya Xikwembu hi ntiyiso.</verse>
			<verse number="22">Xana svahifanela kuhumesela Khezari rhesa, kumbe asvihifaneli ke?”</verse>
			<verse number="23">Kambe yena, hi kuvona vutlhari bza vona, aku ka vona:</verse>
			<verse number="24">“Nikombeni denari. Yi ni xifaniso xa mani ni vito ra mani ke?” Vona vaku: “I sva Khezari.”</verse>
			<verse number="25">Hi loko aku ka vona: “Hikolaho, nyikani Khezari lesvinga sva Khezari, ni Xikwembu lesvinga sva Xikwembu.”</verse>
			<verse number="26">Kutani vatsandzeka kumuphasa hi marito ya yena mahlweni ka vanhu; vahlamala hi kuhlamula ka yena, vamiyela.</verse>
			<verse number="27">Vasaduki avavula lesvaku vafi vangepfuki. Kutani siku rin'wana van'we ka vona vata ka Yesu, vafika vamuvutisa vaku:</verse>
			<verse number="28">“Mujondzisi, Moxe ahisiyele matsalwa lawa mange: ‘Loko munhu atekile nsati, kutani afa na angali na vana, makwavu atasala ahlayisa nsati wa mufi, lesvaku apfuxa njangu wa makwavu.’</verse>
			<verse number="29">Kutani mhaka hi leyi: Akuli ni vamakwavu vaxinuna va ntlhanu ni vambirhi; lweyi wa mativula ateka nsati, kutani afa na angali na vana.</verse>
			<verse number="30">Wa vumbirhi ahlayisa nsati wa mufi,</verse>
			<verse number="31">ni lweyi wa vunharhu ayendlisa svosvo; sviva tano ni ka hinkwavu lava va ntlhanu ni vambirhi; vafa, na vangasiyanga vana.</verse>
			<verse number="32">Aku heteleleni, na yena lweyi wansati afa.</verse>
			<verse number="33">Lesvi lava va ntlhanu ni vambirhi hinkwavu vaveke vanuna va wansati lweyi, hi siku ra kupfuka kufeni, atava nsati wa mani xikarhi ka vona xana ke?”</verse>
			<verse number="34">Yesu avahlamula aku: “Vanhu va misava leyi vachada kumbe kuchadisiwa;</verse>
			<verse number="35">kambe lava vangatapfumeleliwa kuvona sva minkarhi leyitaka ni kupfuka ka vafi, avahachadi kumbe kuchadisiwa;</verse>
			<verse number="36">avahafi, hikuva vafana ni tintsumi, vahundzuka vana va Xikwembu, hi mhaka ya lesvi vangapfuxiwa kufeni.</verse>
			<verse number="37">Loko kuli kupfuka ka vafi, Moxe na yena atiyisile mhaka loko ali kusuhi ni xihlahla, kutani avula lesvaku Hosi i Xikwembu xa Abrahamu, ni Xikwembu xa Izaki, ni Xikwembu xa Yakobe.</verse>
			<verse number="38">Hikolaho ahi Xikwembu xa lavafeke, kambe i xa lavahanyaka; hikuva, ka xona, hinkwavu vahanya.”</verse>
			<verse number="39">Hi loko Vatsali van'wana vamubzela vaku: “Mujondzisi, uvulavule khwatsi.”</verse>
			<verse number="40">Kutani avahatiyanga kumuvutisa mhaka yin'wana.</verse>
			<verse number="41">Kutani aku ka vona: “Xana vanhu vavula yini loko vaku: ‘Mesiya i N'wana Davhida’ ke?”</verse>
			<verse number="42">Kasi yena Davhida avulile bukwini ya Tipisalma aku: “‘Yehovha Xikwembu xite ka N'winyi wanga: Tana utatshama vokweni ra mina ra xinene,</verse>
			<verse number="43">nikondza niveka valala va wena hansi ka minkondzo ya wena.’</verse>
			<verse number="44">“Kutani loko Davhida avula Mesiya aku i N'winyi wa yena, xana anga van'wana wa yena hi ndlela yihi ke?”</verse>
			<verse number="45">Loko vanhu hinkwavu vali karhi vamuyingisa, aku ka vajondzisiwa va yena:</verse>
			<verse number="46">“Tivoneleni ka Vatsali lavarhandzaka kufambafamba na vayambele xiyambalu lexoleha, varhandza ni kuxewetiwa mintsendzeleni; vahlawula svitshamu lesvinene masinagogeni, vatsakela ni kutshama lomu kochaviseka minkhubzeni.</verse>
			<verse number="47">Hi vona vaphangelaka ni kukangayisa vafelakazi ni minjangu ya vona, vayendla ni svikhongelo lesvoleha lesvaku vatavoniwa. Vatayavanyisiwa hi kuyavanyisa loku kutlulisaka!”</verse>
		</chapter>
		<chapter number="21">
			<verse number="1">Loko Yesu atlakusa mahlo, avona vafuwi lesvi vahoxaka svona xibzeni xanhlengo wa Tempele.</verse>
			<verse number="2">Avona ni mufelakazi lweyi aali xisiwana, ahoxa svimalana sva tilepta timbirhi ntsena.</verse>
			<verse number="3">Kutani aku: “Hakunene nili ka n'wina: Mufelakazi lweyi wa xisiwana ahumesile kutlula hinkwavu;</verse>
			<verse number="4">hikuva vanhu lava hinkwavu vahumesile tinyiko leti vatipambuleke xumeni xa vona lexotala, kasi wansati lweyi ahumesile sva vusiwana bza yena, svinga hinkwasvu lesvi aatahanya hi svona.”</verse>
			<verse number="5">Van'wana avavulavula hi lesvi Tempele, ayisasekisiwe xisvona hi maribze lawa yosaseka ni tinyiko ta vagandzeli; kutani Yesu aku:</verse>
			<verse number="6">“Loko svili lesvi misvivonaka, kutata masiku lawa kungatakala kungahasali ribze henhla ka ribze rin'wana; hinkwawu matahirimuxiwa.”</verse>
			<verse number="7">Kutani vavutisa Yesu, vaku: “Mujondzisi, timhaka leti titahumelela nkarhi muni xana? Xana xikombiso xitava xihi xa lesvaku tilava kuhumelela ke?”</verse>
			<verse number="8">Kutani Yesu aku: “Tivoneleni lesvaku mingakangayisiwi, hikuva lavotala vatata hi vito ra mina, mun'wana ni mun'wana aku: ‘Mina ni yena’ ni lesvaku ‘nkarhi wufikile’! Mingavalandzeni!</verse>
			<verse number="9">Loko mitwa huwa ya tinyimpi ni ya minkitsinkitsi, mingatshukeni michava, hikuva svosvo svifanele kurhanga svihumelela, kambe makumu wona matahlwela kufika.”</verse>
			<verse number="10">Yesu atlhela aku ka vona: “Tiko rin'we ritapfukela rin'wana, mfumu wun'we wutalwa ni wun'wana;</verse>
			<verse number="11">kutava ni kutsekatseka ka misava; mintungu ni tindlala svitava kona matlhelweni lawa yotala; kutahumelela ni svilo lesvichavisaka ngopfu, ni masingita lamakulu lamahumaka tilweni.</verse>
			<verse number="12">“Kambe loko svilo lesvi hinkwasvu svingasivakona, vatamikhoma, vamixanisa, vaminyiketa masinagogeni ni le majele, vamiyisa mahlweni ka tihosi ni ka tindhuna hikolaho ka vito ra mina;</verse>
			<verse number="13">wutava wona nkarhi wa n'wina wohumesa vumboni.</verse>
			<verse number="14">Hikolaho svivekeni miyehleketweni ya n'wina lesvaku mingatikarhati hi kutilulamisa lesvi mingatahlamulisa xisvona,</verse>
			<verse number="15">hikuva mina nitaminyika marito ya vutlhari lawa valala va n'wina hinkwavu vangatatsandzeka kulwa na wona ni kumakaneta.</verse>
			<verse number="16">Mitanyiketiwa hi vapsali va n'wina, ni vamakwenu, ni maxaka, ni vanakuloni; vatadlaya van'wana va n'wina;</verse>
			<verse number="17">mitavengiwa hi vanhu hinkwavu hikolaho ka vito ra mina.</verse>
			<verse number="18">Kambe akungalovi hambi wuli nsisi ni wun'we wa tinhloko ta n'wina;</verse>
			<verse number="19">hi kutiyisela ka n'wina mitatikumela vutomi.</verse>
			<verse number="20">“Kutaku loko mivona doropa ra Yerusalema rirhendzeliwile hi mab'uthu ya valala, tivani lesvaku kuhahluliwa ka rona kule kusuhi.</verse>
			<verse number="21">Hi nkarhi wolowo, lava vanga Yudeya, avatsutsumele tintshaveni; lava vanga doropeni, avahume ka rona; kutani lava vanga handle ka doropa, vangatshuki vanghena ka rona.</verse>
			<verse number="22">Masiku wolawo matava masiku ya kukhatisa, lesvaku hinkwasvu lesvinga matsalweni svihetiseka.</verse>
			<verse number="23">Yowee ka vavasati lava vangatava vatikile ni lava vangatava na vanyan'wisa minkarhini yoleyo, hikuva kuxaniseka lokukulu kutava kona misaveni, ni mahlundzu ya Xikwembu matawela vanhu volavo.</verse>
			<verse number="24">Vatadlawa hi tlhari, vatayisiwa na vali svikarawa matikweni hinkwawu; kutani doropa ra Yerusalema ritakandziyeliwa hi vamatiko kukondza minkarhi ya vona yihetiseka.</verse>
			<verse number="25">“Masingita matava kona ka jambu ni n'weti, ni le tinyeletini. Laha misaveni, vahanyi vamatiko vataxaniseka, vakanganyiseka, vatshukisiwa hi kuduma ka lwandle ni ka magandlati ya rona.</verse>
			<verse number="26">Vanhu vatatitivala hi kuchava ni kuyehleketa lesvingatahumelela la misaveni, hikuva lesvi sva matimba sva le matilweni svitatsekatsekisiwa.</verse>
			<verse number="27">Hikona vangatavona N'wana-wa-Munhu ata hi refu, na ali ni matimba ni kukwetsima lokukulu.</verse>
			<verse number="28">Loko svilo svosvo svisungula kuhumelela, wololokani mitlakusa tinhloko ta n'wina, milanguta henhla, hikuva kukutsuliwa ka n'wina kule kusuhi.”</verse>
			<verse number="29">Kutani avarungulela xifaniso aku: “Langutani nkuwa ni minsinya hinkwayu;</verse>
			<verse number="30">loko miyivona yihluka, masvitiva na n'wina lesvaku malanga male kusuhi.</verse>
			<verse number="31">Hi mukhuva wolowo, loko mivona svilo svosvo svihumelela, mitativa lesvaku Mfumu wa Xikwembu wu le kusuhi.</verse>
			<verse number="32">Nitiyisile nili ka n'wina: Nguva leyi ya vanhu yingakala yingahundzi, na kungasihumelela svilo lesvi hinkwasvu.</verse>
			<verse number="33">Tilo ni misava svitahundza, kambe marito ya mina mangakala mangahundzi.</verse>
			<verse number="34">“Tivoneleni lesvaku timbilu ta n'wina tingatikeliwi hi makolo ni vudakwa, ni kuvilela hi sva vutomi lebzi, nasvona tivoneleni lesvaku siku lero ringafiki hi xitshuketa;</verse>
			<verse number="35">hikuva, kukotisa ntlhamu, ritawela hinkwavu lavayakeke misaveni hinkwayu.</verse>
			<verse number="36">Hitekani ke, mikhongela minkarhi hinkwayu, lesvaku mikuma matimba ya kupona ka svilo hinkwasvu lesvi svingatahumelela, ni kuyima na mitiyile mahlweni ka N'wana-wa-Munhu.”</verse>
			<verse number="37">Ni nhlekanhi Yesu aatshama ajondzisa Tempeleni, kambe nimajambu aahuma, ayayetlela ntshaveni leyivuliwaka ya Maolivhera.</verse>
			<verse number="38">Loko rixa, vanhu hinkwavu avapfukisa vata ka yena Tempeleni kutamu yingisa.</verse>
		</chapter>
		<chapter number="22">
			<verse number="1">Nkhuvu wa Xinkwa lexokala comela lowuvuliwaka Paska, awuli kusuhi.</verse>
			<verse number="2">Kutani Vaprista lavakulu ni Vatsali avalava ndlela yodlaya Yesu, kambe avachava xitshungu.</verse>
			<verse number="3">Hi loko Sathana anghena ka Yudasi, lweyi avaku i Iskariyota, mun'we wa lava va khume ni vambirhi;</verse>
			<verse number="4">kutani Yudasi aya ka Vaprista lavakulu, ni ka tindhuna ta valanguteli, ayatwanana na vona hilaha angatavanyiketa Yesu hakona.</verse>
			<verse number="5">Vona vatsaka, vapfumela kumunyika male.</verse>
			<verse number="6">Yudasi akhensa, kutani alava nkarhi lowunene wovanyiketa yena ha wona, na xitshungu xingasvitivi.</verse>
			<verse number="7">Kuteloko kufikile siku ra Xinkwa lexokala comela, ringa leri vatlhavaka svinyempfana sva Paska ha rona,</verse>
			<verse number="8">Yesu arhuma Petrosi na Yohani, aku ka vona: “Yanani, miyahilungisela nkhuvu wa Paska, hitakota kuyaja.”</verse>
			<verse number="9">Vona vaku ka yena: “Hi kwihi laha ulavaka lesvaku hiyakulungisela kona xana?”</verse>
			<verse number="10">Aku ka vona: “Loko minghenile doropeni, mitahlangana ni wanuna lweyi arhwaleke khuwana ra mati; mulandzeni ka munti lowu angatanghena ka wona.</verse>
			<verse number="11">Kutani mitaku ka n'winyi wa munti: ‘Mujondzisi ahirhumile ka wena, ali: Yi kwihi yindlo leyi angatajela ka yona Paska, ni vajondzisiwa va yena, ke?’</verse>
			<verse number="12">Yena atamikomba yindlo ya xitezi ya yikulu leyi yandlaleliweke; mitalungisela kona.”</verse>
			<verse number="13">Hi loko vasuka, vayakuma svili hilaha angavabzela hakona; kutani valungisa Paska.</verse>
			<verse number="14">Loko nkarhi wufikile, ayakujeni svin'we ni vapostola.</verse>
			<verse number="15">Kutani aku ka vona: “Ninavelile ngopfu kuja Paska leri na n'wina, na ningasitwisiwa kuvaviseka;</verse>
			<verse number="16">hikuva nitiyisile nili ka n'wina: Aningahaliji, rikondza rihetiseka Mfun'wini wa Xikwembu.”</verse>
			<verse number="17">Hi loko ateka ndzheko, akhensa aku: “Tekani, misiyelisana.</verse>
			<verse number="18">Nitiyisile nili ka n'wina: Kusukela svosvi aningahanwi sva mihandzu ya mvhinya, kukondza kufika Mfumu wa Xikwembu.”</verse>
			<verse number="19">Ateka ni xinkwa, kutani loko akhensile, axikhema, avanyika aku: “Lowu i miri wa mina, [lowunyiketiwaka hikolaho ka n'wina; yendlani lesvi hi kuniyanakanya.”</verse>
			<verse number="20">Hi mukhuva wolowo, ateka ndzheko loko valalelile, aku: “Ndzheko lowu i ntwananu lowumpsha ngatini ya mina, leyihalatiwaka hikolaho ka n'wina.]</verse>
			<verse number="21">Kambe vonani, lweyi anixengaka alekujeni svin'we na mina svosvi.</verse>
			<verse number="22">Loko ali N'wana-wa-Munhu, atatifambela hilaha svibohiweke hakona; kambe, ani khombo munhu lweyi amuxengaka.”</verse>
			<verse number="23">Kutani vasungula kuvutisana, valava kutiva lesvaku angavamani xikarhi ka vona, lweyi angatasviyendla.</verse>
			<verse number="24">Kutani kuhumelela kuphikizana xikarhi ka vona kutiva lweyi angatavoniwa na ali lwenkulu ka vona.</verse>
			<verse number="25">Kambe Yesu aku ka vona: “Tihosi ta matiko toma fuma, kutani vafumi va wona, vavuliwa ‘vahlayisi va tiko’.</verse>
			<verse number="26">Svingatshuki sviva tano ka n'wina; kambe lwenkulu xikarhi ka n'wina aakotise lwentsongo; kutani lweyi afumaka aakotise lweyi atirhelaka van'wana.</verse>
			<verse number="27">Hikuva lwenkulu i mani ke? Xana hi lweyi atshamaka kujeni, kumbe hi lweyi atirhaka kuphamela van'wana ke? Masvitiva, lesvaku hi lweyi atshamaka svakujeni. Kambe mina ni le xikarhi ka n'wina na nili lweyi atirhelaka van'wana.</verse>
			<verse number="28">Hin'wina lava mitiyiseleke na mina miringweni ya mina.</verse>
			<verse number="29">Hilaha Tatana wa mina aninyikeke Mfumu hakona, na mina ni minyika wona;</verse>
			<verse number="30">Mfun'wini wa mina, mitaja ni kunwa na mili na mina, kutani mitatshama sviluvelweni, miyavanyisa tinxaka ta Israyele leti ta timbirhi.”</verse>
			<verse number="31">Yesu aku ka Petrosi: “Simoni, Simoni, yingisa: Sathana amikombelile kumihlela hinkwenu kufana ni mavele,</verse>
			<verse number="32">kambe mina nikukhongelelile, lesvaku kupfumela ka wena kungatshuki kutitivala. Kutani wena, loko utava uhundzukile, utatiyisa vamakwenu.”</verse>
			<verse number="33">Kutani yena aku: “Hosi, nilulamele kufamba na wena jele ni le kufeni.”</verse>
			<verse number="34">Kambe Yesu aku ka yena: “Petrosi, nakubzela lesvaku namuntlha na nkuku wungasiyimba, utava uvulile kanharhu lesvaku awunitivi.”</verse>
			<verse number="35">Kutani aku ka vona: “Nkarhini lowu nimirhumeke na mili hava xipachi xa male, ni nkwama wa timbuva, ni masandhazi, xana mive mipfumala nchumu ke?” Vona vaku: “Ahipfumalanga nchumu.”</verse>
			<verse number="36">Aku ka vona: “Kambe svosvi, lweyi anga ni xipachi xa male, aaxiteke, na wona nkwama aawuteke, ni lweyi apfumalaka tlhari, aaxavise mpahla ya yena, atixavela rona,</verse>
			<verse number="37">hikuva namibzela lesvaku tsalwa leringe: ‘Ahlayiwile ni vajohi’, rifanela kuhetiseka ka mina. Kunene timhaka letingavuliwa mayelanu na mina, tikarhi tihetiseka.”</verse>
			<verse number="38">Kutani vona vaku: “Hosi, matlhari mambirhi hi lawa!” Kutani yena aku ka vona: “Maringana!”</verse>
			<verse number="39">Kutani asuka aya Ntshaveni ya Maolivhera, tani hi ntolovelo wa yena; na vona vajondzisiwa vamulandza.</verse>
			<verse number="40">Loko afikile kona, aku ka vona: “Khongelani lesvaku mingangheni miringweni.”</verse>
			<verse number="41">Kutani asuka aya kulenyana, hi mpfhuka woringana kuhoxa ka ribze, kutani akhinsama hi matsolo, akhongela, aku:</verse>
			<verse number="42">“Tatana, loko usvirhandza, ndzheko lowu awutshinele kule na mina! Ntsena kungayendliwi kurhandza ka mina, kambe akuyendliwe kurhandza ka wena.”</verse>
			<verse number="43">[ Kutani ntsumi yohuma tilweni yihumelela ka yena, yimutiyisa.</verse>
			<verse number="44">Kutani loko ali maxangwini lamakulu, akhongela hi matimba ngopfu, nyuku wa yena wukondza wuxiririka, wufana ni madonakati ya ngati lamanthonelaka misaveni.]</verse>
			<verse number="45">Loko ahetile kukhongela, apfuka ayima, ata ka vajondzisiwa, avakuma na vayetlele hikolaho ka gome.</verse>
			<verse number="46">Kutani aku ka vona: “Hikolaho ka yini miyetlela xana? Pfukani, mikhongela, lesvaku mingangheni miringweni.”</verse>
			<verse number="47">Loko ahavulavula, kuhumelela xitshungu; na yena lweyi avaku i Yudasi, mun'we wa lava va khume ni vambirhi, aaxirhangela mahlweni; atshinelela Yesu kumun'qunta.</verse>
			<verse number="48">Kambe Yesu aku ka yena: “Yudasi, xana unyiketa N'wana-wa-Munhu hi kumun'qunta ke?”</verse>
			<verse number="49">Lava avali na Yesu, loko vavona lesvilavaka kuhumelela, vaku: “Hosi, xana hifanela kuteka matlhari hilwa ke?”</verse>
			<verse number="50">Kutani mun'we wa vona avavisa mutirhi wa Muprista lwenkulu, amuxupula ndleve ya xinene.</verse>
			<verse number="51">Kambe Yesu ahlamula aku: “Tshikani! Mingahayengeteni!” Kutani akhumba ndleve ya mutirhi yelweyo, amuhanyisa.</verse>
			<verse number="52">Kutani Yesu avulavula ni lavangamutela, vanga Vaprista lavakulu ni tindhuna ta Tempele ni vakulukumba, aku: “Lesvi mihumeke, na mili ni matlhari ni tinhonga, nova xigevenga xana?</verse>
			<verse number="53">Anili na n'wina Tempeleni masiku hinkwawu; aminikhomanga. Kambe svosvi, hi wona nkarhi wa n'wina, hikuva kufuma munyama.”</verse>
			<verse number="54">Kuteloko vamukhomile, vafamba na yena, vamuyisa ndlwini ya Muprista lwenkulu. Kambe Petrosi aavalandza hi le kule.</verse>
			<verse number="55">Loko vatshivelile ndzilo xikarhi ka munti wa vuthethisi, vaworha, Petrosi na yena aatshame na vona.</verse>
			<verse number="56">Mutirhi mun'we wa xisati, loko amuvona na atshamile aworha ndzilo, amulangutisisa, aku: “Lweyi na yena, aali na yena.”</verse>
			<verse number="57">Kambe Petrosi akaneta, aku: “Wansati ndziwena, animutivi mina munhu lwiya!”</verse>
			<verse number="58">andzhakunyana mun'wana amuvona, aku: “Na wena, u mun'we wa vona.” Kambe Petrosi aku: “Munhu ndziwena, ani wa vona mina!”</verse>
			<verse number="59">Kuteloko kuhundzile wora rin'we, mun'wana atiyisa, aku: “Hakunene, munhu lweyi, aali na yena; svitiyile hikuva na yena i Mugalileya.”</verse>
			<verse number="60">Kambe Petrosi aku: “Munhu ndziwena, anisvitivi lesvi usvivulaka!” Aku na ahavulavula, nkuku wuyimba.</verse>
			<verse number="61">Kutani Hosi yihundzukula, yilanguta Petrosi; hi loko Petrosi atsundzuka rito ra Hosi, loko yite ka yena: “Nkuku wungasiyimba, utava unilandzulile kanharhu.”</verse>
			<verse number="62">Kutani Petrosi ahumela handle, ayarila hi xiviti.</verse>
			<verse number="63">Kutani vavanuna lavakhomeke Yesu, vamutseketsela, vamuba.</verse>
			<verse number="64">Kuteloko vamupfalile mahlo, vamuvutisa vaku: “Profeta, i mani lweyi akubeke?”</verse>
			<verse number="65">Kutani vamurhuketela na vavula lesvotala svin'wana.</verse>
			<verse number="66">Loko bzixile, vakulukumba va xitshungu, vanga Vaprista lavakulu ni Vatsali, vahlengeletana; kutani vayisa Yesu hubzeni ya vona.</verse>
			<verse number="67">Vaku ka yena: “Loko uli Mesiya, hibzele!” Yena avahlamula aku: “Hambi nimibzela, amingapfumeli,</verse>
			<verse number="68">ni loko ni mivutisa, amingahlamuli.</verse>
			<verse number="69">Kusukela ka svosvi, N'wana-wa-Munhu atatshama vokweni ra xinene ra Xikwembu xa matimba hinkwawu.”</verse>
			<verse number="70">Hinkwavu vamuhlamula vaku: “Xana svivula lesvaku u N'wana wa Xikwembu ke?” Aku ka vona: “N'wina mivula lesvaku mina ni yena.”</verse>
			<verse number="71">Kutani vaku: “Hahalavela yini vumboni xana? Hikuva na hina hisvitwile na svihuma non'weni wa yena.”</verse>
		</chapter>
		<chapter number="23">
			<verse number="1">Kutani vasuka vayima hinkwavu, vayisa Yesu ka Pilato,</verse>
			<verse number="2">vasungula kumulumbeta, vaku: “Hikumile munhu lweyi na ali karhi ahlohlotela tiko ra hina, ayalisa vanhu kuhumesela Khezari rhesa; nasvona ativula Kriste, Hosi.”</verse>
			<verse number="3">Hi loko Pilato amuvutisa, aku: “Hi wena hosi ya Vayuda ke?” Yesu amuhlamula, aku: “Lweyi avulaka svosvo hi wena!”</verse>
			<verse number="4">Hi loko Pilato aku ka Vaprista lavakulu ni ka xitshungu: “Anikumi nandzu ka munhu lweyi.”</verse>
			<verse number="5">Kambe vasindzisa, vaku: “Apfilunganyisa tiko hi kujondzisa hinkwaku Yudeya; asungule Galileya, svosvi se atile halenu.”</verse>
			<verse number="6">Loko Pilato asvitwa, avavutisa aku: “Xana munhu lweyi i Mugalileya ke?”</verse>
			<verse number="7">Loko atwile lesvaku i munhu wa tiko lerifumiwaka hi Heroda, amurhumela ka Heroda, lweyi na yena aali Yerusalema hi masiku wolawo.</verse>
			<verse number="8">Kuteloko Heroda avona Yesu, atsaka ngopfu, hikuva akuli khale na anavelile kumuvona, hikolaho ka lesvi aasvitwile mayelanu na yena, kutani aatshemba lesvaku atamuvona na ayendla mahlori.</verse>
			<verse number="9">Amuvutisa timhaka totala, kambe Yesu angahlamulanga nchumu.</verse>
			<verse number="10">Vaprista lavakulu ni Vatsali avayimile kolaho, vamulumbeta hi matimba svinene.</verse>
			<verse number="11">Hi loko Heroda ni masochwa ya yena vamusandza, ni kumutseketsela; kutani vamuyambexa nguvu, kumbe jansi rokala mavoko leri riyambaliwaka henhla ka yovangama, vamutlhelisela ka Pilato.</verse>
			<verse number="12">Hi siku rolero Heroda na Pilato vahundzukile vanghanu, kasi khale avavengana.</verse>
			<verse number="13">Kuteloko Pilato ahlengeletile Vaprista lavakulu, ni vakulukumba, ni vanhu va tiko,</verse>
			<verse number="14">aku ka vona: “Mitisile munhu lweyi ka mina, miku: ‘Ahambukisa tiko.’ Svosvi-ke nikambile mhaka mahlweni ka n'wina kambe anikumanga nandzu ka yena, hambi wuli wun'we ntsena wa lesvi mimulumbetaka ha svona.</verse>
			<verse number="15">Svivile tano ni ka Heroda, hikuva amutlhelisele ka hina; svatikomba lesvaku angayendlanga xilo ni xin'we lexi angadlawelaka xona.</verse>
			<verse number="16">Hikolaho, nitalerisa lesvaku abiwa, kutani nitamutshunxa.” [</verse>
			<verse number="17">Pilato aafanela kuvatshunxela mubohiwa hi siku ra nkhuvu wa Paska.]</verse>
			<verse number="18">Kambe hinkwavu vakanyuluka hi rito rin'we, vaku: “Mususi lweyi, uhitshunxela Barabasi!”</verse>
			<verse number="19">(Barabasi aanghenisiwile jele, hikuva aapfuxile dzolonga doropeni, ava adlaya ni munhu.)</verse>
			<verse number="20">Pilato atlhela avulavula na vona, hi kulava kutshunxa Yesu.</verse>
			<verse number="21">Kambe vatlhela vakanyuluka, vaku: “Muvambe! Muvambe!”</verse>
			<verse number="22">Avavutisa khambi ra vunharhu aku: “I xijoho muni lexi axiyendleke xana? Anivoni nandzu lowu afanelaka kufa ha wona; hi kolaho nitalerisa lesvaku abiwa, kutani nitamutshunxa.”</verse>
			<verse number="23">Kambe vahuwelela hi marito lawa yotlakuka, vakombela lesvaku avambiwa; kutani kuhuwelela ka vona kuyingisiwa.</verse>
			<verse number="24">Pilato atsema mhaka, aku: “Akuyendliwe hilaha mikombelaka hakona!”</verse>
			<verse number="25">Kutani avatshunxela lweyi vamukombeleke, lweyi aapfaleliwile hikolaho ka dzolonga ni kudlaya munhu; loko ali Yesu, Pilato amunyiketa ka vona, lesvaku vamuyendla lesvi vasvirhandzaka.</verse>
			<verse number="26">Loko vali karhi vafamba na yena, vakhoma mun'we lweyi avaku i Simoni, wa Kirene, lweyi aavuya hi le masin'wini; vamurhwexa xihambanu xa Yesu, kutani Simoni alandza Yesu hi le ndzhaku.</verse>
			<verse number="27">Naxona xitshungu lexikulu ni vavasati lava votala avalandza Yesu, na vali karhi vaba nkosi, vamurila.</verse>
			<verse number="28">Yesu ahundzukula aku ka vona: “Vavasati va Yerusalema, minganirileleni; kambe tirileleni, n'wina ni vana va n'wina.</verse>
			<verse number="29">Hikuva vonani masiku mata, lawa vangataku ‘Kukatekile lava vangavelekiki, ni makhwiri lawa mangavelekangiki ni lava vanganyan'wisangiki.’</verse>
			<verse number="30">“Nkarhini wolowo vataku ka tintshava: ‘Wanani henhla ka hina!’ Ni ka svitsunga: ‘Hifunengeteni!’</verse>
			<verse number="31">Hikuva loko vayendlise lesvi ka rihunyi lerotsakama, kutayendliwa yini ka leri riwomeke xana?”</verse>
			<verse number="32">Nasvona avayisa ni vavanuna van'wana vambirhi, kuyadlawa na yena; vona avali svigevenga.</verse>
			<verse number="33">Loko vafikile ndhawini leyi vange i “ya Pala”, vamuvamba kona, vavamba ni xigevenga xin'we tlhelweni ra yena ra xinene, xin'wana ka leri ra ximantsi.</verse>
			<verse number="34">[Kutani Yesu aku: “Tatana, varivalele, hikuva avasvitivi lesvi vasviyendlaka.”] Kutani vayavelana sviyambalu sva yena hi kuhlahluva.</verse>
			<verse number="35">Vanhu avayimile kolaho, na vali karhi valanguta; na vona vakulukumba avamuvungunya, vaku: “Munhu lweyi aponisile van'wana; aatiponise, loko ali Mesiya, Muhlawuliwa wa Xikwembu!”</verse>
			<verse number="36">Na wona masochwa amamutseketsela, matshinela kusuhi, mamunyika ntsuvi,</verse>
			<verse number="37">maku ka yena: “Loko uli Hosi ya Vayuda, tiponise!”</verse>
			<verse number="38">Akuli ni papela henhla ka yena, leringe: “Lweyi i Hosi ya Vayuda.”</verse>
			<verse number="39">Xin'we xa svigevenga lexihayekiweke kolaho aximurhuketela, xiku: “Xana ahi wena Kriste ke? Tiponise, na hina uhiponisa!”</verse>
			<verse number="40">Kambe lexin'wana ximukawuka, xiku: “Xana awuchavi Xikwembu, lesvi ungayavanyisiwa kufana na yena ke?</verse>
			<verse number="41">Loko ali hina, svihifanelile, hikuva hiyamukela lesvifambelanaka ni mintirho ya hina; kambe lweyi, angayendlanga nchumu xobiha.”</verse>
			<verse number="42">Xigevenga xitlhela xiku: “Yesu, nitsundzuke, loko ufika Mfun'wini wa wena.”</verse>
			<verse number="43">Yesu aku ka xona: “Nitiyisile nili ka wena: Namuntlha utava na mina Paradiseni.”</verse>
			<verse number="44">Hi nkarhi lowulavaka kuva wa vuntlhanu na wun'we, munyama wufunengeta tiko hinkwaru, kufika nkarhini wa vuntlhanu ni mune.</verse>
			<verse number="45">Jambu riyendla ra ntima, ninguvu ya xisirhelo xa Tempele yipandzeka hi le xikarhi.</verse>
			<verse number="46">Kutani Yesu ahuwelela hi rito leritlakukeke, aku: “Tatana, ninyiketa moya wa mina mavokweni ya wena.” Loko avulile svosvo, anhlala afa.</verse>
			<verse number="47">Loko ndhuna ya dzana ra masochwa yivonile lesvihumeleleke, yidzunisa Xikwembu, yiku: “Hakunene munhu lweyi aalulamile.”</verse>
			<verse number="48">Vanhu lavotala avahlengeletanile vatahlalela. Loko vavonile lesvihumeleleke, vahangalaka vatlhelela makaya na vali karhi vatiba svifuva hi kuvaviseka lokukulu.</verse>
			<verse number="49">Hinkwavu lavativaneke na Yesu, ni vavasati lavamulandzeke loko ahuma Galileya, avayimile kule, na vali karhi vavona svilo svosvo.</verse>
			<verse number="50">Akuli ni wanuna wokarhi lweyi avuliwaka Yosefa, xirho xa huvu ya Vayuda, aali munhu lwenene wolulama,</verse>
			<verse number="51">lweyi aangapfumelanga akungu ra vona ni mintirho ya vona. Aali xipsaliwa xa Arimateya, doropa ra Vayuda, aalangutela Mfumu wa Xikwembu.</verse>
			<verse number="52">Kutani aya ka Pilato, ayakombela ntsumbu wa Yesu.</verse>
			<verse number="53">Kuteloko awuhawulile, awuphutsela hi lansoro, awuveka sirheni lerikovotliweke ribzeni, laha akungasilahliwa munhu kona.</verse>
			<verse number="54">Siku lero, arili ra kutilungisela, akusungula siku ra Savata.</verse>
			<verse number="55">Na vona vavasati lavahumeke Galileya na Yesu, vata kusuhi, vavona sirha, ni hi ndlela leyi ntsumbu wa Yesu wuvekiwaka ha yona.</verse>
			<verse number="56">Kutani vatlhelela kaya, vayalungisa mafurha ya kunun'hwela; kambe hi siku ra Savata, vahumula hi kulandza nawu wa xiyuda.</verse>
		</chapter>
		<chapter number="24">
			<verse number="1">Hi siku ra Sonto na jambu ringasihuma, vavasati vaya sirheni, na vatamelile mafurha yonun'hwela lawa vamalungiseke.</verse>
			<verse number="2">Vakuma ribze na rivumbuluxiwile kule ni sirha.</verse>
			<verse number="3">Kambe loko vanghena, avakumanga ntsumbu wa Hosi Yesu.</verse>
			<verse number="4">Vaku na vaha hlamala ha svona, vavanuna vambirhi vatshuka vahumelela ka vona, na vali ni sviyambalu sva kuvangama.</verse>
			<verse number="5">Loko vavasati vahali kuchaveni lokukulu ni kulanguta hansi hikolaho ka gome, vavanuna vaku ka vona: “Milavela yini lweyi ahanyaka xikarhi ka vafi xana?</verse>
			<verse number="6">Angakona laha, yena apfukile kufeni. Tsundzukani hilaha angavulavula na n'wina hakona, loko ahali Galileya,</verse>
			<verse number="7">loko aku: ‘N'wana-wa-Munhu afanela kunyiketiwa mavokweni ya vajohi, avambiwa, kutani atapfuka hi siku ra vunharhu.’”</verse>
			<verse number="8">Vatsundzuka marito ya yena,</verse>
			<verse number="9">kutani vasuka sirheni, vayarungula timhaka leti hinkwatu ka lava va khume na mun'we ni ka van'wana hinkwavu.</verse>
			<verse number="10">Vavasati lava, aali Mariya wa Magadala, na Jowana, na Mariya mamana wa Yakobe; ni van'wana lava avali na vona, vatiyisa ka vapostola timhaka leti.</verse>
			<verse number="11">Kambe marito lawa avamateka tani hi norho, vangamapfumeli. [</verse>
			<verse number="12">Loko ali yena Petrosi asuka, atsutsumela sirheni; kuteloko akorhamile ahlomela, avona malansoro ntsena, kutani atlhelela kaya, na ali karhi ahlamala hi lesvihumeleleke.]</verse>
			<verse number="13">Hi siku lero, vambirhi va vona, avaya xidoropanini lexivuliwaka Emawusi; vukule bza xona na Yerusalema, abziringana mpfhuka wa khume ra makilometru.</verse>
			<verse number="14">Avavulavula svin'we hi timhaka hinkwatu letihumeleleke.</verse>
			<verse number="15">Vaku vaha vulavula ha tona vavutisana, Yesu hi xiviri avatshinelela, alongoloka na vona.</verse>
			<verse number="16">Kambe mahlo ya vona amasiveliwile lesvaku vangamutivi.</verse>
			<verse number="17">Kutani aku ka vona: “Hitihi timhaka leti mivulavulaka ha tona ndleleni ke?” Hi loko vona vayima na vali ni gome.</verse>
			<verse number="18">Mun'we lweyi avaku i Kleyopasi, ahlamula, aku: “Xikarhi ka lavayendzeleke Yerusalema, xana hi wena uliwexe lweyi angativiki timhaka letihumeleleke kona hi masiku lawa ke?”</verse>
			<verse number="19">Aku ka vona: “Hi tihi xana?” Vaku ka yena: “Ta Yesu wa Nazareta, lweyi aali muprofeta wa matimba mintirhweni ni le kuvulavuleni, mahlweni ka Xikwembu ni le mahlweni ka vanhu hinkwavu.</verse>
			<verse number="20">Vaprista lavakulu ni vakulukumba va hina vamunyiketile lesvaku ayavanyiseliwa rifu, kutani vamuvambile.</verse>
			<verse number="21">Loko ali hina, ahitshembile lesvaku hi yena lweyi angataponisa Israyele; hambi svilitano, namuntlha i siku ra vunharhu na timhaka leti tihumelelile.</verse>
			<verse number="22">Kunene vavasati van'wana va ka hina vahihlamalisile ngopfu; vayile sirheni ni mpundzu svinene,</verse>
			<verse number="23">kutani avawukumanga ntsumbu wa yena; vavuyile, vavula lesvaku vavonile mahlori ya tintsumi letingate: ‘Wahanya.’</verse>
			<verse number="24">Van'wana va ka hina vayile sirheni, vakumile svilitano, hilaha vavasati vavuleke hakona; kambe yena, avamuvonanga.”</verse>
			<verse number="25">Kutani aku ka vona: “Yo! Vanhu lavangatwisisiki, va timbilu letihlwelaka kukholwa hinkwasvu lesvivuliweke hi vaprofeta!</verse>
			<verse number="26">Xana asvingafaneli lesvaku Kriste atwisiwa kuvaviseka koloko, atlhela anghena kukwetsimeni ka yena ke?”</verse>
			<verse number="27">Kutani avahlamusela hilaha timhaka ta yena tingavuliwa Matsalweni hinkwawu hakona, kusungula hi Moxe kufika ka vaprofeta hinkwavu.</verse>
			<verse number="28">Loko vafika kusuhi ni xidoropana lexi vayaka ka xona, yena ayendla ingi ahundzela mahlweni.</verse>
			<verse number="29">Kutani vamusindzisa vaku: “Tshama na hina, hikuva riyakupeleni, ni vusiku bzatshinela.” Kutani anghena, ayatshama na vona.</verse>
			<verse number="30">Kuteloko vali kujeni, ateka xinkwa, akhensa, kutani akhema, avanyika.</verse>
			<verse number="31">Hi loko matihlo ya vona mapfuleka, kutani vamutiva; kambe yena avasiya anyamalala.</verse>
			<verse number="32">Kutani vabzelana, vaku: “Xana atingapfurhi timbilu ndzeni ka hina, loko ali karhi avulavula na hina ndleleni, na ahipfuletela Matsalwa?”</verse>
			<verse number="33">Kutani hi nkarhi wolowo vasuka, vatlhelela Yerusalema vayakuma lava va khume na mun'we, na vahlengeletanile svin'we nivan'wana,</verse>
			<verse number="34">na vali karhi varungulelana vaku: “Hakunene Hosi yipfukile kufeni, nasvona yitikombile ka Simoni.”</verse>
			<verse number="35">Kutani na vona va Emawusi varungula lesvi svingavahumelela ndleleni, ni hilaha vamutiveke hakona, kukhemeni ka xinkwa.</verse>
			<verse number="36">Vaku na vaha vulavula, Yesu ayima xikarhi ka vona, yena hi xiviri, kutani aku ka vona: “Kurhula akuve na n'wina!”</verse>
			<verse number="37">Vakhomiwa hi kuchava lokukulu, vapimisa lesvaku va vona xipoko.</verse>
			<verse number="38">Aku ka vona: “Xana michavisiwa ha yini, hikolaho ka yini mili ni kukanakana timbilwini ta n'wina ke?</verse>
			<verse number="39">Vonani sviyandla sva mina ni minkondzo ya mina! Hi mina hi xiviri. Nikhomeni, nitseveteleni. Xipoko axi na nyama ni marhambu, kasi mina ni na svona, hilaha misvivonaka hakona.” [</verse>
			<verse number="40">Loko avulile svosvo, atlhela avakomba sviyandla sva yena ni minkondzo ya yena.]</verse>
			<verse number="41">Kutani lesvi kutsakeni ni kuhlamaleni ka vona avahakanakana, aku ka vona: “Xana mi ni svakuja kola ke?”</verse>
			<verse number="42">Vona vamunyika hamfu ya hlampfi ya kuwoxiwa;</verse>
			<verse number="43">ayiyamukela, aja mahlweni ka vona.</verse>
			<verse number="44">Kutani aku ka vona: “Hi tona timhaka leti ningamitivisa tona, loko nahali na n'wina, loko nite: ‘Hinkwasvu lesvitsaliweke mayelanu na mina Nawini wa Moxe ni ka Vaprofeta, ni ka Tipisalma, svifanela kuhetiseka.’”</verse>
			<verse number="45">Hi loko avapfula miyehleketo lesvaku vatwisisa Matsalwa.</verse>
			<verse number="46">Kutani aku ka vona: “Matsalwa mali: ‘Mesiya atatwisiwa kuvaviseka, atlhela apfuka kufeni hi siku ra vunharhu.</verse>
			<verse number="47">Kutani, hi vito ra yena, timhaka ta kuhundzuka ni ta kurivaleliwa svijoho titapaluxiwa matikweni hinkwawu, kusungula hilaha Yerusalema.’</verse>
			<verse number="48">N'wina mitimboni ta timhaka leti.</verse>
			<verse number="49">Loko ali mina, nitamirhumela lesvi Tatana wa mina amitshembiseke svona. Kambe n'wina tshamani kola doropeni, mikondza mifunengetiwa hi matimba ya le henhla.”</verse>
			<verse number="50">Kutani avateka vaya handle ka doropa, ayafika na vona kusuhi na Betaniya, kutani atlakusa mavoko, avakatekisa.</verse>
			<verse number="51">Loko ali karhi avakatekisa, ahambana na vona [atlakuliwa, aya tilweni].</verse>
			<verse number="52">Kutani vona [loko vamukhinsamelile], vatlhelela Yerusalema na vali ni kutsaka lokukulu.</verse>
			<verse number="53">Kutani avali Tempeleni masiku hinkwawu, na vali karhi vadzunisa Xikwembu.</verse>
		</chapter>
	</book>
	<book number="43">
		<chapter number="1">
			<verse number="1">Kusunguleni ka svilo hinkwasvu, Rito arili kona, Rito arili ni Xikwembu, kutani Rito arili Xikwembu.</verse>
			<verse number="2">Yena Rito aali Xikwembu kusukela kusunguleni.</verse>
			<verse number="3">Svilo hinkwasvu svitumbuluxiwile hi yena, kutani aku na xilo ni xin'we lexi xitumbuluxiweke loko kungali hi yena.</verse>
			<verse number="4">Vutomi abzili ka yena, kutani vutomi lebzo abzili kuvonakala ka vanhu.</verse>
			<verse number="5">Kuvonakala kutikombisa munyameni, kambe munyama awukotanga kuhlula akuvonakala.</verse>
			<verse number="6">Kuhumelela munhu lweyi arhumiweke hi Xikwembu, vito ra yena aali Yohani.</verse>
			<verse number="7">Yena atile kutava mboni, kutaveka vumboni henhla ka ta kuvonakala, lesvaku hinkwavu vatapfumela hikolaho ka yena.</verse>
			<verse number="8">Yena aa ngali kuvonakala, kambe atile kutaveka vumboni mayelanu ni takuvonakala.</verse>
			<verse number="9">Akuvonakala ka ntiyiso, loku kuvoningaka mani na mani, lweyi apsaliwaka laha misaveni.</verse>
			<verse number="10">Aali misaveni, kutani misava yitumbuluxiwile hi yena, kambe misava ayimutivanga.</verse>
			<verse number="11">Atile ka lesvi asviri sva yena, kambe va yena avamuyamukelanga.</verse>
			<verse number="12">Kambe, hinkwavu lava vangamuyamukela, lava vangapfumela ka vito ra yena, avanyikile matimba ya kuyendliwa vana va Xikwembu, vanga lavapfumelaka ka vito ra yena,</verse>
			<verse number="13">lava avapsaliwanga hi kurhandza ka ntumbuluku; kungali hi kunavela ka miri, kungali hi kurhandza ka wanuna, kambe hi kurhandza ka Xikwembu.</verse>
			<verse number="14">Rito ritihundzule nyama riva ritshama xikarhi ka hina, kutani hiva hivona akukwetsima ka yena lokunga kukwetsima ka N'wana lweyi angapsaliwa hi Tatana ali yexe, angatala hi timpsalu ni ntiyiso.</verse>
			<verse number="15">Yohani avekile vumboni henhla ka ta yena, kutani ahuwelela aku: Lweyi hi yena lweyi ningamibzela loko nite: “‘Lweyi ataka ndzhaku ka mina, wanitlula hi vukulu, hikuva avile kona mina ningasiva kona.’”</verse>
			<verse number="16">Kutani hina hinkwerhu hiyamukelile hi ntalu atimpsalu, hi kuphindha.</verse>
			<verse number="17">Hikuva Nawu wunyikiwile hi Moxe; kambe timpsalu ni ntiyiso svitile ha Yesu Kriste.</verse>
			<verse number="18">Aku na munhu lweyi atshamaka avona Xikwembu ni siku ni rin'we. N'wana wa Xikwembu lweyi angapsaliwa ali yexe, lweyi anga xifuveni xa Tatana, hi yena lweyi angayendla lesvaku Xikwembu xitiviwa.</verse>
			<verse number="19">Lebzi hi bzona vumboni bza Yohani, loko Vayuda va le Yerusalema varhumile vaprista ni Valevhi kuyamuvutisa, vaku: “Hi wena mani xana?”</verse>
			<verse number="20">Angayalanga, ahlambanyile atiyisa svinene aku: “Mina, ahi mina Kriste.”</verse>
			<verse number="21">Kutani vamuvutisa vaku: “U mani-ke? Hi wena Eliya xana?” Aku: “Ani yena”. Vaku: “Hi wena Muprofeta xana?” Ahlamula, aku: “Ahihim. ”</verse>
			<verse number="22">Kutani vaku ka yena: “Hi wena mani xana? Hilava kutlhela ni nhlamulu ka lava vahirhumeke. Xana wena, utivula lesvaku u mani?”</verse>
			<verse number="23">Aku: “Mina ni rito ra munhu lweyi ahuwelelaka mananga aku: ‘Lulamisani ndlela ya Hosi’, hilaha muprofeta Ezaya avuleke hakona.”</verse>
			<verse number="24">Lava avarhumiwile avali van'we va Vafarisi;</verse>
			<verse number="25">Kutani vatlhela vamuvutisa vaku: “Lesvi ungaliki Kriste, ungaliki Eliya, ungaliki yena Muprofeta, hikolaho ka yini ukhuvula xana?”</verse>
			<verse number="26">Yohani avahlamula, aku: “Mina nikhuvula hi mati; xikarhi ka n'wina kuyimile mun'we lweyi n'wina mingamutiviki.”</verse>
			<verse number="27">Lweyi hi yena lweyi ata ka hi le ndzhaku ka mina, lweyi hambi mina svinganifaneliki kutlhantlha tingoti ta masandhazi ya yena.</verse>
			<verse number="28">Timhaka leti tihumelelile Betaniya ka tlhelo rin'wana ra Yordani, laha Yohani aakhuvula kona.</verse>
			<verse number="29">Amundzuku wakona Yohani avona Yesu na ali karhi ata, amukongomile, kutani aku; hi lexi Xinyempfana xa Xikwembu lexisusaka svijoho sva misava!</verse>
			<verse number="30">Hi yena lweyi nimibzeleke ta yena loko nite: Andzaku ka mina kuta wanuna lweyi anirhangeleke, hikuva aali kona mahlweni ka mina.</verse>
			<verse number="31">Mina aningamuntivi nitile nili lweyi akhuvulaka hi mati, lesvaku yena atakombisiwa Israyeleni.</verse>
			<verse number="32">Yohani avekile vumboni aku. Nivonile Moya wuxika hi le tilweni wufana ni xituvana, wutatshama henhla ka yena.</verse>
			<verse number="33">Mina aningamutivi, kambe lweyi anirhumeke kukhuvula hi mati, anibzelile aku: Lweyi ungatavona Moya wuxikela ka yena, utshama henhla ka yena, hi yena lweyi akhuvulaka hi Moya Lowokwetsima.</verse>
			<verse number="34">“Mina nisvivonile kutani niveka vumboni niku, lweyi hi yena N'wana wa Xikwembu.”</verse>
			<verse number="35">Mundzuku wakona, Yohani atlhela ava ka ndhawu yoleyo, ali ni vajondzisiwa va yena vambirhi.</verse>
			<verse number="36">Avona Yesu ali karhi ahundza kutani aku: “Vonani! Hi lexi Xinyempfana xa Xikwembu!”</verse>
			<verse number="37">Vajondzisiwa va Yohani la vambirhi vatwa lesvi asvivuleke, kutani valandza Yesu.</verse>
			<verse number="38">Loko Yesu ahundzukula ndzhaku avavona na vali karhi vamulandza, aku ka vona: “Milava yini xana?” Vaku ka yena: “Mujondzisi utshama kwihi?”</verse>
			<verse number="39">Yena aku ka vona: “Tanani mitakuvona.” Hi loko vafamba vayavona laha atshamaka kona, kutani vatshama siku lero na yena, nkarhi awulava kuva wa mune nimajambu.</verse>
			<verse number="40">Aali Andreya, makwavu wa Simoni Petrosi, aali mun'we wa lavambirhi lavatweke lesvi Yohani asvivuleke, kutani valandza Yesu.</verse>
			<verse number="41">Andreya arhange akuma Simoni makwavu, kutani aku ka yena: “Hikumile Mesiya” ( hi lesvaku Kriste).</verse>
			<verse number="42">Kutani amuyisa ka Yesu. Loko Yesu amulangunta aku: “Wena u Simoni n'wana Jonasi; wena utavitaniwa Kefasi” ( lesvivulaku Petrosi, ribze ).</verse>
			<verse number="43">Mundzuku wakona, Yesu aalava kuya Galileya, kutani akuma Filipi, aku ka yena: “Nilandze!”</verse>
			<verse number="44">Kutani Filipi aali wa le Betisayida, doropa ra Andreya na Petrosi.</verse>
			<verse number="45">Filipi akuma Nataniyeli aku ka yena: “Hikumile lweyi Moxe atsaleke timhaka ta yena Naweni; na vona vaprofeta vatitsalile: I Yesu wa le Nazareta n'wana Yosefa.”</verse>
			<verse number="46">Nataniyeli aku ka yena: “Xana hi le Nazareta kungata xilo xa xinene ke?” Filipi aku ka yena: “Tana utavona ha wexe.”</verse>
			<verse number="47">Yesu avona Nataniyeli ata ka yena, kutani avulavula ha yena aku: Vonani Muisrayele wa ntiyiso, lweyi kungaliki na kukanganyisa ka yena.</verse>
			<verse number="48">Nataniyeli aku ka yena: “Unitivele kwihi?” Yesu amuhlamula aku: “Loko Filipi angasikuvitana mina nikuvonile na uli hansi ka nkuwa.”</verse>
			<verse number="49">Nataniyeli amuhlamula aku; “Mujondzisi, wena u N'wana wa Xikwembu, wena u Hosi ya Israyele.”</verse>
			<verse number="50">Yesu ahlamula aku ka yena: Xana upfumela hi lesvi ningate nikuvonile na uli hansi ka nkuwa ke? Utavona svilo lesvikulu kutlula lesvi.</verse>
			<verse number="51">Yesu atlhela aku ka yena: “Nitiyisile nili ka wena: Mitavona tilo ripfulekile ni tintsumi ta Xikwembu na tili karhi titlhantukela ni kuxikela henhla ka N'wana-wa-Munhu.”</verse>
		</chapter>
		<chapter number="2">
			<verse number="1">Hi siku ra vunharhu, kuva ni nkhuvu wa vukati muntini wa Kana Galileya; kutani mamana wa Yesu aali kona.</verse>
			<verse number="2">Yesu ni vajondzisiwa va yena, avarhambiwile na vona nkhubzeni wa vukati.</verse>
			<verse number="3">Kuteloko vhinyu rihelile, mamana wa Yesu aku ka yena: “Aku na vhinyu.”</verse>
			<verse number="4">Yesu aku ka yena: “Wansati, mhaka ya mina na wena hi yihi xana? Nkarhi wa mina awusifika.”</verse>
			<verse number="5">Mamana wa yena aku ka vatirhi, “Yendlani hinkwasvu lesvi angatamibzela svona.”</verse>
			<verse number="6">Tani hi lesvi Vayuda vatolovelaka kuhlamba vatibasisa vangasija, makhuwani ya ribze ya ntlhanu na rin'we amatikarhetiwile kolaho, rin'wana ni rin'wana alitatiwa hi makhuwana, mambirhi kumbe manharhu.</verse>
			<verse number="7">Yesu aku ka vona: “Tatani makhuwana lawa hi mati.” Kutani vamatata makhapa.</verse>
			<verse number="8">Aku ka vona: “Svosvi khanani, muyisa ka murhangeli wa nkhuvu.” Kutani vayisa.</verse>
			<verse number="9">Kuteloko murhangeli wa nkhuvu aringile mati lawa mahundzukeke vhinyu; ( kambe angativi laha rihumaka kona, asvitiviwa ntsena hi vatirhi lava avakile mati). Kutani murhangeli wa nkhuvu avitana muteki aku ka yena:</verse>
			<verse number="10">“Vanhu hinkwavu vatolovela kuhumesa vhinyu leri ronandziha kusunguleni kutani loko kunwiwile svinene, vahumesa leroka ringanandzihi ngopfu; kambe wena uvekile vhinyu leronandziha kufika ni svosvi!”</verse>
			<verse number="11">Yesu asungulisa xisvosvo amahlori ya yena Kana wa Galileya, akombisa kukwetsima ka yena; kutani vajondzisiwa va yena vapfumela ka yena.</verse>
			<verse number="12">Ndzhaku ka svona angirimela Kapernawume, yena ni mamana wa yena, ni vamakwavu ni vajondzisiwa va yena, vatshama kona masiku matsongo.</verse>
			<verse number="13">Nkhuvu wa Paska ya Vayuda awuli kusuhi, kutani Yesu atlhantukela Yerusalema.</verse>
			<verse number="14">Le Tempeleni, akuma lava vaxavisaka tihomu ni tinyempfu, ni svituvana ni lavancincisaka timale na vatshamile.</verse>
			<verse number="15">Kuteloko ayendlile xisepu xa tingoti, avahlongola hinkwavu vahuma Tempeleni, na tona tihomu ni tinyempfu, ahangalasa ni male ya vancincisi awisetela ni mimeza ya vona.</verse>
			<verse number="16">Abzela lava avaxavisa svituvana aku: “Susani svilo lesvi laha, mingateki yindlo ya Tatana wa mina miyiyendla ya kuxavisela ka yona.”</verse>
			<verse number="17">Kutani vajondzisiwa va yena vatsundzuka lesvitsaliweke: “Kuhisekela yindlo ya wena kutanija.”</verse>
			<verse number="18">Kutani Vayuda vamuhlamula vaku ka yena; ungahikomba xikombiso xihi xa lesvaku u ni matimba yoyendla lesvi xana?</verse>
			<verse number="19">Yesu avahlamula aku: “Hahlulani Tempele leyi, kutani mina nitayipfuxa hi masiku manharhu.”</verse>
			<verse number="20">Hi loko Vayuda vamuhlamula vaku: “Tempele leyi yitekile malembe ya mune wa makume ni ntlhanu ni rin'we kuyiyaka, kutani wena uli utayipfuxa hi masiku manharhu xana?”</verse>
			<verse number="21">Kambe yena aavula tempele ya miri wa yena.</verse>
			<verse number="22">Hikolaho loko apfukile kufeni, vajondzisiwa va yena vatsundzuka lesvaku mhaka leyi atshama ayivula; kutani vapfumela Matsalwa ni ka rito leri Yesu arivuleke.</verse>
			<verse number="23">Loko ali Yerusalema nkhubzeni wa Paska, vanhu lavotala vapfumela ka yena, hi kuvona mahlori lawa amayendlaka.</verse>
			<verse number="24">Kambe Yesu angavatshembanga, hikuva aavativa hinkwavu.</verse>
			<verse number="25">Hikuva aangavileli lesvaku munhu aveka vumboni bza mun'wana, hikuva yena aasvitiva lesvi svingakona ka munhu.</verse>
		</chapter>
		<chapter number="3">
			<verse number="1">Akuli ni wanuna xikarhi ka vafarisi lweyi avaku i Nikodema, aali mun'we wa tindhuna ta vayuda.</verse>
			<verse number="2">Siku rin'wana aya ka Yesu nivusiku, aku ka yena: “Mujondzisi, hasvitiva khwatsi lesvaku uyena mujondzisi lweyi ata ka hi ka Xikwembu; hikuva aku na munhu lweyi angayendlaka svikombiso lesvi usviyendlaka, loko Xikwembu xingali na yena.”</verse>
			<verse number="3">Yesu amuhlamula aku: “Nitiyisile nili ka wena, aku na munhu lweyi angatavona Mfumu wa Xikwembu, loko angatlhelanga apsaliwa ra vumbirhi.”</verse>
			<verse number="4">Nikodema aku ka yena: Loko munhu agugile, svingayendlisa kuyini kutlhela apsaliwa xana? Xana angasvikota kuvuyela khwirini ra mamana wa yena, atlhela apsaliwa ra vumbirhi ke?</verse>
			<verse number="5">Yesu amuhlamula aku: Kunene, nili ka wena: Loko munhu angapsaliwi hi mati ni Moya angakala angangheni kufumeni ka Xikwembu.</verse>
			<verse number="6">Lweyi angapsaliwa hi nyama i wa nyama, lweyi angapsaliwa hi Moya i Moya. Nyama yipsala sva nyama; kambe Moya wupsala sva moya.</verse>
			<verse number="7">Ungahlamali loko nite ka wena, svafanela lesvaku utlhela upsaliwa ka vumbirhi.</verse>
			<verse number="8">Moya wahungela lomu wurhandzaka kona, kutani utwa mpfumawulu wa wona, kambe awutivi lomu utaka hi kona ni lomu uyaka kona. Svitano ni ka hinkwavu lavapsaliwaka hi Moya.</verse>
			<verse number="9">Nikodema amuhlamula aku: Svingayendzisa kuyini svosvo.</verse>
			<verse number="10">Yesu amuhlamula aku: Wena uyena mujondzisi wa Israyele, kambe awusvitivi lesvi xana?</verse>
			<verse number="11">Nitiyisile nili ka wena, hina hivulavula lesvi hisvitivaka nasvona hiveka vumboni bza lesvi hisvivoneke; kambe amipfumeli vumboni bza hina.</verse>
			<verse number="12">Lesvi mingapfumeliki loko nimibzela hi sva laha misaveni, xana mitapfumelisa kuyini loko nimibzela hi sva le matilweni xana?</verse>
			<verse number="13">Aku na munhu lweyi atshamaka atlhantukela matilweni, loko angali lweyi axikeke hi le matilweni, yena N'wana-wa-Munhu.</verse>
			<verse number="14">Kufana ni lesvi Moxe atshamaka ahayeka nyoka mananga, N'wana-wa-Munhu na yena afanela kuhayekiwa hi mukhuva wolowo.</verse>
			<verse number="15">Lesvaku mani na mani lweyi apfumelaka ka yena, angatshuki alova, kambe ava ni vutomi lebzingaheliki.</verse>
			<verse number="16">Hikuva Xikwembu xirhandzile misava, lakakuva, xinyikile N'wana wa xona wa mun'we, lesvaku hinkwavu lava vapfumelaka ka yena vangalovi, kambe vava ni vutomi lebzingaheliki.</verse>
			<verse number="17">Xikwembu axirhumelanga N'wana wa xona misaveni kutayavanyisa misava, kambe akuli kuyendlela lesvaku misava yitaponisiwa ha yena.</verse>
			<verse number="18">Lweyi apfumelaka ka N'wana angayavanyisiwi, kambe lweyi angapfumeliki ayavanyisiwile ni svosvi, hikuva angapfumelanga ka N'wana-wa-Xikwembu lweyi anga mun'we ka xona.</verse>
			<verse number="19">Kuyavanyisiwa hi loku: Akuvonakala kutile misaveni, kambe vanhu varhandzile ngopfu munyama kutlula kuvonakala, hikuva mitirho ya vona ayibihile.</verse>
			<verse number="20">Hikuva, mani na mani lweyi ayendlaka lesvobiha avenga kuvonakala, hi kolaho angati kuvonakaleni lesvaku mitirho ya yena yingati kuvonakaleni.</verse>
			<verse number="21">Kambe lweyi ahanyaka ntiyisweni, wata kuvonakaleni, lesvaku mintirho ya yena mitavoneka yili leyiyendleliweke Xikwembu.</verse>
			<verse number="22">Ndzaku ka svosvo, Yesu aya ni vajondzisiwa va yena tikweni ra Yudeya; kutani atshama kona na ali karhi akhuvula.</verse>
			<verse number="23">Yohani na yena aakhuvula le Enoni, kusuhi na Salime, hikuva akuli ni mati lawa yotala kona; ni vanhu avayakona lesvaku vakukhuvuliwa.</verse>
			<verse number="24">Hikuva Yohani aangasipfaleliwa jele.</verse>
			<verse number="25">Kutani kuhumelela kukanetana xikarhi ka vajondzisiwa va Yohani ni Muyuda mun'we mayelanu ni mhaka ya kutibasisa.</verse>
			<verse number="26">Hi loko vaya ka Yohani, vaku ka yena: “Mujondzisi, munhu lweyi awuli na yena ntlhatuku wa Yordani, lweyi ungavula vumboni henhla ka yena, wakhuvula na yena, kutani hinkwavu vakhirimana vaya ka yena.”</verse>
			<verse number="27">Yohani, ahlamula aku: Amunhu angakala angakumi xanchumu loko anganyikiwanga xona hi le Tilweni.</verse>
			<verse number="28">N'wina hi n'wexe mitimboni ta mina lesvaku nite; 'Ahi mina Mesiya, kambe nirhumiwile kumilulamisela ndlela.</verse>
			<verse number="29">Lweyi anga ni mutekiwa i muteki; kambe munghanu wa muteki, hi lweyi ayimaka amuyingisa, atsaka hi kutsaka lokukulu, loko atwa rito ra muteki. Xilesvo, kutsaka ka mina loku hi loku kuhetisekeke.</verse>
			<verse number="30">Yena afanela kuya akula mina niya nitsongahala.</verse>
			<verse number="31">Lweyi ata ka hi le henhla alehenhla ka hinkwavu; lweyi ahumaka misaveni i wa misava, kutani avulavula hi sva misava; lweyi ahumaka tilweni, alehenhla ka hinkwavu.</verse>
			<verse number="32">Kutani aveka vumboni bza lesvi asvivoneke ni kusvitwa; kambe aku na munhu lweyi apfumelaka vumboni bza yene.</verse>
			<verse number="33">Lweyi apfumelaka vumboni bza yena, atiyisile lesvaku Xikwembu i ntiyiso.</verse>
			<verse number="34">Lweyi arhumiwaka hi Xikwembu, avula marito ya Xikwembu, hikuva Xikwembu axipimi loko xinyika Moya wa xona.</verse>
			<verse number="35">Tatana arhandza N'wana, hi kolaho asvilo hinkwasvu svinyikiwile mavokweni ya yena.</verse>
			<verse number="36">Lweyi apfumelaka ka N'wana a ni vutomi lebzingaheliki; kambe lweyi angapfumeliki ka N'wana angakala angabzivoni vutomi; kambe avukarhi bza Xikwembu bzitshama ka yena.</verse>
		</chapter>
		<chapter number="4">
			<verse number="1">Kuteloko Hosi yitivile lesvaku vafarisi vatwile vanhu vaku: “Yesu atlula Yohani hi kukuma vajondzisiwa ni kukhuvula,”</verse>
			<verse number="2">(hambilesvi aa ngali yena Yesu hi ntiyiso lweyi aakhuvula, kambe akukhuvula vajondzisiwa va yena).</verse>
			<verse number="3">Loko Yesu atwile svosvo, asuka Yudeya, atlhelela Galileya.</verse>
			<verse number="4">Kambe aafanela kutsemakanya hi le tikweni ra Samariya.</verse>
			<verse number="5">Kutani afika doropeni ra le Samariya, lomu avaku i Sikari, kusuhi ni nsimu leyi Yakobe aanyikile Yosefa, n'wana wa yena.</verse>
			<verse number="6">Xihlovo xa Yakobe axili kona kolaho. Lesvi Yesu aakarhalile hi kufamba, ayahumula ka xihlovo. Asvilava kuva nkarhi wa vuntlhanu na wun'we.</verse>
			<verse number="7">Kutani kutafika wansati wa Musamariya ata kukheni ka mati. Yesu aku ka yena: Ninyike mati ninwa.</verse>
			<verse number="8">Hikuva vajondzisiwa va yena avayile doropeni kuyaxava svakuja.</verse>
			<verse number="9">Wansati wa Musamariya aku ka yena: “Lesvi wena unga Muyuda, ukombelisa kuyini mati ka mina ninga wansati wa Musamariya xana?” ( Mhaka hi lesvaku Vayuda ni Vasamariya avanganwelani mati.)</verse>
			<verse number="10">Yesu amuhlamula aku: “Loko onge utivile kunyika ka Xikwembu, ni lweyi ange ka wena; ninyike mati ninwa, awutava ukombela ka yena, kutani aatava akunyikile mati lawa mahanyaka.”</verse>
			<verse number="11">Wansati aku ka yena: “Hosi, awu na xikelelo, ni xihlovo xiyentile mati lamahanyaka, ungamakuma kwihi xana?</verse>
			<verse number="12">Xana wena ulwenkulu ka Yakobe Tatana wa hina, lweyi ahinyikeke xihlovo lexi, lexi na yena anganwela ka xona, yena ni vana va yena ni svifuwo sva yena ke.”</verse>
			<verse number="13">Yesu amuhlamula aku: Mani na mani lweyi anwaka mati lawa, atatlhela atwa torha.</verse>
			<verse number="14">Kambe, mani na mani lweyi anwaka mati lawa ni munyikaka, angatatlhela atwa torha, hikuva mati lawa ningatamunyika wona, matayendla xihlovo xa mati lawa mapfelaka hi vutomi lebzingaheliki.</verse>
			<verse number="15">Wansati aku ka yena: “Hosi, ninyike mati wolawo, nitakala ningahatwi torha, ningahatlheli nita kola kukheni ka wona.”</verse>
			<verse number="16">Yesu aku ka yena: Famba, uyavita nuna wa wena, mita halenu.</verse>
			<verse number="17">Wansati amuhlamula aku: Ani na nuna. Yesu aku ka yena: Uhlamule khwatsi: Loko uku a ni na nuna;</verse>
			<verse number="18">hikuva uvile ni ntlhanu wa vavanuna, lweyi unga na yena svosvi, ahi nuna wa wena; kolaho utiyisile.</verse>
			<verse number="19">Wansati aku ka yena: Hosi, nivona, lesvaku umuprofeta.</verse>
			<verse number="20">Vatatana va hina vagandzelile ntshaveni leyi, kambe n'wina mili: “Ndhawu leyi vanhu vafanelaka kugandzela ka yona, hi le Yerusalema.”</verse>
			<verse number="21">Yesu aku ka yena: “Wansati, pfumela ka mina. Nkarhi wata lowu mingatakala mingagandzeli Tatana ntshaveni leyi, hambi kuli Yerusalema.”</verse>
			<verse number="22">N'wina migandzela lexi mingaxitiviki; hina higandzela lexi hixitivaka; hikuva kuponisiwa kuhuma ka Vayuda.</verse>
			<verse number="23">Kambe nkarhi wata, ni svosvi se wutile, lowu vagandzeli va ntiyiso vangatagandzela Tatana hi moya ni ntiyiso, hikuva Tatana alava vagandzeli lavotano.</verse>
			<verse number="24">Xikwembu i Moya, kutani lava vaxigandzelaka, vafanela kuxigandzela hi moya ni ntiyiso.</verse>
			<verse number="25">Wansati aku ka yena: “Nasvitiva lesvaku Mesiya ( lweyi avuliwaka Kriste), wata; siku ataka, atahitivisa svilo hinkwasvu.”</verse>
			<verse number="26">Yesu aku ka yena: “Hi mina, mina nivulavulaka na wena.”</verse>
			<verse number="27">Hikamanyana wolowo vajondzisiwa va yena vavuya, kutani vahlamala hi lesvi aavulavula ni wansati; hambi svilitano, akuvanga ni mun'we; lweyi angate: “Uvutisa yini? Kumbe: Ha yini uvulavula na yena xana?”</verse>
			<verse number="28">Kutani wansati asiya khuwana ra yena, aya doropeni ayabzela vanhu van'wana aku:</verse>
			<verse number="29">“Tanani mitavona wanuna lweyi anganibzela hinkwasvu lesvi nitshamaka nisviyendla; xana ahi yena Kriste ke?”</verse>
			<verse number="30">Kutani vahuma doropeni vaya ka Yesu.</verse>
			<verse number="31">Nkarhi wolowo vajondzisiwa va yena vamukhongotela, vaku: “Mujondzisi, jana!”</verse>
			<verse number="32">Kambe yena aku ka vona: “Svakuja ni na svona, lesvi n'wina mingasvitiviki.”</verse>
			<verse number="33">Vajondzisiwa vavutisana vaku: “Xana kungava ni munhu mun'wana lweyi amutiseleke svakuja ke?”</verse>
			<verse number="34">Yesu aku ka vona: “Svakuja sva mina i kuyendla kurhandza ka lweyi anirhumeke, ni kuheta ntirho wa yena.”</verse>
			<verse number="35">Xana amivuli lesvaku: “Kahasale tihweti ta mune, kutani kutata ntshovelo ke? Vonani, mina nili, tlakusani mahlo milanguta masimu mawupfile kutshoveliwa.”</verse>
			<verse number="36">Lweyi atshovelaka akuma hakelo, kutani ahlengeleta timbewu atihlengeletela kukuma vutomi lebzingaheliki; lesvaku lweyi abzalaka ni lweyi atshovelaka vakota kutsaka svin'we.</verse>
			<verse number="37">Hikuva i ntiyiso axihlayahlaya lexi xinge: “Mun'we hi lweyi abzalaka, mun'wana hi lweyi atshovelaka.</verse>
			<verse number="38">Mina nimirhumile kutshovela lomu n'wina mingatirhangiki kona; van'wana vatirhile, kasi n'wina misvikuma hi kutshovela, sva nyuku wa vona.”</verse>
			<verse number="39">Vasamariya lavotala va doropa leriya, vapfumela ka Yesu hikolaho ka lesvivuliweke hi wansati, loko avekile vumboni aku: “Anibzelile hinkwasvu lesvi nisviyendleke.”</verse>
			<verse number="40">Hikolaho, loko vasamariya vafikile ka Yesu, vamurhamba lesvaku ayatshama na vona; kutani aheta masiku mambirhi na vona.</verse>
			<verse number="41">Kutani lavotala ngopfu vapfumela hikolaho ka marito ya yena;</verse>
			<verse number="42">hi loko vabzela lweyi wansati vaku: “Ahahapfumeli hikolaho ka rito ra wena; hikuva na hina hi mutwile, kutani hasvitiva lesvaku lweyi hi yena Kriste hakunene, muponisi wa misava.”</verse>
			<verse number="43">Ndzaku ka masiku lawa mambirhi, Yesu asuka lahaya, aya Galileya.</verse>
			<verse number="44">Hikuva yena Yesu hi yexe aatiyisile loko ate: Muprofeta angakhensiwi tikweni ra yena.</verse>
			<verse number="45">Kuteloko afika le Galileya, Vagalileya vamuyamukela, hikuva na vona avayile nkhubzini le Yerusamela, kutani avavonile hinkwasvu lesvi asviyendleke nkhubzeni wolowo.</verse>
			<verse number="46">Hikambi ra vumbirhi Yesu atlhelelela Kana wa Galileya, laha angahundzula mati mayendla vhinyu kona. Akuli ni ndhuna ya Hosi le Kapernawume, leyi ayivabzeliwa hi n'wana wa yona wa jaha.</verse>
			<verse number="47">Kuteloko ndhuna ya hosi yitwile lesvaku Yesu afikile Galileya na ata hi le Yudeya, ndhuna yita ka yena, yitamukombela lesvaku angirimela ayahanyisa n'wana wa yona, lweyi aalikusuhi ni kufa.</verse>
			<verse number="48">Kutani Yesu aku ka yona: “Loko mingavoni svikombiso ni mahlori amupfumeli.”</verse>
			<verse number="49">Ndhuna ya hosi yiku ka Yesu: “Hosi, wangangirimela, xijahana xa mina xingasifa.”</verse>
			<verse number="50">Yesu aku ka yena: “Famba, n'wana wa wena wahanya.” Andhuna yipfumela lesvi Yesu ayibzeleke svona, kutani yifamba.</verse>
			<verse number="51">Loko ahangirimela kuya kaya, vatirhi va yena vahuma vamutlhangaveta, vamutivisa, vaku: “jaha ra wena rihanyile.”</verse>
			<verse number="52">avavutisa nkarhi lowu n'wana angasungula kuyampsa ha wona, kutani vaku ka yena: “Tolo hi nkarhi wa ntlhanu na mambirhi, afebra ka miri wa yena ariyimile.”</verse>
			<verse number="53">Atwisisa atatana wa jaha, lesvaku nkarhi lowuya, hi wolowu wa wun'we ni lowu Yesu angate: An'wana wa wena wahanya; Apfumela ka yena, ni njangu wa yena hinkwawu.</verse>
			<verse number="54">Yesu ayendlile hlori leri ra vumbirhi loko asuka Yudeya na aya Galileya.</verse>
		</chapter>
		<chapter number="5">
			<verse number="1">Ndzhaku ka svosvo, nkhuvu wa Vayuda wuvakona, kutani Yesu atlhantukela Yerusalema.</verse>
			<verse number="2">Le Yerusalema, hi tlhelo ra nyangwa ya tinyempfu, ku ni vuhlambelo leri hi Xiheberu vange i Betesda, rirhendzeliweke hi tinxaxa ta ntlhanu wa timhandze letikulu.</verse>
			<verse number="3">Vanhu lavotala ngopfu lavavabzaka, kufana ni lavafeke mahlo, ni svilima, ni lava vawomeke svirho, avatolovela kutshama kona [vayimela kupfindluxiwa ka mati,</verse>
			<verse number="4">hikuva, hi nkarhi wun'wana ni wun'wana antsumi ya Hosi ayixikela vuhlambelweni, yitapfindluxa mati; kutani lweyi arhangaka kunghena loko mati mahaku pfindluxiwa, aahanyisiwa, hambi ali ni mavabzi wahi ni wahi.]</verse>
			<verse number="5">Kona kolaho, akuli ni munhu lweyi aali ni malembe ya makume manharhu ni ntlhanu ni manharhu, na ali karhi avabza.</verse>
			<verse number="6">Loko Yesu amuvona na ayetlele kolaho, ni loko ativile lesvaku avabzile nkarhi lowoleha, aku ka yena: “Xana wasvilava kuhanyisiwa ke?”</verse>
			<verse number="7">Muvabzi amuhlamula, aku: “Hosi, a ni na munhu lweyi anga ni petaka vuhlambelweni, loko mati mahaku pfindluxiwa; kutani loko niku niya kona, mun'wana anirhangela, anghena.”</verse>
			<verse number="8">Yesu aku ka yena: “Pfuka, uteka sangu ra wena, ufamba.”</verse>
			<verse number="9">Hi nomo-lo, munhu lweyi ahanyisiwa, kutani ateka sangu ra yena, afamba. Siku rakona aali Savata.</verse>
			<verse number="10">Hikolaho Vayuda vaku ka lweyi ahanyisiweke: “Namunhla i siku ra Savata, kutani utlula Nawu loko urhwala sangu ra wena.”</verse>
			<verse number="11">Avahlamula, aku: Lweyi anga ni hanyisa, hi yena lweyi angate ka mina: “‘Teka sangu ra wena, ufamba!’”</verse>
			<verse number="12">Vamuvutisa, vaku: “I mani munhu wakona lweyi angete ka wena, riteke ufamba, xana?”</verse>
			<verse number="13">Lweyi ahanyisiweke angativanga lesvaku i mani, hikuva Yesu aasukile hikolaho ka xitshungu lexi axiri kona.</verse>
			<verse number="14">Ndzhaku ka svosvo Yesu ayamukuma Tempeleni, kutani aku ka yena: “Vona, uhanyisiwile. Loko ungalavi kuweliwa hi khombo lerikulu leritlulaka lerorhanga, tshika kujoha.”</verse>
			<verse number="15">Kutani munhu yelweyo ayabzela Vayuda lesvaku lweyi amuhanyiseke i Yesu.</verse>
			<verse number="16">Hikolaho ka svona, Vayuda vasungula kuxanisa Yesu, hikuva aayendlile svilo lesvi hi siku ra Savata.</verse>
			<verse number="17">Kambe Yesu avabzela aku: “Kufika svosvi, Tatana wa mina angasitshika kutirha, kutani na mina, tani hi yena, natirha.”</verse>
			<verse number="18">Hikolaho ka svosvo, Vayuda vahundzisa hi kunavela kumudlaya, hikuva aangatlulanga Nawu wa Savata ntsena, kambe aavulile lesvaku Xikwembu i Tatana wa yena wa ntiyiso, kutani atiyendla lweyi aringanaka ni Xikwembu.</verse>
			<verse number="19">Hi loko Yesu aku ka vona: “Nitiyisile nili ka n'wina. N'wana angakala angatisunguleli ayendla xilo hi yexe; ayendla ntsena lexi axivoneke xiyendliwa hi Tatana wa yena; hinkwasvu lesvi Tatana asviyendlaka, na yena N'wana wasviyendla.</verse>
			<verse number="20">Hikuva Tatana arhandza N'wana; wamukomba hinkwasvu lesvi asviyendlaka, kutani atamukomba ni mintirho leyikulu leyitlulaka nileyi, kuyendlela lesvaku n'wina mitahlamala.</verse>
			<verse number="21">Kukotisa lesvi Tatana apfuxaka vafi, atlhela avanyika vutomi, svitano na yena N'wana, anyika vutomi ka lava arhandzaka kuvanyika bzona.</verse>
			<verse number="22">Nasvona Tatana angayavanyisi munhu ni mun'we, kambe anyikile N'wana ntirho hinkwawu woyavanyisa,</verse>
			<verse number="23">lesvaku hinkwavu vava ni xichavu ka N'wana, kukotisa lesvi vanga ni xichavu ka Tatana. Mani na mani lweyi angaliki na xichavu ka N'wana anga na xichavu ni ka Tatana lweyi amurhumeke.</verse>
			<verse number="24">“Nitiyisile nili ka n'wina lweyi ayingisaka rito ra mina, ava apfumela ka Lweyi anirhumeke, a ni vutomi lebzingaheliki; kutani angakala angayavanyisiwi, kambe ahumile kufeni ayanghena vuton'wini.</verse>
			<verse number="25">Nitiyisile nili ka n'wina: Nkarhi wata, ni svosvi wutile, lowu vafi vangatatwa rito ra N'wana wa Xikwembu, kutani lava varitwaka vatahanya.</verse>
			<verse number="26">Tani hi lesvi Tatana hi yexe anga xihlovo xa vutomi, hi mukhuva wolowo anyikile N'wana kuva xihlovo xa vutomi na yena.</verse>
			<verse number="27">Nasvona, amunyikile matimba ya kuyavanyisa, hikuva i N'wana-wa-Munhu.</verse>
			<verse number="28">Mingahlamaleni hi mhaka leyi, hikuva nkarhi wata lowu hinkwavu lavanga masirheni vangatatwa rito ra yena,</verse>
			<verse number="29">kutani vatahuma. Lava vayendleke lesvinene vatapfuka vaya vuton'wini lebzingaheliki, lavayendleke lesvobiha vatapfuka vaya kuyavanyisiweni. ”</verse>
			<verse number="30">“Ningakala ningatisunguleli niyendla xilo hinoxe; niyavanyisa hilaha nibzeliwaka hakona; hi kolaho, kuyavanyisa ka mina kululamile, hikuva anilavi kuyendla kurhandza ka mina, kambe kurhandza ka lweyi anirhumeke.”</verse>
			<verse number="31">“Loko nitivekela vumboni, vumboni bza mina abzi na ntiyiso.”</verse>
			<verse number="32">Akona mun'wana lweyi avekaka vumboni henhla ka mina, kutani nitiva lesvaku vumboni lebzi abzivekaka henhla ka mina bzi ni ntiyiso.</verse>
			<verse number="33">Mirhumelile vanhu ka Yohani, kutani avekile vumboni henhla ka ntiyiso.</verse>
			<verse number="34">Anitiseketeli hi vumboni bzohuma ka munhu, kambe nivula timhaka leti lesvaku mitaponisiwa.</verse>
			<verse number="35">Yohani aali ngoti ya rivoni leyipfurhaka ni kuvangama; kutani n'wina misvikhensile, mitsakela hi nkarhinyana kuvonakala ka yena.</verse>
			<verse number="36">Kambe vumboni lebzi ninga na bzona bzitlula bza Yohani, hikuva mintirho leyi Tatana aninyikeke lesvaku niyihetisisa, yinga yona mintirho leyi niyiyendlaka, hi yona leyivekaka vumboni henhla ka mina, bza lesvaku nirhumiwile hi Tatana.</verse>
			<verse number="37">Nasvona, Tatana lweyi anirhumeke, na yena hi ntiyiso ya yena avekile vumboni henhla ka mina. Amisitwa rito ra yena ni siku ni rin'we, ni nghohe ya yena amisiyivona.</verse>
			<verse number="38">Rito ra yena ali yakanga ka n'wina hikuva amipfumeli ka lweyi Tatana amurhumeke.</verse>
			<verse number="39">Mikambisisa Matsalwa, hikuva miyanakanya lesvaku, ka wona, mitakuma vutomi lebzingaheliki; kasi hi wona lawa mavekaka vumboni henhla ka mina.</verse>
			<verse number="40">Kutani amisvilavi kuta ka mina lesvaku mitakuma vutomi.</verse>
			<verse number="41">“Anitiseketeli hi kudzunisiwa loku kuhumaka ka vanhu;</verse>
			<verse number="42">kambe namitiva n'wina, ami na rirhandzu ka Xikwembu.</verse>
			<verse number="43">Mina nitile hi vito ra Tatana wa mina, kambe aminiyamukeli; kasi loko mun'wana angata hi vito ra yena, n'wina mitamuyamukela.</verse>
			<verse number="44">Mingapfumelisa kuyini ke, kasi mitsakela kudzunisana, mun'wana ka mun'wana mingalavi kudzunisiwa loku kuhumaka ntsena ka Xikwembu?</verse>
			<verse number="45">Mingapimisi lesvaku mina nitamimangalela mahlweni ka Tatana; lweyi amimangalelaka i Moxe, yena lweyi mingaveka kutshemba ka n'wina ka yena.</verse>
			<verse number="46">Loko amipfumelile ka Moxe, na mina amitanipfumela; hikuva yena atsalile mayelanu ha mina.</verse>
			<verse number="47">Loko mingapfumeli matsalwa ya yena, mingapfumelisa kuyini marito ya mina xana?”</verse>
		</chapter>
		<chapter number="6">
			<verse number="1">Ndzhaku ka svosvo Yesu asuka apela tiveni ra Galileya, ritiviwaka hiku i tiva ra Tiberiya.</verse>
			<verse number="2">Akuli ni xitshungu lexikulu lexi axifamba na yena, hikuva axivonile mahlori lawa amayendleke hi kuhanyisa timbabzi.</verse>
			<verse number="3">Kutani Yesu atlhantukela ntshaveni, ayatshama hansi ni vajondzisiwa va yena.</verse>
			<verse number="4">Kutani nkhuvu wa Paska ya Vayuda awuli kusuhi.</verse>
			<verse number="5">Kuteloko Yesu atlakusa mahlo, ni loko avonile lesvaku ku ni xitshungu xinyingi lexiteke ka yena, aku ka Filipi: “Xana hingaxava kwihi svinkwa kuva vanhu lava vakota kuja ke?”</verse>
			<verse number="6">Aavula svosvo na ali kumuringa, hikuva yena n'winyi aativa lesvi angatasviyendla.</verse>
			<verse number="7">Filipi amuhlamula, aku: “Svinkwa sva tidenari ta madzana mambirhi, svingakala svingaringani hambi loko mun'wana ni mun'wana angakuma xikhemu lexitsongo ntsena.”</verse>
			<verse number="8">Mun'we wa vajondzisiwa va yena, Andreya makwavu wa Simoni Petrosi, aku ka yena:</verse>
			<verse number="9">“Ku ni mufana kola, lweyi anga ni svinkwa sva ntlhanu sva maxalana ni svihlampfana svimbirhi; kambe svingaringana mani ka vanhu votalisa xilesvi xana?”</verse>
			<verse number="10">Yesu aku: “Bzelani vanhu vatshamisa hansi.” Abzanyi abzitele ngopfu ndhawini yoleyo. Kutani vanhu vatshama hansi; loko vahlayiwa, avanuna avalava kuringana ntlhanu wa makhulu (5 000).</verse>
			<verse number="11">Kutani Yesu ateka svinkwa; kuteloko akhensile, aphakela vanhu lava avatshamile; ateka ni svihlampfana, ayendzisa svosvo, hinkwavu vaja vaxurha.</verse>
			<verse number="12">Loko vaxurhile, aku ka vajondzisiwa va yena: “Hlengeletani mahlanhla lawa masaleke, lesvaku kungacukumetiwi nchumu.”</verse>
			<verse number="13">Vamahlengeleta, kutani mahlanhla ya svinkwa sva ntlhanu sva maxalana, lawa masiyiweke hi lava vajeke, matata svirhundzu sva svimbirhi.</verse>
			<verse number="14">Vanhu lavavoneke hlori leri riyendliweke hi Yesu, avaku: “Hakunene, lweyi hi yena Muprofeta lweyi aafanela kuta misaveni.”</verse>
			<verse number="15">Kambe Yesu, hi kutiva lesvaku valava kuta vatamusindzisa lesvaku vamuyedla Hosi, atlhelela ntshaveni ali yexe.</verse>
			<verse number="16">Nimajambu, vajondzisiwa va yena vangirimela vaya tiveni.</verse>
			<verse number="17">Kutani vanghena botini, vatsemakanya tiva vaya Kapernawume; mpima-vayendzi, wuvafikela, Yesu angasivuya.</verse>
			<verse number="18">Nasvona tiva arisungula kukarhata, hikuva akuhunga moya lowukulu.</verse>
			<verse number="19">Loko vatlutile mpfuka woringana makume mambirhi ni ntlhanu, kumbe makume manharhu, vavona Yesu ali karhi afamba henhla ka mati, ali karhi ata kusuhi ni boti; kutani vachava.</verse>
			<verse number="20">Kambe aku ka vona: “Hi mina, mingachaveni.”</verse>
			<verse number="21">Avalava kumunghenisa botini kambe hi nomo-lo boti rifika ribuweni laha avaya kona.</verse>
			<verse number="22">Loko bzixile, xitshungu lexikulu axisele ntsungeni wa tiva, xivona lesvaku akusele boti rin'we ntsena kolaho, ni lesvaku Yesu aanganghenanga botini leri vajondzisiwa va yena vangheneke ka rona, kambe vajondzisiwa avafambile vali voxe.</verse>
			<verse number="23">Hambi svilitano, maboti man'wana lawa mahumaka Tiberiya matile matafika kusuhi ni laha vangajela kona svinkwa, loko Hosi yisvikatekisile.</verse>
			<verse number="24">Kuteloko xitshungu xivonile lesvaku Yesu ni vajondzisiwa va yena avangahali kona kolaho, vanghena mabotini wolawo, vapelela Kapernawume, vali karhi valava Yesu.</verse>
			<verse number="25">Kuteloko vamukumile ntsungeni wa tiva, vaku ka yena: “Mujondzisi, utile hi nkarhi muni laha ke?”</verse>
			<verse number="26">Yesu avahlamula aku: “Nitiyisile hakunene nili ka n'wina: Manilava kungali hi lesvi mingavona svikombiso kambe hi lesvi mingaja svinkwa mixurha.</verse>
			<verse number="27">Mingatirheli svakuja lesvibolaka, kambe tirhelani svakuja lesvingaboliki, svinga lesvinyikaka vutomi lebzingaheliki. Svakuja lesvi, mitanyikiwa hi N'wana-wa-Munhu, hikuva hi yena lweyi Xikwembu Tatana ximufungeke hi mfungu wa xona.”</verse>
			<verse number="28">Vaku ka yena: “Xana hifanela kuyendla yini kutirha mintirho ya Xikwembu ke?”</verse>
			<verse number="29">Yesu avahlamula aku: “Ntirho wa Xikwembu hi lowu: Hi lesvaku mipfumela ka lweyi ximurhumeke.”</verse>
			<verse number="30">Kutani vaku ka yena: Loko svilitano, xana uyendla xikombiso xihi hixivona, lesvaku hitapfumela ka wena ke? Uyendla xikombiso xihi wena xana?</verse>
			<verse number="31">Vatatana va hina vajile mana mananga, hilaha kutsaliweke vaku: “‘Uvanyikile vusva lebzihumaka tilweni, vaja.’”</verse>
			<verse number="32">Yesu aku ka vona: “Nitiyisile, nili ka n'wina: Ahi Moxe lweyi aminyikeke vusva lebzihumaka tilweni, kambe Tatana wa mina hi yena lweyi aminyikeke vusva bza ntiyiso lebzi bzihumaka tilweni.</verse>
			<verse number="33">Hikuva vusva bza Xikwembu hi lebzi bzixikaka hi le tilweni, lebzinyikaka misava vutomi.”</verse>
			<verse number="34">Vaku ka yena: “Hosi hinyike vusva bzolebzo hi masiku hinkwawu.”</verse>
			<verse number="35">Yesu aku ka vona: “Hi mina vusva bza vutomi; lweyi ataka ka mina, angakala angatwi ndlala, ni lweyi apfumelaka ka mina angakala angatwi torha ni siku ni rin'we.</verse>
			<verse number="36">Kambe nimibzelile lesvaku, hambilesvi minivoneke, amipfumeli.</verse>
			<verse number="37">Hinkwasvu lesvi Tatana aninyikaka svona, svitata ka mina; ni lweyi ataka ka mina, ningakala ningamucukumeti handle.</verse>
			<verse number="38">Hikuva nixikile hi le tilweni, kungali kutayendla kurhandza ka mina, kambe kuyendla kurhandza ka lweyi anirhumeke.</verse>
			<verse number="39">Kutani kurhandza ka lweyi anirhumeke, hi lesvaku ningalahlekeliwi hi lava aninyikeke vona, kambe nivapfuxa hi siku ra makumu.</verse>
			<verse number="40">Tatana wa mina alava lesvaku mani na mani lweyi alangutaka N'wana, ava apfumela ka yena, ava ni vutomi lebzingaheliki, kutani mina nitamupfuxa hi siku ra makumu.”</verse>
			<verse number="41">Vayuda vangurangura hikolaho ka yena, hi lesvi angate: “Hi mina vusva lebzixikeke hi le tilweni.”</verse>
			<verse number="42">Kutani vaku: Xana lweyi ahi yena Yesu n'wana Yosefa, lweyi hitivaka tatana wa yena ni mamana wa yena ke? Hikolaho ka yini aku: “‘Nixikile hi le tilweni?’”</verse>
			<verse number="43">Yesu avahlamula, aku: “Kungavi na kungurangura xikarhi ka n'wina.”</verse>
			<verse number="44">Aku na munhu lweyi angataka ka mina, loko angatisiwanga ka mina hi Tatana lweyi anirhumeke, kutani mina nitamupfuxa hi siku ra makumu.</verse>
			<verse number="45">Kutsaliwile tibukwini ta vaprofeta, vaku: “‘Hinkwavu vatajondzisiwa hi Xikwembu.’” Mani na mani lweyi atweke Tatana ni kujondza ka yena, wata ka mina.</verse>
			<verse number="46">Asvivuli lesvaku ku ni munhu lweyi atshamaka avona Tatana, ahihim. Lweyi ahumaka ka Xikwembu, hi yena ntsena lweyi avoneke Tatana.</verse>
			<verse number="47">“Nitiyisile hakunene nili ka n'wina: Lweyi apfumelaka, a ni vutomi lebzingaheliki.</verse>
			<verse number="48">Mina hi mina vusva bza vutomi.</verse>
			<verse number="49">Vatatana va n'wina vajile mana mananga, kambe vafile.</verse>
			<verse number="50">Hi bzolebzi vusva lebzixikeke hi le tilweni lesvaku loko munhu aja bzona angakala angafi.</verse>
			<verse number="51">Hi mina vusva lebzi bzihanyaka lebzixikeke hi le tilweni; loko munhu aja vusva bzakona, atahanya hilaha kungaheliki, kutani vusva lebzi ningatabzinyika vanhu, i nyama ya mina; leyi ningatayinyika misava, lesvaku yihanya.”</verse>
			<verse number="52">Vayuda vaphikizana hi xivona, vaku: “Xana munhu lweyi angahinyikisa kuyini nyama ya yena lesvaku hiyija ke?”</verse>
			<verse number="53">Yesu aku ka vona: “Nitiyisile hakunene, nili ka n'wina: Loko mingaji nyama ya N'wana-wa-Munhu, ni loko minganwi ngati ya yena, amingatava ni vutomi ka n'wina ha n'wexe.</verse>
			<verse number="54">Lweyi ajaka nyama ya mina ni kunwa ngati ya mina a ni vutomi lebzingaheliki, kutani mina nitamupfuxa hi siku ra makumu.</verse>
			<verse number="55">Hikuva nyama ya mina i svakuja hi ntiyiso yakona, ni ngati ya mina i svakunwa sva ntiyiso.</verse>
			<verse number="56">Lweyi ajaka nyama ya mina, ni kunwa ngati ya mina, atshama ka mina, na mina nitshama ka yena.</verse>
			<verse number="57">Tani hi lesvi Tatana lweyi ahanyaka anirhumeke, ni lesvi mina nihanyaka hikolaho ka Tatana, hi mukhuva wolowo na yena lweyi anijaka atahanya hikolaho ka mina.</verse>
			<verse number="58">Lebzi hi bzona vusva lebzixikeke hi le tilweni; abzifani ni lebzi vatatana va n'wina vabzijeke, hikuva bzona abzivasivelanga kufa; lweyi ajaka vusva lebzi, atahanya hilaha kungaheliki.”</verse>
			<verse number="59">Yesu avulile timhaka leti loko ali karhi ajondzisa sinagogeni, le Kapernawume.</verse>
			<verse number="60">Loko vajondzisiwa va yena lavotala vatwile lesvi, vaku: “Marito lawa manonon'hwa i mani lweyi angama twisisaka xana?”</verse>
			<verse number="61">Kambe Yesu aasvitiva hi le mbilwini lesvaku vajondzisiwa va yena vangurangura hi mhaka leyi, kutani aku ka vona: “Xana mhaka leyi yamukhunguvanyisa ke?</verse>
			<verse number="62">Amitavula yini loko amovona N'wana-wa-Munhu loko atlhantukela laha aali kona kusunguleni?</verse>
			<verse number="63">Amoya hi wona lowuhanyisaka, nyama ayipfuni nchumu. Marito lawa nimibzelaka wona, i moya ni vutoni.</verse>
			<verse number="64">Kambe van'wana xikarhi ka n'wina avapfumeli.” ( Hikuva Yesu asvitivile kahali kusunguleni, lesvaku i vamani lava vangatakala vangapfumeli, ni lesvaku i mani lweyi angatamuxenga.)</verse>
			<verse number="65">Kutani atlhela aku: “Hikolaho nimibzeleke niku: Aku na munhu lweyi angataka ka mina, loko angapfumeleliwanga svona hi Tatana.”</verse>
			<verse number="66">Kusukela nkarhini wolowo, vajondzisiwa va yena lavotala vatlhelela ndzhaku, vangahafambafambi na yena.</verse>
			<verse number="67">Kutani hi loko Yesu, aku ka lava va khume ni vambirhi: “Xana na n'wina milava kufamba ke?</verse>
			<verse number="68">Simoni Petrosi ahlamula, aku ka yena: Hosi, hingaya ka mani xana? Wena u ni marito ya vutomi lebzingaheliki.</verse>
			<verse number="69">Kutani hina hi ni kupfumela ni kusvitiva lesvaku hi wena Muhlawuliwa wa Xikwembu.”</verse>
			<verse number="70">Yesu avahlamula aku: “Xana ahi mina ningamihlawula, n'wina lava va khume ni vambirhi? Kambe mun'we wa n'wina i Diyavulosi.”</verse>
			<verse number="71">Aavula Yudasi, n'wana Simoni Iskariyota, hikuva hi yena lweyi aatamuxenga, hambilesvi aalimun'we wa lava va khume ni vambirhi.</verse>
		</chapter>
		<chapter number="7">
			<verse number="1">Ndzhaku ka svosvo Yesu aafambafamba Galileya; angahalavi kufambafamba Yudeya, hikuva Vayuda avalava kumudlaya.</verse>
			<verse number="2">Nkhuvu wa Vayuda woyendleliwa minchancheni awuli kusuhi.</verse>
			<verse number="3">Kutani vamakwavu va yena vaku ka yena: “Suka laha, uya Yudeya lesvaku vajondzisiwa va wena na vona vatavona mintirho leyi uyiyendlaka.</verse>
			<verse number="4">Hikuva aku na munhu lweyi ayendlaka xokarhi ali xihundleni, loko alava kutiviwa matlhelweni hinkwawu; loko svilo lesvi usviyendlaka svili lesvi, tikombi ka misava hinkwayu.”</verse>
			<verse number="5">Hikuva, na vona vamakwavu va yena avangali nakupfumela ka yena.</verse>
			<verse number="6">Hi loko Yesu aku ka vona: “Nkarhi wa mina awusifika; kambe ka n'wina nkarhi wihi ni wihi wululamile.”</verse>
			<verse number="7">Misava yingakala yingamivengi, kambe mina yanivenga, hikuva nivula vumboni bza lesvaku mintirho ya yona yibihile.</verse>
			<verse number="8">N'wina tlhantukelani nkhubzeni, wolowo, mina aniyi ka wona, hikuva nkarhi wa mina awusihetiseka.</verse>
			<verse number="9">Loko avabzelile svosvo atisalela Galileya.</verse>
			<verse number="10">Kambe loko vamakwavu va yena vafambile nkhubzeni na yena atlhantukela kona, kungali kuvonakaleni, kambe xihundleni.</verse>
			<verse number="11">Vayuda avamulava nkhubzeni, vaku: “A kwihi munhu wakona xana?”</verse>
			<verse number="12">Akuli ni kuhlevahleva ka xitshungu, hi mayelanu na yena. Van'wana avaku: “I munhu wa munene!” Van'wana avaku: “Ahihim, axenga xitshungu.”</verse>
			<verse number="13">Hambi svilitano, akuvanga ni munhu lweyi avulavuleke hi yena kuvonakaleni, hikolaho ka kuchava Vayuda.</verse>
			<verse number="14">Loko nkhuvu wuli xikarhi, Yesu atlhantukela Tempeleni asungula kujondzisa.</verse>
			<verse number="15">Vayuda vahlamala vaku: “Xana munhu lweyi amativisa kuyini maletera kasi angajondzanga?”</verse>
			<verse number="16">Yesu avahlamula aku: “Jondzo leyi niyijondzisaka ahi ya mina, kambe i ya lweyi anirhumeke.</verse>
			<verse number="17">Loko munhu alava kuyendla sva yena, atasvitiva lesvaku jondzo leyi yihuma ka Xikwembu, kumbe no tivulavulela sva mina ntsena?</verse>
			<verse number="18">Lweyi avulavulaka svohuma ka yena atilavela kudzunisiwa, kasi lweyi alavaka kudzunisa lweyi amurhumeke, atshembekile, kutani kuhava kuhomboloka ka yena.</verse>
			<verse number="19">Xana Moxe angaminyikanga Nawu ke? Hambi svilitano, kuhava ni mun'we wa n'wina lweyi ahlayisaka Nawu. Hikolaho ka yini milava kunidlaya ke?”</verse>
			<verse number="20">Xitshungu xihlamula, xiku: “U ni dimoni wena; xana i mani lweyi alavaka kukudlaya ke?”</verse>
			<verse number="21">Yesu avahlamula aku: “Niyenndlile ntirho wun'we, kutani hinkwenu maha hlamala hikolaho ka wona.</verse>
			<verse number="22">Moxe aminyikile ntolovelo wa kuyimba ahi lesvaku awuhuma ka Moxe, kambe awuhuma ka vakokwana. kutani n'wina miyimbisa munhu hi siku ra Savata!</verse>
			<verse number="23">Loko miyimbisa munhu hi siku ra Savata, miyendlela kuhlayisa Nawu wa Moxe; kutani xana minikarihelela yini, lesvi mina ningahanyisa munhu mirini wa yena hinkwawu hi siku ra Savata ke?</verse>
			<verse number="24">Mingayi hi nghohe loko miyavanyisa, kambe yavanyisani hi kululama.”</verse>
			<verse number="25">Vayaki van'wana va Yerusalema vaku: “Xana ahi yena lweyi vamulavaka kumudlaya ke?</verse>
			<verse number="26">Vonani! Hilweyi, avulavula kuvonakaleni, kambe avavuli nchumu. Xana varhangeli vangava vasvitiva hakunene lesvaku lweyi hi yena Kriste ke?</verse>
			<verse number="27">Hambi svilitano, hakutiva lomu lweyi ataka hi kona, kambe loko ali Kriste, siku leri angatata ha rona, kuhava munhu ni mun'we lweyi angatativa lomu ata ka hi kona.”</verse>
			<verse number="28">Loko Yesu ali karhi ajondzisa Tempeleni, atlakusa rito, aku: “Manitiva, mitiva ni lomu nihumaka kona; anititisanga, kambe lweyi anirhumeke, yena i ntiyiso hi xiviri xa yena, kutani n'wina amimutivi.</verse>
			<verse number="29">Mina namutiva, hikuva, nihuma ka yena, nasvona hi yena lweyi anirhumeke.”</verse>
			<verse number="30">Kutani varingeta kumukhoma, kambe akuvanga ni mun'we lweyi angayisa voko ka yena, hikuva nkarhi wa yena awungasifika.</verse>
			<verse number="31">Lavotala xikarhi ka xitshungu vapfumela ka yena, vaku: “Loko Kriste ata, xana atayendla mahlori lawa matlulaka lawa mayendliwaka hi munhu lweyi xana?”</verse>
			<verse number="32">Vafarisi vatwa lesvi xitshungu xihlevetelaka svona mayelanu na Yesu, kutani Vaprista lavakulu ni Vafarisi varhuma malandza kuyamukhoma.</verse>
			<verse number="33">Kutani Yesu aku ka vona: “nahatava na n'wina nkarhinyana, kutani ndzhaku ka svona nitaya ka lweyi anirhumeke.</verse>
			<verse number="34">Mitanilava, kambe aminganikumi; ni laha ninga kona, mingakala mingati.”</verse>
			<verse number="35">Hi loko Vayuda vavutisana vaku: Alava kuya kwihi munhu lweyi, lomu hingatatsandzeka kumukuma kona xana? Xana alava kuya ka Vayuda lava vahangalakeke xikarhi ka va-Griki, ni nkongometo wa kuyajondzisa va-Griki ke?</verse>
			<verse number="36">Rito leri alivulaka rihlamusela kuyini, loko aku: Mitanilava, kambe aminganikumi ni loko aku: “‘Laha ninga kona mingakala mingati?’”</verse>
			<verse number="37">Hi siku rogamesa ra nkhuvu, ringa lerikulu, Yesu asuka ayima, kutani atlakusa rito aku: “Loko munhu ali ni torha, aate ka mina atanwa.”</verse>
			<verse number="38">Hilaha Tsalwa rivuleke hakona, milambu ya mati lawa mahanyaka yitakhulunga yihuma mbilwini ya lweyi apfumelaka ka mina.</verse>
			<verse number="39">Hi kuvula svosvo, aaringanisa Moya lowu lava vangatapfumela ka yena vangatanyikiwa wona. Hikuva kufika nkarhi wolowo, Moya Lowokwetsima awungasinyikiwa, hikuva Yesu aangasitlakusiwa.</verse>
			<verse number="40">Hikolaho, lavotala ka xitshungu loko vatwile marito lawa, vaku: “Lweyi hi yena Muprofeta hakunene.”</verse>
			<verse number="41">Van'wana vaku: “Lweyi hi yena Kriste.” Kambe van'wana vaku: “Xana Kriste angata hi le Galileya ke?</verse>
			<verse number="42">Xana Tsalwa arivulanga lesvaku Kriste atahuma rixakeni ra Davhida, avelekiwa Betlelehema, mugangeni lowu Davhida aatshama ka wona ke?”</verse>
			<verse number="43">Hikolaho kupfuka kuyavana xikarhi ka xitshungu hi mhaka ya yena.</verse>
			<verse number="44">Van'wana va vona vanavela kumukhoma, kambe akuvanga ni mun'we lweyi angayisa voko ka yena.</verse>
			<verse number="45">Kutani malandza mavuyela ka Vaprista lavakulu ni ka Vafarisi; vona vavavutisa, vaku: “Hikolaho ka yini mingavuyanga na yena ke?”</verse>
			<verse number="46">Malandza mahlamula, maku: “Akusiva ni munhu ni siku ni rin'we lweyi avulavuleke kufana ni munhu lwiya.”</verse>
			<verse number="47">Vafarisi vavahlamula, vaku: “Xana na n'wina mikangayisiwile ke?</verse>
			<verse number="48">I mani ka vakulukumba ni le ka vafarisi lweyi angapfumela ka yena xana?</verse>
			<verse number="49">Kambe xitshungu lexi xingativiki Nawu, xirhukaniwile.”</verse>
			<verse number="50">Mun'wana wanuna, yena Nikodema, ( lweyi angatshama aya ka Yesu, nivusiku), aku ka vona:</verse>
			<verse number="51">“Xana Nawu wa hina wayavanyisa munhu angasiyingisiwa, ni lesvi asviyendlaka svingasitiviwa ke?”</verse>
			<verse number="52">Vamuhlamula vona vaku: “Xana na wena uhuma Galileya ke? Kambisisa svinene utakuma lesvaku kuhava muprofeta lweyi ahumaka Galileya.”</verse>
			<verse number="53">Kutani vahangalaka, mun'wana ni mun'wana aya kaya ka yena.</verse>
		</chapter>
		<chapter number="8">
			<verse number="1">Kutani-ke, Yesu aya ntshaveni ya Maolivhera.</verse>
			<verse number="2">Nimixo, apfukisa svinene, awuyela Tempeleni; vanhu hinkwavu vata ka yena, kutani atshama hansi, asungula kuvajondzisa.</verse>
			<verse number="3">Vatsali ni vafarisi vatisa wansati lweyi akumiweke avuwosveni. Vamuyimisa xikarhi ka vanhu hinkwavu;</verse>
			<verse number="4">kutani vaku ka Yesu: “Mujondzisi, wansati lweyi akumiwile hakunene, ali karhi awosva.</verse>
			<verse number="5">Kutani Naweni, Moxe ahilelete lesvaku vavasati votani hifanela kuvakhandla hi maribze; xana wena uliyini ke? ”</verse>
			<verse number="6">Avavula svosvo kuli kumuringa, lesvaku vatakuma mhaka leyi vangamuvekelaka nandzu ha yona. Kambe Yesu akorhama, atsalatsala hansi ka misava hi ritiho.</verse>
			<verse number="7">Tani hi lesvi avasindzisa kumuvutisisa, a ololoka, aku ka vona: “Lweyi a ngaliki ni xijoho, xikarhi ka n'wina aarhange ahoxa ribze amukhandla.”</verse>
			<verse number="8">Atlhela akorhama, atsalatsala hansi ka misava.</verse>
			<verse number="9">Loko vatwile svosvo, vasuka hi mun'we mun'we, kusungula hi lavakulu kuyafika ka lava vatsongo; kutani Yesu asala ali yexe, lweyi wansati alikolaho xikarhi.</verse>
			<verse number="10">Kuteloko Yesu a ololokile angavoni munhu, handle ka lweyi wansati, aku ka wansati: “Wansati, vakwihi lava vakuhehlaka xana? Xana aku na ni mun'we lweyi akuyavanyiseke ke?”</verse>
			<verse number="11">Yena aku: “Ni mun'we anga kona Hosi.” Yesu aku ka yena: “Na mina anikuyavanyisi; famba, kambe ungahatlhele ujoha.”</verse>
			<verse number="12">Kutani Yesu atlhela avulavula na vona, aku: “Hi mina kuvonakala ka misava; lweyi anilandzelaka angakala angafambi munyameni ni siku ni rin'we, kambe atava ni kuvonakala ka vutomi.”</verse>
			<verse number="13">Vamubzela vafarisi vaku: “Utivekela vumboni ha wexe, vumboni bza wena ahibza ntiyiso”</verse>
			<verse number="14">Yesu avahlamula aku: “Ni loko nitihumesela vumboni, vumboni bza mina bzitiyile, hikuva nitiva lomu nihumaka kona, ni lomu niyaka kona; kambe n'wina amikutivi lomu nihumaka kona, ni lomu niyaka kona, amikutivi.</verse>
			<verse number="15">N'wina, miyavanyisa mayelanu ni nawu wa vanhu; mina aniyavanyisi munhu.</verse>
			<verse number="16">Ni loko hi ntiyiso niyavanyisa, kuyavanyisa ka mina i ka ntiyiso; hikuva aninoxe, kambe Tatana lweyi anirhumeke ana mina.</verse>
			<verse number="17">Kutani le Nawini wa n'wina, kutsaliwile lesvaku vumboni bza vanhu vambirhi bza ntiyiso.</verse>
			<verse number="18">Hi mina lweyi atihumeselaka vumboni, kutani na yena Tatana, lweyi anirhumeke, ahumesa vumboni henhla ka mina.”</verse>
			<verse number="19">Vaku ka yena: “Tatana wa wena akwihi?” Yesu ahlamula, aku: “Aminitivi, hambi ali Tatana wa mina amimuntivi; loko onge minitivile, ina mintivile Tatana wa mina.”</verse>
			<verse number="20">Yesu avulile marito lawa loko ali karhi ajondzisa Tempeleni, laha akunhlayisiwa male ya nhlengo; kutani akuvanga ni mun'we lweyi amukhomeke, hikuva nkarhi wa yena awungasifika.</verse>
			<verse number="21">Yesu atlhela kambe aku ka vona: “Mina nasuka, nafamba, kutani mitanilava, kambe mitafela kujoheni ka n'wina. Laha mina niyaka kona, mingakala mingayi.”</verse>
			<verse number="22">Kutani Vayuda vaku: Xana alava kutidlaya lesvi ango: “Laha niyaka kona, mingakala mingayi ke?”</verse>
			<verse number="23">Aku ka vona: N'wina mihuma kola hansi, mina nihuma hi le henhla; n'wina mi va misava leyi; mina ani wa misava leyi.</verse>
			<verse number="24">Hikolaho nimibzelaka svona, loko nite: “Mitafela svijonhweni sva n'wina. Hikuva loko mingapfumeli lesvaku Mina yihe Mina, mitafela svijonhweni sva n'wina.”</verse>
			<verse number="25">Vaku ka yena: “Hi wena mani?” Yesu aku ka vona: “Svosvi ningamibzela svona kusukela kusunguleni, lesvaku ni yena.”</verse>
			<verse number="26">Ni ni lesvotala lesvi nifanelaka kumibzela ni kusviyavanyisa henhla ka n'wina; kambe lweyi anirhumeke i ntiyiso wa xiviri; kutani lesvi nisvitweke ka yena lesvo, nisvivulavula ka misava.</verse>
			<verse number="27">Kambe avativanga lesvaku aavabzela hi ta Tatana.</verse>
			<verse number="28">Yesu aku ka vona: “Loko mitava mitlakusile N'wana-wa-Munhu, hi kona mingatativa lesvaku mina ni mani, ni lesvaku aniyendli nchumu hi kurhandza ka mina, kambe nivula svilo lesvi Tatana anijondziseke svona.</verse>
			<verse number="29">Kutani lweyi anirhumeke, ana mina; Tatana anganitshikanga nili noxe, hikuva masiku hinkwawu niyendla lesvi svimutsakisaka.”</verse>
			<verse number="30">Aali karhi avulavula timhaka leti na lavotala vapfumela ka yena.</verse>
			<verse number="31">Yesu abzela Vayuda lavapfumeleke ka yena aku ka vona: “Loko mitshama ritweni ra mina, mitava vajondzisiwa va mina hakunene;</verse>
			<verse number="32">nasvona mitativa ntiyiso, kutani ntiyiso wutamintshunsa.”</verse>
			<verse number="33">Vamuhlamula vaku: “Hi rixaka ra Abrahamu; ahisiva svikarawa sva munhu ni siku ni rin'we. Xana uvula yini loko uku: ‘Mitava lavatshunxekeke’ ke?”</verse>
			<verse number="34">Yesu avahlamula aku: “Nitiyisile hakunene nili ka n'wina: Mani na mani lweyi ayendlaka xijoho i xikarawa xa xijoho.</verse>
			<verse number="35">Xikarawa axitshami hilaha kungaheliki kaya, kambe lweyi atshamaka hilaha kungaheliki i n'wana wa laha kaya.</verse>
			<verse number="36">Hikolaho-ke, loko N'wana amitshunxa, mitava lavatshunxekeke hakunene.</verse>
			<verse number="37">Nasvitiva lesvaku mirixaka ra Abrahamu, kambe milava kunidlaya, hikuva rito ra mina arikumi ndhawu ka n'wina.”</verse>
			<verse number="38">Mina nivulavula hi lesvi nisvivoneke ka Tatana, kambe n'wina miyendla lesvi misvitweke svihuma ka tatana wa n'wina.</verse>
			<verse number="39">Vamuhlamula, vaku: “Tatana wa hina i Abrahamu.” Yesu aku ka vona: “Loko amili vana va Abrahamu, tirhani mintirho ya Abrahamu.</verse>
			<verse number="40">Kambe svosvi milava kunidlaya, mina lweyi ningamibzela ntiyiso lowu niwutweke ka Xikwembu! Abrahamu angayendlanga svona lesvi.</verse>
			<verse number="41">N'wina miyendla mintirho ya tatana wa n'wina.” Vaku ka yena: “Hina ahipsaliwanga avuwosveni hi ni tatana mun'we ntsena, xinga Xikwembu.”</verse>
			<verse number="42">Yesu aku ka vona: “Loko Xikwembu axili tatana wa n'wina, amitanirhandza, hikuva mina nihumile, nasvona nita hi ka Xikwembu; anititisanga, kambe nirhumiwile hi yena.</verse>
			<verse number="43">Hikolaho ka yini mingatwisisi lesvi nisvivulaka xana? I mhaka ya lesvi mitsandzekaka kuyingisa rito ra mina.</verse>
			<verse number="44">Tatana wa n'wina i Diyavulosi, kutani mitsakela kuyendla kurhandza ka tatana wa n'wina. Aali mudlayi ni le kusunguleni. Angatshamanga ntiyisweni, hikuva kuhava ntiyiso ka yena. Loko avulavula mavunhwa, akombisa lesvi anga svona, hikuva i muhembi, ni tatana wa mavunhwa.</verse>
			<verse number="45">Kambe mina nimibzela ntiyiso hi svona sviyendlaka lesvaku mingapfumeli.</verse>
			<verse number="46">I mani ka n'wina lweyi angakombaka xijoho xa mina xana? Loko nimibzela ntiyiso, hikolaho ka yini minganipfumeli xana?</verse>
			<verse number="47">Lweyi anga wa Xikwembu ayingisa marito ya Xikwembu; kambe n'wina amiyingisi hikuva amihumi ka Xikwembu.”</verse>
			<verse number="48">Vayuda vahlamala, vaku ka yena: “Xana hohemba loko hiku wena u Musamariya, ni lesvaku u ni dimoni ke?”</verse>
			<verse number="49">Yesu ahlamula, aku: “Mina, a ni na dimoni, kambe nixixima Tatana wa mina, kutani n'wina aminixiximi.</verse>
			<verse number="50">Anitilaveli kudzunisiwa; akona lweyi alavaka kunidzunisa, nasvona waniyavanyisaka.</verse>
			<verse number="51">Nitiyisile hakunene, nili ka n'wina: Munhu lweyi ahlayisaka rito ra mina, angakala angavoni rifu ni siku ni rin'we.”</verse>
			<verse number="52">Vayuda vaku ka yena: “Svosvi hasvitiva lesvaku u ni dimoni; hikuva Abrahamu afile; ni vaprofeta, vafile; kambe, wena uli: ‘Loko munhu ahlayisa rito ra wena, angakala angaringi rifu ni siku ni rin'we!’ ”</verse>
			<verse number="53">Xana wena ulwenkulu kutlula Abrahamu tatana wa hina lweyi angafa ke? Nasvona vaprofeta na vona vafile; xana utiyendla mani ke?</verse>
			<verse number="54">Yesu ahlamula, aku: “Loko nitidzunisa, kutidzunisa ka mina akupfuni nchumu. Lweyi anidzunisaka i Tatana wa mina, lweyi mingo: ‘ i Xikwembu xa n'wina.’</verse>
			<verse number="55">Kutani n'wina amimuntivi, kambe mina namutiva: Loko mina nivula lesvaku animutivi, nitava nili muhembi kufana na n'wina, kambe namutiva, nasvona nihlayisa rito ra yena.</verse>
			<verse number="56">Tatana wa n'wina Abrahamu atsakile ngopfu hi kuvona siku ra mina; arivonile, avuya atsaka.”</verse>
			<verse number="57">Kutani Vayuda vaku ka yena: “Awusitlhanganisa ntlhanu wa makume ya malembe, kambe uli uvonile Abrahamu xana?”</verse>
			<verse number="58">Yesu aku ka vona: “Nitiyisile, nili ka n'wina: Loko Abrahamu angasipsaliwa, mina se anili ‘lweyi ninga yena.’”</verse>
			<verse number="59">Kutani varhola maribze kumukhandla, kambe Yesu atumbela, kutani ahuma Tempeleni.</verse>
		</chapter>
		<chapter number="9">
			<verse number="1">Loko Yesu ali karhi ahundza, avona munhu lweyi angapsaliwa na afile mahlo.</verse>
			<verse number="2">Kutani vajondzisiwa va yena vamuvutisa vaku: Mujondzisi, i xijoho xa mani lexiyendleke lesvaku munhu lweyi apsaliwa na angavoni: “I xa yena kumbe i xa vapsali va yena ke?”</verse>
			<verse number="3">Yesu ahlamula aku: Akujohanga yena, kumbe vapsali va yena, kambe apsaliwile na afile mahlo lesvaku mintirho ya Xikwembu yitavoneka ha yena.</verse>
			<verse number="4">Hifanela kutirha mintirho ya lweyi anirhumeke, jambu ringasipela; vusiku bzata, lebzi munhu angatakala angahakoti kutirha.</verse>
			<verse number="5">Loko nahali kona laha misaveni, ni kuvonakala ka misava.</verse>
			<verse number="6">Kuteloko avulile svosvo, apshitela hansi, apfuva madaka hi marhi; atota mahlo ya munhu yelweyo hi madaka yakona,</verse>
			<verse number="7">kutani aku ka yena: “Famba uyahlamba xihlobzeni xa silowama ( hi lesvaku ‘Xirhumiwa’)”. Kutani ayahlamba, avuya na ali karhi avona.</verse>
			<verse number="8">Avayakelani va yena ni lava avatolovela kumuvona na ali mukombeli, vaku: “Xana ahi yena lweyi aatolovela kutshama na ali karhi akombela ke?”</verse>
			<verse number="9">Van'wana vaku: “Hi yena.” Van'wana vaku: “Ahihim, ahi yena, kambe ofana na yena.” Yena hi yexe aku: “Hi mina!”</verse>
			<verse number="10">Kutani vaku ka yena: “Mahlo ya wena mahanyanyisiwile hi mukhuva wihi xana?”</verse>
			<verse number="11">Yena ahlamula, aku: “Wanuna lweyi vango i Yesu, apfuve madaka, anitota mahlo hi wona, kutani ate ka mina: ‘ Famba uyahlamba axihlobzeni xa Silowama.’ Niyile, niyahlamba, kutani nikotile kuvona.”</verse>
			<verse number="12">Vaku ka yena: “A kwihi wanuna wakona?” Aku: “Anikutivi.”</verse>
			<verse number="13">Vateka munhu lweyi aafile mahlo vamuyisa ka vafarisi.</verse>
			<verse number="14">Kutani siku leri Yesu apfuveke madaka ha rona, ahanyisa mahlo ya munhu lwiya, aali Savata.</verse>
			<verse number="15">Vafarisi vayengeta vavutisisa munhu lweyi kutiva hilaha ahanyisiweke hakona. Aku ka vona: “Anitotile mahlo hi madaka; niyile niyahlamba, kutani svosvi nikota kuvona.”</verse>
			<verse number="16">Van'wana xikarhi ka vafarisi vaku: “Lweyi ayendleke svilo lesvi angahumi ka Xikwembu, hikuva anga na mhaka ni siku ra Savata.” Van'wana vaku: “Xana munhu wa mujohi angasvikotisa kuyini kuyendla mahlori lawa yotanu ke?” Kutani kuva ni kuyavana xikarhi ka vona.</verse>
			<verse number="17">Vatlhela vavutisa lweyi aafile mahlo, vaku: “Wena uliyini hi yena, lesvi unge, akuhanyisile mahlo?” Yena aku: “I muprofeta!”</verse>
			<verse number="18">Avayuda avapfumelanga loko vabzeliwa lesvaku munhu lwiya khale aafile mahlo, ni lesvaku svosvi ahundzuke lweyi akotaka kuvona; kutani vavitana vapsali va yena,</verse>
			<verse number="19">vavavutisa, vaku: “Xana lweyi i n'wana wa n'wina lweyi minge, apsaliwile na afile mahlo ke? Svosvi asvikotisa kuyini kuvona xana?”</verse>
			<verse number="20">Vapsali va yena vahlamula vaku: “Hasvitiva lesvaku lweyi i n'wana wa hina, ni lesvaku apsaliwile na afile mahlo;</verse>
			<verse number="21">kambe lexi xiyendlaka lesvaku svosvi akota kuvona, ahixitivi, ni lweyi amuhanyiseke mahlo, ahimutivi. Muvutiseni, akulile, atatihlamulela ha yexe.”</verse>
			<verse number="22">Vapsali va yena avavula svosvo hi kuchava Vayuda, hikuva Vayuda avatwananile lesvaku, loko munhu mun'we angatshuka aveka vumboni lesvaku Yesu i Kriste, atahlongoliwa sinagogeni.</verse>
			<verse number="23">Hikolaho vapsali va yena vangate: “Akulile, muvutiseni.”</verse>
			<verse number="24">Vatlhela vavitana kambe munhu lweyi aafile mahlo, vaku ka yena; “Dzunisa Xikwembu! Hina hasvitiva lesvaku munhu lweyi i mujohi.”</verse>
			<verse number="25">Yena aku: “Mina anisvitivi loko alimujohi; nhotiva xilo xin'we ntsena, hi lesvaku aningavoni, kasi svosvi se na vona,”</verse>
			<verse number="26">vaku ka yena: “Ayendlile yini ka wena? Akuhanyisile mahlo hi mayedlela wahi ke?”</verse>
			<verse number="27">Avahlamula, aku: “Nimibzelile khale, kambe amitwisisi; hikolaho ka yini milava kutlhela mintwa mhaka leyi xana? Xana na n'wina milava kuva vajondzisiwa va yena ke?”</verse>
			<verse number="28">Kutani vamurhukatela vaku: “‘Hi wena unga mujondzisiwa wa yena; hina hi vajondzisiwa va Moxe.’”</verse>
			<verse number="29">Hasvitiva lesvaku Xikwembu xivulavulile na Moxe; kambe wanuna lweyi, ahikutivi lomu ahumaka kona.</verse>
			<verse number="30">Lweyi ahanyisiweke avahlamula, aku: “Hiyo mhaka leyihlamalisaka! Amikutivi lomu ahumaka kona, kambe anihanyisile mahlo!</verse>
			<verse number="31">Hasvitiva lesvaku Xikwembu axiyingisi vajohi; kambe loko munhu achava Xikwembu, ayendla kurhandza ka xona, Xikwembu xa muyingisa.</verse>
			<verse number="32">Ahisisvitwa ni siku ni rin'we, lesvaku munhu lweyi apsaliweke na angavoni, angava ahanyisiwa mahlo hi munhu mun'wana.</verse>
			<verse number="33">Loko onge munhu lweyi angahumanga hika Xikwembu, ingi angakotanga kuyendla nchumu.”</verse>
			<verse number="34">Vamuhlamula vaku: “Wena upsaliwile chakeni ra svijoho, ungajondzisa hina xana?” Kutani vamuhlongola ahuma handle.</verse>
			<verse number="35">Yesu atwa lesvaku vamuhlongolile, kutani loko amukumile, aku ka yena: “Xana wapfumela ka N'wana-wa-Munhu ke?”</verse>
			<verse number="36">Ahlamula aku: “I mani Hosi, lesvaku nitakota kupfumela ka yena?”</verse>
			<verse number="37">Yesu aku ka yena: “Umuvonile, hi yena lweyi avulavulaka na wena.”</verse>
			<verse number="38">Wanuna ahlamula aku: “Hosi, napfumela!” Kutani akhinsama mahlweni ka Yesu amukhongela.</verse>
			<verse number="39">Yesu aku: “Nitile misaveni leyi kutayavanyisa vanhu, lesvaku lava vangavoniki vakota kuvona, ni lesvaku lava vavonaka vahundzuka lavo-fa-mahlo.”</verse>
			<verse number="40">Vafarisi van'wana lava avali na yena, loko vatwa marito lawa, kutani vaku ka yena: “Xana na hina hifile mahlo ke?”</verse>
			<verse number="41">Yesu aku ka vona: Loko amifile mahlo, amingatava ni nandzu; kambe svosvi, lesvi minge: “‘Havona; hi kolaho svijoho sva n'wina svitshama ka n'wina.’”</verse>
		</chapter>
		<chapter number="10">
			<verse number="1">“Nitiyisile nili ka n'wina: Lweyi angangheniki hi nyangwa xib'aleni xa tinyempfu, kambe aphondla hi kun'wana, i muyivi, nasvona i xigevenga.”</verse>
			<verse number="2">Kambe mubzisi wa tinyempfu anghena hi nyangwa.</verse>
			<verse number="3">Mulaveleli wa nyangwa wamupfulela, kutani tinyempfu titwa rito ra yena; avitana tinyempfu letinga ta yena hi mavito ya tona, atihumesela handle.</verse>
			<verse number="4">Loko ahumesile letinga ta yena hinkwatu, atirhangela mahlweni, kutani tinyempfu tamulandzela, hikuva titiva rito ra yena;</verse>
			<verse number="5">tingakala tingalandzi munhu lweyi tingamutiviki; titamubaleka, hikuva atitivi rito ra van'wana.</verse>
			<verse number="6">Yesu avabzelile xifaniso lexi, kambe vona avatwisisanga lesvi aavabzela svona.</verse>
			<verse number="7">Yesu atlhela aku ka vona: “Nitiyisile nili ka n'wina: Hi mina nyangwa ya tinyempfu.”</verse>
			<verse number="8">Hinkwavu lava vateke ningasita, i vayivi, nasvona i svigevenga, kambe tinyempfu ativayingisanga.</verse>
			<verse number="9">Hi mina nyangwa. Loko munhu anghena ha mina, ataponisiwa; atanghena atlhela ahuma, akuma ni majelo.</verse>
			<verse number="10">Muyivi atela ntsena kuyiva, ni kudlaya, ni kuhahlula; mina nitile lesvaku tinyempfu tiva ni vutomi, tibzikuma hi ntalu.</verse>
			<verse number="11">“Hi mina mubzisi lwenene. Mubzisi lwenene anyiketa vutomi bza yena afela tinyempfu.</verse>
			<verse number="12">Lweyi atirhelaka male, angaliki mubzisi kumbe n'winyi wa tinyempfu, asiya tinyempfu atsutsuma loko avona hlolwa rita; kutani hlolwa ritikhoma ni kutihangalasa.</verse>
			<verse number="13">Mhaka hi lesvaku i mutirheli wa male ntsena, angakhatali hi tinyempfu.</verse>
			<verse number="14">Hi mina mubzisi lwenene; nitiva leti tinga ta mina, ni leti tinga ta mina tanitiva.</verse>
			<verse number="15">Tani hilaha Tatana anitivaka hakona, ni hilaha na mina nitivaka Tatana hakona; kutani ninyiketa vutomi bza mina nifela tinyempfu.</verse>
			<verse number="16">Nasvona ni ni tinyempfu tin'wana leti tingaliki ta xib'ala lexi; na tona nifanela kutivuyisa; titayingisa rito ra mina, kutani titayendla ntlhambi wun'we, tiva ni mubzisi mun'we.</verse>
			<verse number="17">Hikolaho, Tatana wanirhandza, hikuva ninyiketa vutomi bza mina, lesvaku nitatlhela nibzikuma.</verse>
			<verse number="18">Aku na munhu lweyi anitekelaka bzona, kambe nabzinyiketa hi kurhandza ka mina; ni ni matimba ya kubzinyiketa, nasvona ni ni matimba ya kutlhela nibzikuma. Hi svona lesvi Tatana wa mina anibzeleke kuyendla svona.”</verse>
			<verse number="19">Kuyavana kutlhela kuva kona xikarhi ka Vayuda hikolaho ka marito wolawo.</verse>
			<verse number="20">Lavotala xikarhi ka vona avaku: “A ni dimoni, ahlangane nhloko! Mimuyingisela yini xana?”</verse>
			<verse number="21">Kambe van'wana avaku: “Marito lawa ahi ya munhu lweyi anga ni dimoni. Xana dimoni ringapfula mahlo ya lavo vangafa mahlo, ke?”</verse>
			<verse number="22">Nkhuvu wa kukhangula tempele awuli kona le Yerusalema, kambe arili vuxika,</verse>
			<verse number="23">kutani Yesu aafambafamba ka rikupakupa ra tempele ya Solomoni.</verse>
			<verse number="24">Hi loko Vayuda vamurhendzela, vaku ka yena; “Utahikanakanisa kufika rini xana? Loko uli yena Kriste, hibzeli livaleni.”</verse>
			<verse number="25">Yesu avahlamula aku: “Nimibzelile, kambe amipfumeli. Mintirho leyi niyiyendlaka hi vito ra Tatana wa mina, yiveka vumboni henhla ka mina.”</verse>
			<verse number="26">Kambe amipfumeli, hikuva ami tinyempfu ta mina.</verse>
			<verse number="27">Tinyimpfu ta mina tiyingisa rito ra mina; mina natitiva, kutani tanilandzela.</verse>
			<verse number="28">Kutani nitinyika vutomi lebzingaheliki; tingakala tingalovi, nasvona aku na munhu lweyi angatativutla vokweni ra mina.</verse>
			<verse number="29">Tatana wa mina lweyi aninyikeke tona, i nkulu kutlula hinkwasvu; hi kolaho, aku na munhu ni mun'we lweyi angakotaka kutivutla vokweni ra Tatana wa mina.</verse>
			<verse number="30">Mina na Tatana hi mun'we.</verse>
			<verse number="31">Vayuda vatlhela varhola maribze valava kumukhandla.</verse>
			<verse number="32">Yesu avahlamula aku ka vona: “Nimikombile mintirho leyotala leyinene; leyihumaka ka Tatana; xana, ka yona, hi wihi ntirho lowu minikhandlelaka wona ke?”</verse>
			<verse number="33">Vayuda vamuhlamula vaku: “Ahikukhandli hi ntirho lowunene, kambe hi lesvi usandzaka Xikwembu, ni lesvi utiyendlaka Xikwembu, kasi wena u munhu ntsena.”</verse>
			<verse number="34">Yesu avahlamula, aku: “Xana akutsaliwanga Naweni wa n'wina lesvaku: Mina nite: ‘N'wina mi svikwembu’ xana?”</verse>
			<verse number="35">Hikolaho, loko nawu uvavitile svikwembu lavaya avakongomiwa hi rito ra Xikwembu (kutani amatsalwa mangacinciwi).</verse>
			<verse number="36">Kutani-ke, hikolaho ka yini miku: “Asandza Xikwembu hi mhaka ya lesvi ningate: Ni N'wana-wa-Xikwembu xana? Kasi hi mina lweyi Tatana angamukwetsimisa ni kumurhuma misaveni.</verse>
			<verse number="37">Loko ningayendli mintirho ya Tatana wa mina minganipfumeli!</verse>
			<verse number="38">Kambe loko niyendla yona, hambi minganipfumeli, pfumelani yona mintirho, mitativa ni kutwisisa lesvaku Tatana a le ka mina, na mina ni le ka Tatana.”</verse>
			<verse number="39">Hi loko varingeta kambe kumukhoma, kambe apshetemuka mavokweni ya vona.</verse>
			<verse number="40">Kutani atlhela atsemakanya nambu wa Yordani, ayalaha Yohani aakhuvula kona kusunguleni, kutani atshama kona.</verse>
			<verse number="41">Lavotala vata ka yena vaku: “Yohani angayendlanga xikombiso ni xin'we, kambe hinkwasvu lesvi Yohani angasvi vula henhla ka munhu lweyi, svitiyile.”</verse>
			<verse number="42">Kutani lavotala vapfumela ka yena ndhaweni yoleyo.</verse>
		</chapter>
		<chapter number="11">
			<verse number="1">Siku rin'wana, wanuna lweyi avaku i Lazaru wa le Betaniya, aavabza, ali muntini wa vamakwavu Mariya na Marta.</verse>
			<verse number="2">(Mariya, hi yena lweyi angatshama atota Hosi hi mafurha lawa yonun'hwela, atlhela amusula milenge hi misisi ya yena; kutani Lazaru lweyi aavabza, aali makwavu wa yena.)</verse>
			<verse number="3">Vamakwavu lava vaxisati varhumela rito ka Yesu, vaku ka yena: “Hosi, lweyi umurhandzaka wavabza.”</verse>
			<verse number="4">Loko Yesu atwa svosvo, aku: “Kuvabza loku akungayisi kufeni, kambe i ka kudzunisa Xikwembu, ni lesvaku N'wana wa Xikwembu adzunisiwa hi kolaho kakona.”</verse>
			<verse number="5">Yesu aarhandza Marta ni makwavu Mariya, arhandza na Lazaru.</verse>
			<verse number="6">Loko atwile lesvaku Lazaru wavabza, atshama masiku mambirhi laha aali kona.</verse>
			<verse number="7">Kutani ndzhaku ka svosvo aku ka vajondzisiwa: “Ahitlheleleni Yudeya.”</verse>
			<verse number="8">Vajondzisiwa vaku ka yena: “Mujondzisi, akuhundzi masiku yotala, loko Vayuda varingete kukukhandla hi maribze. Xana wahalava kutlhelela kona ke?”</verse>
			<verse number="9">Yesu ahlamula aku: “Xana siku rin'we ari na mawora ya khume ni mambirhi ke? Loko munhu afamba ninhlekanhi, angakala angawi hikuva avona hi rivoni ra misava leyi;</verse>
			<verse number="10">kambe loko munhu afamba nivusiku, wawa hikuva arivoni arikona ka yena.”</verse>
			<verse number="11">Loko avulile svosvo, atlhela aku ka vona: “Lazaru murhandziwa wa hina, ayetlele, kambe niya kuyamupfuxa.”</verse>
			<verse number="12">Vajondzisiwa vaku ka yena: “Hosi, loko ayetlele, atapfuka.”</verse>
			<verse number="13">Yesu aavulavula hi ta kufa ka Lazaru, kambe vona avapimisa lesvaku avulavula hi ta kuyetlela vurhongo rinene.</verse>
			<verse number="14">Kutani Yesu avabzela rivaleni, aku: “Lazaru afile,</verse>
			<verse number="15">kutani, hikolaho ka n'wina nitsakile hi lesvi aningali kona koseyo, lesvaku mitapfumela. Kambe ahiyeni ka yena!”</verse>
			<verse number="16">Tomasi lweyi aavuliwaka “Hahla”, aku ka vajondzisiwakulobze: “Ahiyeni na hina, lesvaku hiyafa na yena.”</verse>
			<verse number="17">Kutani loko Yesu afika, akuma lesvaku Lazaru ahetile mune wa masiku na ali sirheni.</verse>
			<verse number="18">Doropa ra Betaniya arili kusuhi na Yerusalema; mpfhuka wakona awuli kusuhi ni makilometro manharhu.</verse>
			<verse number="19">Kutani Vayuda lavotala avayile ka Marta na Mariya kuyavachavelela hikolaho ka rifu ra makwavu wa vona.</verse>
			<verse number="20">Loko Marta atwa lesvaku Yesu wata, aya mutlhangaveta; Mariya yena aatshamile ndlwini.</verse>
			<verse number="21">Kutani Marta aku ka Yesu: “Hosi, loko onge awuvile kona, makwerhu ina angafanga.</verse>
			<verse number="22">Kambe ni svosvi nasvitiva lesvaku hinkwasvu lesvi usvikombelaka ka Xikwembu, xona xitakunyika svona.”</verse>
			<verse number="23">Yesu aku ka yena: “Makwenu atapfuka kufeni.”</verse>
			<verse number="24">Marta aku ka yena: “Nasvitiva lesvaku atapfuka kufeni hi siku ra makumu, akupfukeni ka vafi.”</verse>
			<verse number="25">Yesu aku ka yena: “Hi mina kupfuka ni vutomi; lweyi apfumelaka ka mina, hambi angafa, atahanya,</verse>
			<verse number="26">kutani mani na mani lweyi ahanyaka, ava apfumela ka mina, angakala angafi ni siku ni rin'we. Xana wasvipfumela svosvo ke?”</verse>
			<verse number="27">Aku ka yena: “Ina Hosi, napfumela lesvaku hi wena Kriste, N'wana wa Xikwembu, lweyi aafanela kuta laha misaveni.”</verse>
			<verse number="28">Loko Marta avulile svosvo, aya, ayavitana Mariya makwavu, amubzela hi kuhlevetela aku: “Mujondzisi akola, wakuvitana.”</verse>
			<verse number="29">Loko Mariya atwa svosvo, apfuka hi kuhantlisa, aya ka Yesu.</verse>
			<verse number="30">(Yesu aangasinghena xidoropanini, kambe ahali kola Marta angamutlhangaveta kona.)</verse>
			<verse number="31">Vayuda lava avali ndlwini na Mariya vali karhi vamuchavelela, loko vamuvona asuka ayima ahuma hi kuhantlisa, vamulandza hi kuyanakanya lesvaku aya le sirheni kuyarila kona.</verse>
			<verse number="32">Loko Mariya afika laha Yesu anga kona ni loko amuvona, akhinsama milengeni ya yena, aku ka yena: “We Hosi, loko onge awuvile kona, makwerhu ina angafanga.”</verse>
			<verse number="33">Loko Yesu amuvona na ali karhi aba nkosi arila, ni loko avona Vayuda lavamuheleketaka na vona vali karhi vaba nkosi varila, atlhaveka svinene moyeni ni kutwa kuvaviseka lokukulu;</verse>
			<verse number="34">kutani aku: “Mimuvekile kwihi xana?” Vaku ka yena: “Hosi, tana utakuvona.”</verse>
			<verse number="35">Yesu arila.</verse>
			<verse number="36">Kutani Vayuda vaku: “Vonani hilaha aamurhandza hakona!”</verse>
			<verse number="37">Van'wana va vona vaku: “Yena lweyi angapfula mahlo ya lava vakufa mahlo hikolaho ka yini angakotanga kuyendla lesvaku munhu lweyi angafi xana?”</verse>
			<verse number="38">Yesu atlhela atlhaveka moyeni, ata kusuhi ni sirha. Sirha rakona arili mhakwa, mhakwa yakona ayipfaliwile hi ribze.</verse>
			<verse number="39">Yesu aku: “Susani ribze!” Marta makwavu wa mufi aku ka yena: “Kambe Hosi, svosvi kufanele kuva na kunun'hwa, hikuva kuhundzile mune wa masiku na afile.”</verse>
			<verse number="40">Yesu aku ka yena: “Xana anikubzelanga lesvaku loko upfumela, utavona kukwetsima ka Xikwembu ke?”</verse>
			<verse number="41">Hi loko vasusa ribze, kutani Yesu alanguta tilweni, aku: “Tatana, nakukhensa, hikuva uniyingisile.</verse>
			<verse number="42">Mina nisvitivile lesvaku masiku hinkwawu waniyingisa, kambe nivulile svilo lesvi hikolaho ka xitshungu lexi xiyimeke kola, lesvaku xitaza xipfumela lesvaku hi wena lweyi anirhumeke.”</verse>
			<verse number="43">Kuteloko avulile svosvo, ahuwelela hi rito leritlakukeke, aku: “Lazaru, humela handle!”</verse>
			<verse number="44">Kutani mufi ahuma na atsondziheliwile milenge ni mavoko hi mabandichi ni ximombo xa yena na xibohiwile hi faduku. Yesu aku ka vona: “Mutlhantlheni mimutshika atifambela.”</verse>
			<verse number="45">Lavotala xikarhi ka Vayuda lava avatile ka Mariya, loko vavonile lesvi Yesu asviyendleke, vapfumela ka yena</verse>
			<verse number="46">Kambe van'wana va vona vaya ka Vafarisi, vayavabzela lesvi Yesu asviyendleke.</verse>
			<verse number="47">Hi loko Vaprista lavakulu ni Vafarisi vavitana Huvu ya Sanedri, vaku: “Hitayendla yini xana, lesvi munhu lweyi ayendlaka mahlori layotala?</verse>
			<verse number="48">Loko himutshikisa svosvo, hinkwavu vatapfumela ka yena, kutani Varoma vatata vatalovisa ndhawu leyi ya hina, ni kuhiheta hi rixaka.”</verse>
			<verse number="49">U n'wana wa vona lweyi vange i Kayafasi, aali Muprista lwenkulu lembe rolero, kutani aku ka vona: “Amitivi nchumu n'wina;</verse>
			<verse number="50">xana amivoni lesvaku hi lesvipfunaka hina loko munhu mun'we afela van'wana, handle ka lesvaku rixaka hinkwaru rilova ke?”</verse>
			<verse number="51">Marito lawa amangahumi ka yena; amavulile hi lesvi aali Muprista lwenkulu lembe rolero, kutani aprofeta lesvaku Yesu atafanela kufela rixaka;</verse>
			<verse number="52">nasvona kungali ntsena kufela rixaka, kambe kuli kuhlengeleta vanhu va Xikwembu lavahangalakeke, avayendla van'we.</verse>
			<verse number="53">Kutani kusukela siku lero, Vayuda vaboha makungu ya kudlaya Yesu.</verse>
			<verse number="54">Hikolaho Yesu angahafambafambanga rivaleni xikarhi ka Vayuda, kambe asuka kolaho, aya tikweni leringe kusuhi ni mananga, doropeni lerivuliwaka Efrayimi, ayatshama kona ni vajondzisiwa va yena.</verse>
			<verse number="55">Nkhuvu wa Paska ya Vayuda awuli kusuhi. Lavotala lavahumaka matikweni, avatlhantukele Yerusalema vayatibasisa, nkhuvu wungasivakona.</verse>
			<verse number="56">Avalava Yesu, vavutisana na vayimile Tempeleni, vaku: “Xana miyehleketa yini? Aangati nkhubzeni! Xana atata ke?”</verse>
			<verse number="57">Vaprista lavakulu ni Vafarisi avaleletile lesvaku, loko mun'wana ativa laha anga kona, aavativise, lesvaku vatakota kumukhoma.</verse>
		</chapter>
		<chapter number="12">
			<verse number="1">Loko kahasele masiku ya ntlhanu ni rin'we nkhuvu wa Paska wungasivakona, Yesu aya Betaniya. Kona akutshama Lazaru lweyi Yesu aamupfuxile kufeni.</verse>
			<verse number="2">Vamulungisela svakuja kona. Marta aaphamela, kutani Lazaru aali mun'wana wa lavatshameke svakujeni na Yesu.</verse>
			<verse number="3">Hi loko Mariya ateka xikutsu xa mafurha lawa yonun'hwela yodura ngopfu lamayendliweke hi nsinya wa narda leyinene, atota milenge ya Yesu, kutani amusula milenge hi misisi ya yena, yindlo hinkwayu yitala hi kunun'hwela ka mafurha yakona.</verse>
			<verse number="4">Yudasi Iskariyota, mun'wana wa vajondzisiwa va Yesu, lweyi aatamuxenga, avilela aku:</verse>
			<verse number="5">“Hikolaho ka yini mafurha lawa mangaxavisiwanga hi tidenari ta madzana manharhu (300), male yinyikiwa svisiwana, xana?”</verse>
			<verse number="6">Aavulisa svosvo, kungali hi lesvi aali ni mhaka ni svisiwana, kambe hi lesvi aali muyivi. Aali mutameli wa nkwama wa male, kutani aatolovele kupambula lesvicheliweke kona.</verse>
			<verse number="7">Hi loko Yesu aku: “Mutshikeni ahlayisa mafurha lawa, amahlayisela siku ra kulahliwa ka mina.</verse>
			<verse number="8">Hikuva svisiwana, mina svona masiku hinkwawu; kambe mina, amingavi na mina masiku hinkwawu.”</verse>
			<verse number="9">Xitshungu lexikulu xa Vayuda xitwa lesvaku Yesu akona kolaho, kutani vata, kungali kutavona Yesu ntsena, kambe kuvona na yena Lazaru, lweyi Yesu amupfuxeke kufeni.</verse>
			<verse number="10">Hi loko Vaprista lavakulu vaboha makungu ya kudlaya na yena Lazaru;</verse>
			<verse number="11">hikuva, hikolaho ka yena, Vayuda lavotala avafularhela vaprista, vapfumela ka Yesu.</verse>
			<verse number="12">Siku leritlhantamaka, xitshungu lexikulu xa vanhu lava avatile nkhubzini, xitwa lesvaku Yesu wata Yerusalema;</verse>
			<verse number="13">kutani vateka mahanga ya mincindzu, vahuma vayamutlhangaveta na vali karhi vahuwelela, vaku: “Hozana! Akudzunisiwe lweyi ataka hi vito ra Hosi! Akudzunisiwe yena Mufumi wa Israyele!”</verse>
			<verse number="14">Yesu akuma mbongolo, kutani ayigada, hilaha Matsalwa mavuleke hakona, loko mate:</verse>
			<verse number="15">“Mingachaveni n'wina va le Siyoni! Mufumi wa n'wina hi lweyi, wata, agadile n'wana wa mbongolo.”</verse>
			<verse number="16">Vajondzisiwa va yena avatwisisanga mhaka leyi kusunguleni; kambe loko Yesu atlakuliwile, hi kona vangatsundzuka lesvaku mhaka ayitsaliwile mayelanu na yena, ni lesvaku vanhu avayendla svosvo vayendlela yena.</verse>
			<verse number="17">Xitshungu lexi axili na Yesu, loko abzela Lazaru kuhuma sirheni amupfuxa kufeni, axiveka vumboni bza timhaka leti.</verse>
			<verse number="18">Nasvona vanhu lavotala avayile vayatlhangana na Yesu, hikuva avatwile lesvaku ayendlile mahlori wolawo.</verse>
			<verse number="19">Kutani Vafarisi vabzelana vaku: “Masvivona lesvaku amahapfuni nchumu; vonani, vanhu hinkwavu valandza yena.”</verse>
			<verse number="20">Xikarhi ka lava vatlhantukele nkhubzini kuyagandzela, akuli ni Vagirika vangali vangani.</verse>
			<verse number="21">Vata ka Filipi, lweyi wa le Betisayida tikweni ra Galileya, vataku: “Nkulukumba, hilava kuvona Yesu.”</verse>
			<verse number="22">Filipi ayabzela Andreya, kutani Andreya na Filipi vayabzela Yesu.</verse>
			<verse number="23">Yesu avahlamula, aku: “Nkarhi wufikile lowu N'wana-wa-Munhu angatatlakuliwa ha wona.</verse>
			<verse number="24">Nitiyisisile nili ka n'wina: Loko ndzhoho ya vele yingaweli misaveni yifa, yitotshama yiritano; kambe loko yifa, yitachela ngopfu.</verse>
			<verse number="25">Lweyi arhandzaka vutomi bza yena kutlula mina, atalahlekeliwa ha bzona, kambe lweyi abzinyiketaka misaveni leyi, atatihlayisela vutomi lebzingaheliki.</verse>
			<verse number="26">Loko munhu anitirhela, aanilandze, kutani laha ninga kona, na yena nandza wa mina atava kona. Loko munhu anitirhela, Tatana atamukomba malwandla.</verse>
			<verse number="27">“Svosvi moya wa mina wakarhateka; xana ningavula yini? Xana ningaku, Tatana, niponise ka nkarhi lowu, ke? E-e, kambe lesvi, hi svolesvi ningatela svona, ka nkarhi lowu.</verse>
			<verse number="28">Tatana, dzunisa vito ra wena!” Kutani kutwakala rito, rihuma tilweni riku: “Niridzunisile, nitoyengeta niridzunisa.”</verse>
			<verse number="29">Xitshungu lexi axiyimile kolaho, xisvitwile, kutani xiku: “Rindzindzile!” Van'wana vaku: “Ntsumi yivulavulile na yena.”</verse>
			<verse number="30">Yesu atlhela, aku: “Rito leri aringayendleli mina loko ritwala, kambe riyendlela n'wina.</verse>
			<verse number="31">Misava leyi svosvi yikarhi yiyavanyisiwa, kutani hosana ya misava leyi atahlongoliwa svosvi.</verse>
			<verse number="32">Kambe mina, loko nitava nitlakuliwile nisuka misaveni, nitakokela vanhu hinkwavu ka mina.”</verse>
			<verse number="33">Aavulisa svosvo hi kuringanisa rifu leri aangatofa ha rona.</verse>
			<verse number="34">Xitshungu ximuhlamula, xiku: “Hitwile Nawini lesvaku Mesiya atahanya hilaha kungaheliki; uvulisa kuyini wena, lesvi unge: ‘N'wana-wa-Munhu afanele kutlakuliwa’ xana? I mani N'wana-wa-Munhu lweyi ke?”</verse>
			<verse number="35">Yesu aku ka vona: “Kuvonakala kahatava kona nkarhinyana na n'wina; fambani loko mahali ni kuvonakala, lesvaku munyama wutakala wungamikumi; kasi lweyi afambaka munyameni angativi laha ayaka kona.</verse>
			<verse number="36">Loko mahali ni kuvonakala, pfumelani ka kuvonakala, lesvaku muhundzuka vana vakuvonakala.” Loko Yesu avulile svosvo, asuka ayatumbela kule na vona.</verse>
			<verse number="37">Hambilesvi ayendleke mahlori layotala ngopfu mahlweni ka vona, avapfumelanga ka yena,</verse>
			<verse number="38">svili lesvaku rito leri muprofeta Ezaya atshamaka arivula rihetiseka, leringe: “We Hosi, i mani lweyi akholweke lesvi hibzeliweke svona xana? Xana akona lweyi avoneke matimba ya Hosi mhakeni leyi, ke?”</verse>
			<verse number="39">Avakotanga kupfumela, hi kolaho Ezaya atlhela aku:</verse>
			<verse number="40">“Aphumisile mahlo ya vona, ni kutlanyata miyehleketo ya vona, lesvaku vangahavoni, ni kutwisisa vangahatwisisi, ni lesvaku vangahundzuki, na mina ningavahanyisi.”</verse>
			<verse number="41">Ezaya avulile lesvi, hikuva avonile kudzuneka ka Yesu, na svona, aavulavula hi ta yena.</verse>
			<verse number="42">hambi svilitano, lavotala ni le xikarhi ka tindhuna avapfumela ka yena; kambe, hikolaho ka Vafarisi, avangasvivuli rivaleni hi kuchava kuhlongoliwa sinagogeni.</verse>
			<verse number="43">Hakunene varhandzile kudzunisiwa hi vanhu kutlula kudzunisiwa hi Xikwembu.</verse>
			<verse number="44">Kutani Yesu atlakusa rito, aku: “Lweyi apfumelaka ka mina, angapfumeli ka mina ntsena kambe apfumela ni le ka lweyi anirhumeke;</verse>
			<verse number="45">nasvona lweyi anivonaka, avona lweyi anirhumeke.</verse>
			<verse number="46">Mina ni kuvonakala, kutani nitile misaveni lesvaku mani na mani lweyi apfumelaka ka mina, angatshami munyameni.</verse>
			<verse number="47">Mun'wana ni mun'wana lweyi atwaka marito ya mina, kambe angamahlayisi, animuyavanyisi, hikuva anitelanga kutayavanyisa misava, kambe kutaponisa misava.</verse>
			<verse number="48">Lweyi anifularhelaka, kutani angayamukeli marito ya mina, a ni lweyi amuyavanyisaka; i marito lawa nimavulaka lawa mangatamiyavanyisa hi siku ra makumu.</verse>
			<verse number="49">Hikuva anivulavulanga svohuma ka mina, kambe Lweyi anirhumeke, yena Tatana hi xiviri xa yena, anileletile lesvi nifaneleke kusvitivisa ni kusvivula.</verse>
			<verse number="50">Nitiva lesvaku kulerisa ka yena i vutomi leringaheliki kutani lesvi nisvivulaka, nisvivula hilaha Tatana anibzeleke hakona.”</verse>
		</chapter>
		<chapter number="13">
			<verse number="1">Nkhuvu wa Paska awungasifika, kambe Yesu aativa lesvaku nkarhi wa yena wufikile wakusuka laha misaveni, aya ka Tatana. Aarhandza vanhu va yena laha misaveni, kutani avarhandzile ngopfu kuyisa kuheteleleni.</verse>
			<verse number="2">Diyavulosi akuli khale abohile makungu ya lesvaku Yudasi, n'wana Simoni Iskariyota, ataxenga Yesu. Loko kulikarhi kulaleliwa,</verse>
			<verse number="3">Yesu, hi kutiva lesvaku Tatana avekile svilo hinkwasvu mavokweni ya yena, ni lesvaku ahumile ka Xikwembu, nasvona aya ka Xikwembu,</verse>
			<verse number="4">asuka ayima kulaleleni, asusa (xifunengelo) xa yena, ateka thawula, atikhama ha rona.</verse>
			<verse number="5">Kutani achela mati ka baziya, asungula kuhlambisa vajondzisiwa milenge, ayisula hi thawula leri atikhameke ha rona.</verse>
			<verse number="6">Ata ka Simoni Petrosi; kutani Petrosi aku ka yena: “Hosi, xana ulava kunihlampsa milenge wena ke?”</verse>
			<verse number="7">Yesu amuhlamula, aku: “Lesvi nisviyendlaka awusisvitiva, kambe utasvitwisisa ndzhaku.”</verse>
			<verse number="8">Petrosi aku ka yena: “Ungakala unganihlampsi milenge ni siku ni rin'we!” Yesu amuhlamula, aku: “Loko ningakuhlampsi, awunchumu ka mina.”</verse>
			<verse number="9">Simoni Petrosi aku ka yena: “Hosi, kungali milenge ya mina ntsena, kambe na wona mavoko ni nhloko!”</verse>
			<verse number="10">Yesu aku ka yena: “Lweyi ahlambeke miri angahafaneli kuyengeta ahlamba, loko yingali milenge ntsena, hikuva hinkwawu miri wa yena wubasile; kutani n'wina, mibasile, kambe kungali hinkwenu.”</verse>
			<verse number="11">(Yesu aativa lweyi aali kusuhi nikumuxenga; hi kolaho angavula aku: “Ahi hinkwenu lava mibaseke.”)</verse>
			<verse number="12">Loko ahetile kuvahlampsa milenge, ateka xifunengelo xa yena atlhela atshama hansi, aku ka vona: “Xana matwisisa lesvi nimiyendleleke svona ke?</verse>
			<verse number="13">Minivula ‘Mujondzisi’ ni ‘Hosi’; mivula, hikuva ni yena.</verse>
			<verse number="14">Kutani-ke loko mina, Hosi ya n'wina ni Mujondzisi wa n'wina, nimihlampsile milenge, na n'wina mitafanela kuhlampsana milenge,</verse>
			<verse number="15">hikuva nimivekele xikombiso, lesvaku na n'wina miyendlisa lesvi ningayendlisa svona ka n'wina.</verse>
			<verse number="16">Nitiyisisile nili ka n'wina: Mutirhi ahinkulu ka n'winyi wa yena, ni murhumiwa ahi nkulu ka lweyi amurhumeke.</verse>
			<verse number="17">Loko mitiva svilo lesvi, mitlhela misviyendla, mitava mikatekile.</verse>
			<verse number="18">“Anivulavuli nipatsa n'wina hinkwenu; nitiva lava nivahlawuleke; kambe Tsalwa rifanele kuhetiseka, leringe: ‘Lweyi ajaka xinkwa na mina, anihundzukelile, anikhadlanya.’</verse>
			<verse number="19">Nimibzela svosvi mhaka leyi, yingasihumelela, lesvaku siku yihumelelaka, mitapfumela lesvaku ‘Mina, hi ye mina’.</verse>
			<verse number="20">Nitiyisisile nili ka n'wina: Lweyi ayamukelaka mani na mani lweyi nimurhumaka, ayamukela mina; ni lweyi aniyamukelaka, ayamukela lweyi anirhumeke.”</verse>
			<verse number="21">Loko Yesu avulile timhaka toleto, akarhateka moyeni, kutani aboxa, aku: “Nitiyisisile, nili ka n'wina: Mun'we wa n'wina atanixenga.”</verse>
			<verse number="22">Vajondzisiwa valangutana, vakanakana, hikuva avangativi lesvaku avula mani.</verse>
			<verse number="23">Mun'we wa vajondzisiwa, lweyi Yesu aamurhandza, aatshamile hi tlhelo ra xinene ra Yesu.</verse>
			<verse number="24">Hi loko Simoni Petrosi amukweneta kuvutisa lesvaku avula mani.</verse>
			<verse number="25">Mujondzisiwa lweyi akorhamela ka Yesu, ahlevetela aku: “Hosi, i mani xana?”</verse>
			<verse number="26">Yesu ahlamula, aku: “Hi lweyi ningatamunyika xinkwa loko nikhemile nipeta nkambaneni.” Kutani apeta xikhemu xa xinkwa, ateka axinyika Yudasi n'wana Simoni Iskariyota.</verse>
			<verse number="27">Loko Yudasi axijile, angheniwa hi Sathana. Hi loko Yesu aku ka yena: “Lexi uxiyendlaka, hantlisa uxiyendla.”</verse>
			<verse number="28">Akuvanga ni mun'we wa lavatshameke mezeni, lweyi angativa lesvaku Yesu aavulela yini svilo lesvi ka yena</verse>
			<verse number="29">Van'wana avayanakanya lesvaku, lesvi Yudasi aali mutameli wa nkwama wa male, Yesu aamubzela kuyaxava sva nkhuvu lesvipfumalekaka, kumbe kuyanyika xanchumu ka svisiwana.</verse>
			<verse number="30">Hikolaho, loko Yudasi atekile xikhemu xa xinkwa, ahantlisa ahuma. Nakona se abzili vusiku.</verse>
			<verse number="31">Loko Yudasi ahumile, Yesu aku: “Svosvi N'wana-wa-Munhu adzunisiwile, na xona Xikwembu xidzunisiwile ka yena</verse>
			<verse number="32">Lesvi xidzunisiweke ka yena, na xona xitamudzunisa mahlweni ka xona; xitahantla xisviyendla.</verse>
			<verse number="33">Vana vanga, nahatava na n'wina nkarhinyana; mitanilava, kambe hilaha nibzeleke Vayuda hakona loko nite: ‘Laha niyaka kona mingakala mingati’, na n'wina svosvi namibzela mhaka leyi.</verse>
			<verse number="34">Niminyika Nawu lowumpsha nili: Rhandzanani! Kukotisa lesvi mina nimirhandzeke, rhandzanani na n'wina.</verse>
			<verse number="35">Hikolaho-ke hinkwavu vatativa lesvaku mi vajondzisiwa va mina, loko mirhandzana.”</verse>
			<verse number="36">Simoni Petrosi aku ka yena: “Hosi, xana uyakwihi?” Yesu amuhlamula, aku: “Laha niyaka kona, ungakala unganilandzi svosvi; kambe ndzhaku utani landza.”</verse>
			<verse number="37">Petrosi aku ka yena: “Hosi, xana ningatsandzeka kukulandza svosvi hikolaho ka yini ke? Ninganyiketa vutomi bza mina hikolaho ka wena!”</verse>
			<verse number="38">Yesu amuhlamula, aku: “Xana unganyiketa vutomi bza wena hikolaho ka mina ke? Nitiyisisile nili ka wena: Nkuku wungasiyimba, utava unikanetile kanharhu.”</verse>
		</chapter>
		<chapter number="14">
			<verse number="1">Timbilu ta n'wina tingakarhateki; pfumelani ka Xikwembu, ni le ka mina mipfumela.</verse>
			<verse number="2">Tindhawu titele ndlwini ya Tatana wa mina; loko asvingaritano, anitava nimibzelile; kutani niyamilungisela kona.</verse>
			<verse number="3">Loko niyile kuyamilungisela kona, nitavuya; kutani nitamiteka mita ka mina, lesvaku laha ninga kona, miva kona na n'wina.</verse>
			<verse number="4">Kutani ndlela yoya laha niyaka kona mayitiva.</verse>
			<verse number="5">Tomasi aku ka yena: “Hosi, laha uyaka kona ahikutivi; ni ndlela yakona hingayitivisa kuyini xana?”</verse>
			<verse number="6">Yesu aku ka yena: “Hi mina ndlela, ni ntiyiso, ni vutomi; aku na munhu lweyi ataka ka Tatana, loko kungali ha mina.</verse>
			<verse number="7">Loko mitiva mina, mitativa ni Tatana wa mina; kusukela svosvi, mamutiva, nasvona mimuvonile.”</verse>
			<verse number="8">Filipi aku ka yena: “Hosi, hikombe Tatana, kutani svitava svihiringene.”</verse>
			<verse number="9">Yesu aku ka yena: “I khale nili na n'wina, kasi ni svosvi awusinitiva, Filipi? Lweyi anivoneke, avonile Tatana; hikolaho ka yini uku: ‘Hi kombe Tatana’?</verse>
			<verse number="10">Xana awupfumeli lesvaku ni le ka Tatana, ni lesvaku Tatana a le ka mina ke? Lesvi nimibzelaka svona asvihumi ka mina. Tatana lweyi anga ka mina, hi yena lweyi atirhaka mintirho leyi ya yena.</verse>
			<verse number="11">Nipfumeleni loko niku ni le ka Tatana, ni lesvaku Tatana a le ka mina; loko minganikholwi, pfumelani hikolaho ka yona mintirho.</verse>
			<verse number="12">“Nitiyisisile nili ka n'wina: Lweyi apfumelaka ka mina, na yena atayendla mintirho leyi niyiyendlaka; atayendla nileyitlulaka leyi, hikuva niya ka Tatana.</verse>
			<verse number="13">Hinkwasvu lesvi misvikombelaka hi vito ra mina, nitasviyendla, lesvaku Tatana adzunisiwa ka N'wana.</verse>
			<verse number="14">Loko mikombela ka mina xanchumu hi vito ra mina, nitaxiyendla.”</verse>
			<verse number="15">“Loko minirhandza, mitahlayisa milawu ya mina.</verse>
			<verse number="16">Nitakombela Tatana, kutani yena ataminyika Muchaveleli mun'wana, lweyi angatava na n'wina hilaha kungaheliki,</verse>
			<verse number="17">anga Moya wa ntiyiso. Misava yingakala yingamuyamukeli, hikuva ayimuvoni, ayimutivi. N'wina mamutiva, hikuva atshama na n'wina, nasvona a le ndzeni ka n'wina.</verse>
			<verse number="18">“Aningamisiyi mili svirhombe; nitata ka n'wina.</verse>
			<verse number="19">Ndzhaku ka nkarhinyana, misava ayingahanivoni, kambe n'wina mitanivona. Lesvi nihanyaka, na n'wina mitahanya.</verse>
			<verse number="20">Hi siku rakona, mitativa lesvaku ni le ka Tatana wa mina, ni lesvaku na n'wina mi le ka mina, kukotisa lesvi na mina ninga ka n'wina.</verse>
			<verse number="21">Lweyi ayamukeleke milawu ya mina, kutani ayihlayisa, hi yena lweyi anirhandzaka; kutani lweyi anirhandzaka, atarhandziwa hi Tatana wa mina; na mina nitamurhandza, niva nitipfuletela ka yena”</verse>
			<verse number="22">Yudasi (angali lweyi wa Iskariyota) aku: “Hi lesvoyini, Hosi, loko uku, utatipfuletela ka hina, kungali ka misava ke?”</verse>
			<verse number="23">Yesu amuhlamula, aku: “Loko munhu anirhandza, atahlayisa rito ra mina, kutani Tatana wa mina atamurhandza, kutani hitata ka yena, hitshama na yena.</verse>
			<verse number="24">Lweyi anganirhandziki, angahlayisi marito ya mina; kutani rito leri miritwaka, ahi ra mina, kambe i ra Tatana lweyi anirhumeke.</verse>
			<verse number="25">“Nimitivisile svilo lesvi nahali na n'wina.</verse>
			<verse number="26">Kambe Muchaveleli anga Moya Lowokwetsima lowu Tatana angatawurhuma hi vito ra mina, atamujondzisa hinkwasvu, ni kumutsundzuxa hinkwasvu lesvi nimibzeleke svona.</verse>
			<verse number="27">“Nimisiyela kurhula, niminyika kurhula ka mina. Animinyiki hilaha misava yinyikaka hakona. Timbilu ta n'wina tingakarhateki, tingakhomiwi hi kuchava.</verse>
			<verse number="28">Minitwile loko nite ka n'wina: ‘Nafamba, kutani nitatlhela nivuya niva na n'wina.’ Loko onge minirhandzile, ingi mitsakile hi lesvi niyaka ka Tatana, hikuva Tatana i nkulu kutlula mina.</verse>
			<verse number="29">Nisvosvi, nimibzelile svilo lesvi, svingasihumelela, lesvaku loko svihumelela, mitakota kupfumela.</verse>
			<verse number="30">Aningahavulavuli svotala na n'wina, hikuva mufumi wa misava leyi wata; kambe anga na matimba henhla ka mina.</verse>
			<verse number="31">Hinkwasvu lesvi, svilava kukomba misava lesvaku nirhandza Tatana, ni lesvaku nitirha hilaha Tatana anileleteke hakona. Sukani miyima, ahifambeni hisuka la!</verse>
		</chapter>
		<chapter number="15">
			<verse number="1">“Hi mina nsinya wa xiviri wa mvhinya; murimi i Tatana wa mina.</verse>
			<verse number="2">Rhavi rin'wana ni rin'wana leringa ka mina, leringavekiki mihandzu, warisusa; kambe rin'wana ni rin'wana lerivekaka mihandzu, warichaputela risaseka, lesvaku ritaveka mihandzu yotala.</verse>
			<verse number="3">Ni svosvi n'wina misasekisiwile, hikolaho ka rito leri nimibzeleke rona.</verse>
			<verse number="4">Tshamani ka mina, kukotisa lesvi na mina nitshamaka ka n'wina. Tani hi lesvi rhavi ringakotiki kuveka ha roxe loko ringanamarhelanga ka nsinya, na n'wina mingesvikoti loko minganinamarhelanga.</verse>
			<verse number="5">Hi mina nsinya wa mvhinya; n'wina mimarhavi. lweyi atshamaka ka mina, kukota lesvi na mina nitshamaka ka yena, aveka mihandzu yotala; hikuva handle ka mina mingakala mingakoti kuyendla nchumu.</verse>
			<verse number="6">Mani na mani lweyi angatshamiki ka mina, wa cukumetiwa handle tani hi rhavi leriomeke. Marhavi lawa yotanu mahlengeletiwa, kutani mahoxiwa ndzilweni mapsha.</verse>
			<verse number="7">Loko mitshama ka mina, ni loko marito ya mina matshama ka n'wina kombelani hinkwasvu lesvi misvirhandzaka, kutani mitayendleliwa svona.</verse>
			<verse number="8">Tatana wa mina adzunisiwa hi loko miveka mihandzu leyotala, kukombisa lesvaku mivajondzisiwa va mina va ntiyiso.</verse>
			<verse number="9">“Tani hi lesvi Tatana anirhandzeke, na mina nimirhandzile; tshamani arirhandzwini ra mina.</verse>
			<verse number="10">Loko mihlayisa milawu ya mina, mitatshama arirhandzwini ra mina, hilaha na mina nihlayiseke milawu ya Tatana wa mina, kutani nitshama arirhandzwini ra yena.</verse>
			<verse number="11">“Nimibzelile timhaka leti, lesvaku kutsaka ka mina kuva ka n'wina ni lesvaku kutsaka ka n'wina kuva loku kuhetisekeke.</verse>
			<verse number="12">Nawu wa mina hi lowu: Hi lesvaku mirhandzana, kukotisa lesvi na mina nimirhandzeke.</verse>
			<verse number="13">Aku na munhu lweyi anga ni rirhandzu leritlulaka ra lweyi anyiketaka vutomi bza yena hikolaho ka vanghanu.</verse>
			<verse number="14">Mivanghanu va mina loko miyendla lesvi nimibzelaka svona.</verse>
			<verse number="15">Anahamivuli malandza, hikuva nandza angativi lexi n'winyi wa yena axiyendlaka; kambe nimivulile vanghanu, hikuva nimitivisile hinkwasvu lesvi nisvitweke ka Tatana wa mina.</verse>
			<verse number="16">Ahi n'wina minihlawuleke; hi mina nimihlawuleke, kutani nimivekile lesvaku miya, miyaveka mihandzu, ni lesvaku mihandzu ya n'wina yiva kona masiku hinkwawu; kutani hinkwasvu lesvi mingatasvikombela ka Tatana hi vito ra mina, ataminyika svona.</verse>
			<verse number="17">Lesvi nimibzelaka svona hi lesvaku mirhandzana.</verse>
			<verse number="18">“Loko vanhu va misava vamivenga, tivani lesvaku varhangile vavenga mina, vangasivenga n'wina.</verse>
			<verse number="19">Loko amili vanhu va misava, misava ayitarhandza sva yona. Kambe lesvi n'wina mingaliki va misava, ni lesvi nimihlawuleke ka yona, vanhu va misava vamivenga.</verse>
			<verse number="20">Tsundzukani lesvi nimibzeleke svona, loko nite: ‘Nandza ahinkulu ka n'winyi wa yena.’ Loko vanixanisile, na n'wina vatamixanisa; loko vahlayisile rito ra mina, ni ra n'wina vatarihlayisa.</verse>
			<verse number="21">Kambe vatayendla hinkwasvu lesvi ka n'wina hikolaho ka mina, hikuva avamutivi lweyi anirhumeke.</verse>
			<verse number="22">Loko aningatanga nitavulavula na vona, avangatava ni nandzu; kambe svosvi ava na lexi vangatiponisaka ha xona nandzwini wa vona.</verse>
			<verse number="23">Lweyi anivengaka, avenga na Tatana wa mina.</verse>
			<verse number="24">Loko aningayendlanga, xikarhi ka vona, mintirho leyi yingasiki yendliwaka hi munhu ni mun'we, avangatava ni nandzu; kambe vayivonile mintirho ya mina, kutani vahivengile, mina na Tatana.</verse>
			<verse number="25">Asvili lesvaku rito leringatsaliwa Nawini wa vona rihetiseka, leringe: ‘Vanivengile ntsena handle ka mhaka.’</verse>
			<verse number="26">“Siku kungatafika Muchaveleli lweyi ningatamurhumela yena ata hi le ka Tatana, anga Moya wa ntiyiso lowuhumaka ka Tatana, ataveka vumboni ha mina;</verse>
			<verse number="27">na n'wina mitimboni ta mina, hikuva mive na mina kusukela kusunguleni.</verse>
		</chapter>
		<chapter number="16">
			<verse number="1">“Nimibzelile timhaka leti lesvaku mitakala mingakhunguvanyeki.</verse>
			<verse number="2">Vatamihlongola masinagogeni; na svona, kutata nkarhi lowu mani na mini lweyi amidlayaka angatayanakanya lesvaku atirhela Xikwembu.</verse>
			<verse number="3">Vatamiyendla svilo lesvi hikuva avahitivanga, hambi Tatana hambi mina.</verse>
			<verse number="4">Kambe nimibzelile timhaka leti lesvaku loko nkarhi wa kuhumelela ka tona wufika, mitatsundzuka lesvaku nivulavulile hi tona ka n'wina. “Animibzelanga svilo lesvi kusunguleni, hikuva anahali na n'wina.</verse>
			<verse number="5">Kambe svosvi niya ka lweyi anirhumeke, kutani aku na mun'we wa n'wina lweyi anivutisaka, aku: ‘Uya kwihi xana?’</verse>
			<verse number="6">Kambe hi mhaka ya lesvi nimibzeleke svilo lesvi, timbilu ta n'wina titele hi gome.</verse>
			<verse number="7">Hambi svilitano, namibzela ntiyiso: Svitava svinene ka n'wina loko nifamba. Hikuva loko ningafambi, Muchaveleli angakala angati ka n'wina; kambe loko nifamba, nitamurhumela ata ka n'wina.</verse>
			<verse number="8">Loko ata, atakholwisa misava hi ta kujoha, ni kululama, ni kuyavanyisa:</verse>
			<verse number="9">Hi ta kujoha, hikuva avapfumeli ka mina;</verse>
			<verse number="10">hi ta kululama, hikuva niya ka Tatana, kutani amingahanivoni;</verse>
			<verse number="11">hi ta kuyavanyisa, hikuva mufumi wa misava leyi ayavanyisiwile.</verse>
			<verse number="12">“Nahali ni lesvotala lesvi nifanelaka kumibzela svona, kambe svingamitikela svosvi.</verse>
			<verse number="13">Kambe loko yena ata, anga Moya wa ntiyiso, atamifambisa ndleleni hinkwayu ya ntiyiso; hikuva angakala angavulavuli svohuma ka yena; kambe xin'wana ni xin'wana lexi axitwaka, ataxivula; nasvona atamitivisa lesvi svingatata.</verse>
			<verse number="14">Atanidzunisa, hikuva lesvi amitivisaka svona, atava asvikuma ka mina.</verse>
			<verse number="15">Hinkwasvu lesvi Tatana anga na svona, i sva mina; hi kolaho ningavula lesvaku, lesvi amitivisaka svona, atava asvikuma ka mina.</verse>
			<verse number="16">“Ndzhaku ka nkarhinyana, amingahanivoni; kutani ndzhaku ka nkarhinyana kambe, mitanivona.”</verse>
			<verse number="17">Van'wana xikarhi ka vajondzisiwa va yena vavutisana, vaku: “Xana avula yini, loko aku ka hina: ‘Ndzhaku ka nkarhinyana, aminganivoni, kutani ndzhaku ka nkarhinyana kambe, mitanivona’ ke? Nilesvi ange: ‘Hikuva niya ka Tatana’ ke?”</verse>
			<verse number="18">Vayengeta vaku: “Xana avula yini, loko aku: ‘Ndzhaku ka nkarhinyana’, ke? Ahitivi lesvaku avula yini!”</verse>
			<verse number="19">Yesu asvitivile lesvaku valava kumuvutisa, kutani aku ka vona: “Xana mivutisana hi letoyini xikarhi ka n'wina? Xana hi lesvi ningate: ‘Ndzhaku ka nkarhinyana, aminganivoni, kutani ndzhaku ka nkarhinyana kambe, mitanivona’ ke?</verse>
			<verse number="20">Nitiyisisile nili ka n'wina: Mitarila miva mikolola, kambe misava yona yitatsaka; mitatwa kuvaviseka, kambe kuvaviseka ka n'wina kutahundzuka kutsaka.</verse>
			<verse number="21">Loko wansati aveleka, atwa kuvava lokukulu, hikuva nkarhi wa yena wufikile; kambe loko avelekile n'wana, warivala maxangu ya yena hikolaho ka kutsaka, hi lesvi kungavelekiwa munhu misaveni.</verse>
			<verse number="22">Svitano na n'wina: Mitwa kuvaviseka svosvi, kambe nitatlhela nimivona, kutani timbilu ta n'wina titatsaka, kutani aku na munhu lweyi angatamitekela kutsaka ka n'wina.</verse>
			<verse number="23">“Hi siku rakona, amingahanivutisi nchumu. Nitiyisisile nili ka n'wina: Hinkwasvu lesvi mingatasvikombela ka Tatana hi vito ra mina, ataminyika svona.</verse>
			<verse number="24">Kufika svosvi, amisikombela nchumu hi vito ra mina; kombelani, mitanyikiwa, lesvaku kutsaka ka n'wina kuva loku kuhetisekeke.</verse>
			<verse number="25">“Nimibzelile timhaka leti hi kuvulavula hi svifaniso; kambe nkarhi wata, lowu ningataka ningahavulavuli na n'wina hi mukhuva lowu; kambe nitamibzela sva Tatana rivaleni ningarhendzeleki.</verse>
			<verse number="26">Loko siku rakona rifika, mitakombela hi vito ra mina, kambe anivuli lesvaku nitamikombelela ka Tatana,</verse>
			<verse number="27">hikuva Tatana hi yexe wa mirhandza. Amirhandza hikuva minirhandzile, miva mipfumela lesvaku nihuma ka Xikwembu.</verse>
			<verse number="28">Nihumile ka Tatana, kutani nitile misaveni; svosvi nitlhela nisuka misaveni, niya ka Tatana.”</verse>
			<verse number="29">Vajondzisiwa va yena vaku ka yena: “Aha! Svosvi uvulavula rivaleni ungarhendzeleki; awahavulavuli hi svifaniso.</verse>
			<verse number="30">Svosvi hatwisisa lesvaku utiva svilo hinkwasvu, kutani asvifaneli lesvaku munhu akuvutisa nchumu; hikolaho ka svona, hapfumela lesvaku uhuma ka Xikwembu.”</verse>
			<verse number="31">Yesu avahlamula, aku: “Svosvi mapfumela xana?</verse>
			<verse number="32">Vonani, nkarhi wata, ni svosvi wufikile, lowu mingatahangalaka ha wona, mun'wana ni mun'wana atlhelela kaya ka yena, minisiya nilinoxe; hambi svilitano aninoxe, hikuva Tatana ana mina.</verse>
			<verse number="33">Nimibzelile svilo lesvi lesvaku miva ni kurhula ka mina. La misaveni, mitava ni mahlomulu, kambe tiyani timbilu, nihlulile misava.”</verse>
		</chapter>
		<chapter number="17">
			<verse number="1">Yesu avulile timhaka leti. Kutani atlakusa mahlo, alanguta tilweni, aku: “Tatana, nkarhi wufikile; dzunisa N'wana wa wena, lesvaku N'wana akudzunisa.</verse>
			<verse number="2">Hakunene, umunyikile vuhosi henhla ka vanhu hinkwavu, lesvaku hinkwavu lava umunyikeke vona, yena avanyika vutomi lebzingaheliki.</verse>
			<verse number="3">Kambe vutomi lebzingaheliki, hi lesvaku vakutiva, wena ntsena unga Xikwembu xa ntiyiso, na Yesu Kriste lweyi umurhumeke.</verse>
			<verse number="4">“Nikudzunisile laha misaveni, hi kuheta ntirho lowu uninyikeke wona lesvaku niwutirha.</verse>
			<verse number="5">Svosvi Tatana, nidzunise mahlweni ka wena hi kudzuneka loku anili nakona ka wena, matilo ni misava svingasivakona.</verse>
			<verse number="6">“Nikutivisile ka vanhu lava uninyikeke vona vali lavahlawuliweke misaveni; avali va wena; uninyikile vona, kutani vahlayisile rito ra wena.</verse>
			<verse number="7">Svosvi vasvitiva lesvaku hinkwasvu lesvi uninyikeke svona, svihuma ka wena,</verse>
			<verse number="8">hikuva nivanyikile marito lawa uninyikeke wona; vamayamukelile, kutani vajondzile hakunene lesvaku nihuma ka wena, kutani vapfumelile lesvaku nirhumiwile hi wena.</verse>
			<verse number="9">Navakhongelela; anikhongeleli misava, kambe nikhongelela lava uninyikeke vona, hikuva i va wena.</verse>
			<verse number="10">Hinkwasvu lesvinga sva mina, i sva wena; ni sva wena, i sva mina; kutani nidzunisiwile hikolaho ka svona.</verse>
			<verse number="11">Anahali misaveni, kambe vona va laha misaveni, kutani nita koseyo ka wena. Tatana lweyi akwetsimeke, vahlayise hi matimba ya vito ra wena, leri uninyikeke rona, lesvaku vava mun'we kufana na hina.</verse>
			<verse number="12">Loko nahali na vona, anivahlayisa hi matimba ya vito ra wena leri uninyikeke rona; nivabiyelelile, kutani akuvanga ni mun'we wa vona lweyi aloveke, loko angali munhu lweyi aafanela kulova, lesvaku Matsalwa mahetiseka.</verse>
			<verse number="13">Svosvi nita koseyo ka wena, kutani nivula svilo lesvi nili misaveni, lesvaku kutsaka ka mina kuva loku kuhetisekeke ka vona.</verse>
			<verse number="14">Nivanyikile rito ra wena, kutani vanhu va misava vavavengile, hikuva ahi va misava, tani hi lesvi na mina ningaliki wa misava.</verse>
			<verse number="15">Anikombeli lesvaku uvasusa misaveni, kambe hi lesvaku uvalwela ka lweyi wobiha.</verse>
			<verse number="16">Ahi va misava, tani hi lesvi na mina ningaliki wa misava.</verse>
			<verse number="17">Vakwetsimisi antiyisweni; rito ra wena i ntiyiso.</verse>
			<verse number="18">Tani hi lesvi unirhumeke misaveni, na mina nivarhumile misaveni.</verse>
			<verse number="19">Kutani nitikwetsimisa hikolaho ka vona, lesvaku na vona vakwetsimisiwa antiyisweni.</verse>
			<verse number="20">“Anikhongeleli vona ntsena, kambe nikhongelela ni lava vangatapfumela ka mina hi rito ra vona;</verse>
			<verse number="21">ninavela lesvaku hinkwavu vava mun'we, kufana ni lesvi wena Tatana unga ka mina, na mina ninga ka wena, lesvaku na vona vava ka hina, kutani misava yitapfumela lesvaku unirhumile.</verse>
			<verse number="22">Nivanyikile kudzuneka loku uninyikeke kona, lesvaku vava mun'we kufana na hina hinga mun'we:</verse>
			<verse number="23">Mina ka vona, na wena ka mina, lesvaku vayendliwa lavahetisekeke, vakondza vava mun'we, kutani vanhu va misava vatativa lesvaku unirhumile, ni lesvaku uvarhandzile kufana ni lesvi unirhandziseke xisvona.</verse>
			<verse number="24">Tatana, nilava lesvaku hinkwavu lava uninyikeke vona, vava na mina laha ninga kona; vatahamba vahlalela kukwetsima ka mina loku uninyikeke kona, hikuva unirhandzile misava yingasitumbuluxiwa.</verse>
			<verse number="25">Tatana lweyi alulameke, misava ayikutivanga, kambe mina nikutivile, kutani vanhu lava vasvitivile lesvaku nirhumiwile hi wena.</verse>
			<verse number="26">Nikutivisile ka vona; nahata kutivisa, lesvaku rirhandzu leri unirhandzeke ha rona, riva ka vona, na mina niva ka vona.”</verse>
		</chapter>
		<chapter number="18">
			<verse number="1">Loko Yesu avulile marito lawa, ahuma ni vajondzisiwa va yena, apelela xinkovanini xa xinambzana xa Kedroni. Akuli ni ntanga kolaho, kutani ayanghena kona ni vajondzisiwa va yena.</verse>
			<verse number="2">Yudasi muxengi na yena aativa ndhawu liya, hikuva Yesu aatolovela kuhlengeletana ni vajondzisiwa va yena kona.</verse>
			<verse number="3">Yudasi ateka ntlawa wa masochwa, ni valaveleli lava varhumiweke hi Vaprista lavakulu ni Vafarisi, vata ni tivoni ni svisosvani ni matlhari.</verse>
			<verse number="4">Yesu, hi kutiva hinkwasvu lesvi svingatamuhumelela, ahuma aya ka vona, aku: “Milava mani xana?”</verse>
			<verse number="5">Vamuhlamula, vaku: “Yesu wa Nazareta.” Yesu aku ka vona: “Hi mina lweyi!” Yudasi muxengi, na yena aayimile na vona kolaho.</verse>
			<verse number="6">Loko Yesu ate ka vona: “Hi mina lweyi!” Vanhlehla hi xindzhakwandzhakwani, vayawa.</verse>
			<verse number="7">Kutani avavutisa ka vumbirhi aku: “Milava mani xana?” Vaku: “Yesu wa Nazareta.”</verse>
			<verse number="8">Yesu ahlamula aku: “Nimibzelile niku: ‘Hi mina lweyi.’ Loko kunene milava mina, tshikani lava, vatifambela.”</verse>
			<verse number="9">(Asvili lesvaku rito leri angarivula rihetiseka, loko ate: “Anitshikanga ni mun'we wa lava uninyikeke vona, alova.”)</verse>
			<verse number="10">Simoni Petrosi lweyi aali ni tlhari arihlomula, atsema mutirhi wa Muprista lwenkulu, amuxupula ndleve ya xinene. Vito ra xikarawa lexi avaku i Malko.</verse>
			<verse number="11">Hi loko Yesu aku ka Petrosi: “Tlhelisa mesa wa wena ankotlotweni wa wona; xana aninganweli ndzhekweni lowu Tatana aninyikeke wona xana?”</verse>
			<verse number="12">Ntlawa wa masochwa ni ndhuna leyikulu ya wona ni valaveleli va Vayuda, vakhoma Yesu, vamuboha.</verse>
			<verse number="13">Kutani varhanga hi kumuyisa ka Anasi. N'wana waxisati wa Anasi aatekiwile hi Kayafasi, Muprista lwenkulu wa lembe lero.</verse>
			<verse number="14">Hi yena Kayafasi lweyi angatshama atsundzuxa Vayuda lesvaku asvitayampsa loko munhu mun'we afela vanhu hinkwavu.</verse>
			<verse number="15">Simoni Petrosi ni mujondzisiwa mun'we valandza Yesu; mujondzisiwa wakona aativiwa hi Muprista lwenkulu, kutani anghena hubzeni ya yindlo ya Muprista lwenkulu na Yesu.</verse>
			<verse number="16">Kambe Petrosi aayimile handle nyangweni. Hi loko mujondzisiwa lweyi mun'wana lweyi ativiwaka hi Muprista lwenkulu, ahuma ayavulavula ni murhangeli waxisati lweyi aali mulanguteli wa nyangwa, kutani anghenisa Petrosi.</verse>
			<verse number="17">Hi loko mutirhi lwiya waxisati aku ka Petrosi: “Xana awu mujondzisiwa wa munhu lweyi ke?” Aku: “Ani yena.”</verse>
			<verse number="18">Svikarawa ni valaveleli avatshivelile ndzilo wa makhala, hikuva akuli ni xirhami; kutani avali karhi vaworha ndzilo; na yena Petrosi aayimile na vona, aworha ndzilo.</verse>
			<verse number="19">Anasi Muprista lwenkulu avutisa Yesu hi ta vajondzisiwa va yena ni ta kujondzisa ka yena.</verse>
			<verse number="20">Yesu amuhlamula, aku: “Nivulavulile rivaleni mahlweni ka vanhu hinkwavu. Nijondzisile minkarhi hinkwayu masinagogeni ni le Tempeleni, laha Vayuda hinkwavu vahlengeletanaka kona, anivulanga nchumu xihundleni.</verse>
			<verse number="21">Hikolaho ka yini uvutisa mina? Vutisa lava vatweke lesvi ningavabzela svona; vona vasvitiva lesvi nisvivuleke.”</verse>
			<verse number="22">Loko Yesu avulile svosvo, mun'wana wa valaveleli lweyi aayimile kolaho, aba Yesu hi mpama, aku: “Xana hi rona hlamulele ra wena ka Muprista lwenkulu ke?”</verse>
			<verse number="23">Yesu amuhlamula, aku: “Loko ningavulavulanga khwatsi nikombi xihoxo xa mina, kambe loko nivulavulile hi nawu wakona, unibela yini xana?”</verse>
			<verse number="24">Kutani Anasi amurhumela na abohiwile ka Kayafasi, Muprista lwenkulu mun'wana.</verse>
			<verse number="25">Simoni Petrosi aayimile na ali karhi aworha ndzilo. Vaku ka yena: “Xana na wena awumun'we wa vajondzisiwa va yena ke?” Yena akaneta, aku: “Ani yena!”</verse>
			<verse number="26">Mun'we wa xikarawa xa Muprista lwenkulu, xaka ra lweyi Petrosi amutsemeke ndleve, aku: “Xana anikuvonanga wena antangeni na uli na yena ke?”</verse>
			<verse number="27">Petrosi atlhela akaneta; hi nomo-lo, nkuku wuyimba.</verse>
			<verse number="28">Kutani vasuka na Yesu ka Kayafasi, vamuyisa ndlwini ya vuhosi. Akahali mpundzu svinene; vona hi voxe avanghenanga ndlwini ya vuhosi, kuyendlela lesvaku vangatinyamisi, vatakota kuja nkhuvu wa Paska.</verse>
			<verse number="29">Hikolaho Pilato ahuma, aya ka vona, kutani aku: “Xana mihehla munhu lweyi hi nandzu wihi ke?”</verse>
			<verse number="30">Vahlamula vaku ka yena: “Loko munhu lweyi aangajohanga, ahingatamutisa ka wena.”</verse>
			<verse number="31">Pilato aku ka vona: “Mutekeni n'wina, miyamuthethisa hi nawu wa ka n'wina.” Vayuda vaku ka yena: “Nawu awuhipfumeleli kudlaya munhu.”</verse>
			<verse number="32">(Lesvi akuli kuhetisa rito leri Yesu atshamaka arivula loko afanisa rifu leri angatafanela kufa ha rona.)</verse>
			<verse number="33">Pilato atlhela anghena ndlwini ya vuhosi, avitana Yesu, aku ka yena: “Xana hi wena hosi ya Vayuda ke?”</verse>
			<verse number="34">Yesu ahlamula, aku: “Xana lesvi usvivulaka, svihuma ka wena, kumbe uyobzeliwa hi van'wana vanhu ke?”</verse>
			<verse number="35">Pilato ahlamula aku: “Xana ni Muyuda mina ke? Vanhu va ka wena ni Vaprista lavakulu hi vona vakutiseke ka mina. Uyendlile yini xana?”</verse>
			<verse number="36">Yesu ahlamula, aku: “Mfumu wa mina ahi wa misava leyi; loko awuli wa misava leyi, malandza ya mina amatalwa lesvaku ninganyiketiwi ka Vayuda; kambe hilaha svinga hakona, mfumu wa mina ahi wa laha misaveni.”</verse>
			<verse number="37">Pilato aku ka yena: “Hikolaho, u hosi, ahi svona ke?” Yesu ahlamula, aku: “Kuvula wena lesvaku ni Hosi. Lesvi nipsaleliweleke svona ni lesvi ningatela svona laha misaveni, i kuta nitaveka vumboni henhla ka ntiyiso. Mani na mani lweyi anga wa ntiyiso, ayingisa rito ra mina.”</verse>
			<verse number="38">Pilato aku ka yena: “Ntiyiso i ncini?” Loko avulile svosvo, ahuma kambe aya ka Vayuda, aku ka vona: “Anivoni nandzu ni wun'we ka yena.”</verse>
			<verse number="39">“Kambe n'wina mi ni ntolovelo wa kuva nimitshunxela munhu mun'we hi nkarhi wa Paska; xana milava lesvaku nimitshunxela hosi ya Vayuda ke?”</verse>
			<verse number="40">Vahlamula hi kuhuwelela, vaku: “Kungave munhu lweyi, kambe Barabasi!” (Kasi Barabasi aali xigevenga.)</verse>
		</chapter>
		<chapter number="19">
			<verse number="1">Kutani Pilato ateka Yesu, amunyiketa lesvaku vamuba.</verse>
			<verse number="2">Kutani masochwa maluka hari ya mintwa, mayitlhanteka nhlokweni ya yena, mamuyambexa xiyambalu xovangama xa xivunguvungu;</verse>
			<verse number="3">matshinela kusuhi na yena maku: “Xeweni, Hosi ya Vayuda!” Kutani mamuba hi timpama.</verse>
			<verse number="4">Pilato atlhela ahuma, aku ka Vayuda: “Vonani, nimihumesela yena, mitativa lesvaku anikumi nandzu niwun'we ka yena”</verse>
			<verse number="5">Yesu ahuma, na atlhantekiwile hari ya mintwa nhlokweni, na ayambalile xiyambalu xovangama xa xivunguvungu. Pilato aku ka vona: “Vonani, hi yelweyi munhu wa n'wina!”</verse>
			<verse number="6">Loko Vaprista lavakulu ni valaveleli vamuvona, vahuwelela, vaku: “Muvambe! Muvambe!” Pilato aku ka vona: “Mutekeni, n'wina hi n'wexe, miyamuvamba; hikuva mina anikumi nandzu ka yena.”</verse>
			<verse number="7">Vayuda vamuhlamula, vaku: “Hi ni nawu, kutani hi nawu wa hina afanele kufa, hikuva atiyendlile N'wana wa Xikwembu.”</verse>
			<verse number="8">Loko Pilato atwa mhaka leyi, achava ngopfu,</verse>
			<verse number="9">atlhelela ndlwini ya vuhosi, aku ka Yesu: “Uhuma kwihi xana?” Yesu angamuhlamuli.</verse>
			<verse number="10">Pilato aku ka yena: “Xana wayala kuvulavula na mina ke? Xana awusvitivi lesvaku ni ni matimba ya kukutshunxa, ni matimba ya kukuvamba ke?”</verse>
			<verse number="11">Yesu ahlamula, aku: “Awungatava ni matimba henhla ka mina nikutsongo, loko awungamanyikiwanga hi le henhla. Hikolaho, lweyi anga ni nyiketa ka wena, aninandzu lowukulu ngopfu.”</verse>
			<verse number="12">Loko Pilato atwa mhaka leyi, alava ndlela yomutshunxa; kambe Vayuda vahuwelela, vaku: “Loko utshunxa munhu lweyi, awumunghana wa hosi Khezari; mani na mani lweyi atiyendlaka hosi, alwa na Khezari.”</verse>
			<verse number="13">Loko Pilato atwa marito wolawo, ahumesa Yesu handle, kutani atshama xitulwini xa kuyavanyisa, ndhawini leyi vange i “Xiyandlala hi maribze” (hi ririmi ra Xiheberu i “Gavata”).</verse>
			<verse number="14">Arili siku ra kulungisela Paska, kutani awulava kuva nkarhi wa vuntlhanu na wun'we. Hi loko Pilato aku ka Vayuda: “Vonani, hi leyi Hosi ya n'wina!”</verse>
			<verse number="15">Vona vahuwelela, vaku: “Mususe! Mususe! Muvambe!” Pilato aku ka vona: “Xana nitavamba hosi ya n'wina ke?” Vaprista lavakulu vahlamula, vaku: “Ahi na hosi loko angali Khezari ntsena.”</verse>
			<verse number="16">Hi loko Pilato avanyiketa Yesu, lesvaku ayavambiwa. Vateka Yesu,</verse>
			<verse number="17">kutani ahuma na atirwalele xihambanu xa yena, aya ndhawini leyi avaku i “Ndhawu ya Pala”, leyi hi Xiheberu vange i “Gologota”.</verse>
			<verse number="18">Vamuvamba kolaho, na ali ni van'wana vambirhi, mun'we hi tlhelo rin'wana, mun'wana hi tlhelo lerin'wana, Yesu ali xikarhi.</verse>
			<verse number="19">Pilato atsala ni papela ra xitiviso, arinameka henhla ka xihambanu. Lesvi asvitsaliwile hi lesvi: “Yesu wa Nazareta, Hosi ya Vayuda.”</verse>
			<verse number="20">Vayuda lavotala vajondza papela lero, hikuva ndhawu leyi Yesu angavambiwela ka yona, ayili kusuhi ni doropa; na svona, papela aritsaliwile hi Xiheberu, ni Xilatini, ni Xigirika.</verse>
			<verse number="21">Hikolaho Vaprista lavakulu va Vayuda vaku ka Pilato: “Ungatsali svaku: ‘Hosi ya Vayuda’, kambe tsala uku: ‘Hi yena lweyi angate: Ni Hosi ya Vayuda’.”</verse>
			<verse number="22">Pilato ahlamula, aku: “Lexi ningaxitsala, nixitsalile!”</verse>
			<verse number="23">Loko masochwa mavambile Yesu, vateka sviyambalu sva yena, vasviyavanyisa hi mambutsa ya mune, vaphakana ha wona; vateka ni nkhancu, kambe nkhancu wakona awungarhungiwanga, awulukiwile wuli nguvu yin'we kusukela henhla kufikela hansi.</verse>
			<verse number="24">Kutani vabzelana, vaku: “Hingawuhandzuleni, kambe ahihlahluveni hi tinhlolo, hitativa lesvaku wutava wa mani.” Lesvi akuli kuhetisa Tsalwa leringe: “Vayavelane sviyambalu sva mina, vasvihlahluva hi nhlolo.” Hi lesvi masochwa mangayendla svona.</verse>
			<verse number="25">Nkarhini wolowo, mamana wa Yesu, ni makwavu Mariya, nsati wa Klopasi, na Mariya wa Magadala, avayimile kusuhi ni xihambanu.</verse>
			<verse number="26">Yesu avona mamana wa yena, avona ni mujondzisiwa lweyi aamurhandza na ayimile kusuhi na yena, kutani aku ka mamana wa yena: “Wansati, vona, n'wana wa wena hi lweyi!”</verse>
			<verse number="27">Kutani aku ka mujondzisiwa: “Vona, mamana wa wena hi lweyi!” Kusukela nkarhi wolowo, mujondzisiwa lweyi amuyamukela, amurhurhela kaya ka yena.</verse>
			<verse number="28">Yesu, hi kutiva lesvaku svilo hinkwasvu svihetisekile, aku: “Ni ni torha”, kuli kuhetisa Matsalwa.</verse>
			<verse number="29">Mbita leyi ayitele hi ntsuvi ayivekiwile kolaho, kutani vapeta xiponjhi xitala hi ntsuvi, vaxitlhoma ka rihlanga ra nsinya wa hisopa, vayisa non'weni wa yena.</verse>
			<verse number="30">Loko Yesu anwile, akuma lesvaku i ntsuvi, aku: “Svihetisekile.” Kutani akorhamisa nhloko, afa.</verse>
			<verse number="31">Arili siku leri rhangelaka Savata. Hikolaho, Vayuda vakombela Pilato lesvaku milenge ya lava vavambiweke yitshoviwa, ni lesvaku mintsumbu yihawuliwa; lesvi akuli kuyendlela lesvaku yingasali xihambanwini hi Savata, hikuva siku rakona ra Savata arili lerikulu.</verse>
			<verse number="32">Hi loko masochwa mata, matshova milenge ya lweyi worhanga ni lweyi mun'wana wa vumbirhi.</verse>
			<verse number="33">Kutani vata ka Yesu, kambe loko vavona lesvaku afile, avamutshovanga milenge.</verse>
			<verse number="34">hambi svilitano, mun'we wa masochwa amutlhava rheve hi tlhari, kutani hi nomo-lo kuhuma ngati ni mati.</verse>
			<verse number="35">Lweyi asvivoneke, avula vumboni lesvaku na n'wina mitakota kupfumela. Vumboni bza yena bzitiyile, kutani wasvitiva lesvaku avula ntiyiso.</verse>
			<verse number="36">Hakunene timhaka leti tihumelelile lesvaku Tsalwa rihetiseka, leringe: “Aku na rhambu ni rin'we ra yena leringatatshoviwa.”</verse>
			<verse number="37">Nakambe Tsalwa rin'wana rili: “Vatahlalela lweyi vamutlhaveke.”</verse>
			<verse number="38">Ndzaku ka svosvo, Yosefa wa Arimatiya akombela ka Pilato akumpfumeleliwa kuyahawula ntsumbu wa Yesu. Yosefa lweyi aali mujondzisiwa wa Yesu, kambe xihundleni, hi kuchava Vayuda. Kutani Pilato amupfumelela. Hi loko ayahawula ntsumbu wa Yesu.</verse>
			<verse number="39">Nikodema, lweyi atshamaka ata nivusiku ka Yesu, na yena afika atisa mafurha ya mira lawa mapatsanyesiweke ni mhangana, lawa malavaka kuringana makume manharhu ya makilu (30 kg) kutika ka wona.</verse>
			<verse number="40">Kutani vateka ntsumbu wa Yesu, vawuphutsela hi malasoro lawa amacheliwile mafurha yonun'hwela, hi mukhuva lowu Vayuda valahlaka ha wona.</verse>
			<verse number="41">Akuli ni ntanga ndhawini leyi angavambiwa ka yona, kutani laha ntangeni akuli ni sirha lerimpsha, leri akungasilahliwa munhu ka rona.</verse>
			<verse number="42">Valata Yesu kona, hikolaho ka lesvi Vayuda avatilungisela Savata, hikuva sirha arili kusuhi.</verse>
		</chapter>
		<chapter number="20">
			<verse number="1">Ni mpundzu wa siku ra Sonto, loko ka haphumile, Mariya wa Magadala aya sirheni, kutani ayakuma lesvaku ribze risusiwile non'weni wa sirha.</verse>
			<verse number="2">Hi loko atsutsuma, aya ka Simoni Petrosi, ni ka mujondzisiwa lweyi mun'wana lweyi aarhandziwa hi Yesu, kutani aku ka vona: “Vasusile Hosi sirheni, kutani ahitivi lomu vangamulata kona.”</verse>
			<verse number="3">Hi loko Petrosi ni mujondzisiwa lweyi mun'wana vasuka vakongoma sirheni.</verse>
			<verse number="4">Vatsutsuma svin'we ha vambirhi; kambe mujondzisiwa lweyi mun'wana asiya Petrosi hi kutsutsuma, arhanga ayafika sirheni.</verse>
			<verse number="5">Akorhama ahlometela, kutani avona malasoro na mali hansi; kambe anganghenanga.</verse>
			<verse number="6">Simoni Petrosi lweyi aasale ndzhaku, na yena atafika, kutani anghena sirheni, avona malasoro na mali hansi;</verse>
			<verse number="7">kambe faduku leri aritsondzihelile nhloko ya Yesu, aringali svin'we ni malasoro kambe alipetsiwile, rivekiwa hi tlhelo.</verse>
			<verse number="8">Ndzhaku ka svosvo mujondzisiwa lweyi mun'wana, lweyi angarhanga afika sirheni, na yena anghena asvivona, kutani apfumela.</verse>
			<verse number="9">(Hikuva avangasitwisisa Tsalwa lerivulaka lesvaku Yesu aafanele kupfuka kufeni.)</verse>
			<verse number="10">Hi loko vajondzisiwa vatlhelela makaya.</verse>
			<verse number="11">Mariya aayimile kusuhi ni sirha handle, arila. Loko akorhama kuhlometela sirheni na ali karhi arila,</verse>
			<verse number="12">avona tintsumi timbirhi letiyambaleke svobasa, na titshamili, yin'we hi le tinhlokweni, yin'wana hi le milengeni, laha ntsumbu wa Yesu awulatiwile kona.</verse>
			<verse number="13">Tiku ka yena: “Wansati, urilela yini?” Aku ka tona: “Vasusile Hosi ya mina, kutani anitivi lomu vayilateke kona.”</verse>
			<verse number="14">Loko avulise svosvo, ahundzuluka, kutani avona Yesu na ayimile, kambe angasvitivanga lesvaku i Yesu.</verse>
			<verse number="15">Yesu aku ka yena: “Wansati, urilele yini? Ulava mani xana?” Yena, hi kuyehleketa lesvaku i mutirhi wa laha ntangeni, aku ka yena: “Hosi yanga, loko umususile, nibzele laha umulateke kona, kutani nitaya, niyamuteka.”</verse>
			<verse number="16">Yesu aku ka yena: “Mariya!” Yena ahundzukula, aku ka Yesu, hi ririmi ra Xiheberu: “Rabuni!” (Hi lesvaku “Mujondzisi”).</verse>
			<verse number="17">Yesu aku ka yena: “Unganikhomi, hikuva anisitlhantukela ka Tatana; kambe yana ka vamakwerhu, uyavativisa lesvaku nitlhantukela ka Tatana wa mina, anga Tatana wa n'wina, ka Xikwembu xa mina, xinga Xikwembu xa n'wina.”</verse>
			<verse number="18">Mariya wa Magadala ayabzela vajondzisiwa lesvaku avonile Hosi, ni lesvaku yimubzelile timhaka teto.</verse>
			<verse number="19">Nimajambu ya siku lero ra Sonto, svipfalu sva laha vajondzisiwa avahlengeletanile kona asvipfaliwile, hikolaho ka kuchava Vayuda. Yesu afika, ayima xikarhi ka vona, kutani aku ka vona: “Kurhula akuve na n'wina!”</verse>
			<verse number="20">Loko avulise svosvo, avakomba sviyandla sva yena ni rheve ra yena. Vajondzisiwa vatsaka ngopfu loko vavona Hosi.</verse>
			<verse number="21">Yesu atlhela aku ka vona: “Kurhula akuve na n'wina! Tani hi lesvi Tatana anirhumeke, na mina namirhuma.”</verse>
			<verse number="22">Loko avulise svosvo, avahuhutela, aku: “Yamukelani Moya Lowokwetsima.</verse>
			<verse number="23">Loko mirivalela vanhu svijoho sva vona, vatarivaleliwa hakunene; loko mingarivaleli vanhu svijoho sva vona, avangarivaleliwi.”</verse>
			<verse number="24">Tomasi, lweyi vange i “Hahla”, mun'we wa lava va khume ni vambirhi, aangali na vona loko Yesu atile.</verse>
			<verse number="25">Kutani vajondzisiwa lava van'wana vaku ka yena: “Hivonile Hosi.” Yena aku ka vona: “Loko ningavoni timbanga ta svipikirhi sviyandleni sva yena, ni loko ninganghenisi ritiho ra mina timbangeni ta svipikirhi, ninghenisa ni xiyandla rheveni ra yena, ningakala ningapfumeli.”</verse>
			<verse number="26">Loko kuhundzile masiku ya ntlhanu ni manharhu, vajondzisiwa vatlhela vava kona ndlwini. Tomasi na yena aali na vona. Yesu ata, svipfalu asvipfaliwile, ayima xikarhi ka vona, aku: “Kurhula akuve na n'wina!”</verse>
			<verse number="27">Kutani aku ka Tomasi: “Tisa ritiho ra wena laha, ulanguta ni sviyandla sva mina; tshambuluta xiyandla xa wena, uxinghenisa rheveni ra mina; ungahakanakani, kambe pfumela!”</verse>
			<verse number="28">Tomasi amuhlamula, aku: “Hosi yanga ni Xikwembu xanga!”</verse>
			<verse number="29">Yesu aku ka yena: “Xana upfumela hi lesvi unganivona ke? Vakatekile lava vapfumelaka, hambi loko vangavonanga.”</verse>
			<verse number="30">Yesu ayendlile mahlori man'wana lawa yotala mahlweni ka vajondzisiwa va yena, lawa amatsaliwanga bukwini leyi.</verse>
			<verse number="31">Kambe timhaka leti titsaleliwile n'wina, lesvaku mitakota kupfumela lesvaku Yesu i Kriste, N'wana wa Xikwembu, ni lesvaku, hi mhaka ya kupfumela, miva ni vutomi vitweni ra yena.</verse>
		</chapter>
		<chapter number="21">
			<verse number="1">Ndzaku ka svilo lesvi hinkwasvu, Yesu atlhela atikomba ka vajondzisiwa va yena kusuhi ni tiva ra Tiberiya; atikombile hi ndlela leyi:</verse>
			<verse number="2">Simoni Petrosi, na Tomasi lweyi vango i “hahla”, na Nataniele wa Kana tikweni ra Galileya, ni vana va Zebedeya, ni vajondzisiwa vambirhi van'wana va Yesu, avali svin'we.</verse>
			<verse number="3">Simoni Petrosi aku ka vona: “Niyarhiya tihlampfi.” Vaku ka yena: “Na hina hifamba na wena.” Kutani vasuka, vayanghena botini ra vona, kambe avaphasanga nchumu vusiku lebzo.</verse>
			<verse number="4">Loko risungula kuxa, Yesu aayimile ribuweni, kambe vajondzisiwa avativanga lesvaku i Yesu.</verse>
			<verse number="5">Kutani Yesu aku ka vona: “Vana vanga, miphasile xana?” Vamuhlamula, vaku: “Ahihim.”</verse>
			<verse number="6">Aku ka vona: “Hoxelani rikoka hi tlhelo ra xinene ra boti, mitaphasa.” Hi loko varihoxa, kutani vatsandzeka ni kurikoka hikolaho ka kutala ka tihlampfi.</verse>
			<verse number="7">Kutani mujondzisiwa lweyi Yesu aamurhandza aku ka Petrosi: “I Hosi!” Loko Simoni atwile lesvaku i Hosi, ayambala xiyambalu xa yena, hikuva aaxihlivilile, kutani apela tiveni.</verse>
			<verse number="8">Kambe vajondzisiwa lava van'wana vata hi boti ra vona, vakoka rikoka leri aritele hi tihlampfi, hikuva avangali kule ni ribuwa; mpfhuka wakona awulava kuringana madzana mambirhi ya mametru (200 m).</verse>
			<verse number="9">Loko vahumile vata ribuweni, vavona ndzilo wa makhala, ni tihlampfi letitlhantekiweke henhla ka wona, ni xinkwa.</verse>
			<verse number="10">Yesu aku ka vona: “Pambulani tihlampfi tin'wana ka leti mahakuti phasaka svosvi, mitisa halenu.”</verse>
			<verse number="11">Simoni Petrosi anghena botini, akokela rikoka ribuweni, na ritele hi tihlampfi letikulu. Atili dzana ni ntlhanu wa makume na manharhu (153) wa tona. Kambe hambilesvi atitele ngopfu, rikoka alihandzukanga.</verse>
			<verse number="12">Yesu aku ka vona: “Tanani, mitafihlula.” Kambe akuvanga ni mujondzisiwa ni mun'we lweyi angamutiyela kumuvutisa aku: “U mani?”, hikuva vasvitivile lesvaku hi yena Hosi.</verse>
			<verse number="13">Kutani Yesu ata, ateka xinkwa avanyika; ayendlisa xisvosvo ni tihlampfi.</verse>
			<verse number="14">Kutikomba loku ka Yesu ka vajondzisiwa va yena, akuli ka vunharhu, ndzhaku ka loko apfukile kufeni.</verse>
			<verse number="15">Kuteloko vafihlulile, Yesu aku ka Simoni Petrosi: “Simoni, n'wana Yohani, xana wanirhandza kutlula lava hinkwavu ke?” Aku ka yena: “Ina, Hosi, wa svitiva lesvaku nakurhandza.” Yesu aku ka yena: “Risa svinyempfana sva mina.”</verse>
			<verse number="16">Atlhela ra vumbirhi aku ka yena: “Simoni, n'wana Yohani, xana wanirhandza ke?” Aku ka yena: “Ina, Hosi, wa svitiva lesvaku nakurhandza.” Yesu aku ka yena: “Hlayisa tinyempfu ta mina.”</verse>
			<verse number="17">Atlhela ra vunharhu aku ka yena: “Simoni, n'wana Yohani, xana wanirhandza ke?” Petrosi akhomiwa hi gome, hi mhaka ya lesvi amuvutiseke ra vunharhu aku: “Xana wanirhandza ke?” Kutani aku ka yena: “Hosi, utiva hinkwasvu, wa svitiva lesvaku nakurhandza.” Yesu aku ka Petrosi: “Risa tinyempfu ta mina.</verse>
			<verse number="18">Nitiyisisile hakunene nili ka wena: Nkarhini lowu awahali lweyi mumpsha, awuyambala hi wexe, uya lomu ulavaka kuya kona; kambe loko utava ugugile, utatsandzavuta mavoko ya wena, kutani mun'wana atakuyambexa, akuyisa lomu ungalaviki kuya kona.”</verse>
			<verse number="19">Aavulisa svosvo hi kuringanisa rifu leri Petrosi angatadzunisa Xikwembu ha rona. Loko Yesu avulile svosvo, aku ka yena: “Nilandze!”</verse>
			<verse number="20">Petrosi ahundzukula, kutani avona mujondzisiwa lweyi aarhandziwa hi Yesu na ali karhi avalandza. (Aali lweyi atshamaka akhigela ka Yesu, loko vali kujeni, ahlevetela aku: “Hosi, i mani lweyi angatakuxenga xana?”)</verse>
			<verse number="21">Loko Petrosi amuvonile, aku ka Yesu: “Hosi, svitakuyini hi lweyi ke?”</verse>
			<verse number="22">Yesu aku ka yena: “Loko nilava lesvaku atshama nikondza nivuya, svingava yini ka wena ke? Wena, nilandze!”</verse>
			<verse number="23">Hikolaho rito leri angalivula rihangalaka xikarhi ka vamakwavu lesvaku mujondzisiwa lwiya, angakala angafi. Kasi Yesu angamubzelanga lesvaku angakala angafi; kambe ate: “Loko nilava lesvaku atshama nikondza nivuya, svingava yini ka wena ke?”</verse>
			<verse number="24">Mujondzisi lweyi, hi yena lweyi avulaka vumboni bza timhaka leti, kutani atitsalile. Hasvitiva lesvaku vumboni bza yena bzitiyile.</verse>
			<verse number="25">Kahali ni timhaka tin'wana letotala leti Yesu angatiyendla; loko atiyotsaliwa ha yin'we ni yin'we, anitshembi lesvaku misava hinkwayu ayitaringana tibuku leti atitatsaliwa.</verse>
		</chapter>
	</book>
	<book number="44">
		<chapter number="1">
			<verse number="1">Ka Tiyofilo! Bukwini ya mina leyakusungula, nitsalile hi ta svilo hinkwasvu lesvi Yesu angasungula kusviyendla ni kusvijondzisa,</verse>
			<verse number="2">kuyafika siku leri angatlhantukisiwa ha rona aya tilweni, loko aleletile, hi Moya Wokwetsima, vapostola lava aavahlawulile.</verse>
			<verse number="3">Ndzhaku ka loko axanisiwile, atikombile ka vona ali lweyi ahanyaka hi svikombiso lesvotala lesvikholwisaka; avoniwile hi vona, hi masiku ya mune wa makume, na ali karhi avulavula na vona hi ta Mfumu wa Xikwembu.</verse>
			<verse number="4">Siku rin'wana, loko ali na vona, avabzela aku: “Mingatshukeni misuka Yerusalema, kambe tshamani kona, milangutela lesvi Tatana amitshembiseke svona, lesvi mingasvitwa nisvihlaya,</verse>
			<verse number="5">hikuva Yohani aakhuvula hi mati, kambe n'wina mitakhuvuliwa hi Moya Wokwetsima, ndzhaku ka masiku mangali mangani.”</verse>
			<verse number="6">Kutani loko vaha hlengeletanile na vali na Yesu, vamuvutisa vaku: “Hosi, xana hi wona nkama lowu ungatapfuxa mfumu wa Israyele ke?”</verse>
			<verse number="7">Yesu aku ka vona: “Asvimifanelanga kutiva tinguva, hambi yili minkama leyi Tatana angatihlawulela yona hi vukulukumba bza yena;</verse>
			<verse number="8">kambe mitanyikiwa matimba, siku leri Moya Wokwetsima wungatata henhla ka n'wina; kutani mitava timboni ta mina kola Yerusalema, ni le tikweni hinkwaru ra Yudeya, ni ra Samariya, ni kuyafika magan'wini ya misava.”</verse>
			<verse number="9">Loko avulavulile timhaka leto, atlhantukisiwa na vamuvona, kutani refu rimusiva, vangahamuvoni.</verse>
			<verse number="10">Navaha tlakusile mahlo valanguta tilweni loko ali karhi atlhantukisiwa, xikan'we kufika vavanuna vambirhi lavayambaleke sva kubasa, vahumelela kola vangakona,</verse>
			<verse number="11">vaku: “Vavanuna va Galeliya, miyimela yini na milangutile tilweni ke? Yesu lweyi asusiweke xikarhi ka n'wina ni kutlhantukisiwela tilweni, atatlhela avuya hi ndlela leyi mingamuvona aya tilweni ha yona.”</verse>
			<verse number="12">Kutani loko vasuka ntshaveni leyi vange i ya Maolivhera, vatlhelela Yerusalema, mpfhuka wakona wuli wa kolomu ka kilometru rin'we.</verse>
			<verse number="13">Kuteloko vanghenile muntini, vakhwela ndlwini ya le henhla, laha avatshama kona. Aku na Petrosi, na Yohani, na Yakobe, na Andreya, na Filipi, na Tomasi, na Bartolomewu, na Matewu, na Yakobe n'wana Alfewu, na Simoni Muhiseki, na Yudasi n'wana Yakobe.</verse>
			<verse number="14">Volavo hinkwavu avatiyisela kukhongeleni, hi mbilu yili yin'we, vali ni vavasati van'wana, na Mariya mamana wa Yesu, ni vamakwavu va Yesu.</verse>
			<verse number="15">Hi masiku wolawo, Petrosi ayima nhlengeletanweni ya vamakwavu Hosini (lava nhlayo ya vona ayilava kuva dzana ni makume mambirhi (120) ), kutani aku:</verse>
			<verse number="16">“N'wina valekwerhu, svafanela lesvaku Tsalwa rihetiseka, leri Moya Wokwetsima wungarivula hi nomo wa Davhida, mayelano na Yudasi lweyi aali mufambisi wa lavakhomeke Yesu.</verse>
			<verse number="17">Kasi Yudasi aahlayiwa xikarhi ka hina, nasvona aali mun'we wa hina ntirhweni.”</verse>
			<verse number="18">(Yudasi aatixavele nsimu hi male leyi aayikumile hi ndlela yohomboloka; kutani ayile ayawa hinhloko nsin'wini yakona, ahandzuka hi le xikarhi, marhumbu ya yena mahuma hinkwawu.</verse>
			<verse number="19">Mhaka leyi yitiviwile hi vanhu hinkwavu lavayakeke Yerusalema; hikokolaho vangachula nsimu leyi vito ra “Hakeldama” hi ririmi ra xiheberu, hi lesvaku “Nsimu ya Ngati”.),</verse>
			<verse number="20">Kutani, bukwini ya Tipisalema, kutsaliwile lesvi: “‘Munti wa yena awuhundzuke rhumbi, kungahavi ni munhu lweyi atshamaka kona!’ Nakambe: ‘Mun'wana aateke vulanguteli bza yena.’</verse>
			<verse number="21">“Hikolaho-ke, kulaveka munhu mun'we ka vavanuna lava avali na hina minkameni hinkwayu leyi Hosi Yesu angatshama na hina ni kufambafamba na hina,</verse>
			<verse number="22">kusukela nkameni lowu Yohani aakhuvula vanhu, kufikela loko Yesu atlhatukisiwile ayahenhla, asuka xikarhi ka hina; munhu wakona afanele kuva mboni ya kupfuka ka Hosi kufeni, svin'we na hina.”</verse>
			<verse number="23">Hi loko vahumesa vambirhi: Yosefa lweyi avaku i Barsaba (rin'wana avaku i Yusto), na Matiyasi.</verse>
			<verse number="24">Kutani vakhongela, vaku: “Hosi, wena lweyi ativaka timbilu ta vanhu hinkwavu, kombisa lweyi umuhlawuleke ka lava vambirhi,</verse>
			<verse number="25">lesvaku ateka ndhawu ya Yudasi, ntirhweni wa vapostola lowu awutshikeke aya lomu angaya kona.”</verse>
			<verse number="26">Kutani vanghenisa mavito lawa mambirhi vahlahluva tinhlolo kukuma musivi, kutani kuhumelela vito ra Matiyasi; kutani ahlayiwa svin'we ni vapostola lava va khume ni mun'we.</verse>
		</chapter>
		<chapter number="2">
			<verse number="1">Loko siku ra Pentekoxta rifikile, vajondzisiwa hinkwavu avahlengeletanile ndhawini yin'we.</verse>
			<verse number="2">Kutani hi nomo-lo, kutwakala mpfumawulu lowuhumaka tilweni, wufana ni kuhunga ka xidzedze, wutata yindlo hinkwayu leyi avatshamile ka yona.</verse>
			<verse number="3">Kutani vavona lesvifanaka ni malangavi ya ndzilo, sviyavana, svitshama henhla ka mun'wana ni mun'wana wa vona.</verse>
			<verse number="4">Hinkwavu vatala hi Moya Wokwetsima, kutani vasungula kuvulavula hi tindzimi tin'wana, hilaha Moya wungavanyika kuvulavula hakona.</verse>
			<verse number="5">Akulini Vayuda lavayakeke Yerusalema, vanhu vochava Xikwembu lavahumaka matikweni hinkwawu ya laha misaveni.</verse>
			<verse number="6">Loko mpfumawulu lowu wutwakala, ntshungu wuhlengeletana, kutani wuhlamala ngopfu, hikuva mun'wana ni mun'wana aatwa vajondzisiwa vavulavula hi ririmi leringa ra yena.</verse>
			<verse number="7">Kutani hinkwavu vatshuka ni kuhlamala vaku: “Xana vanhu lavavulavulaka, ahi Vagalileya hinkwavu ke?</verse>
			<verse number="8">Sviyendlisa kuyini loko mun'wana ni mun'wana wa hina avatwa vavulavula hi ririmi leringa ra yena ke?</verse>
			<verse number="9">Van'wana va hina, i Vaparta ni Vameda ni Vayelamu; van'wana va hina, vahuma Mesopotamiya, ni le Yudeya ni le Kapadokiya, ni le Ponto ni le Aziya,</verse>
			<verse number="10">le Frixjiya ni le Pamfiliya, le Gibita ni le matlhelweni ya Libiya lawa manga kusuhi na Kirene; ku ni vayendzi lavahumaka Roma:</verse>
			<verse number="11">Van'wana i Vayuda, van'wana i vamatiko lavayamukeliweke Xiyudeni; van'wana va hina i Vakreta ni Vaarabiya; kambe hinkwerhu hivatwa vavula mintirho leyikulu ya Xikwembu hi tindzimi ta hina!”</verse>
			<verse number="12">Kutani hinkwavu vatshuka ni kuhlamala ngopfu, vavutisana vaku: “Mhaka leyi yihiyisa kwihi xana?”</verse>
			<verse number="13">Kambe van'wana vahleka vajondzisiwa vaku: “Vanhu lava vadakwile!”</verse>
			<verse number="14">Hi loko Petrosi ayima kun'we ni vapostola lavan'wana va khume ni mun'we, atlakusa rito aku ka vona: Vavanuna va Yudeya, na n'wina hinkwenu vayaki va Yerusalema, nilombeni tindleve mitativa lesvi:</verse>
			<verse number="15">Vanhu lava avadakwanga, hilaha mipimisaka hakona, hikuva wahali mixo.</verse>
			<verse number="16">Kambe i mhaka leyihlayiweke hi muprofeta Yowele, loko aku:</verse>
			<verse number="17">“‘Xikwembu xili: Hi masiku ya makumu, nitachela Moya wa mina henhla ka vanhu hinkwavu.’” Vana va n'wina vaxinuna ni vaxisati vatavhumba, vana va n'wina va majaha vatavona svivono, svikoxa sva n'wina svitalorha milorho.</verse>
			<verse number="18">Ina, hambi svili svitirhi sva n'wina sva xinuna ni sva xisati, minkameni yoleyo, nitasvichela Moya wa mina, kutani svitaprofeta.</verse>
			<verse number="19">Nitayendla svihlamaliso henhla tilweni, ni mahlori hansi misaveni: Ngati, ni ndzilo, ni refu ra musi.</verse>
			<verse number="20">Jambu ritahundzuka ra ntima, ni n'weti wutapshuka kufana ni ngati, na siku lerikulu ra kuphatima ra Hosi ringasifika.</verse>
			<verse number="21">“Kutani mun'wana ni mun'wana lweyi angatahuwelela ka Hosi, ataponisiwa.”</verse>
			<verse number="22">Vavanuna va Israyele, yingisani marito lawa: Yesu wa Nazareta, aali wanuna lweyi Xikwembu xingamikomba yena, hi mintirho ya matimba, ni svihlamaliso, ni mahlori lawa ximayendleke ha yena xikarhi ka n'wina hilaha misvitivaka hakona na n'wina;</verse>
			<verse number="23">hi yena lweyi anganyiketiwa, hi makungu lawa matiyeke ya Xikwembu ni kutiva ka xona ka khale; kutani mimudlayile hi mavoko ya vanhu lavokala vangalulamanga lavangamuvamba xihambanwini.</verse>
			<verse number="24">Kambe Xikwembu ximupfuxile kufeni, ximutshunxa kuvavisekeni ka rifu, hikuva asvingayendleki lesvaku abohiwa ha rona.</verse>
			<verse number="25">Loko Davhida avulavula hi yena, ate: “‘Minkama hinkwayu, nirhangisa Hosi mahlweni ka mina; ningakala ningatsekatseki, hikuva yi le vokweni ra mina ra xinene.’”</verse>
			<verse number="26">Hikolaho mbilu ya mina yitsakile, niba nkulungwana, na wona miri wa mina wuhlayisekile, kutani ni ni kulangutela:</verse>
			<verse number="27">We Hosi, ungenirivali ndhawini ya vafi, ungetshiki Muhlawuliwa wa wena ahela hi kubola.</verse>
			<verse number="28">Unitivisile tindlela ta vutomi, utanitata hi kutsaka, uva na mina.</verse>
			<verse number="29">“N'wina vamakwerhu, ningatiyisa nimibzela lesvaku Kokwana Davhida afile, ava alahliwa, kutani sirha ra yena rahali xikarhi ka hina ni namuntlha.”</verse>
			<verse number="30">Hambi svilitano, aali muprofeta; nasvona aativa lesvaku Xikwembu ximutshembisile hi kuhlambanya lesvaku xitaveka mun'wana wa rixaka ra yena xiluvelweni xa yena.</verse>
			<verse number="31">Hikolaho Davhida, hi kuvona svilo svingasina humelela, ahlayile takupfuka ka Mesiya kufeni, loko aku: “‘Angatshikiwanga ndhawini ya vafi, na wona miri wa yena awuhelanga hi kubola.’”</verse>
			<verse number="32">“Hi yena Yesu lweyi Xikwembu xingamupfuxa kufeni, kutani hinkwerhu hi timboni ta mhaka leyi.”</verse>
			<verse number="33">Svosvi-ke atlhantukisiwile aya vokweni ra xinene ra Xikwembu; ayamukele Moya Wokwetsima lowutshembisiweke, wunga lowuhumaka ka Tatana, kutani achelile henhla ka hina lesvi misvivonaka ni lesvi misvitwaka.</verse>
			<verse number="34">Hikuva Davhida angatlhantukelanga tilweni, kambe hambi svilitano yena ate: Yehovha Xikwembu xite ka N'winyi wa mina: Tshama vokweni ra mina ra xinene,</verse>
			<verse number="35">kukondza niveka valala va wena hansi ka minkondzo ya wena.</verse>
			<verse number="36">“Hikolaho rixaka hinkwaru ra Vaisrayele rifanele kutiva mhaka leyi svinene lesvaku Yesu lweyi mingamuvamba, hi yena lweyi Xikwembu ximuyendleke Hosi ni Mesiya.”</verse>
			<verse number="37">Kuteloko vanhu vayingisile marito lawa, vatlhaveka timbilu; kutani vaku ka Petrosi ni ka vapostola lavan'wana: “N'wina valekwerhu, xana hitayendla yini?”</verse>
			<verse number="38">Petrosi aku ka vona: “Hundzukani, kutani mun'wana ni mun'wana wa n'wina akhuvuliwa hi vito ra Yesu Kriste, lesvaku mirivaleliwa svijoho sva n'wina; kutani mitayamukela nyiko, wunga Moya Wokwetsima,</verse>
			<verse number="39">hikuva xitshembiso lexi xiyendleliwe n'wina ni vana va n'wina, ni va le kule hinkwavu lavangatavitaniwa hi Yehovha, Xikwembu xa hina.”</verse>
			<verse number="40">Petrosi atiyisa vumboni bza yena hi marito man'wana lawa yotala, avakhongotela aku: “Hambanani ni rixaka leri rohomboloka lesvaku mitapona.”</verse>
			<verse number="41">Hi loko lavayamukeleke marito ya yena, vakhuvuliwa; kutani sikwini lero, kuyamukeliwa vanhu lavalavaka kuva makhulu manharhu (3 000).</verse>
			<verse number="42">Avachivirika tijondzweni ta vapostola, kuhlengeletaneni, akukhemeni ka xinkwa, ni le kukhongeleni.</verse>
			<verse number="43">Vapostola avayendla svihlamaliso ni mahlori layo tala, kutani vanhu hinkwavu avavaxixima.</verse>
			<verse number="44">Vapfumeli hinkwavu avahamba vahlengeletana, vayavelana svilo sva vona hinkwasvu;</verse>
			<verse number="45">avaxavisa lesvi vasvifuweke ni lesvi asvili sva vona, kutani vapambulela mun'wana ni mun'wana hi kuya hi kupfumala ka yena.</verse>
			<verse number="46">Masiku hinkwawu avachivirika kukumana Tempeleni, vali mbilu yin'we, nasvona avakumana vakhema xinkwa minjangwini ya vona, vaja svakuja sva vona hi kutsaka lokukulu ni timbilu tobasa,</verse>
			<verse number="47">na vali karhi vadzunisa Xikwembu, vatsakeliwa hi tiko hinkwaru. Kutani siku rin'wana ni rin'wana Hosi ayiyengetela nhlengeletanu ya vona hi lava avali karhi vaponisiwa.</verse>
		</chapter>
		<chapter number="3">
			<verse number="1">Siku rin'wana, Petrosi na Yohani avatlhantukela Tempeleni nimajambu, hi nkama wa xikhongelo.</verse>
			<verse number="2">Kona Tempeleni, nyangweni leyihlayiwaka “Leyosaseka”, akuli ni munhu lweyi avelekiweke na ali xilema; avatolovela kumurhwala, vamuveka kona masiku hinkwawu, lesvaku atakombela xanchumu ka lava nghenaka Tempeleni.</verse>
			<verse number="3">Loko munhu lweyi avona Petrosi na Yohani na vali kusuhi ni kunghena Tempeleni, avakombela xanchumu.</verse>
			<verse number="4">Kambe Petrosi na Yohani vamuhonokela, kutani Petrosi aku: “Hi langute.”</verse>
			<verse number="5">Munhu lweyi avalanguta svinene, apimisa lesvaku vatamunyika xanchumu.</verse>
			<verse number="6">Kambe Petrosi aku ka yena: “Silivhere a ni na yona, hambi nsuku a ni na wona, kambe lexi ninga na xona, nitakunyika xona: Hi vito ra Yesu Kriste wa Nazareta, nili: Famba!”</verse>
			<verse number="7">Kutani amukhoma hi voko ra xinene, amuyimisa; hi nomo-lo minkondzo ni mahlakala sva yena svitiya.</verse>
			<verse number="8">Kutani o kakatsuku, ava ayima afamba; anghena Tempeleni na ali na vona, afambafamba, atlulatlula, adzunisa Xikwembu,</verse>
			<verse number="9">kutani vanhu hinkwavu vamuvona na ali karhi afamba, na adzunisa Xikwembu.</verse>
			<verse number="10">Loko vavona lesvaku hi yena lweyi aatshamela kukombela zimole Tempeleni, nyangweni leyivuliwaka “Leyosaseka”, vakhomiwa hi kuchava, vahlamalisiwa svinene hi lesvi svimuhumeleleke.</verse>
			<verse number="11">Lesvi munhu lweyi aanamarhela Petrosi na Yohani, vanhu hinkwavu vahlamala, vata ka vona hi kutsutsuma, rikupakupeni leri avaku i ra Solomoni.</verse>
			<verse number="12">Loko Petrosi asvivona, aku ka vona: “Vavanuna va Israyele, hikolaho ka yini mihlamala mhaka leyi, mihihonokela hi mukhuva lowu xana, ingi hi loko ali hina hingayendla lesvaku munhu lweyi afamba, hi matimba ya hina kumbe hi vukhongeli bza hina?</verse>
			<verse number="13">Xikwembu xa Abrahamu ni xa Izaki ni xa Yakobe, Xikwembu xa vatatana va hina, xidzunisile nandza wa xona Yesu, lweyi mingamunyiketa, mitlhela mimulandzula mahlweni ka Pilato; kambe Pilato yena aahlayile lesvaku atlhantlhiwa.</verse>
			<verse number="14">Yesu aali lweyi ahlawulekeke, lweyi alulameke; kambe n'wina mimulandzulile, mikombela kutshunxeliwa mudlayi,</verse>
			<verse number="15">kutani midlaya munyiki wa vutomi; kambe Xikwembu ximupfuxile kufeni; hina hi timboni ta svona.</verse>
			<verse number="16">Hikolaho, lesvitiyiseke munhu lweyi mimutivaka ni kumuvona, i vito ra Yesu ni kupfumela ka vito leri; kutani kupfumela loku, kuhanyisile munhu lweyi hakunene, hi matimba ya Yesu, hilaha misvivonaka hakona n'wina hinkwenu.</verse>
			<verse number="17">“Kutani-ke valekwerhu, nasvitiva lesvaku n'wina ni tihosi ta n'wina, miyendlile svilo lesvo hi kupfumala vutivi,</verse>
			<verse number="18">kambe hi mukhuva wolowo, Xikwembu xiyendlile lesvaku kuhetiseka lesvi xingasvitivisa khale hi milomo ya vaprofeta hinkwavu: Hi lesvaku Mesiya wa xona aata xanisiwa.</verse>
			<verse number="19">“Loko svilitano, tilayeni, mitlhelela ka Xikwembu, lesvaku svijoho sva n'wina svirivaleliwa,</verse>
			<verse number="20">ni lesvaku minkama yotitimela leyihumaka Hosini yisungula, ni lesvaku Hosi yimirhumela Yesu, yena lweyi angavekiwa kuva Mesiya wa n'wina;</verse>
			<verse number="21">afanele kutshama tilweni, kukondza kufika minkama ya kupfuxetiwa ka svilo hinkwasvu, leyi Xikwembu xingayivula nikhale, hi milomo ya vaprofeta va xona lavohlawuleka.</verse>
			<verse number="22">Hakunene Moxe ahlayile, aku: ‘Yehovha Xikwembu xa n'wina xitamihumesela muprofeta lweyi afanaka na mina, ahuma xikarhi ka va ka n'wina; mitamuyingisa ka hinkwasvu lesvi angatamibzela svona.</verse>
			<verse number="23">Kutani mun'wana ni mun'wana lweyi angayingisiki muprofeta lweyi, atasusiwa tikweni.’</verse>
			<verse number="24">Nasvona, vaprofeta hinkwavu lavangavulavula kusukela ka Samuwele ni ka lavateke ndzhaku ka yena, na vona vativisile ta masiku lawa.</verse>
			<verse number="25">Hi n'wina valandzeli va vaprofeta, hi n'wina vantwananu lowu Xikwembu xingawuyendla ni vatatana va n'wina, loko xite ka Abrahamu: ‘Hi vatukulu va wena, nitakatekisa tinxaka hinkwatu ta misava.’</verse>
			<verse number="26">Loko Xikwembu xirhumelile nandza wa xona, ximuhumesile hi le ka n'wina kusunguleni lesvaku amikatekisa hi kuhundzula mun'wana ni mun'wana wa n'wina amikhuveni ya yena leyobiha.”</verse>
		</chapter>
		<chapter number="4">
			<verse number="1">Loko Petrosi na Yohani vaha vulavula ni vanhu, kufika vaprista, na vali ni ndhuna ya Tempele ni Vasaduki;</verse>
			<verse number="2">avakarhateka hikuva vapostola avajondzisa vanhu ni kuvula ta kupfuka ka vafi hikolaho ka kupfuka ka Yesu kufeni.</verse>
			<verse number="3">Hi loko vavakhoma, kutani lesvi aripelile, vavapfalela khotsweni kukondza rixa.</verse>
			<verse number="4">Hambi svilitano, lavanyingi xikarhi ka lava vatweke Rito, vapfumela. Nhlayo ya vavanuna nkameni wolowo ayilava kufika ka ntlhanu wa makhulu (5 000).</verse>
			<verse number="5">Loko rixa, tihosi ta Vayuda ni vakulukumba ni Vatsali vahlengeletana Yerusalema;</verse>
			<verse number="6">avali na Anasi Muprista lwenkulu, na Kayafasi, na Yohani, na Alexandre, ni hinkwavu va rixaka ra Vaprista lavakulu.</verse>
			<verse number="7">Kuteloko vayimisile vapostola hubzeni, vavavutisa vaku: “Miyendlile svilo lesvi hi matimba wani kumbe hi vito ra mani xana, n'wina vanhu ndzin'wina?”</verse>
			<verse number="8">Hi loko Petrosi atala hi Moya Wokwetsima, aku ka vona: “Tihosi, na n'wina vakulukumba va tiko!”</verse>
			<verse number="9">Lesvi hivutisiwaka namuntlha hi mhaka leyinene leyiyendliweke ka munhu lweyi wa xilema, ni kuvutisiwa hi lexi xingamuhanyisa,</verse>
			<verse number="10">svitiveni n'wina hinkwenu, ni tiko hinkwaru ra Israyele arisvitive: Munhu lweyi ayimeke mahlweni ka n'wina na awololokile, ahanyisiwile hi vito ra Yesu Kriste wa Nazareta, yena lweyi mingamuvamba xihambanwini, lweyi Xikwembu ximupfuxeke kufeni.</verse>
			<verse number="11">Hi yena lweyi anga “‘ribze leri n'wina vayaki mingarinyenya, leri kambe riyendliweke ribze lerikulu ra yinhla.’”</verse>
			<verse number="12">“Kutani kuponisiwa aku kumeki ka munhu mun'wana, hikuva vanhu avanyikiwanga vito rin'wana laha misaveni, handle ka vito ra Yesu, leri hifanelaka kuponisiwa ha rona.”</verse>
			<verse number="13">Loko vavona kutiya ka Petrosi na Yohani, vahlamala, hikuva avavativa na vali vanhu ntsena, lava ni kujondza avangajondzanga; kambe vasvivonile lesvaku hi lesvi avali vanakulobze va khale va Yesu.</verse>
			<verse number="14">Kutani loko vavona munhu lweyi ahanyisiweke na ayimile kolano na vona, vapfumala lexi vangaxikanetaka.</verse>
			<verse number="15">Kuteloko vavanyike nawu wa kuhuma hubzeni ya Sanedri, vavutisana, vaku:</verse>
			<verse number="16">“Xana hitayendla yini hi vanhu lava xana, hikuva svativeka hinkwaku Yerusalema lesvaku hi vona lavayendleke mahlori lamakulu lawa; ahikoti kusvikaneta.</verse>
			<verse number="17">Kambe kuyendlela lesvaku timhaka leti tingayi mahlweni tihangalaka vanhwini, ahivalayeni hivachavisa, lesvaku vangahatshami vavulavula hi vito lero, hambi kuli ka mani na mani.”</verse>
			<verse number="18">Kuteloko vavavitanile, vavanyika nawu wa lesvaku vangahatshuki vavulavula hi vito ra Yesu, hambi kuli kujondzisa hi rona.</verse>
			<verse number="19">Kambe Petrosi na Yohani vavahlamula, vaku: “Akutseme n'wina: Xana svilulamile mahlweni ka Xikwembu kuyingisa n'wina kutlula xona ke?</verse>
			<verse number="20">Loko ali hina, hingakala hingakoti kutshika kuvula lesvi hisvivoneke ni lesvi hisvitweke.”</verse>
			<verse number="21">Hi loko vahuvo vavatshunxa, na vatlhela vavalaya ni kuvachavisa; avangavoni hilaha vangavabaka hakona, hikuva vanhu hinkwavu avadzunisa Xikwembu hikolaho ka lesvihumeleleke;</verse>
			<verse number="22">nasvona munhu lweyi masingita ya kuhanyisiwa mayendliweke ka yena, aali wa malembe lawa matlulaka mune wa makume.</verse>
			<verse number="23">Kuteloko Petrosi na Yohani vatshunxiwile, vatlhelela ka vamakwavu, kutani vavativisa hinkwasvu lesvi Vaprista lavakulu ni vakulukumba vangavabzela svona.</verse>
			<verse number="24">Loko vona vasvitwile, vahuwelela ka Xikwembu hi kukhongela na vali mbilu yin'we, vaku: “N'winyi wa hina, wena lweyi ayendleke tilo ni misava ni lwandle, ni hinkwasvu lesvinga ka svona!”</verse>
			<verse number="25">Uhlayile hi Moya Wokwetsima, hi nomo wa tatana wa hina Davhida mutirhi wa wena, uku: “‘Xana vamatiko vakwatela yini, ni matiko mabohela yini makungu ya vuhunguki ke?</verse>
			<verse number="26">Tihosi ta misava tipfukile, ni vafumi vamatiko vatwananile kulwa ni Hosi ni Mesiya wa yona.’”</verse>
			<verse number="27">Hikuva kunene, Heroda na Pontiyo Pilato, ni vamatiko, ni tinxaka ta Israyele, vahlangane doropeni leri kulwa na Yesu nandza wa wena lweyi ahlawulekeke, lweyi ungamuyendla Mesiya;</verse>
			<verse number="28">vakumane kuyendla hinkwasvu lesvi usviboheke khale, hi ntamu wa wena ni makungu ya wena, lesvaku svitahumelela.</verse>
			<verse number="29">Svosvi-ke Hosi, languta kutshukisa ka vona, unyika malandza ya wena kuvula rito ra wena na vatiyile vangachavi nchumu;</verse>
			<verse number="30">tshambuluta voko ra wena kuholisa, uyendla lesvaku mahlori ni svihlamaliso sviva kona hi vito ra Yesu, nandza wa wena lweyi ahlawulekeke.</verse>
			<verse number="31">Kuteloko vahetile kukhongela, ndhawu leyi avahlengeletane ka yona yitsekatseka, hinkwavu vatala hi Moya Wokwetsima, kutani vavula rito ra Xikwembu na vatiyile.</verse>
			<verse number="32">Nhlengeletanu ya lava vapfumeleke ayili mbilu yin'we ni moya wun'we; akungali na munhu ni mun'we lweyi aavula lesvaku svilo lesvi anga na svona hambi xili xin'we xa svona, i sva yena ntsena; kambe svilo hinkwasvu avaku, i sva vona hinkwavu.</verse>
			<verse number="33">Vapostola avatiyisa hi matimba lamakulu vumboni bza kupfuka ka Hosi Yesu kufeni; kutani kukateka lokukulu akutshama henhla ka vona hinkwavu.</verse>
			<verse number="34">Akungali na xisiwana xikarhi ka vona, hikuva hinkwavu lava avali ni masimu, kumbe tiyindlo, avasvixavisa, kutani vatisa male ya nxavu,</verse>
			<verse number="35">vayiveka mahlweni ka vapostola; kutani vapambulela mun'wana ni mun'wana hi kuya hi kupfumala ka yena.</verse>
			<verse number="36">Hi mukhuva lowu Yosefa, Mulevhi lweyi apsaliweke Kipra, lweyi vapostola avaku i Barnaba (hi lesvaku “Lweyi atiyisaka van'wana”),</verse>
			<verse number="37">aali ni nsimu. Ayixavisa, kutani atisa nxavu wa yona, awuveka milengeni ya vapostola.</verse>
		</chapter>
		<chapter number="5">
			<verse number="1">Kambe akuli ni wanuna lweyi avaku i Ananiya, ni nsati wa yena Safira; aaxavise nsimu,</verse>
			<verse number="2">kutani loko atipambulele male ka nxavu wakona hi kutwanana ni nsati, atisa lesvisaleke, asviveka mahlweni ka vapostola.</verse>
			<verse number="3">Hi loko Petrosi aku ka yena: “Ananiya, hikolaho ka yini upfumelela Sathana kunghena mbilwini ya wena, lesvaku uhembela Moya Wokwetsima, ni kutipambulela hi tlhelo ka nxavu wa nsimu xana?</verse>
			<verse number="4">Ni loko uyixavisile, xana ntsengo awungali wa wena ke? Mhaka leyi uyipfumelelise kuyini mbilwini ya wena xana? Awuhembelanga vanhu, kambe uhembele Xikwembu.”</verse>
			<verse number="5">Loko Ananiya atwa marito wolawo, awela hansi, afa. Kutani hinkwavu lavatweke mhaka leyi vakhomiwa hi kuchava lokukulu.</verse>
			<verse number="6">Kutani majaha manghena, mamuphutsela, mamurhwala mahuma na yena, maya mulahla.</verse>
			<verse number="7">Loko kulave kuhundza mawora manharhu, nsati wa Ananiya anghena na yena, na angativi lesvihumeleleke.</verse>
			<verse number="8">Petrosi amuvutisa, aku: “Nibzele, xana hi wona ntsengo lowu mingaxavisa nsimu ha wona ke?” Aku: “Ina! Hi wona.”</verse>
			<verse number="9">Hi loko Petrosi aku ka yena: “Mitwananele yini kuringa Moya wa Hosi xana? Vona, minkondzo ya lavangaya lahla nuna wa wena hi leyi nyangweni; na wena vatakurhwala vahuma na wena.”</verse>
			<verse number="10">Hi nomo-lo awela milengeni ya Petrosi, anhlala afa. Loko majaha manghenile, mamukuma na afile, kutani mamurhwala mahuma na yena, maya mulahla kusuhi ni nuna wa yena.</verse>
			<verse number="11">Kutani kuchava lokukulu kukhoma kereke hinkwayu ni vanhu hinkwavu lavatweke timhaka leti.</verse>
			<verse number="12">Akuyendliwa mahlori layotala ni svihlamaliso lesvotala hi mavoko ya vapostola, xikarhi ka vanhu. Vajondzisiwa hinkwavu avatolovela kuhlengeletana rikupakupeni ra Solomoni, na vali mbilu yin'we.</verse>
			<verse number="13">Kambe loko vali vanhu van'wana, ni mun'we angatiyanga nhlana kutinghenisa xikarhi ka vapostola, hambilesvi tiko arivadzunisa ngopfu.</verse>
			<verse number="14">hambi svilitano, ntsengo wa vona awuya wuyengeteleka hi vavanuna ni vavasati lavanyingi lavapfumeleke ka Hosi,</verse>
			<verse number="15">kukondza kufika laha vavabzi vatisiwaka mintsendzeleni, vavekiwa masangwini ni le tinhlakeni, lesvaku loko Petrosi ahundza, van'wana va vona vatakhumbiwa hambi kuli hi ndzhuti wa yena ntsena.</verse>
			<verse number="16">Nasvona, vanhu vamadoropa lawa marhendzeleke Yerusalema, avata na vali vanyingi, vatisa timbabzi, ni lavakarhatiwaka hi mimoya ya chaka; kutani hinkwavu avahanyisiwa.</verse>
			<verse number="17">Kuteloko Muprista lwenkulu, ni vaseketeli va yena hinkwavu, lava avali va ntlawa wa Vasaduki ndhawini leyi, vangheneliwa hi vukwele,</verse>
			<verse number="18">kutani vakhoma vapostola, vavapfalela jele ra le doropeni.</verse>
			<verse number="19">Kambe ntsumi ya Hosi yipfula svipfalu sva jele nivusiku, yivahumesela handle, yiku:</verse>
			<verse number="20">“Fambani miyayima Tempeleni, mitivisa vanhu timhaka hinkwatu ta vutomi lebzimpsha lebzi.”</verse>
			<verse number="21">Hi loko vona vayingisa, vayanghena Tempeleni loko rilava kuxa, kutani vajondzisa kona. Kambe loko Muprista lwenkulu ni vaseketeli va yena vafika, vavitana huvu ya Sanedri, yinga nhlengeletanu ya vakulukumba hinkwavu va tiko ra Israyele, kutani varhuma vanhu jele kuyateka vapostola.</verse>
			<verse number="22">Kambe loko varhumiwa vafika jele, vakuma vapostola na vangali kona; kutani vatlhela, vayabzela huvu vaku:</verse>
			<verse number="23">“Hikumile jele na ripfaliwile svinene, ni valanguteli na vayimile tinyangweni; kambe loko hipfula, hikume kungali na munhu.”</verse>
			<verse number="24">Loko ndhuna ya Tempele ni Vaprista lavakulu vatwa marito wolawo, vakanakana ngopfu, vangativi lesvaku kungava kuhumelele yini hi vapostola.</verse>
			<verse number="25">Kambe kufika munhu mun'we, avabzela mahungu, aku ka vona: “Masvivo, vavanuna lava mivangheniseke jele, va le Tempeleni, vakarhi vajondzisa vanhu.”</verse>
			<verse number="26">Hi loko ndhuna ya Tempele ni varhumiwa va huvu vaya vayavakhoma, kambe kungali hi kuvadlidlimbeta, hikuva avachava vanhu lesvaku vangavakhandla hi maribze.</verse>
			<verse number="27">Kuteloko vavuyile ni vapostola, vavayimisa hubzeni, kutani Muprista lwenkulu atengisana na vona, aku:</verse>
			<verse number="28">“Hi mibzele svinene lesvaku mingatshukeni mijondzisa hi vito lero; kambe langutani ke, mitatile Yerusalema hi jondzo ya n'wina, kutani milava kuhiveka nandzu wa rifu ra munhu lweyi!”</verse>
			<verse number="29">Kambe Petrosi ni vapostola lavan'wana vahlamula, vaku: “Hi fanele kuyingisa Xikwembu kutlula vanhu.</verse>
			<verse number="30">Xikwembu xa vatatana va hina xipfuxile Yesu kufeni, ndzhaku ka loko mimudlayile hi kumuhayeka mhandzeni.</verse>
			<verse number="31">Hi yena lweyi Xikwembu xingamutlakusa, atshama vokweni ra xona ra xinene kuva Murhangeli ni Muponisi, lesvaku atanyika Vaisrayele akuhundzuka ni kurivaleliwa ka svijoho.</verse>
			<verse number="32">Kutani hina hi timboni ta timhaka leti, hina svin'we ni Moya Wokwetsima lowu Xikwembu xiwunyikeke lava vaxiyingisaka.”</verse>
			<verse number="33">Loko vahuvo vatwa marito lawa, vakariha ngopfu, kutani vatilulamisela kuvadlaya.</verse>
			<verse number="34">Kambe Mufarisi mun'we lweyi avaku i Gamaliyele, mujondzisi wa Nawu lweyi aadzunisiwa hi tiko hinkwaru, ayima hubzeni; aleleta lesvaku vapostola vahumesiwa handle hi nkamanyana.</verse>
			<verse number="35">Kutani aku ka huvu: “Vavanuna va Israyele, tivoneleni ka lesvi milavaka kusviyendla ka vanhu lava;</verse>
			<verse number="36">hikuva ahi khale ngopfu kuhumeleleke Tudasi, lweyi aativula munhu wa matimba; aaseketeliwa hi vanhu lavalavaka kuva mune wa madzana (400), kambe avuye adlayiwa, kutani hinkwavu lava avayima na yena, vahangalasiwa vanyamalala.</verse>
			<verse number="37">Ndzhaku ka yena kuhumelele Yudasi wa Galileya, nkameni wa kutsalisiwa ka vanhu, axenga lavotala, vamulandza; kambe na yena alovile, kutani hinkwavu lava avayima na yena, vahangalasiwa.</verse>
			<verse number="38">Svosvi-ke nili ka n'wina: Hambanani ni vanhu lava, mivatshika; hikuva loko makungu lawa, kumbe ntirho lowu, wuhuma ka vanhu, wutahela;</verse>
			<verse number="39">kambe loko wuhuma ka Xikwembu, mingakala mingavasiveli, kutani mingakumiwa na milwile ni Xikwembu.” Va huvu vamuyingisa.</verse>
			<verse number="40">Loko vavitanile vapostola ni kuvanyiketa lesvaku vabiwa hi minkhavi vavaleleta lesvaku vangatshuki vajondzisa hi vito ra Yesu, kutani vavatshunxa.</verse>
			<verse number="41">Loko vali vona, vahuma hubzeni na vatsakile, hikuva avakumiwile na vali lavafanelaka kusoliwa hikolaho ka vito ra Yesu.</verse>
			<verse number="42">Kutani masiku hinkwawu, avangarhuteli kujondzisa ni kupaluxa Evhangeli Tempeleni ni le minjangwini ya vanhu, vaku: “Kriste, hi yena Yesu.”</verse>
		</chapter>
		<chapter number="6">
			<verse number="1">Hi masiku wolawo, loko vajondzisiwa vayavatala, van'wana va vona lava avavulavula Xigirika vatseketsela lava avavulavula ririmi ra Xiyuda, vaku vafelekazi va ka vona vatsoniwa loko kuphakeliwa sva siku rin'wana ni rin'wana.</verse>
			<verse number="2">Kutani lava vambirhi vavitana ntlawa wa vajondzisiwa, vaku: “Asvifanelanga lesvaku hipfa hitshika kuvula rito ra Xikwembu, hiyatirha ntirho wa kuphamela.</verse>
			<verse number="3">Loko svilitano vamakwerhu, hlawulani vavanuna va ntlhanu ni vambirhi xikarhi ka n'wina lavativekaka na vali lavateleke hi Moya ni vutlhari, lesvaku hi vaveka kuvona timhaka leti.</verse>
			<verse number="4">Loko hili hina, hitaya mahlweni ni svikhongelo, hivula ni Rito.”</verse>
			<verse number="5">Marito wolawo mayamukeliwa hi nhlengeletanu hinkwayu; kutani vahlawula Stefano, wanuna lweyi ateleke hi kupfumela ni Moya Wokwetsima; vahlawula na Filipi, na Prokoro, na Nikanoro, na Timoni, na Parmena, na Nikolawu wa Antiyoka, munhu lweyi aarhange ayamukeliwa Xiyudeni.</verse>
			<verse number="6">Nhlengeletanu yivatisa ka vapostola; kaku loko vona vakhongelile, vavatlhanteka mavoko.</verse>
			<verse number="7">Rito ra Xikwembu riya mahlweni; na yona nhlayo ya vajondzisiwa yiya yitala ngopfu Yerusalema, nasvona vaprista lavotala vatinyiketa kupfumeleni.</verse>
			<verse number="8">Stefano aatale hi timpsalu ni matimba, ayendla svihlamaliso lesvikulu ni mahlori lamakulu xikarhi ka tiko.</verse>
			<verse number="9">Kambe kuhumelela van'wana vasinagoga leyivuliwaka ya Vatshunxiwa, van'we vali lavahumaka Kirene ni le Alexandriya, van'wana vahuma Kilikiya ni le Aziya; kutani vayima vakanetana na Stefano.</verse>
			<verse number="10">Kambe vahluleka kulwa ni vutlhari lebzi Moya wungamunyika kuvulavula ha bzona.</verse>
			<verse number="11">Kutani vakucetela vavanuna kuvula lesvi: “Himutwile avulavula timhaka letisandzaka Moxe ni Xikwembu.”</verse>
			<verse number="12">Nasvona vapfuxa mpfilumpfilu tikweni, ni ka vakulukumba ni Vatsali, kutani vamuwela henhla, vamukhoma, vamuyisa hubzeni;</verse>
			<verse number="13">vahumesa timboni ta mavunhwa, titamuhembela tiku: “Munhu lweyi, angatshiki kuvulavula timhaka letisandzaka ndhawu leyi ya kuhlawuleka, asandza ni Nawu;</verse>
			<verse number="14">hikuva hi mutwile loko ahlaya lesvaku Yesu lweyi wa Nazareta atahelisa ndhawu leyi, ahundzuluxa ni mikhuva leyi hinganyikiwa hi Moxe.”</verse>
			<verse number="15">Kutani hinkwavu lavatshameke hubzeni, loko vamulangutisa, vavona mombo wa yena wufana ni mombo wa ntsumi.</verse>
		</chapter>
		<chapter number="7">
			<verse number="1">Muprista lwenkulu avutisa Stefano aku: “Timhaka teto titano xana?”</verse>
			<verse number="2">Stefano ahlamula, aku: Vavanuna, vamakwerhu na vatatana, niyingiseni! Xikwembu lexikwetsimaka xitikombisile ka tatana wa hina Abrahamu, loko ahali Mesopotamiya, na angasiyaka Harani,</verse>
			<verse number="3">xiku ka yena: “Suka tikweni ra lekwenu, ni ka maxaka ya wena, uya tikweni leri ningatakukomba rona.”</verse>
			<verse number="4">Hi loko asuka tikweni ra Vakaldeya, ayayaka Harani. Kambe ndzhaku ka kufa ka tatana wa yena, Xikwembu ximurhurhisa, ximutisa tikweni leri miyakeke ka rona svosvi.</verse>
			<verse number="5">Aximunyikanga ndzhaka tikweni lero, hambi xili xivandlanyana lexiringanaka kuyanama ka nkondzo; kambe ximutshembisile kumunyika rona, riva ra yena ni ra vatukulu va yena ndzhaku ka yena; kasi, nkarhini wolowo, aangali na n'wana.</verse>
			<verse number="6">Kutani Xikwembu ximutivisa lesvi, xiku: Vatukulu va wena vataya luvela tikweni ra van'wana, laha vangatayendliwa svikarawa ni kuxanisiwa kona, kuringana malembe ya mune wa madzana (400).</verse>
			<verse number="7">Kambe nitayavanyisa tiko leri rivayendleke svikarawa, kuvula Xikwembu; ndzhaku ka svona vatasuka ka rona, vata, vatanigandzela ndhawini leyi.</verse>
			<verse number="8">Kutani Xikwembu xiyendla ntwananu na Abrahamu, lowufungiweke hi kuyimba; hikokolaho, Abrahamu aveleka Izaki, amuyimbisa hi siku ra vuntlhanu ni manharhu, kutani Izaki aveleka Yakobe, Yakobe aveleka vakokwana va hina va vambirhi, vayimbisiwa hinkwavu.</verse>
			<verse number="9">Kutani vakokwana vakukwela Yosefa, vamuxavisa, ayisiwa le Gibita; kambe Xikwembu xiva na yena;</verse>
			<verse number="10">ximuponisa nhlomulweni wa yena hinkwawu; ximunyika kutsakisa Faro hosi ya Gibita ni kutlhariha mahlweni ka yena; kutani hosi yimuveka kuva mufumi wa Gibita ni wa yindlo ya yona hinkwayu.</verse>
			<verse number="11">Kambe kuwa ndlala leyikulu tikweni hinkwaru ra Gibita ni ra Kanana, kuxaniseka kakona kuva lokukulu, kutani vatatana va hina vahluleka kukuma svakuja.</verse>
			<verse number="12">Kambe loko Yakobe atwa lesvaku trigu rahali kona le Gibita, arhuma vatatana va hina vaya kona khambi ra kusungula.</verse>
			<verse number="13">Kutani loko vaya ra vumbirhi, Yosefa atitivisa ka vamakwavu; na yena Faro akombiwa rixaka ra Yosefa.</verse>
			<verse number="14">Kutani Yosefa arhuma vanhu vayateka Yakobe tatana wa yena, ni maxaka ya yena hinkwawu, na vali vanhu va kuringana ntlhanu wa makume ni makume mambirhi na ntlhanu (75).</verse>
			<verse number="15">Kutani Yakobe angirimela aya le Gibita; yena ni vatatana va hina vafela kona.</verse>
			<verse number="16">Varhwaliwa vayisiwa Sikemi, valahliwa sirheni ra Abrahamu, leri aarixavile hi male ya silivhere ka vana va Hemori, kole Sikemi.</verse>
			<verse number="17">Kuteloko kutshinele nkama wa kuhetiseka ka lesvi Xikwembu xisvitshembiseke Abrahamu, rixaka ra hina rikula, riyandza tikweni ra Gibita;</verse>
			<verse number="18">kuheteleleni kuhumelela hosi le Gibita leyikalaka yingamutivanga Yosefa.</verse>
			<verse number="19">Hosi leyi yiyendla hi maqhinga ka rixaka ra hina, yixanisa vatatana, yilerisa lesvaku vacukumeta vana va vona, vavadlaya.</verse>
			<verse number="20">Nkameni lowu, kuvelekiwa Moxe. Aasasekile mahlweni ka Xikwembu; kutani awundliwa tihweti tinharhu ndlwini ya tatana wa yena.</verse>
			<verse number="21">Kuteloko acukumetiwile, n'wana Faro waxisati amurhola, amuwundla tani hi loko ali n'wana wa yena.</verse>
			<verse number="22">Kutani Moxe ajondzisiwa vutlhari hinkwabzu bza Vagibita, ava munhu wa matimba kuvulavuleni ni le kutirheni.</verse>
			<verse number="23">Kuteloko alavile kufika ka malembe ya mune wa makume, ayendla makungu ya kuya yendzela va ka vona, vona Vaisrayele.</verse>
			<verse number="24">Kutani avona mun'we wa vona na axanisiwa hi Mugibita; amulamulela, arihisela hi kudlaya Mugibita, apfuna lweyi axanisiwaka.</verse>
			<verse number="25">Apimisa lesvaku va ka vona vatatwisisa makungu ya Xikwembu ya kuvaponisa ha yena; kambe avamatwisisanga.</verse>
			<verse number="26">Hi siku leritlhantamaka, ayakuma van'wana vambirhi na valwa, kutani aringeta kuvakhongotela lesvaku vangalwi, aku: “Vavanuna, mi vanhu van'we! Mivaviselana yini xana?”</verse>
			<verse number="27">Kambe lweyi angarhanga apfuka lweyi mun'wana, abakanya Moxe, aku: I mani lweyi angakuveka kuva hosi ni muthethisi wa hina xana?</verse>
			<verse number="28">Xana ulava kunidlaya kukota lesvi ungadlaya Mugibita tolo ke?</verse>
			<verse number="29">Loko Moxe atwa svosvo, abaleka, ayaluvela tikweni ra Midiyani; kutani kona kuvelekiwa vana va yena vambirhi vaxinuna.</verse>
			<verse number="30">Kuteloko kuhundzile malembe ya mune wa makume, ntsumi yitikomba ka yena malangavini ya ndzilo ya xihlahla lexi axipfurha, mananga kusuhi ni ntshava ya Sinayi.</verse>
			<verse number="31">Loko Moxe alanguta, ahlamala hi lesvi asvivonaka; kuteloko atshinelele kulangutisisa, kutwala rito ra Hosi leringe:</verse>
			<verse number="32">Hi mina Xikwembu xa vatatana va wena, Xikwembu xa Abrahamu ni xa Izaki ni xa Yakobe. Kutani Moxe arhurhumela, achava ni kulangutisisa.</verse>
			<verse number="33">Kutani Hosi yiku ka yena: Hlivila masandhazi milengeni ya wena, hikuva ndhawu leyi uyimeke ka yona, i misava leyihlawulekeke.</verse>
			<verse number="34">Nivonile kuxaniseka ka tiko ra mina le Gibita hakunene, ni kurila ka vona ni kutwile, kutani ni xikile kuvaponisa; tana svosvi, nikurhuma le Gibita.</verse>
			<verse number="35">Yena Moxe lweyi avamuyalile hi kuvutisa vaku: “I mani lweyi akuvekeke kuva hosi ni muyavanyisi wa hina ke?” Hi yena lweyi angarhumiwa hi Xikwembu lesvaku ava hosi ni muponisi wa vona, hi kupfuniwa hi ntsumi leyi yitikombiseke ka yena xihlahleni.</verse>
			<verse number="36">Hi yena Moxe lweyi angavahumesa, hi kuyendla svihlamaliso ni mahlori le Gibita, ni le Lwandle Leropshuka, ni le mananga, hi nkama lowuringanaka malembe ya mune wa makume.</verse>
			<verse number="37">Wahali yena Moxe lweyi angate ka Vaisrayele: Xikarhi ka va ka n'wina Xikwembu xitapfuxa muprofeta lweyi afanaka na mina.</verse>
			<verse number="38">Minkameni ya kuhlengeletana ka Vaisrayele le mananga, hi yena lweyi angava ni ntsumi leyivulavuleke na yena ntshaveni ya Sinayi, atlhela ava ni vatatana va hina; hi yena nakambe lweyi ayamukeleke marito ya vutomi kuhinyika wona.</verse>
			<verse number="39">Kambe vatatana va hina vayalile kumuyingisa; vamubakanyela tlhelo, kutani vanavela hi timbilu kutlhelela le Gibita;</verse>
			<verse number="40">hi loko vaku ka Aroni: Hiyendlele svikwembu lesvingatahirhangela mahlweni, hikuva Moxe lweyi angahihumesa tikweni ra Gibita, ahitivi lesvaku ahumeleliwe hi yini.</verse>
			<verse number="41">Masikwini wolawo vayendla xifaniso xa rhole; kutani vaxigandzela, vatsakela ntirho wa mavoko ya vona.</verse>
			<verse number="42">Hikolaho Xikwembu xivafularhela, xivanyiketa kugandzela mab'uthu ya tilo, hilaha kutsaliweke hakona bukwini ya vaprofeta lavangate: Xana mitlhavele mina svifuyu n'wina Vaisrayele, mihumesele mina timhamba mananga hi malembe yoringana mune wa makume, ke?</verse>
			<verse number="43">Ahihim! Amirhwala ntsonga wa Moloko, ni nyeleti ya Rhomfani, xikwembu xa n'wina, svinga svifaniso lesvi mingasviyendla lesvaku misvikhinsamela. Hikolaho nitamirhurhisa kuhundza ni le Babilona.</verse>
			<verse number="44">Vatatana va hina avali ni Ntsonga Lowohlawuleka mananga, vaya hi kulerisa ka Xikwembu loko xivulavula na Moxe, ximulerisa kuwuyendla hi xivumbeko lexi axivoneke.</verse>
			<verse number="45">Ndzhaku ka svona, vatatana va hina lavayamukeleke ntsonga lowu, vawunghenisa, na vali na Yoxuwa, tikweni ra vamatiko lava Xikwembu axivahlongolile mahlweni ka vona; kutani svifambisa xilesvo kufikela minkameni ya Davhida.</verse>
			<verse number="46">Loko ali Davhida, atsakeliwa hi Xikwembu, kutani akombela mpfumelelo wolavela Xikwembu xa Yakobe ndhawu ya kutshama ka yona.</verse>
			<verse number="47">Kambe i Solomoni lweyi angaxiyakela yindlo.</verse>
			<verse number="48">Hambi svilitano Lweyi anga henhlahenhla angatshami tindlwini letiyendliweke hi mavoko ya vanhu, hilaha muprofeta avulaka hakona, aku:</verse>
			<verse number="49">“‘Tilo i xiluvelo xa mina, kuvula Hosi, misava yi le hansi ka minkondzo ya mina; yindlo leyi mingataniyakela yona yingava leyo tani hi kwihi? Ni ndhawu leyi ningatawisa ka yona, yingava yihi ke?’”</verse>
			<verse number="50">Xana ahi rona voko ra mina leriyendleke svilo lesvi hinkwasvu ke?</verse>
			<verse number="51">“N'wina vatinhamu letononon'hwa, n'wina va timbilu letingapfumeliki ni tindleve letingatwiki! Masiku hinkwawu miyalela Moya Wokwetsima; mifana svinene ni vatatana va n'wina.</verse>
			<verse number="52">Hi wihi muprofeta lweyi vatatana va n'wina vakalaka vangamuxanisanga xana? Vadlayile na vona lavangativisa khale timhaka ta kuta ka Lweyi Alulameke, lweyi svosvi mimuxengeke, mitlhela mimudlaya;</verse>
			<verse number="53">hi n'wina miyamukeleke Nawu lowutisiweke hi tintsumi, kambe amiwu hlayisanga!”</verse>
			<verse number="54">Loko vahuvo vatwa marito lawa ya Stefano, vatala timbilu; kutani vamukarihela vakwata.</verse>
			<verse number="55">Kambe Stefano atala hi Moya Wokwetsima, kutani alanguta svinene tilweni, avona kukwetsima ka Xikwembu, na Yesu ayimile vokweni ra xinene ra Xikwembu.</verse>
			<verse number="56">Kutani aku: “Langutani! Nivona tilo ripfulekile, ni N'wana-wa-Munhu na ayimile vokweni ra xinene ra Xikwembu.”</verse>
			<verse number="57">Kambe vona vahuwelela hi rito leritlakukeke, vatipfala tindleve, kutani hinkwavu vamuwela henhla xikan'we.</verse>
			<verse number="58">Kuteloko vamucukumetile handle ka doropa, vamukhandla hi maribze. Timboni ativekile sviyambalu sva tona milengeni ya jaha leri avaku i Sawulo.</verse>
			<verse number="59">Kakuloko vali karhi vamukhandla hi maribze, Stefano akhongela, aku: “Hosi Yesu, yamukela moya wa mina!”</verse>
			<verse number="60">Kutani akhinsama, ahuwelela hi rito rotlakuka, aku: “Hosi, ungavahlayeli kujoha loku.” Kuteloko ahlayile svosvo, afa.</verse>
		</chapter>
		<chapter number="8">
			<verse number="1">Kasi Sawulo aakhensa kudlayiwa ka Stefano. Nkameni wolowo, kereke ya Yerusalema yisungula kuxanisiwa svinene, vapfumeli hinkwavu vahangalasiwa matikweni ya Yudeya ni ya Samariya; kusala vapostola ntsena.</verse>
			<verse number="2">Kutani vavanuna lavachavaka Xikwembu valahla Stefano; vaba nkosi lowukulu vamurila.</verse>
			<verse number="3">Kambe Sawulo aali karhi ahlasela kereke, anghena ka munti wun'wana ni wun'wana, akokela vavanuna ni vavasati handle, aya vanghenisa jele.</verse>
			<verse number="4">Vapfumeli lava avahangalasiwile, avafambafamba hinkwaku, na vatwalisa Evhangeli.</verse>
			<verse number="5">Loko ali Filipi, angirimela aya doropeni rin'wana ra tiko ra Samariya, avula ta Mesiya kona.</verse>
			<verse number="6">Loko mintshungu yitwa Filipi, ni loko yivona mahlori lawa aamayendla, yiyingisa svinene lesvi asvivulaka,</verse>
			<verse number="7">hikuva mimoya ya chaka ayihuma ka vanhu lavanyingi lava avali na yona, na yilikarhi yihuwelela hi rito leritlakukeke, nasvona lavanyingi lava vakuwoma svirho, ni svilima, avahanyisiwa.</verse>
			<verse number="8">Kutani akuli ni kutsaka lokukulu doropeni rolero.</verse>
			<verse number="9">Kona kolano, akutshama wanuna mun'we lweyi avaku i Simoni; akuli khalenyana na ahlamalisa vanhu va tiko ra Samariya hi kutirha sva vungoma, ativula munhu lwenkulu.</verse>
			<verse number="10">Avamuyingisa hinkwavu, lavakulu ni lavatsongo, vaku: “Hi yena lweyi anga matimba ya Xikwembu lamavuliwaka ‘Lamakulu’.”</verse>
			<verse number="11">Avamuyingisa hi mukhuva lowu, hikuva akulikhale na avahlamalisa hi vungoma bza yena.</verse>
			<verse number="12">Kambe loko vapfumelile ka Filipi lweyi angavachumayela Evhangeli ya Mfumu wa Xikwembu, ni ka vito ra Yesu Kriste, vakhuvuliwa, vavanuna ni vavasati.</verse>
			<verse number="13">Na yena Simoni apfumela, akhuvuliwa, kutani anamarhela Filipi, ahlamala ngopfu hi kuvona mahlori ni lesvohlamalisa lesvikulu lesvi asvihumelela.</verse>
			<verse number="14">Loko vapostola lava avali Yerusalema vatwa lesvaku Vasamariya vayamukelile rito ra Xikwembu, vavarhumela Petrosi na Yohani;</verse>
			<verse number="15">loko vona vafikile, vakhongelela vapfumeli lesvaku vanyikiwa Moya Wokwetsima,</verse>
			<verse number="16">hikuva awungasixika henhla ni ka mun'we wa vona; avakhuvuliwile ntsena hi vito ra Hosi Yesu.</verse>
			<verse number="17">Kuteloko vapostola vavatlhanteka mavoko, kutani vayamukela Moya Wokwetsima.</verse>
			<verse number="18">Loko Simoni avona lesvaku Moya Wokwetsima wunyikiwa hi kutlhantekiwa mavoko hi vapostola, avatshembisa male, aku:</verse>
			<verse number="19">“Na mina ninyikeni matimba lawa, lesvaku mun'wana ni mun'wana lweyi ningatamutlhanteka mavoko, atanyikiwa Moya Wokwetsima.”</verse>
			<verse number="20">Kambe Petrosi aku ka yena: “Male ya wena ayilove svin'we na wena, lesvi upimisaka lesvaku ungaxava nyiko ya Xikwembu hi male!</verse>
			<verse number="21">Ntirho lowu ahi wa wena, awungheni ka wona, hikuva mbilu ya wena ayilulamanga mahlweni ka Xikwembu.</verse>
			<verse number="22">Hikolaho, hundzuka utshika kubiha ka wena loku, ukhongela Hosi lesvaku kumbexana yingakurivalela kuyehleketa loku ungava nakona;</verse>
			<verse number="23">hikuva nasvivona lesvaku utele hi nyongwa leyobava, ni lesvaku wahabohiwile hi lesvokala svingalulamanga.”</verse>
			<verse number="24">Simoni ahlamula, aku: “Nikhongeleleni mili n'wina ka Hosi, lesvaku ningatshuki nihumeleliwa hi xilo ni xin'we xa lesvi misvivuleke.”</verse>
			<verse number="25">Kuteloko vapostola vahetile kuveka vumboni ni kuvula rito ra Hosi, vatlhelela Yerusalema na vali karhi vapaluxa Evhangeli asvidoropanini lesvinyingi sva Vasamariya.</verse>
			<verse number="26">Ntsumi ya Hosi yivulavula na Filipi, yiku ka yena: “Suka, uya tlhelo ra dzonga ndleleni leyihumaka Yerusalema, leyingirimelaka yiya Gaza.” ka ndlela yakona akungatoloveli kufamba munhu, hikusa ayikongoma mananga.</verse>
			<verse number="27">Kutani Filipi asuka, afamba. Hi loko kuhumelela wanuna wa Muetiyopiya, mutheniwa lweyi aali ndhuna leyikulu ni mulanguteli wa rifuwo hinkwaru ra Kandake, hosi ya wansati ya Etiyopiya; munhu lweyi aatile Yerusalema kutagandzela kona;</verse>
			<verse number="28">kutani aatlhelela kaya, na atshamile n'qolweni ya yena, na ali karhi ahlaya buku ya muprofeta Ezaya.</verse>
			<verse number="29">Moya wuku ka Filipi: “Famba, utshinelela n'qolo liya.”</verse>
			<verse number="30">Filipi aya kona hi kutsutsuma, atwa Muetiyopiya lweyi ahlayaka buku ya muprofeta Ezaya; aku ka yena: “Xana wasvitwisisa lesvi usvihlayaka ke?”</verse>
			<verse number="31">Yena aku: “Ningasvikotisa kuyini kusvitwisisa loko ningali na lweyi anihlamuselaka xana?” Kutani akombela lesvaku Filipi akhwela atatshama na yena.</verse>
			<verse number="32">Ndzimana ya buku leyi aayihlaya hi leyi: “Aafana ni nyempfu leyiyisiwaka kutlhaviweni, kumbe xinyempfana leximiyelaka loko vaxitsemeta voya: Angapfulanga nomo.</verse>
			<verse number="33">Atsongahatiwile, ayaleliwa lesvolulama. I mani lweyi angatavulavula hi vatukulu va yena, lesvi vutomi bza yena misaveni bzifikeke makumu, ke?”</verse>
			<verse number="34">Kutani ndhuna yiku ka Filipi: “Unganibzela, xana muprofeta ahlaya mani hi mhaka leyi? Xana watihlaya, kumbe ahlaya mun'wana ke?”</verse>
			<verse number="35">Hi loko Filipi asungula kuvulavula. Arhanga hi buku yoleyo, kutani amutivisa Evhangeli ya Yesu.</verse>
			<verse number="36">Vaku vahafamba ndleleni, vafika laha akuli ni mati, kutani ndhuna yiku: “Wasvivo, mati hi lawa; kungasivela yini lesvaku nikhuvuliwa xana?” [</verse>
			<verse number="37">Filipi aku: “Loko upfumela hi mbilu ya wena hinkwayu, ungakhuvuliwa.” Ahlamula aku: “Napfumela lesvaku Yesu Kriste i N'wana wa Xikwembu.”]</verse>
			<verse number="38">Kuteloko aleletile lesvaku n'qolo yiyima, vangirimela matini hi vumbirhi bza vona, Filipi ni ndhuna; kutani Filipi ayikhuvula.</verse>
			<verse number="39">Kuteloko vahumile matini, Moya wa Hosi wususa Filipi. Ndhuna ayaha tlhelanga yimuvona; hambi svilitano, yiyile mahlweni ni riyendzo ra yona, na yitsakile svinene.</verse>
			<verse number="40">Loko ali Filipi, atikuma na ali le Azoto; kutani afambafamba madoropeni hinkwawu na ali karhi apaluxa Evhangeli, akondza afika Khezariya.</verse>
		</chapter>
		<chapter number="9">
			<verse number="1">Lesvi Sawulo aahisekela kuchavisa ni kudlaya vajondzisiwa va Hosi, aya ka Muprista lwenkulu,</verse>
			<verse number="2">kuyakombela mapapela lawa matsaleliweke masinagoga ya Damaska, lesvaku loko atshuka akuma lavalandzaka Ndlela ya Hosi, vavanuna kumbe vavasati, avayisa Yerusalema na vabohiwile.</verse>
			<verse number="3">Loko ahali ndleleni, ali kusuhi na Damaska, hi nomo-lo kuvonakala loku kuhumaka tilweni kumurhendzela.</verse>
			<verse number="4">Kutani awela hansi, atwa rito leringe ka yena: “Sawulo, Sawulo! Unixanisela yini?”</verse>
			<verse number="5">Yena aku: “U mani, Hosi?” Rito riku: “Hi mina Yesu, lweyi umuxanisaka.</verse>
			<verse number="6">Kambe pfuka uyima, unghena doropeni, kutani utabzeliwa lesvi ufanelaka kuyendla svona.”</verse>
			<verse number="7">Lava avafamba na yena, vayima vangahlayi nchumu, hikuva avatwa rito, kambe vangavoni munhu.</verse>
			<verse number="8">Sawulo asuka ayima, kambe loko apfula mahlo, angahakoti kuvona; kutani vamukhoma hi voko, vamuyisa Damaska.</verse>
			<verse number="9">Kutani atshama masiku manharhu, na angavoni, angaji, anganwi nchumu.</verse>
			<verse number="10">Akuli ni mujondzisiwa mun'we le Damaska lweyi avaku i Ananiya; Hosi yivulavula na yena hi xivoniso, yiku: “Ananiya!” Yena aku: “Hi mina lweyi, Hosi.”</verse>
			<verse number="11">Hosi yiku ka yena: “Suka uyima, uya ndleleni leyihlayiwaka ‘Leyi ya kululama’, kutani ndlwini ya Yuda ulava munhu wa kuhuma Tarso lweyi vange i Sawulo; akarhi akhongela;</verse>
			<verse number="12">hi xivoniso, avonile munhu lweyi vange i Ananiya na li karhi anghena, amutlhanteka mavoko lesvaku atlhela avona.”</verse>
			<verse number="13">Ananiya ahlamula, aku: “Hosi, nitwile lavotala va vulavula hi munhu lweyi, ni lesvaku ayendlile lesvobiha ngopfu ka vahlawuliwa va wena le Yerusalema.</verse>
			<verse number="14">Kutani ni kola, anyikiwile matimba hi Vaprista lavakulu kukhoma vanhu hinkwavu lavakhongelaka vito ra wena.”</verse>
			<verse number="15">Hosi yiku ka yena: “Yana, hikuva munhu lweyi i xitirho lexi ningatihlawulela xona kuyapaluxa vito ra mina ka vamatiko, ni ka tihosi, ni ka Vaisrayele;</verse>
			<verse number="16">nasvona mina nitamukomba hinkwasvu lesvi afanelaka kuvaviseka ha svona, hikolaho ka vito ra mina.”</verse>
			<verse number="17">Ananiya afamba, ayanghena ndlwini, kutani atlhanteka Sawulo mavoko, aku: “Sawulo makwerhu, nirhumiwile hi Hosi, anga yena Yesu lweyi atikombiseke ka wena ndleleni leyi ungata ha yona; anirhumile ka wena lesvaku utlhela uvona, ni lesvaku utala hi Moya Wokwetsima.”</verse>
			<verse number="18">Hi nomo-lo, svilo lesvifanaka ni tihakatimba svisuka matihlweni ya Sawulo, kutani atlhela avona, asuka ayima, akhuvuliwa.</verse>
			<verse number="19">Kuteloko ajile svakuja, atlhela akuma matimba. Sawulo atshama ni vajondzisiwa va le Damaska masiku mangali mangani.</verse>
			<verse number="20">Kutani hi kuhantlisa asungula kupaluxa ta Yesu masinagogeni, aku: “Lweyi hi yena N'wana wa Xikwembu.”</verse>
			<verse number="21">Hinkwavu lavamutwaka, vahlamala ngopfu, vaku: “Xana munhu lweyi ahi yena lweyi aaringeta kuhelisa lavakhongelaka vito lero Yerusalema ke? Xana ni halenu angatelanga kutavakhoma, avayisa ka Vaprista lavakulu ke?”</verse>
			<verse number="22">Kambe Sawulo aali karhi ayengeteleliwa matimba, amiyeta Vayuda lavayakeke Damaska, hi kuvakombisa lesvaku Yesu i Mesiya.</verse>
			<verse number="23">Ndzhaku ka masiku lamanyingi, Vayuda vatwanana kudlaya Sawulo.</verse>
			<verse number="24">Kambe yena ativisiwa makungu ya vona. Avamutumbelelile tinyangweni ta doropa, vusiku ni nhlekanhi, lesvaku vatamudlaya;</verse>
			<verse number="25">kambe vajondzisiwa va yena vamuteka nivusiku, vamuxikisa rithangwini ra doropa hi kumuxikisa hansi na ali ndzhaveni.</verse>
			<verse number="26">Loko Sawulo afikile Yerusalema, aringeta kutihlanganisa ni vajondzisiwa; kambe vamuchava hinkwavu, vangakholwi lesvaku ahundzuke mujondzisiwa.</verse>
			<verse number="27">Kutani Barnaba amuteka, amuyisa ka vapostola, avahlamusela hilaha Sawulo avoneke Hosi hakona, loko ali ndleleni, ni lesvaku Hosi yivulavule na yena; ahlamusela ni hilaha angajondzisa hakona hi vito ra Yesu doropeni ra Damaska, na angachavi nchumu.</verse>
			<verse number="28">Kutani Sawulo atshama na vona Yerusalema, na ali karhi afambafamba doropeni hinkwaku, ajondzisa hi vito ra Hosi na angachavi nchumu;</verse>
			<verse number="29">nasvona avulavula ni kuhlamulana ni Vayuda vakuvulavula Xigirika; kambe vona varingeta kumudlaya.</verse>
			<verse number="30">Kuteloko vamakwavu Hosini vasvitwile, vamuyisa Khezariya, kutani vamuhundzisela mahlweni kuya Tarso.</verse>
			<verse number="31">Nkameni wolowo, kereke ayili ni kurhula tikweni hinkwaru ra Yudeya, ni ra Galileya, ni ra Samariya, na yili karhi yiyakisiwa ni kuhanya kuxiximeni ka Hosi; kutani ayihandza, yitiyisiwa hi Moya Wokwetsima.</verse>
			<verse number="32">Loko Petrosi ali karhi afambafamba hinkwaku, afika ni le ka vahlawuliwa va Hosi lavayakeke Lida.</verse>
			<verse number="33">Kolano akuma munhu lweyi avaku i Eniya, lweyi aali xilema, ahetile malembe ya ntlhanu ni manharhu na ayetlele sangwini.</verse>
			<verse number="34">Kutani Petrosi aku ka yena: “Eniya! Yesu Kriste wa kuhanyisa; pfuka, utisongela sangu ra wena.” Hi nomo-lo apfuka ayima.</verse>
			<verse number="35">Hinkwavu lavayakeke Lida ni le Saroni, vamuvona, kutani vatinyiketa ka Hosi.</verse>
			<verse number="36">Doropeni ra Yopa, akuli ni mujondzisiwa wa xisati, lweyi avaku i Tabita (hi Xigirika: Dorkazi, hi lesvaku N'wa-Mhunti); aatolovela kutirha mintirho leyinene, arhandza ni kunyika.</verse>
			<verse number="37">Hi masiku wolawo akhomiwa hi vuvabzi, kutani afa. Kuteloko vahlampsile ntsumbu wa yena, vamuveka ndlwini ya le henhla.</verse>
			<verse number="38">Doropa ra Yopa arili kusuhi na Lida; hi kolaho, loko vajondzisiwa vatwa lesvaku Petrosi a le Lida, vamurhumela vavanuna vambirhi, vayamukombela lesvaku ata Yopa, angahlweli.</verse>
			<verse number="39">Kutani Petrosi asekeleka, afamba na vona. Kuteloko afikile, vamuyisa ndlwini ya le henhla; vafelakazi hinkwavu vamurhendzela, na vali karhi varila, vamukomba tinguvu ni sviyambalu lesvi Dorkazi aasvirhunga loko ahahanya.</verse>
			<verse number="40">Kambe Petrosi avahumesela handle hinkwavu; akhinsama hi matsolo, akhongela; kutani ahundzukula ka ntsumbu, aku: “Tabita, pfuka!” Kuteloko Tabita apfula mahlo, loko avona Petrosi, apfuka atshama.</verse>
			<verse number="41">Hi loko yena amukhoma hi voko, amuyimisa; kutani loko avitanile vakwetsimi va Hosi ni vafelakazi, asiya Dorkazi a ka vona na se ahanya.</verse>
			<verse number="42">Mhaka leyi yitiviwa hi vayaki va doropa hinkwaru ra Yopa; kutani vanhu lavotala vapfumela ka Hosi.</verse>
			<verse number="43">Petrosi axwa Yopa masiku lamanyingi, kaya ka wanuna lweyi avaku i Simoni, muchuki wa svikhumba.</verse>
		</chapter>
		<chapter number="10">
			<verse number="1">Doropeni ra Khezariya akuli ni munhu lweyi avaku i Korneliyo; aali ndhuna ya dzana ra masochwa ntlaweni lowuvuliwaka “wa Italiya”;</verse>
			<verse number="2">aali munhu wa vukhongeli, achava Xikwembu kun'we ni vamunti wa yena hinkwavu; aapfuna vanhu va tiko hi tinyiko letinyingi, angakarhali kukhongela Xikwembu.</verse>
			<verse number="3">Siku rin'wana, loko kulava kuva nkarhi wa vuntlhanu ni mune, otshuka avona ntsumi ya Xikwembu hi xivoniso, na yili karhi yinghena ka yena, yiku: “Korneliyo!”</verse>
			<verse number="4">Loko ayilangutisile svinene, akhomiwa hi kuchava, kutani aku: “I mpsini, Hosi?” Yiku ka yena: “Mikhongelo ya wena ni tinyiko ta wena sviyamukeliwile ka Xikwembu, kutani xikutsundzukile.</verse>
			<verse number="5">Svosvi-ke rhuma vavanuna le Yopa, vayavitana munhu lweyi vange i Simoni kumbe Petrosi.</verse>
			<verse number="6">Arhurheliwile ka Simoni mun'we wa muchuki wa svikhumba, lweyi yindlo ya yena yinga kusuhi ni tiva.”</verse>
			<verse number="7">Kuteloko ntsumi leyivulavuleke na yena yisukile, Korneliyo avitana vambirhi xikarhi ka vatirhi va yena, avitana ni sochwa rin'we lerichavaka Xikwembu xikarhi ka masochwa lawa mamutirhelaka.</verse>
			<verse number="8">Loko avahlamuselile timhaka hinkwatu, avarhuma Yopa.</verse>
			<verse number="9">Siku leritlhantamaka, loko vahali ndleleni, na vali karhi vatshinelela doropa ra Yopa, Petrosi akhwela henhla ka lwangu hi nkarhi wa vuntlhanu na wun'we, ayakhongela.</verse>
			<verse number="10">Kutani atwa ndlala, anavela kuja. Loko vaha mulungisela svakuja, angheniwa hi moya.</verse>
			<verse number="11">Avona tilo ripfulekile, ni xilo lexifanaka ni lansoro lerikulu na xili karhi xixika, xinembeletiwa misaveni hi tinyihla ta mune;</verse>
			<verse number="12">ndzeni ka lansoro akuli ni svivumbiwa hinkwasvu sva misava lesvifambaka hi milenge ni mavoko, ni lesvi kokovaka, ni lesvihahaka mpfhukeni.</verse>
			<verse number="13">Kutani rito rifika ka yena, riku: “Petrosi! Suka uyima, udlaya uja!”</verse>
			<verse number="14">Kambe Petrosi aku: “Ahihim, Hosi, ningakala ningasviyendli, hikuva anisija xilo lexiyilaka, hambi xili lexikalaka xingabasanga.”</verse>
			<verse number="15">Rito ritlhela riku ka yena ka vumbirhi: “Svilo lesvi Xikwembu xingavula lesvaku svibasile, ungahlayi lesvaku svayila.”</verse>
			<verse number="16">Svilo lesvi, svihumelela kanharhu, kutani hi nomo-lo, lansoro ritlhela ritlakuleliwa tilweni.</verse>
			<verse number="17">Loko Petrosi ahahlamala ngopfu xivoniso lexi axivoneke, lesvaku xingava xivula yini, kuhumelela vavanuna lavarhumiweke hi Korneliyo, vavutisa laha munti wa Simoni wunga kona, kutani vayafika nyangweni.</verse>
			<verse number="18">Vavitana vanhu ni kuvutisa lomu Simoni wa kuvuliwa Petrosi angavaka arhurheliwile kona.</verse>
			<verse number="19">Loko Petrosi ahayanakanya xivoniso lexi, Moya wuku ka yena: “Vona, ku ni vavanuna vambirhi, lava vakulavaka.</verse>
			<verse number="20">Suka uyima, uxika, ufamba na vona ungakanakani, hikuva hi mina nivarhumeke.”</verse>
			<verse number="21">Kutani Petrosi axika, aku ka vavanuna lava: “Munhu lweyi mimulavaka hi mina lweyi; mitisiwa hi mhaka yihi ke?”</verse>
			<verse number="22">Vaku: “Hirhumiwile hi Korneliyo, ndhuna ya dzana ra masochwa, wanuna wa kululama lweyi achavaka Xikwembu, lweyi akhensiwaka hi tiko hinkwaru ra Vayuda; aleletiwile hi ntsumi leyokwetsima kukuvitana uta muntini wa yena, lesvaku atayingisa lesvi ungatamubzela svona.”</verse>
			<verse number="23">Hi loko Petrosi avayamukela, avarhurhela ndlwini. Loko rixa, Petrosi asuka afamba na vona; van'wana vamakwavu Hosini va le Yopa vafamba na yena.</verse>
			<verse number="24">Siku leritlhantamaka, anghena Khezariya. Korneliyo aavalangutelile, avitanile ni maxaka ya yena ni vanghanu.</verse>
			<verse number="25">Loko Petrosi anghena, Korneliyo aya mutlhangaveta, atiwisela milengeni ya yena, amukhinsamela.</verse>
			<verse number="26">Kambe Petrosi amusekelekisa, aku: “Sekeleka uyima, na mina ni munhu ntsena.”</verse>
			<verse number="27">Kuteloko Petrosi anghena, na ali karhi avulavula na Korneliyo; kutani akuma vanhu lavanyingi na vahlengeletanile kona.</verse>
			<verse number="28">Aku ka vona: “Masvitiva svinene lesvaku svayila ka Muyuda kuyendzela munhu wa rixaka rin'wana kumbe kutshama na yena; kambe Xikwembu xinikombisile lesvaku ningatshuki nibzela munhu lesvaku wayila, kumbe angabasanga.</verse>
			<verse number="29">Hikolaho, loko nivitaniwile, nitile na ningakanakani; kutani svosvi nilava kutiva lesvaku xana minivitanele yini ke?”</verse>
			<verse number="30">Hi loko Korneliyo ahlamula, aku: “Svosvi kuhundzile masiku manharhu, na nili karhi nikhongela ndlwini ya mina hi nkarhi wa vuntlhanu ni mune; kutani nivona munhu ayimile mahlweni ka mina, na ayambalile sva kuvangama,</verse>
			<verse number="31">aku: Korneliyo, kukhongela ka wena kuyingisiwile, ni tinyiko ta wena tiyanakanyiwile mahlweni ka Xikwembu.</verse>
			<verse number="32">Svosvi-ke rhuma vanhu vaya Yopa, vayavitana Simoni, lweyi vange i Petrosi; arhurheliwile ndlwini ya Simoni, muchuki wa svikhumba, kusuhi ni tiva.</verse>
			<verse number="33">Hikolaho nihantlisile nirhumela vanhu ka wena; kutani uyendlile svona loko utile; svosvi-ke hinkwerhu hitshamile svin'we, laha mahlweni ka Xikwembu, kuyingisa hinkwasvu lesvi Hosi yikuleleteke svona.”</verse>
			<verse number="34">Kutani Petrosi asungula kuvulavula aku: “Svosvi natwisisa svinene lesvaku Xikwembu axiyi hi nghohe;</verse>
			<verse number="35">kambe, matikweni hinkwawu, lweyi axichavaka avuya ayendla lesvilulameke, xamutsakela.</verse>
			<verse number="36">Rito leri xilirhumeleke Vaisrayele, maritiva, ringa rito leripaluxaka mahungu lamanene ya kurhula ha Yesu Kriste, yena Hosi ya vanhu hinkwavu.</verse>
			<verse number="37">Mitiva ni timhaka letihumeleleke tikweni hinkwaru ra Yudeya, tinga letisunguleke hi le Galileya, ndzhaku ka nkhuvulo lowutwalisiweke hi Yohani;</verse>
			<verse number="38">mitiva ni ta Yesu wa Nazareta, ni hilaha Xikwembu xicheleke hakona Moya Wokwetsima ni matimba henhla ka yena. Aafambafamba hinkwaku, na ali karhi ayendla lesvinene, ahanyisa hinkwavu lava vaxanisiwaka hi Diyavulosi, hikuva Xikwembu axili na yena.</verse>
			<verse number="39">Loko hili hina, hi timboni ta hinkwasvu lesvi asviyendleke tikweni ra Vayuda, ni le Yerusalema; hi yena lweyi vamudlayeke hi kumuhayeka mhandzeni.</verse>
			<verse number="40">Kambe Xikwembu ximupfuxile kufeni hi siku ra vunharhu, kutani ximukombisile,</verse>
			<verse number="41">kungali ka tiko hinkwaru, kambe ka timboni leti xiti hlawuleke ka hali kusunguleni, anga hina lava hingaja na yena, hi nwa na yena, ndzhaku ka loko apfukile kufeni.</verse>
			<verse number="42">Kutani ahileletile kupaluxa Evhangeli tikweni, ni kutiyisa vumboni bza lesvaku hi yena lweyi avekiweke hi Xikwembu kuva muyavanyisi wa lavahanyaka ni lavafeke.</verse>
			<verse number="43">Hi yena lweyi vaprofeta hinkwavu vahlayeke vumboni henhla ka yena loko vaku: ‘Mun'wana ni mun'wana lweyi apfumelaka ka yena, atakuma kurivaleliwa ka svijoho hi vito ra yena.’”</verse>
			<verse number="44">Loko Petrosi ahavulavula hi timhaka toleto, Moya Wokwetsima wuxikela henhla ka hinkwavu lava avayingisaka Rito.</verse>
			<verse number="45">Kutani vapfumeli va Vayuda lavateke na Petrosi, vahlamala ngopfu, loko vavona lesvaku nyiko ya Moya Wokwetsima yiyaveliwa na vona vamatiko.</verse>
			<verse number="46">Hikuva avavatwa vavulavula hi tindzimi tin'wana, na vali karhi vadzunisa Xikwembu. Kutani Petrosi aku:</verse>
			<verse number="47">“I mani lweyi angayalaka svosvi lesvaku vanhu lava vakhuvuliwa hi mati, lesvi vayamukeleke Moya Wokwetsima kufana na hina ke?”</verse>
			<verse number="48">Kutani aleleta lesvaku vakhuvuliwa hi vito ra Yesu Kriste. Vona vamukombela lesvaku axwa na vona masiku mangali mangani.</verse>
		</chapter>
		<chapter number="11">
			<verse number="1">Kambe vapostola ni vamakwavu Hosini lavayakeke Yudeya vatwa lesvaku vamatiko na vona vayamukele Rito ra Xikwembu.</verse>
			<verse number="2">Kuteloko Petrosi atlhantukele Yerusalema, lava avatsakela sva kuyimba vavulavulisana na yena,</verse>
			<verse number="3">vaku: “Wena, unghene ka vavanuna lavangayimbangiki, uja na vona.”</verse>
			<verse number="4">Kutani Petrosi asungula kuvabzela timhaka hi kulongoloka ka tona, aku:</verse>
			<verse number="5">“Anili doropeni ra Yopa, na nili karhi nikhongela; kutani ningheniwa hi moya, nivona xilo lexifanaka ni lansoro lerikulu, na xili karhi xixika xinembeletiwa hi le tilweni hi tinyihla ta mune, xifika kusuhi na mina.</verse>
			<verse number="6">Loko ni langutisisa svinene ndzeni ka xona, nivona svifuyu svofamba hi milenge ni mavoko, ni sviharhi, ni lesvi kokovaka, ni lesvihahaka mpfhukeni.</verse>
			<verse number="7">Kutani nitwa rito leringe ka mina: ‘Petrosi, suka uyima, udlaya uja!’</verse>
			<verse number="8">Kutani niku: ‘Ahihim, Hosi, ningakala ningasviyendli, hikuva akusitshama kunghena xilo lexiyilaka kumbe lexikalaka xingabasanga non'weni wa mina, ni siku ni rin'we.’</verse>
			<verse number="9">Rito riyengeta rihuma tilweni, riku: ‘Svilo lesvi Xikwembu xingavula lesvaku svibasile, ungavuli lesvaku svayila.’</verse>
			<verse number="10">Svilo lesvi svihumelela kanharhu. Kutani hinkwasvu svitlhela svitlheliseliwa tilweni.</verse>
			<verse number="11">Hi nkama wolowo kutshuka kuhumelela vavanuna vanharhu nyangweni ya yindlo leyi anitshama ka yona; avarhumiwile ka mina, vahuma Khezariya.</verse>
			<verse number="12">Kutani Moya wunibzela lesvaku nifamba na vona, na ningakanakani; na vona vamakwerhu va ntlhanu ni mun'we lava, vafamba na mina; kutani hinghena ka Korneliyo yelweyo.</verse>
			<verse number="13">Kuteloko ahibzela hilaha avoneke ntsumi ndlwini ya yena, na yiyimile yiku: ‘Rhuma vanhu vaya Yopa, vayavitana Simoni lweyi vange i Petrosi;</verse>
			<verse number="14">hi yena lweyi angatakubzela timhaka leti ungataponisiwa ha tona, wena ni va njangu wa wena hinkwawu.’</verse>
			<verse number="15">Loko ni sungula kuvulavula, Moya Wokwetsima wuta henhla ka vona, hi ndlela leyi wungata ha yona ni le henhla ka hina kusunguleni.</verse>
			<verse number="16">Kutani ni anakanya rito ra Hosi leringe: ‘Yohani akhuvulile hi mati, kambe n'wina mitakhuvuliwa hi Moya Wokwetsima.’</verse>
			<verse number="17">Kutani-ke, lesvi Xikwembu xivanyikeke nyiko leyifanaka ni leyi hingayikuma hina, hikupfumela ka Hosi Yesu Kriste, xana anili mani mina kuyalela Xikwembu ke?”</verse>
			<verse number="18">Loko vatwa timhaka teto, vamiyela vangahavileli; kutani vadzunisa Xikwembu, vaku: “Loko svilitano, na vona vamatiko Xikwembu xivanyikile kuhundzuka loku kuyisaka vuton'wini.”</verse>
			<verse number="19">Loko vali lava avahangalasiwile hi kuxanisiwa lokungahumelela nkameni wa kudlayiwa ka Stefano, vahundzela mahlweni kuyafika le Fenisiya, ni le Kipra, ni le Antiyoka, na vali karhi vajondzisa Rito ka Vayuda ntsena.</verse>
			<verse number="20">Kambe van'wana va vona, vanga vavanuna lavahumeke Kipra ni le Kirena, loko vafike le Antiyoka, vahlaya Rito ni le ka Vagirika, vavativisa Evhangeli ya Hosi Yesu.</verse>
			<verse number="21">Matimba ya Hosi amali na vona; kutani vanhu lavotala vapfumela, vahundzuka ka Hosi.</verse>
			<verse number="22">Kuteloko mahungu ya timhaka toleto mayafika tindleveni ta kereke ya le Yerusalema, kurhumiwa Barnaba lesvaku aya Antiyoka.</verse>
			<verse number="23">Loko afika kona, ni loko avona lesvi timpsalu ta Xikwembu titirheke svona, atsaka; kutani avakhongotela hinkwavu kunamarhela Hosi ni kuyichivirikela hi mbilu.</verse>
			<verse number="24">Barnaba aali wanuna wa munene, lweyi ateleke hi Moya Wokwetsima ni kupfumela; kutani ntshungu lowukulu wuyengeteleka ntlaweni wa Hosi.</verse>
			<verse number="25">Hi loko Barnaba aya Tarso kuyalava Sawulo.</verse>
			<verse number="26">Kuteloko amukumile, avuya na yena Antiyoka. Vahlengeletana ni kereke lembe hinkwaru, na vali karhi vajondzisa ntshungu lowukulu. Le Antiyoka, hi kona laha vajondzisiwa vangasungula kuvuliwa Vakriste kona.</verse>
			<verse number="27">Masikwini walawo, vaprofeta vangirimela hi le Yerusalema, vata Antiyoka.</verse>
			<verse number="28">Mun'we wa vona, lweyi avaku i Agabo, asuka ayima, ativisa hi matimba ya Moya lesvaku ndlala leyikulu yitawa misaveni hinkwayu (kunene yihumelele nkameni wa hosi Klawudiyo).</verse>
			<verse number="29">Kutani vajondzisiwa vatwanana lesvaku mun'wana ni mun'wana wa vona, atarhumela lesvi asvikotaka akuva vapfuna vamakwavu lavayakeke tikweni ra Yudeya.</verse>
			<verse number="30">Kunene vayendlisa svosvo, kutani varhumela tinyiko takona ka vakulukumba, tifamba na Barnaba na Sawulo.</verse>
		</chapter>
		<chapter number="12">
			<verse number="1">Nkameni wolowo, hosi Heroda asungula kuxanisa van'wana va kereke.</verse>
			<verse number="2">Adlaya Yakobe makwavu wa Yohani hi tlhari.</verse>
			<verse number="3">Kutani loko avona lesvaku svitsakisile Vayuda, atlhela akhoma na Petrosi (amali masiku ya Xinkwa xokala comela).</verse>
			<verse number="4">Loko amukhomile, amupfalela jele, kutani aleleta lesvaku vamurindza hi mune wa mintlawa, ntlawa wun'wana ni wun'wana wuli ni mune wa masochwa. Aatilulamisele kuhumesa Petrosi mahlweni ka tiko ndzhaku ka nkhuvu wa Paska.</verse>
			<verse number="5">Hikolaho, Petrosi arindziwa na ali jele; kambe kereke ayingatshiki kumukhongelela ka Xikwembu.</verse>
			<verse number="6">Loko Heroda ali kusuhi ni kumuhumesa mahlweni ka tiko, hi vusiku bzakona, Petrosi aayetlele xikarhi ka masochwa mambirhi; aabohiwile hi machini mambirhi, nasvona valanguteli va nyangwa avarindza jele.</verse>
			<verse number="7">Kutani, hi nomo-lo, ntsumi ya Hosi yihumelela; yindlo yitala hi kuvonakala; ntsumi yihlakahla Petrosi rheveni, yimupfuxa, yiku: “Hantlisa, upfuka.” Kutani machini mawa mavokweni ya yena.</verse>
			<verse number="8">Ntsumi yiku ka yena: “Tikhame, uyambala ni masandhazi ya wena.” Ayendlisa xilesvo. Ntsumi yitlhela yiku ka yena: “Yambala ni banci ra wena, unilandza.”</verse>
			<verse number="9">Kuteloko Petrosi ahumile, na ayilandza, angativi lesvaku lesviyendliwaka hi ntsumi hi svona hakunene. Aapimisa lesvaku ingava norho.</verse>
			<verse number="10">Loko vahundzile ntlawa wa kusungula ni lowa vumbirhi, vafika xipfalwini xa nsimbi lexipfulekelaka doropeni; xitipfula hixoxe mahlweni ka vona, kutani vahuma, vafamba mpfhukanyana hi ndlela yakona; kutani hi nomo-lo, ntsumi yisuka yisiya Petrosi.</verse>
			<verse number="11">Loko Petrosi axalamuka, aku: “Svosvi nasvitiva hakunene lesvaku Hosi yirhumile ntsumi ya yona, kutani yiniponisile mavokweni ya Heroda, ni ka hinkwasvu lesvi tiko ra Vayuda aritiyimisele kuniyendla svona.”</verse>
			<verse number="12">Loko Petrosi avonile lesvaku timhaka tiyimile hi ndlela leyi, aya kaya ka Mariya, mamana wa Yohani lweyi avaku i Marka, laha vapfumeli lavotala avahlengeletene kona, na vali karhi vakhongela.</verse>
			<verse number="13">Petrosi agongondza nyangweni ya le handle, kutani kuta mutirhi waxisati lweyi avaku i Roda, atayingisela.</verse>
			<verse number="14">Loko atwile hi rito lesvaku i Petrosi, kutsakeni ka yena angapfulanga xipfalu, kambe atlhelela ndlwini hi kutsutsuma aya vativisa lesvaku Petrosi ayimile le handle nyangweni.</verse>
			<verse number="15">Vaku ka yena: “U ni rihuhe wena.” Kambe atiyisa lesvaku angahembi; vona vaku: “I ntsumi ya yena.”</verse>
			<verse number="16">Kambe Petrosi atlhela agongondza; kakuloko vapfulile, vamuvona, kutani vahlamala ngopfu.</verse>
			<verse number="17">Yena avakwehleta hi voko lesvaku vamiyela; avabzela hilaha Hosi yimuhumeseke jele hakona, kutani aku: “Tivisani Yakobe ni vamakwerhu Hosini timhaka toleto.” Kutani ahuma, afamba aya kun'wana.</verse>
			<verse number="18">Loko bzixile, masochwa mapfilungana tinhloko svinene, maku: “Kuhumelele yini ka Petrosi xana?”</verse>
			<verse number="19">Loko Heroda amulavile angamukumi, athethisa masochwa hubzeni, kutani aleleta lesvaku madlayiwa. Ndzhaku ka svona, Heroda asuka Yudeya, angirimelela Khezariya, ayatshama kona.</verse>
			<verse number="20">Heroda aalava kulwa ni va le Tiro ni va le Sidoni; kambe vona vata ka yena na vali mbilu yin'we; varhanga hi kutwanana na Blasto, mulanguteli wa yindlo ya hosi; hi loko vayakombela kurhula ka tiko, hikuva tiko ra vona arikuma svakuja hikolaho ka tiko ra hosi Heroda.</verse>
			<verse number="21">Kutani hi siku lerivekiweke, Heroda ayambala tinguvu ta vuhosi, atshama xitshan'wini xa yena, avulavula na vona.</verse>
			<verse number="22">Kutani vanhu vahuwelela, vaku: “Rito leri ahi ra munhu, i ra Tilo!”</verse>
			<verse number="23">Hi nomo-lo, ntsumi ya Hosi yiba Heroda, hikuva aangadzunisanga Xikwembu; kutani ajiwa hi svivungu, afa.</verse>
			<verse number="24">Rito ra Hosi ariya mahlweni, rikula ngopfu.</verse>
			<verse number="25">Kutani loko Barnaba na Sawulo vahetile ntirho wa vona, vasuka Yerusalema, vavuya na vali na Yohani, lweyi avaku i Marka.</verse>
		</chapter>
		<chapter number="13">
			<verse number="1">Akerekeni ya le Antiyoka, akuli ni vaprofeta ni vajondzisi van'wana, vanga Barnaba, na Simiyoni lweyi avaku i Nigere na Lukiyo wa Kirena, na Manaheme lweyi angakula svin'we na hosi Heroda, na Sawulo.</verse>
			<verse number="2">Loko vali karhi na vatitsona svakuja vagandzela Hosi, Moya Wokwetsima wuku: “Nihlawuleleni Barnaba na Sawulo, vaya ntirhweni lowu ni vavitaneleke wona.”</verse>
			<verse number="3">Kutani loko vatitsonile svakuja ni loko vakhongelile, vavatlhanteka mavoko, kutani vavapfulela tindlela.</verse>
			<verse number="4">Vona ke, hi kurhumiwa hi Moya Wokwetsima, vangirimela Selukiya, vanghena ngalaweni vapelela Kipra.</verse>
			<verse number="5">Loko vafikile Salamina, vapaluxa Rito ra Xikwembu masinagogeni ya Vayuda. Avali na Yohani, mupfuni wa vona.</verse>
			<verse number="6">Kuteloko vatsemakanyile xihlale hinkwaxu vayafika Pafo, vayakuma mungoma mun'we wa muprofeta wa mavunhwa; vito ra yena avaku i Bariyesu;</verse>
			<verse number="7">aatshama na Serxjiyu Pawulo, muyimeli wa vuhosi, wanuna wa kutlhariha, lweyi aavitanile Barnaba na Sawulo hikuva aalava kutwa Rito ra Xikwembu.</verse>
			<verse number="8">Kambe vasiveliwa hi munhu lweyi wa mungoma, lweyi vito rin'wana ra yena avaku i Elima; aaringeta kuyendla lesvaku muyimeli wa vuhosi angapfumeli.</verse>
			<verse number="9">Kambe Sawulo, anga yena Pawulo, atala hi Moya Wokwetsima, kutani ahonokela mungoma lweyi, aku:</verse>
			<verse number="10">“Wena n'wana Sathana, lweyi ateleke hi kukanganyisa hinkwaku ni kubiha hinkwaku, wena nala wa hinkwasvu lesvilulameke, xana utatshika rini kuhingakanya tindlela letolulama ta Hosi ke?</verse>
			<verse number="11">Vona, svosvi voko ra Hosi ri le henhla ka wena, utafa mahlo, uheta masiku na ungahavoni nchumu.” Hi nomo-lo, mungoma ateliwa hi riphume ni munyama, kutani ayingayinga, alava lweyi angamufambisaka hi voko.</verse>
			<verse number="12">Loko muyimeli wa vuhosi avona lesvihumeleleke, apfumela, ahlamalisiwa hi ta Hosi leti ajondzisiweke tona.</verse>
			<verse number="13">Pawulo ni lava avali na yena, vasuka Pafo hi ngalawa, vapelela le Perxje, doropa ra Pamfiliya. Kambe Yohani ahambana na vona, atlhelela Yerusalema.</verse>
			<verse number="14">Loko valivona, vasuka le Perxje, vayafika doropeni ra Antiyoka wa Pizidiya; kutani vanghena sinagogeni hi siku ra Savata, vatshamisa.</verse>
			<verse number="15">Ndzhaku ka loko kuhlayiwile tindzimana ta Nawu ni ta Vaprofeta, vafambisi va sinagoga vavarhumela rito, vaku: “N'wina valekwerhu, loko mili ni rito rokhongotela vanhu, mingavulavula.”</verse>
			<verse number="16">Kolaho Pawulo asuka ayima; kutani loko avakwehletile hi voko, aku: Vavanuna va Israyele, na n'wina lavachavaka Xikwembu, yingisani:</verse>
			<verse number="17">Xikwembu xa tiko leri ra Vaisrayele xihlawulile vatatana va hina, kutani loko Vaisrayele lava vaha luvelile tikweni ra Gibita, Xikwembu xivakulisa, xivuya xivahumesa kona hi matimba lamakulu.</verse>
			<verse number="18">Kutani, lemananga, xivalehisela mbilu hi malembe ya mune wa makume.</verse>
			<verse number="19">Kuteloko xihelisile matiko ya ntlhanu ni mambirhi Kanana, xiyavela vatatana tiko rakona, riva rifuwo ra vona.</verse>
			<verse number="20">Hinkwasvu lesvi svitekile malembe ya mune wa madzana ni ntlhanu wa makume (450). Ndzhaku ka svona xivanyika vayavanyisi kuyafika nkameni wa muprofeta Samuwele.</verse>
			<verse number="21">Kuteloko vakombela hosi; Xikwembu xivanyika Sawulo n'wana Kixi, wanuna wa rixaka ra Benjamini, afuma malembe ya mune wa makume.</verse>
			<verse number="22">Loko Xikwembu ximususile, xiveka Davhida kuva hosi ya vona; hi yena lweyi xingahlaya lesvaku wakhenseka, loko xite: Nikumile lesvaku Davhida n'wana Yese, i munhu lweyi anga wa mbilu ya mina, hikuva atayendla hinkwasvu lesvi nisvirhandzaka.</verse>
			<verse number="23">Arixakeni ra yena, Xikwembu xinyikile Vaisrayele Muponisi anga Yesu, hilaha axisvitshembisile hakona.</verse>
			<verse number="24">Loko Yesu angasihumelela, Yohani arhange apaluxa, tikweni ra Israyele hinkwaru, mahungu ya lesvaku lavahundzukaka vatakhuvuliwa.</verse>
			<verse number="25">Kutani loko Yohani alava kuheta ntirho wa yena, ate: Xana mipimisa lesvaku ni mani ke? Aniyena lweyi mimulangutelaka; kambe vonani, wata ndzhaku ka mina lweyi svinganifanelangiki kumuhlivila masandhazi.</verse>
			<verse number="26">“N'wina valekwerhu minga rixaka ra Abrahamu, ni van'wana lava vachavaka Xikwembu xikarhi ka n'wina: Mahungu lawa ya kuponisiwa marhumeliwile ka hina.”</verse>
			<verse number="27">Lava vayakeke Yerusalema, ni vakulukumba va vona, avativanga lesvaku Yesu i mani, nasvona avatwisisanga marito ya vaprofeta lawa mahlayiwaka siku rin'wana ni rin'wana ra Savata. Kambe vayendlile lesvaku marito lawa mahetiseka, siku leri vathethiseke Yesu.</verse>
			<verse number="28">Hambi loko vangakumanga nchumu xobiha ka yena lexi avafanekela kumutsemela rifu ha xona, vakombele ka Pilato lesvaku adlayiwa.</verse>
			<verse number="29">Kuteloko vahetisisile timhaka hinkwatu letitsaliweke mayelanu na yena, vamuhawulile mhandzeni, vamulata sirheni.</verse>
			<verse number="30">Kambe Xikwembu ximupfuxile xikarhi ka vafi;</verse>
			<verse number="31">kutani avoniwile hi masiku lamanyingi hi vajondzisiwa lavangasuka Galileya, vatlhantukela Yerusalema na vali na yena. Namuntlha hi vona vanga timboni ta yena vanhwini.</verse>
			<verse number="32">“Na hina ke, ha mitivisa mahungu lamanene ya xitshembiso lexi vatatana va hina vatshembisiweke xona,”</verse>
			<verse number="33">hi lesvaku Xikwembu xihetisisile xitshembiso xakona ka hina vana va vona, hi kupfuxa Yesu kufeni; hi svona lesvitsaliweke ka Pisalma ya vumbirhi, leyinge: “‘U n'wananga, namuntlha ni kupsalile.’”</verse>
			<verse number="34">Loko yili mhaka ya kumupfuxa xikarhi ka vafi lesvaku angaheli hi kubola, Xikwembu xivulise xilesvi xiku: “‘Nitaminyika minkateko leyokwetsima, yinga leyotiya leyitshembisiweke Davhida.’”</verse>
			<verse number="35">Hikolaho xahavula ni kun'wana xiku: Ungetshiki Muhlawuliwa wa wena ahela hi kubola.</verse>
			<verse number="36">Loko ali Davhida, ayisile makungu ya Xikwembu mahlweni, nkameni wa kuhanya ka yena, kutani atiyetlelela, alahliwa ni vatatana va yena, ava abola.</verse>
			<verse number="37">Kambe lweyi Xikwembu ximupfuxeke kufeni, angahelanga hi kubola.</verse>
			<verse number="38">“Svitiveni ke n'wina valekwerhu lesvaku, hikolaho ka munhu lweyi, mitivisiwa ta kurivaleliwa ka svijoho; nasvona tivani lesvaku, ka hinkwasvu lesvi amihluleka kurivaleliwa ka svona hi Nawu wa Moxe,”</verse>
			<verse number="39">svosvi mun'wana ni mun'wana lweyi apfumelaka warivaleliwa ka svona ha Yesu.</verse>
			<verse number="40">Loko svilitano, tivoneleni lesvaku kungahumeleli lesvingavuliwa hi vaprofeta loko vaku:</verse>
			<verse number="41">“‘Langutani n'wina vasandzi, hlamalani, miva milova, hikuva ni le kutirheni minkameni leyi ya n'wina; ntirho wakona amingawukholwi, loko vamitivisa wona.’”</verse>
			<verse number="42">Loko Pawulo na Barnaba vahuma sinagogeni, vanhu vavakombela kuta nakambe hi siku ra Savata leritlhantamaka, vatavajondzisa timhaka toleto.</verse>
			<verse number="43">Kuteloko nhlengeletanu yihangalakile, Pawulo na Barnaba valandziwa hi Vayuda ni vamatiko lavanyingi vavukhongeli, lavayamukeliweke Xiyudeni; vapostola vavulavula na vona, vavakhongotela kutiyisela timpsalwini ta Xikwembu.</verse>
			<verse number="44">Ndzhaku ka vhiki, hi siku ra Savata, vanhu lavanyingi va doropa vahlengeletana akuva vayingisa rito ra Hosi.</verse>
			<verse number="45">Kambe loko Vayuda vavona mintshungu, vatala hi vukwele, kutani vakaneta ni kuyala lesvivuliwaka hi Pawulo.</verse>
			<verse number="46">Kambe Pawulo na Barnaba vahlamula na vangachavi nchumu, vaku: “Asvifanela lesvaku Rito ra Xikwembu ribzeliwa n'wina kusunguleni; kambe lesvi miricukumetaka, ni lesvi mititsemelaka hi n'wexe, miku amifaneliwi hi vutomi lebzingaheliki, masvivo hina hihundzukela ka vamatiko.”</verse>
			<verse number="47">Hikuva Hosi yihi leletile lesvi: “‘Nikuvekile kuva kuvonakala ka vamatiko, ni kuva ndlela ya kuponisiwa matlhelweni hinkwawu ya misava.’”</verse>
			<verse number="48">Loko vamatiko vatwa lesvo, vatsaka, vadzunisa Rito ra Hosi; kutani hinkwavu lavahlawuleliweke vutomi lebzingaheliki, vapfumela.</verse>
			<verse number="49">Rito ra Hosi rihangalaka tikweni hinkwaru.</verse>
			<verse number="50">Kambe Vayuda vahlohlotela vavasati lavakuchaviseka va vukhongeli, ni vakulukumba va doropa; vasungula kuxanisa Pawulo na Barnaba, kutani vavahlongola tikweni ra vona.</verse>
			<verse number="51">Kambe vona vaphumunha ntshuri milengeni ya vona, kukomba lesvaku vahambana na vona, kutani vaya doropeni ra Ikoniya.</verse>
			<verse number="52">Loko vali vajondzisiwa, vatala hi kutsaka ni Moya Wokwetsima.</verse>
		</chapter>
		<chapter number="14">
			<verse number="1">Loko Pawulo na Barnaba vali le Ikoniya, vanghena sinagogeni ra Vayuda kufana ni le Antiyoka, vajondzisa kona, kukondza kupfumela vunyingi lebzikulu bza Vayuda ni bza Vagirika.</verse>
			<verse number="2">Kambe Vayuda vokala vangapfumelanga vahlohlotela vamatiko, vawonha timbilu ta vona kuvalwisa ni vamakwavu Hosini.</verse>
			<verse number="3">Hambi svilitano, vapostola vaxwa kona masiku lamanyingi, vavulavula na vangachavi nchumu, vatitshembele Hosi; yona ayitiyisa mahungu ya timpsalu ta yona hi kuyendla mahlori ni svihlamaliso hi mavoko ya vona.</verse>
			<verse number="4">Kambe xitshungu xa doropa xiyavana, xin'wana xiyimela Vayuda, xin'wana xiyimela vapostola.</verse>
			<verse number="5">Hi loko vamatiko ni Vayuda, svin'we ni tindhuna ta vona, varingeta kuyendlela vapostola lesvobiha, ni kuvakhandla hi maribze;</verse>
			<verse number="6">loko vona vasvitwa vatsutsumela Listra ni le Derbe, ringa doropa rin'wana ra tiko ra Likawoniya, vafika ni le svidoropanini svakona.</verse>
			<verse number="7">Kutani vapaluxa Evhangeli kona.</verse>
			<verse number="8">Akuli ni munhu le Listra lweyi aatolovelile kutshama ndhawini yin'we, hikuva aalimalile milenge; hi mpfhuka avelekiwa, anga zanga afamba ni siku ni rin'we.</verse>
			<verse number="9">Aayingisa lesvihlayiwaka hi Pawulo. Yena amulangutisisa, kutani avona lesvaku anikupfumela ka lesvaku angahanyisiwa;</verse>
			<verse number="10">hi loko Pawulo atlakusa rito, aku ka yena: “Suka, uyima hi milenge ya wena!”</verse>
			<verse number="11">Munhu lweyi okakatsuku, asungula kufambafamba. Loko xitshungu xivona lesvi sviyendliweke hi Pawulo, xitlakusa rito hi ririmi ra Likawoniya, xiku: “Svikwembu svitiyendle svifananiso sva vanhu, kutani svixikele ka hina!”</verse>
			<verse number="12">Kutani Barnaba avamuhlaya Zewu; Pawulo yena, avaku i Herme, hikuva aali yena xivulavuli lexikulu.</verse>
			<verse number="13">Na yena Muprista wa Zewu, lweyi tempele ya yena ayili handle nyana ka doropa, atisa tihomu ni vuhlalu bza sviluva nyangweni ya doropa, alava kuhumesela vapostola timhamba, na ali ni xitshungu.</verse>
			<verse number="14">Kambe loko vapostola Barnaba na Pawulo vatwa svosvo, vahandzula sviyambalu sva vona, vatsutsumela xikarhi ka ntshungu na vali karhi vahuwelela,</verse>
			<verse number="15">vaku: “Vavanuna, hikolaho ka yini miyendla lesvo xana? Kuve na hina hi vanhu lava vafanaka na n'wina hi ntumbuluku; mahungu lamanene lawa hi mitiselaka wona hi lesvaku mitshika mintirho leyi ya sva hava, mihundzukela ka Xikwembu lexihanyaka, lexingayendla tilo ni misava, ni lwandle, ni svilo hinkwasvu lesvinga ka svona;</verse>
			<verse number="16">minkameni leyihundzeke, xipfumelelile matiko hinkwawu kufamba hi tindlela ta wona.</verse>
			<verse number="17">Hambi svilitano, axitshikanga kutikomba lesvi xinga svona, hi kuyendla lesvinene; ximinyikile timpfula tihuma tilweni, ni tinguva ta ntshovelo, ximiyandzisela ni svakuja, xitata timbilu ta n'wina hi kutsaka.”</verse>
			<verse number="18">Kambe, hambi loko vapostola vavulise svosvo, asvivavevukelanga kuyendla lesvaku xitshungu xingavahumeseli timhamba.</verse>
			<verse number="19">Hi loko kufika Vayuda lavahumaka Antiyoka ni le Ikoniya, vakucetela xitshungu, xikhandla Pawulo hi maribze, kutani vamukokela handle ka doropa, vapimisa lesvaku afile.</verse>
			<verse number="20">Kambe loko vajondzisiwa vata vamurhendzela, apfuka, anghena doropeni; kutani hi siku leritlhantamaka asuka aya Derbe, na ali na Barnaba.</verse>
			<verse number="21">Kuteloko na vapaluxile Evhangeli doropeni rolero ra Derbe ni kuhundzukisa vanhu lavanyingi lesvaku vava vajondzisiwa, vatlhelela Listra, ni le Ikoniya, ni le Antiyoka,</verse>
			<verse number="22">na vali karhi vatiyisa timbilu ta vajondzisiwa, vavakhongotela kutiyisela kupfumeleni, vaku: “Amfun'wini wa Xikwembu, hifanele kunghena hi maxangu lamanyingi.”</verse>
			<verse number="23">Vavahlawulela vakulukumba akerekeni yin'wana ni yin'wana; kutani, hi kukhongela ni kutitsona svakuja, vavaveka mavokweni ya Hosi leyi avapfumelile ka yona.</verse>
			<verse number="24">Kuteloko vatsemakanya tiko ra Pizidiya, vanghena tikweni ra Pamfiliya.</verse>
			<verse number="25">Vajondzisa Rito Perxje, kutani vangirimela vaya Ataliya.</verse>
			<verse number="26">Vasuka kona, vatlhelela Antiyoka hi ngalawa, kunga kona laha vakriste avavakombelelile minkateko ya Xikwembu, lesvaku vayatirha ntirho wa xona. Kutani vavuya na vahetile ntirho wakona.</verse>
			<verse number="27">Akufikeni ka vona, vahlengeleta kereke, vavarungulela hinkwasvu lesvi Xikwembu xisviyendleke ha vona, ni hilaha xingapfulela vamatiko anyangwa yonghena kupfumeleni.</verse>
			<verse number="28">Kutani vatshama kona nkama lowoleha na vali ni vajondzisiwa.</verse>
		</chapter>
		<chapter number="15">
			<verse number="1">Van'wana lavahumeke Yudeya, avajondzisa vamakwavu Hosini, vaku: “Loko mingayimbisiwanga hi kuya hi Nawu wa Moxe, mingakala mingaponisiwi.”</verse>
			<verse number="2">Kambe Pawulo na Barnaba vahambana ngopfu na vona mhakeni leyi, vaphikizana na vona hi matimba; kutani valulamisa lesvaku Pawulo na Barnaba vataya Yerusalema ni van'wana va Antiyoka, kuyavutisa mhaka leyi ka vapostola ni ka vakulukumba.</verse>
			<verse number="3">Kereke yivalongelela yiku: “Tindlela atibase!” Kutani vatsemakanya matiko ya Fenisiya ni ya Samariya, na vali karhi vahlamusela hilaha vamatiko vahundzukeke hakona; kutani vamakwavu Hosini hinkwavu vatsakisiwa ngopfu hi mhaka leyi.</verse>
			<verse number="4">Kuteloko vafikile Yerusalema, vayamukeliwa hi kereke ni vapostola ni vakulukumba; kutani vavarungulela hinkwasvu lesvi Xikwembu xisviyendleke ha vona.</verse>
			<verse number="5">Kambe van'wana va ntlawa wa Vafarisi, lava avapfumelile, vayima, vaku: “Svafanela lesvaku vamatiko vayimba, vabzeliwa kuhlayisa Nawu wa Moxe.”</verse>
			<verse number="6">Kutani vapostola ni vakulukumba vahlengeletana kukamba mhaka leyi.</verse>
			<verse number="7">Kuteloko vayivulavulile nkama wa kuleha, Petrosi ayima, aku ka vona: “Vavanuna valekwerhu, masvitiva lesvaku Xikwembu xinihlawulile xikarhi ka n'wina loko kereke yahakusungula, lesvaku vamatiko vatatwa rito ra Evhangeli hi nomo wa mina, vakondza vapfumela.</verse>
			<verse number="8">Kutani Xikwembu lexitivaka timbilu ta vanhu, xikombile lesvaku vayamukeleka ka xona hi kuvanyika Moya Wokwetsima kukotisa hina;</verse>
			<verse number="9">xikarhi ka hina na vona, axihlawulanga: Xibasisile timbilu ta vona, hikuva vapfumelile.</verse>
			<verse number="10">Svosvi-ke, xana miringela yini Xikwembu hi kutlhanteka ndzhwalu makatleni ya vajondzisiwa, lowu vatatana va hina, hambi hina, hihlulekeke kuwurhwala ke?</verse>
			<verse number="11">Kambe loko hi pfumela lesvaku timpsalu ta Hosi Yesu, hi tona tihiponisaka, ni le ka vona svitano.”</verse>
			<verse number="12">Nhlengeletanu hinkwayu ayimiyelile, yiyingisa Barnaba na Pawulo loko varungula hilaha Xikwembu xivatirhiseke hakona kuyendla mahlori ni svihlamaliso lesvinyingi xikarhi ka vamatiko.</verse>
			<verse number="13">Kuteloko vahetile kuhlamusela, Yakobe avulavula, aku: “N'wina valekwerhu, ni yingiseni;</verse>
			<verse number="14">Simoni wa ha kuhlamusela hilaha Xikwembu xingasungula kutikarhata hakona, xitilavela, xikarhi ka vamatiko, vanhu lavangatahlayiwa va xona hakunene.”</verse>
			<verse number="15">Kutani marito ya vaprofeta matwanana na svona svosvo, hikuva kutsaliwile lesvi:</verse>
			<verse number="16">Hosi yili, ndzhaku ka svosvo nitavuya, ni pfuxa yindlo ya Davhida leyingawa. Nitapfuxa ni marhumbi ya yona, nitlhela niyiyimisa,</verse>
			<verse number="17">lesvaku vanhu lavan'wana hinkwavu vatakota kulava Hosi, vona vamatiko hinkwavu lava ningava vitana lesvaku vava vanhu va mina hakunene.</verse>
			<verse number="18">Hosi yivula svosvo, yona yitirhaka svilo lesvi, svinga svilo lesvitivisiweke khale.</verse>
			<verse number="19">“Hikokolaho, nitsema mhaka hi kuvula lesvaku vamatiko lavahundzukelaka ka Xikwembu, hingatshuki hivakarhata;”</verse>
			<verse number="20">“kambe ahivatsaleleni papela, hivabzela kutshika svakuja lesvinyamisiweke hi kuhumeseliwa svikwembu sva hava, vatshika ni vugelegele vangaji lesvi vanhu vasvidlayeke hi kusvitlimba minkolo, ni ngati vangaji”;</verse>
			<verse number="21">“hikuva i khale ngopfu milawu ya Moxe yisungulile kujondzisiwa minjangwini hinkwayu, yili karhi yihlayiwa masinagogeni masiku hinkwawu ya Savata.”</verse>
			<verse number="22">Hikokolaho vapostola ni vakulukumba, svin'we ni kereke hinkwayu, vatwanana kuhlawula vavanuna van'wana xikarhi ka vona, vavarhumela Antiyoka na Pawulo na Barnaba; kurhumiwa Yuda lweyi avaku i Barsaba, na Silasi, vavanuna lavochaviseka xikarhi ka vamakwavu Hosini.</verse>
			<verse number="23">Vafamba ni papela leringe: “Hina vapostola ni vakulukumba, hinga vamakwavu Hosini, ka n'wina vamakwerhu mingavelekiwa na mili vamatiko, n'wina mingale Antiyoka, ni le Siriya, ni le Kilikiya: Xeweni!</verse>
			<verse number="24">“Hitwile lesvaku van'wana lavahumaka ka hina vamitshukisile hi kuvulavula ka vona, vamikanakanisa mimoyeni ya n'wina; kasi ahingava leletanga nchumu;</verse>
			<verse number="25">hi kokolaho hi twananile hi mbilu yin'we kuhlawula vavanuna, hivarhumela ka n'wina; vata kufana ni varhandziwa va hina Pawulo na Barnaba,</verse>
			<verse number="26">vanga vavanuna lava vangachavangiki kunyiketa vutomi bza vona kutirhela Hosi ya hina Yesu Kriste.</verse>
			<verse number="27">Nasvona himirhumela Yuda na Silasi lava vangatamitivisa hi nomo timhaka ta papela leri.</verse>
			<verse number="28">Hikuva Moya Wokwetsima svin'we na hina, hivonile lesvaku ahingamirhwexi ndzhwalu wun'wana, loko wungali wa timfanelo leti:</verse>
			<verse number="29">Hi lesvaku mitshika tinyama letitlhaveliweke svikwembu sva hava, mingajeneni ngati ni lesvi vanhu vasvidlayeke hi kusvitlimba minkolo, mitshika ni vugelegele; Loko mifularhela svilo svesvo, mitava miyendlile lesvinene. “Salani hi kurhula!”</verse>
			<verse number="30">Varhumiwa vatshunxiwa vafamba, kutani vangirimela vaya Antiyoka; varhamba nhlengeletanu hinkwayu, kutani va vanyika papela leri.</verse>
			<verse number="31">Loko vona varihlayile, vatsakisiwa ngopfu hi marito lawa ya kuvakhongotela.</verse>
			<verse number="32">Lesvi Yuda na Silasi avali vaprofeta, vakhongotelile vamakwavu hi marito layotala, vavatiyisa.</verse>
			<verse number="33">Loko vaxwile kona masiku, vatshunxiwa hi kurhula hi vamakwavu, lesvaku vatlhelela ka lava vavarhumeke. [</verse>
			<verse number="34">Kambe Silasi ahlawula kusala Antiyoka.]</verse>
			<verse number="35">Pawulo na Barnaba, vona, vaxwa Antiyoka nkamanyana, na vali karhi vajondzisa, vapaluxa mahungu lamanene ya rito ra Hosi, na vali ni van'wana lavotala.</verse>
			<verse number="36">Loko kuhundzile masiku mangali mangani, Pawulo aku ka Barnaba: “Ahitlhele hi ya yendzela vamakwerhu madoropeni hinkwawu lawa hingapaluxa rito ra Hosi ka wona, hivona hilaha vahanyaka hakona.”</verse>
			<verse number="37">Barnaba aanavela lesvaku vateka Yohani, lweyi avaku i Marka, vafamba na yena.</verse>
			<verse number="38">Kambe Pawulo avona lesvaku svitava svihoxekile loko vafamba ni munhu lweyi, hikuva aahambene na vona Pamfiliya, angayanga na vona ntirhweni.</verse>
			<verse number="39">Kutani kuhumelela kuholovisana xikarhi ka vona, vakondza vayavana; Barnaba ateka Marka, aya Kipra hi ngalawa.</verse>
			<verse number="40">Loko ali Pawulo, atihlawulela Silasi, kutani asuka, na akombeleliwe minkateko ya Xikwembu hi vamakwavu.</verse>
			<verse number="41">Kutani atsemakanya matiko ya Siriya na Kilikiya, na ali karhi atiyisa tikereke.</verse>
		</chapter>
		<chapter number="16">
			<verse number="1">Pawulo afika Derbe ni le Listra. Kona, akuli ni mujondzisiwa lweyi avaku i Timotewu; mamana wa yena aali muyuda, nasvona aali mupfumeli; kambe tatana wa yena aali mugriki;</verse>
			<verse number="2">Timotewu aakhenseka ka vamakwavu va le Listra ni va le Ikoniya.</verse>
			<verse number="3">Pawulo aalava kufamba na yena, kutani amuteka, amuyimbisa, hikolaho ka Vayuda lavayakeke matikweni wolawo, hikuva hinkwavu avativa lesvaku tatana wa Timotewu i Mugriki.</verse>
			<verse number="4">Kutani loko vapostola vali karhi vahundza madoropeni lawa, vanyiketa vamakwavu milawu leyingavekiwa hi vapostola ni vakulukumba va le Yerusalema, nikukombela lesvaku yihlayisiwa.</verse>
			<verse number="5">Hi mukhuva lowu, tikereke titiyisiwa kupfumeleni, tiyandza siku rin'wana ni rin'wana.</verse>
			<verse number="6">Vapostola vatsemakanya matiko ya Frixjiya ni ya Galatiya, kutani Moya Wokwetsima wuvasivela kuyavula Rito tikweni ra Aziya.</verse>
			<verse number="7">Kuteloko vafikile ndzilekaneni wa tiko ra Misiya, varingeta kunghena tikweni ra Bitiniya, kambe Moya wa Yesu awuvapfumelelanga.</verse>
			<verse number="8">Hikolaho vatsemakanya Misiya, kutani vangirimela vaya Trowasi.</verse>
			<verse number="9">Xivono xihumelela ka Pawulo nivusiku: Wanuna wa Makedoniya ayima mahlweni ka yena, amukombela, aku: “Pelela Makedoniya, utahipfuna!”</verse>
			<verse number="10">Loko Pawulo avonile xivoniso lexi, hihantla hitilungisela kuya Makedoniya hi kutwisisa lesvaku i Xikwembu lexi xihivitaneke kuyapaluxa Evhangeli ka vanhu vakona.</verse>
			<verse number="11">Kuteloko hi sukile Trowasi hi ngalawa, hi tsemakanya lwandle kuyafika xihlaleni xa Samotraka, kutani hi siku leritlhantamaka, hiya Neyapolisi;</verse>
			<verse number="12">loko hisuka kona, hikongoma Filipi, anga doropa ra xitikwana xosungula xa Makedoniya, leri arili mavokweni ya vanhu vohuma kule. Kutani hi tshama masiku mangali mangani doropeni rolero.</verse>
			<verse number="13">Hi siku ra Savata hihuma doropeni, hiya nambzeni, laha hi pimiseke lesvaku kungava ni ndhawu yokhongela ka yona; kuteloko hitshamile, hivulavula ni vavasati lavahlengeletaneke kona.</verse>
			<verse number="14">Mun'we wa vona lweyi avaku i Lidiya, muxavisi wa tinguvu tovangama ta xivunguvungu, wa doropa ra Tiyatira, wansati wochava Xikwembu, aali kuyingiseni; kutani Hosi yipfula mbilu ya yena lesvaku atwisisa lesvivuliwaka hi Pawulo.</verse>
			<verse number="15">Kuteloko atsakamisiwile svin'we ni va njangu wa yena, ahikombela, aku: “Loko mivona lesvaku ni munhu lweyi apfumeleke ka Hosi hakunene, minga nghena kaya ka mina, mitshama kona.” Kutani ahisindzisa kuya kona.</verse>
			<verse number="16">Siku rin'wana loko hiya ndhawini yokhongela ka yona, hihlangana ni wanhwana lweyi aali xikarawa, lweyi aali ni moya wa vungoma, afuwisa vinyi va yena hi kuvhumbha.</verse>
			<verse number="17">Kutani ahilandza, hina na Pawulo, na ali karhi ahuwelela, aku: “Vavanuna lava i malandza ya Xikwembu xa le henhlahenhla, lava vamitivisaka tandlela ya kuponisiwa.”</verse>
			<verse number="18">Ahamba ayendlisa svosvo hi masiku lawa manyingi kufika laha Pawulo akarhatekeke svinene, kutani ahundzukula, aku ka moya: “Hi vito ra Yesu Kriste nakubzela nili: Huma ka nhwanyana lweyi!” Kutani hi nomo-lo moya wuhuma.</verse>
			<verse number="19">Loko vinyi va nhwanyana vavona lesvaku vaheleliwe hi bindzu leri avarilangutelile, vakhoma Pawulo na Silasi, vavakokela vanhwini, mahlweni ka tindhuna ta vuthethisi;</verse>
			<verse number="20">vavayisa ka letikulu takona vaku: “Vanhu lava i Vayuda, kutani vapfilunganyisa doropa ra ka hina;</verse>
			<verse number="21">vajondzisa mikhuva leyi hingafaneliki kuyiyamukela ni kuyiyendla, hina hinga Varoma.”</verse>
			<verse number="22">Na wona ntshungu wuvapfukela hi matimba; tindhuna tihandzula sviyambalu sva Pawulo na Silasi, tileleta lesvaku vabiwa hi tinhonga.</verse>
			<verse number="23">Kuteloko vavahumesile mimpfembeti hi kuvaba, vavapfalela jele, valeleta mulanguteli wa jele kuvarindza svinene.</verse>
			<verse number="24">Loko yena akumile xileriso xoxo, avanghenisa jele ra le xikarhi, kutani amanya milenge ya vona ni mintsandza.</verse>
			<verse number="25">Xikarhi ka vusiku, Pawulo na Silasi avakhongela, vadzunisa Xikwembu hi kuyimbelela tinsimu, kutani vabohiwa lavan'wana va vayingisa.</verse>
			<verse number="26">Kambe hi nomo-lo, kuva ni kutsekatseka lokukulu ka misava; kutani masungulu ya jele ma tsekatsekisiwa; hi nomo-lo tinyangwa hinkwatu tipfuleka, kutani machini ya vabohiwa hinkwavu matshunxeka.</verse>
			<verse number="27">Mulanguteli wa jele apfuka avurhongweni; hi loko avona svipfalu sva jele na svipfulekile, ahlomula ripanga ra yena, alava kutidlaya, hikuva aapimisa lesvaku vabohiwa vabalekile.</verse>
			<verse number="28">Kambe Pawulo ahuwelela hi rito leritlakukeke, aku: “Ungatshuki utivavisa, hikuva hahali kona hinkwerhu.”</verse>
			<verse number="29">Mulanguteli akombela tivoni, anghena hi kutsutsuma, atiwisela milengeni ya Pawulo na Silasi, na ali karhi arhurhumela hi kuchava.</verse>
			<verse number="30">Kutani loko avahumeselile handle, aku: “Tihosi, xana nifanele kuyendla yini lesvaku niponisiwa?”</verse>
			<verse number="31">Vona vaku: “Pfumela ka Hosi Yesu, kutani utaponisiwa, wena ni va njangu wa wena.”</verse>
			<verse number="32">Kutani vamubzela rito ra Hosi, na ali ni njangu wa yena hinkwawu.</verse>
			<verse number="33">Kutani, nkarhini wolowo wa vusiku, mulanguteli avateka avahlampsa mimpfembeti ya vona; kutani hi nomo-lo akhuvuliwa, yena ni njangu wa yena hinkwawu.</verse>
			<verse number="34">Ndzhaku ka svosvo, ayisa Pawulo na Silasi kaya ka yena, avaphamela svakuja, kutani atsaka svin'we ni va njangu wa yena hinkwavu, hi lesvi aapfumelile ka Xikwembu.</verse>
			<verse number="35">Loko rixa, tindhuna tirhuma mapholisa kuyaleleta lesvaku vanhu lava vatshunxiwa.</verse>
			<verse number="36">Mulanguteli wa jele ativisa Pawulo mhaka leyi, aku: “Tindhuna tirhumele rito lesvaku mitshunxiwa; kutani svosvi, humani, mifamba hi kurhula.”</verse>
			<verse number="37">Kambe Pawulo aku ka mapholisa: “Vahibile rivaleni na hingasi yavanyisiwa, hina hinga Varoma, kutani vahinghenisa jele! Xana svosvi vangahitshunxa xihundleni xana? Nikutsongo! Avate vona vinyi, vatahihumesela handle.”</verse>
			<verse number="38">Mapholisa mafikisa marito wolawo ka tindhuna; loko tona titwa lesvaku Pawulo na Silasi i Varoma, tichava.</verse>
			<verse number="39">Hi loko tita, tikombela kurivaleliwa, tivahumesela handle, tikombela lesvaku vahuma doropeni, vafamba.</verse>
			<verse number="40">Kuteloko vahumile jele, vaya kaya ka Lidiya; kona, vavonana ni vamakwavu, vavakhongotela, kutani vatifambela.</verse>
		</chapter>
		<chapter number="17">
			<verse number="1">Pawulo na Silasi vafamba hi ndlela leyihundzaka hi le Amfipolisi ni le Apoloniya, vafika Thesalonika, laha akuli ni sinagoga ra Vayuda.</verse>
			<verse number="2">Hi kutolovela ka yena, Pawulo anghena nhlengeletanu na vona; kutani hi masiku manharhu ya Savata ahlamulana na vona hi kulandza Matsalwa,</verse>
			<verse number="3">na amahlamusela, ni kuringanisa ha wona lesvaku Mesiya aafanele kutwisiwa kuvaviseka, ni kupfuka kufeni; kutani aku: “Yesu lweyi ni mitivisaka yena, hi yena Mesiya.”</verse>
			<verse number="4">Kutani van'wana xikarhi ka vona vapfumela, vanamarhela Pawulo na Silasi, na vali ni nhlayo leyikulu ya Vagirika lavachavaka Xikwembu, ni lavanyingi xikarhi ka vavasati lavochaviseka.</verse>
			<verse number="5">Kambe Vayuda vatala hi mavondzo, vateka vavanuna van'wana lavobiha ntsendzeleni wa doropa, kutani vahlengeleta ntshungu, vadzolonganisa doropa; vayarhendzela munti wa Yaso, valava Pawulo na Silasi akuva vavayisa mahlweni ka tiko.</verse>
			<verse number="6">Kambe loko vangavakumi, vakokela Yaso ni vamakwavu van'wana mahlweni ka tindhuna ta doropa, vahuwelela, vaku: “Vanhu lavapfilunganyaka misava hinkwayu, vafikile ni halenu, kutani Yaso avarhurhelile;</verse>
			<verse number="7">vanhu lava hinkwavu vatlula milawu ya Khezari, hi kuvula lesvaku ku ni hosi yin'wana, leyi vange i Yesu.”</verse>
			<verse number="8">Hi marito lawa vapfuxa mpfilumpfilu xikarhi ka tiko ni le xikarhi ka tindhuna ta doropa letingasvitwa.</verse>
			<verse number="9">Hambi svilitano, tindhuna tiyamukela xirihanandzu ka Yaso ni van'wana, kutani tivatshika vafamba.</verse>
			<verse number="10">Hi vusiku bzakona, vamakwavu vahantlisa varhuma Pawulo na Silasi Bereya. Loko vapostola vafikile kona, vanghena sinagogeni ra Vayuda.</verse>
			<verse number="11">Va le Bereya, avatlula va le Thesalonika hi malwandla, vayamukela Rito hi kukhensa lokukulu, vakambisisa Matsalwa masiku hinkwawu, valava kutiva lesvaku xana timhaka titano ke.</verse>
			<verse number="12">Kutani lavotala xikarhi ka vona vapfumela, na svona, xikarhi ka Vagirika, kupfumela vavasati lavanyingi lava vachavisekaka, ni vavanuna lavanyingi.</verse>
			<verse number="13">Kambe loko Vayuda va le Thesalonika vatwa lesvaku rito ra Xikwembu rivuliwile hi Pawulo ni le Bereya, vaya kona, vakanakanisa ni kupfilunganyisa xitshungu.</verse>
			<verse number="14">Hikolaho, vamakwavu vahantlisa vahumesa Pawulo, ayafika ribuweni ra lwandle; kambe Silasi na Timotewu vasala Bereya.</verse>
			<verse number="15">Kutani lava avaheleketa Pawulo, vamufikisa Atena; kutani vatlhela loko valeletiwile kubzela Silasi na Timotewu lesvaku vangahlweli kulandza Pawulo.</verse>
			<verse number="16">Loko Pawulo ahavalangutela Atena, moya wa yena wutlhaveka svinene, loko avona lesvaku doropa leri ritele hi svifaniso sva svikwembu.</verse>
			<verse number="17">Hikolaho, loko ali sinagogeni, ahlamulana ni Vayuda ni lavachavaka Xikwembu; kutani ayendlisa svosvo ni le hubzeni ya doropa masiku hinkwawu, ahlamulana ni lava avali kona.</verse>
			<verse number="18">Kambe tintlhari tin'wana ta ntlawa wa Vaepikuro ni wa Svitoyika tikanetana na yena; van'wana vaku: “Xana munhu lweyi wa miharihari alava kuhibzela yini ke?” Van'wana vaku: “Ingi i mujondzisi wa ta svikwembu svin'wana.” Avavula svosvo, hikuva Pawulo aavabzela ta Yesu nitakupfuka kufeni.</verse>
			<verse number="19">Kutani vamuteka, vaya na yena hubzeni ya “Areyopago”, vaku: “Xana ungahibzela jondzo leyimpsha leyi uyivulaka, lesvaku hi yihi ke?</verse>
			<verse number="20">Ufikisile timhaka letohlamalisa tindleveni ta hina; hi kolaho hilava kutitiva lesvaku hi letoyini.”</verse>
			<verse number="21">(Vaatena hinkwavu, ni vanhu vamatiko man'wana lavayendzeke ka vona, avangatirhi nchumu, loko kungali kurungulelana timhaka, kumbe kuyingisa tin'wana letahakuhumelelaka.)</verse>
			<verse number="22">Kava loko Pawulo ayima hubzeni ya “Areyopago”, aku: “Vavanuna va Atena, nasvivona lesvaku, ka svilo hinkwasvu, mi vanhu vavukhongeli lebzikulu ngopfu.</verse>
			<verse number="23">Hikuva loko nifamba na nili karhi nilanguta tindhawu leti migandzelaka ka tona, nikumile alitari leyi kutsaliweke marito ka yona lawa mange: ‘KA XIKWEMBU LEXINGATIVIWIKI!’ Svosvi-ke, lesvi misvigandzelaka na mingasvitivi, hi svona lesvi nimitivisaka svona.</verse>
			<verse number="24">Xikwembu lexingayendla misava ni hinkwasvu lesvinga ka yona, axitshami titempeleni letiyakiweke hi mavoko ya vanhu, lesvi xinga Hosi ya matilo ni misava;</verse>
			<verse number="25">nasvona axitirheliwi hi mavoko ya vanhu, ingi hi loko xingapfumala nchumu; hikuva hi xona lexinyikaka mun'wana ni mun'wana vutomi, ni kuhefemula, ni svilo hinkwasvu.</verse>
			<verse number="26">Hi munhu mun'we xiyendlile vanhu van'wana hinkwavu lesvaku vayeneta misava hinkwayu; xivavekele tinguva leti xitihlawuleke khale, xiveka ni mindzilekana ya lomu vafanelaka kutshama kona.</verse>
			<verse number="27">Asvili lesvaku valava Xikwembu, ni lesvaku kumbe xana vangaxi yambayamba, vaxikuma; hambi svilitano, axile kule ni mun'wana ni mun'wana wa hina;</verse>
			<verse number="28">hikuva ka xona, ha hanya, ha tshukatshuka, na svona, hi kona, kukotisa lesvi vatlhokovetseli van'wana va n'wina vangavula vaku: ‘Na hina hi va rixaka ra xona.’</verse>
			<verse number="29">Kutani lesvi hinga va rixaka ra Xikwembu, ahifanelanga kuyehleketa lesvaku vukwembu bzingafana ni svifaniso sva nsuku, kumbe sva silivhere, kumbe sva ribze, svinga svilo lesvivatliwaka hi vutlhari bza vanhu ni miyanakanyu ya vona.</verse>
			<verse number="30">Hambi svilitano, Xikwembu xitshikile minkama ya kupfumala kutiva yihundza, kutani svosvi, matikweni hinkwawu xileleta vanhu lesvaku vahundzuka hinkwavu.</verse>
			<verse number="31">Hikuva xivekile siku leri xingatayavanyisa misava akululameni, hi wanuna lweyi ximuhlawuleke; kutani xikombisile vanhu hinkwavu kutiya ka mhaka leyi hi kupfuxa munhu lweyi xikarhi ka vafi.”</verse>
			<verse number="32">Loko vatwa ta kupfuka ka vafi, van'wana vahleka, kambe van'wana vaku: “Hahatakutwa nakambe mhakeni leyi.”</verse>
			<verse number="33">Kutani Pawulo asuka xikarhi ka vona.</verse>
			<verse number="34">Kambe vanhu van'wana vamunamarhela, vapfumela; xikarhi ka vona akuli na Diyoniziyo lweyi wa Ariyopago, ni wansati lweyi avaku i Damarisi, ni van'wana.</verse>
		</chapter>
		<chapter number="18">
			<verse number="1">Ndzhaku ka svosvo Pawulo asuka Atena, aya Korinto.</verse>
			<verse number="2">Doropeni leri, akuma Muyuda mun'we lweyi avaku i Akila, lweyi avelekiweke Ponto, lweyi aatile hi le Italiya kungali khale, ali na Prisika nsati wa yena; hikuva hosi Klawudiyo ayileletile lesvaku Vayuda hinkwavu vasuka Roma. Pawulo aya ka vona.</verse>
			<verse number="3">Kutani lesvi aali wa ntirho lowufanaka ni wa vona, atshama na vona, na ali karhi atirha; hikuva ntirho wa vona awuli wa kurhunga matende.</verse>
			<verse number="4">Kutani, masiku hinkwawu ya Savata, Pawulo aahlamulana ni lava avali sinagogeni, aringeta kukholwisa Vayuda ni Vagirika.</verse>
			<verse number="5">Loko Silasi na Timotewu vatile hi le Makedoniya, Pawulo atinyiketa kujondzisa Rito ntsena, angahatirhi svin'wana; atiyisa ka Vayuda lesvaku Mesiya, hi yena Yesu.</verse>
			<verse number="6">Hi loko vona vamukaneta ni kumuyala, aphumunha ntshuri asviyambalweni sva yena, aku ka vona: “Ngati ya n'wina, ayive henhla ka tinhloko ta n'wina; loko ali mina, nihumile ka wona; kusukela svosvi, nitaya ka vamatiko.”</verse>
			<verse number="7">Hi loko ahambana na vona, ayatshama kaya ka wanuna lweyi avaku i Tisiyo Yusto, munhu wo chava Xikwembu, lweyi munti wa yena awuvandzakene ni sinagoga.</verse>
			<verse number="8">Kambe Krispo, mufambisi wa sinagoga, apfumela ka Hosi, ni va njangu wa yena hinkwavu; na vona Vakorinto lavanyingi, loko vatwa Rito, vapfumela, vava vakhuvuliwa.</verse>
			<verse number="9">Vusiku bzin'wana Hosi yihumelela ka Pawulo hi norho, yiku ka yena: “Ungachavi; kambe vulavula, ungamiyeli,</verse>
			<verse number="10">hikuva ni na wena; aku na munhu lweyi angatakupfukela, akuyendla lesvobiha; hikuva ni ni vanhu lavanyingi doropeni leri.”</verse>
			<verse number="11">Kutani Pawulo atshama kona lembe rin'we, ni ntlhanu wa tihweti ni yin'we, na ali karhi ajondzisa rito ra Xikwembu xikarhi ka vona.</verse>
			<verse number="12">Nkarhini lowu Galiyo aali muyimeli wa vuhosi le Akaya, Vayuda vapfumelelana kupfukela Pawulo, kutani vamuyisa hubzeni,</verse>
			<verse number="13">vaku: “Munhu lweyi akholwisa vanhu kugandzela Xikwembu hi ndlela leyihambaneke ni Nawu.”</verse>
			<verse number="14">Loko Pawulo ahalava kuhlamula, Galiyo aku ka Vayuda: “N'wina Vayuda, loko ingi hi kamba mhaka ya kukala yingalulamanga leyingayendliwa, kumbe kukanganyisa kun'wana lokobiha ngopfu, asvitaniboha kuyamukela kumangala ka n'wina;</verse>
			<verse number="15">kambe lesvi kuvulavuliwaka mhaka ya marito, ni ya mavito, ni ya Nawu wa ka n'wina svivoneni hi n'wexe, hikuva mina anilavi kuva mutsemi wa timhaka letakutano.”</verse>
			<verse number="16">Kutani avahlongola hubzeni.</verse>
			<verse number="17">Hi loko hinkwavu vakhoma Sostene, mufambisi wa sinagoga, kutani vamuba mahlweni ka huvu; kambe Galiyo aangali na mhaka na svona.</verse>
			<verse number="18">Kuteloko Pawulo axwile Korinto masiku lamanyingi, asalisana ni vamakwavu, aya Siriya hi ngalawa, na ali na Prisika na Akila. Asuka Kenikreya na abzevule misisi, hikuva aatibohile hi kufunga.</verse>
			<verse number="19">Vayafika le Efesa, laha Pawulo angasiya va Akila kona; kutani anghena sinagogeni, ahlamulana ni Vayuda.</verse>
			<verse number="20">Vona vamukombela lesvaku atshama na vona ahlwelanyana, kambe angapfumelanga.</verse>
			<verse number="21">Kutani asalisana na vona, aku: “Nitatlhela nivuya kola ka n'wina loko Xikwembu xisvirhandza.” Kutani asuka le Efesa hi ngalawa.</verse>
			<verse number="22">Kuteloko afikile Khezariya, atlhantukela Yerusalema, axeweta kereke, kutani angirimela aya Antiyoka.</verse>
			<verse number="23">Atshama nkarhinyana kona, kutani asuka, arhendzeleka hinkwaku matikweni ya Galatiya ni ya Frixjiya, na atiyisa vajondzisiwa hinkwavu.</verse>
			<verse number="24">Muyuda mun'we lweyi avaku i Apolosi, afika Efesa. Aavelekiwile le Alexandriya, ali wanuna wa matimba kuvulavuleni, lweyi aativa ngopfu Matsalwa.</verse>
			<verse number="25">Aajondzisiwile Ndlela ya Hosi; kutani, hi kuhiseka ka yena moyeni, aavula ni kujondzisa timhaka ta Yesu hi ndlela yakona, hambilesvi aativa nkhuvulo wa Yohani ntsena.</verse>
			<verse number="26">Asungula kuvulavula sinagogeni, na angachavi nchumu. Kuteloko Priskila na Akila vamutwile, vamurhurhela, vamuhlamusela svinenenene hi ta Ndlela ya Xikwembu.</verse>
			<verse number="27">Kambe lesvi aalava kuyafika Akaya, vamakwavu vaseketela makungu ya yena, kutani vatsalela vajondzisiwa, vakombela lesvaku vamuyamukela. Loko afikile ka vona, avapfuna ngopfu lava avapfumelile hi kutsakeliwa hi Xikwembu;</verse>
			<verse number="28">hikuva, hi marito ya matimba, aakanetana ni Vayuda rivaleni, na avakomba hi Matsalwa lesvaku Mesiya, hi yena Yesu.</verse>
		</chapter>
		<chapter number="19">
			<verse number="1">Loko Apolosi ali Korinto, Pawulo atsemakanya hi le xikarhi ka tiko ra Aziya, angirimela aya Efesa, laha angakuma vajondzisiwa vangali vangani kona;</verse>
			<verse number="2">kutani avavutisa aku: “Xana miyamukelile Moya Wokwetsima siku leri mipfumeleke ke?” Vaku ka yena: “Ahihim, ahisisvitwa lesvaku ku ni Moya Wokwetsima.”</verse>
			<verse number="3">“Xana mikhuvuliwile hi nkhuvulo wihi ke?” Kuvutisa Pawulo. Vaku “hi nkhuvulo wa Yohani.”</verse>
			<verse number="4">Kutani Pawulo aku: “Hi nkhuvulo wa yena, Yohani akhuvulile lava avahundzukile; aabzela vanhu kupfumela ka lweyi aatata ndzhaku ka yena, hi lesvaku yena Yesu.”</verse>
			<verse number="5">Loko vatwa svosvo, vakhuvuliwa hi vito ra Hosi Yesu.</verse>
			<verse number="6">Pawulo avatlhanteka mavoko, kutani Moya Wokwetsima wuta henhla ka vona; vavulavula hi tindzimi, na vali karhi vaprofeta.</verse>
			<verse number="7">Vavanuna volavo avalava kuva khume ni vambirhi.</verse>
			<verse number="8">Pawulo anghena sinagogeni, avulavula na angachavi nchumu; kutani, hi tihweti tinharhu, ahlamulana ni vanhu vakona, avakholwisa timhakeni ta Mfumu wa Xikwembu.</verse>
			<verse number="9">Kambe van'wana vasungula kutinonon'hwisa timbilu ni kutiyalisa, vasola Ndlela ya Hosi mahlweni ka nhlengeletanu hinkwayu; hi loko Pawulo ahambana na vona, atitekela vajondzisiwa hi tlhelo; kutani siku rin'wana ni rin'wana ahlamulana ni vanhu axikolweni xa Tirano.</verse>
			<verse number="10">Svifambile hi ndlela leyo hi malembe mambirhi, kuyafika loko hinkwavu lavayakeke tikweni ra Aziya, Vayuda ni vamatiko, vatwa rito ra Hosi.</verse>
			<verse number="11">Xikwembu axiyendla mintirho ya matimba yohlamalisa ngopfu hi kutirhisa Pawulo;</verse>
			<verse number="12">svifika laha vanhu vangayisa ka timbabzi mafaduku ni sviyambalu lesvikhumbeke miri wa yena, kutani timbabzi leti tihanya, ni mimoya leyobiha yihuma ka tona.</verse>
			<verse number="13">Kambe Vayuda van'wana lava avafambafamba, na vali karhi vahlongola madimoni, varingeta kutirhisa vito ra Hosi Yesu lesvaku vatahanyisa lavangheniweke hi mimoya leyobiha, kutani vaku: “Hamibzela hi Yesu, yena lweyi Pawulo amuhlayaka.”</verse>
			<verse number="14">Lava vayendlaka svosvo, amali majaha ya ntlhanu ni mambirhi ya Muprista lwenkulu wa Muyuda, Muyuda lweyi avaku i Sevha.</verse>
			<verse number="15">Kambe moya wa chaka wuvahlamula, wuku: “Yesu, namutiva, nitiva na Pawulo, kambe n'wina mivamani ke?”</verse>
			<verse number="16">Kutani munhu lweyi aali ni moya wa chaka, avatlulela, avahlula hinkwavu, avapfinya, vakondza vahuma ndlwini yakona hi kutsutsuma, na vangayambalanga nchumu, nasvona na vavavisiwile.</verse>
			<verse number="17">Mhaka leyi yitiviwa hi Vayuda ni Vagirika hinkwavu lavayakeke le Efesa; kuchava lokukulu kuvakhoma hinkwavu, kutani vito ra Hosi Yesu rikulisiwa svinene.</verse>
			<verse number="18">Lavanyingi lavangahundzuka vapfumeli, vata, vativula ni kupaluxa lesvi avasviyendla khale.</verse>
			<verse number="19">Kutani lavanyingi xikarhi ka lava avatirhile sva masalamusi, vahlengeleta tibuku ta vona, vatihisa mahlweni ka vanhu hinkwavu; kutani loko kuhlayiwa nxavu wa tona, kukumeka lesvaku wuyendla timale ta silivhere toringana ntlhanu wa makume ya makhulu (50 000).</verse>
			<verse number="20">Hi ndlela yoleyo rito ra Hosi rihangalaka hi matimba, riya ritiya.</verse>
			<verse number="21">Ndzhaku ka loko timhaka leti tihumelelile, Pawulo aboha makungu ya kuya Yerusalema, hi kutsundzuxiwa hi Moya, kuya Yerusalema atarhanga hi kuhundza hi le Makedoniya ni le Akaya; kutani aku: “Loko nitava nivile kona, nifanele kuyavona ni le Roma.”</verse>
			<verse number="22">Hi loko arhuma Timotewu na Erasto, vavanuna vambirhi xikarhi ka vapfuni va yena, lesvaku vaya le Makedoniya; kutani yena, axwa masiku mangali mangani tikweni ra Aziya.</verse>
			<verse number="23">Kambe nkameni wolowo kuhumelela mpfilumpfilu leyikulu hikolaho ka Ndlela ya Hosi:</verse>
			<verse number="24">Mufuli mun'we wa svilo sva silivhere, lweyi avaku i Demetriyo, aayendla svifanisunyana sva silivhere sva tempele ya Artemiza, avuyisela vatirhikulobze bindzu lerikulu svinene.</verse>
			<verse number="25">Kutani avahlengeleta svin'we ni lavatirhaka ntirho wofana ni wa vona, aku ka vona: “Vavanuna, masvitiva lesvaku hifuwisiwa svinene hi bindzu leri;</verse>
			<verse number="26">kutani masvivona, ni kusvitwa, lesvaku Pawulo lweyi akucetele vanhu lavanyingi, kungali lana Efesa ntsena, kambe alavile kuyeneta ni tiko hinkwaru ra Aziya; wa vahambukisa hi kuvula lesvaku svikwembu lesviyendliweke hi vanhu ahi svikwembu.</verse>
			<verse number="27">Kutani kungahumelela khombo ra lesvaku ntirho lowu wa hina lowu, wusungula kusoliwa; kungali svosvo ntsena, kambe na yona tempele ya Artemiza, xikwembukazi lexikulu, yingahundzuka xihlekiso, kutani vukulukumba bza lweyi agandzeliwaka hi tiko ra Aziya hinkwaru ni matiko hinkwawu, bzihantla bzihundzuka sva hava.”</verse>
			<verse number="28">Loko vatwa svosvo, vakwata svinene, vahuwelela, vaku: “I nkulu, Artemiza wa Vaefesa!”</verse>
			<verse number="29">Kutani doropa hinkwaru riyendla mpfilumpfilu. Vakhoma Gayo na Aristarko, Vamakedoniya vambirhi lava avafambafamba na Pawulo, kutani hinkwavu vatsutsumela na vona ndhawini ya mintlangu.</verse>
			<verse number="30">Pawulo aalava kunghena ntshungwini, kambe vajondzisiwa vamusivela;</verse>
			<verse number="31">nasvona van'wana xikarhi ka tindhuna ta tiko ra Aziya, lava avali vanghanu va Pawulo, varhumela rito ka yena, vamukombela lesvaku angatshuki ayatikomba ndhawini ya mintlangu.</verse>
			<verse number="32">Nkarhini wolowo, van'wana vahuwelela svin'wana, van'wana svin'wanyana, hikuva nhlengeletanu ayipfilunganyisiwe svinene, kutani lavanyingi va vona avangativi lexi vateleke xona.</verse>
			<verse number="33">Kambe van'wana xikarhi ka ntshungu vahlamusela mhaka ka Alexandre, munhu lweyi aasusumeteliwile mahlweni hi Vayuda; kutani Alexandre akwehleta hi voko, alava kutihlamulela mahlweni ka tiko.</verse>
			<verse number="34">Kambe loko vavonile lesvaku i Muyuda, vaheta kusuhi ni mawora mambirhi, na vali karhi vahuwelela hinkwavu hi rito rin'we, vaku: “I nkulu, Artemiza wa Vaefesa!”</verse>
			<verse number="35">Hi loko matsalana wa doropa amiyeta ntshungu, aku: “Vaefesa va ka hina! Xana i mani lweyi angativiki lesvaku doropa ra Vaefesa i muhlayisi wa tempele ya Artemiza lwenkulu ni wa xifaniso xa yena lexiweke hi le tilweni ke?</verse>
			<verse number="36">Lesvi timhaka leti tingakanetiwiki, mifanele kutikhoma, mingayendli nchumu hi kuhantlisa;</verse>
			<verse number="37">mitisile vavanuna lava, kambe avaphanganga nchumu titempeleni, nasvona avayalanga xikwembu xa hina.</verse>
			<verse number="38">Loko Demetriyo ni vatirhikulobze valava kumangalelana ni munhu wokarhi, ku ni masiku lawa huvu yitirhaka ha wona; na svona, vayimeli va vuhosi vakona; avamangalelane kona!</verse>
			<verse number="39">Kambe loko milava kuya mahlweni hi mhaka leyi, yitatsemiwa nhlengeletanweni leyingatava yivitaniwile hi nawu.</verse>
			<verse number="40">Hikuva hingakumeka nahili nandzwini wa kupfuxa mpfilumpfilu, hikolaho ka nhlengeletanu leyi ya namuntlha; kasi mpfilumpfilu leyi yipfukile ntsena, kutani akungavi na lexi hingatatiyimela ha xona, loko hivutisiwa mayelano na yona.”</verse>
			<verse number="41">Kuteloko ahlayile svosvo, ahangalasa nhlengeletanu.</verse>
		</chapter>
		<chapter number="20">
			<verse number="1">Kuteloko mpfilumpfilu yihelile, Pawulo avitana vajondzisiwa, avakhongotela, kutani asalisana na vona asuka, aya Makedoniya.</verse>
			<verse number="2">Kuteloko atsemakanyile matiko lawa, ni loko akhongotelile vamakwavu hi marito lamanyingi, ayafika tikweni ra Gresiya;</verse>
			<verse number="3">atshama kona tihweti tinharhu; loko ali kusuhi ni kusuka hi ngalawa akuva aya Siriya, Vayuda vamutshama xikungu; hi kokolaho aboha makungu ya kuvuya hi le Makedoniya.</verse>
			<verse number="4">Lava avamuheleketa, avali Sopatro n'wana Piro wa le Bereya; ni va le Thesalonika Aristarka na Sekundo; na Gayo wa le Derbe; na Timotewu; na Tikiko na Trofimo lava avahuma tikweni ra Aziya.</verse>
			<verse number="5">Vavanuna volavo vahirhangela mahlweni, vaya hirindzela le Trowasi.</verse>
			<verse number="6">Loko hili hina, hisuka Filipi hi ngalawa, ndzhaku ka masiku ya nkhuvu wa Xinkwa xokala comela; hifamba ntlhanu wa masiku, hiyavakuma Trowasi; kutani hitshama kona masiku ya ntlhanu ni mambirhi.</verse>
			<verse number="7">Hi siku rorhanga ra vhiki, loko hihlengeletene kukhema xinkwa, Pawulo avulavula ni va le Trowasi, alehisa kuvulavula ka yena kuyafika xikarhi ka vusiku, hikuva aalava kufamba ni mixo wakona.</verse>
			<verse number="8">Tivoni atitele ndlwini ya le henhla leyi ahihlengeletanile ka yona.</verse>
			<verse number="9">Jaha rin'wana leri avaku i Yatiko, aritshamile jineleni; risungula kukhudzehela loko Pawulo aya mahlweni hi kuvulavula; kutani vurhongo bzihlula jaha leri; riwela hansi hi le xitezini xa vunharhu xa le henhla, kutani varitlakula na rifile.</verse>
			<verse number="10">Kambe Pawulo axika, akorhama henhla ka rona, ali khumbarheta, aku: “Mingakarhatekeni, hikuva rahahanya.”</verse>
			<verse number="11">Kutani atlhela akhandziya, akhema xinkwa, aja, avulavula na vona nkarhi lowo leha, riko rixa, kutani asuka.</verse>
			<verse number="12">Vayisa jaha kaya, na rihanyile, kutani vachaveleliwa ngopfu ha svona.</verse>
			<verse number="13">Loko ali hina hirhangela Pawulo, hipela lwandle hi ngalawa kuyafika le Aso, laha ahifanele kuhundza hiteka Pawulo kona: Aahileletile svosvo, hikuva aate atafamba hi milenge.</verse>
			<verse number="14">Loko hikumanile na yena le Aso, hi mukhandziyisa ngalaweni, hihundzela mahlweni akuva hiya Mitileni.</verse>
			<verse number="15">Hisuka kona hi ngalawa, kutani loko rixa, hifika laha kulangutaneke na Kiyo. Ritlhela rixa, hifika Samosi; hi siku leritlhantamaka, hifika Mileto.</verse>
			<verse number="16">Pawulo aabohile makungu ya kuhundza ntsena angangheni le Efesa, lesvaku angahundzeliwi hi nkarhi na ahali tikweni ra Aziya; hikuva aaringeta kuhantlisa afika Yerusalema hi siku ra Pentekoxta, loko svikoteka.</verse>
			<verse number="17">Loko Pawulo ali Mileto, arhumela rito le Efesa kuyavitana vakulukumba va kereke.</verse>
			<verse number="18">Kuteloko vafikile ka yena, aku ka vona: “Masvitiva n'wina hilaha nihanyisaneke na n'wina hakona minkarhi hinkwayu, kusukela siku leri ningasungula kunghena tikweni ra Aziya.</verse>
			<verse number="19">Anili karhi nitirhela Hosi hi kutitsongahata lokukulu, ni minhloti, ni miringo leyi yinihumeleleke hi kutshamiwa xikungu hi Vayuda.</verse>
			<verse number="20">Masvitiva lesvaku animifihlelanga nchumu xa lesvi svifanelaka kumipfuna, na nili karhi nimipaluxela Rito ni kumijondzisa rivaleni ni le minjangwini ya n'wina.</verse>
			<verse number="21">Nitsundzuxile svinene Vayuda ni Vagirika kuhundzukela ka Xikwembu ni kupfumela ka Hosi ya hina Yesu.</verse>
			<verse number="22">“Svosvi-ke, minivona na nili lweyi abohiweke hi Moya akuva niya Yerusalema, na ningativi lesvi svingatanihumelela kona;</verse>
			<verse number="23">nitiva ntsena lesvaku Moya Wokwetsima wukarhi wunitsundzuxa svinene doropeni rin'wana ni rin'wana, lesvaku kukhomiwa ni maxangu svinirindzelile.</verse>
			<verse number="24">Hambi svilitano, nivona lesvaku kulahlekeliwa hi vutomi, asvi na mhaka nikutsongo ka mina, loko ningakota ntsena kuheta lesvi ningarhumiwa kuyendla svona, ni ntirho lowu niwuyamukeleke ka Hosi Yesu, wa kuvula Evhangeli ya timpsalu ta Xikwembu.</verse>
			<verse number="25">“Kutani svosvi, nasvitiva lesvaku amingahanivoni, n'wina hinkwenu lava ningafambafamba xikarhi ka n'wina na nipaluxa ta Mfumu wa Xikwembu.</verse>
			<verse number="26">Hikolaho, namuntlha, nitiyisa mahlweni ka n'wina lesvaku aningavi na nandzu loko mun'we wa n'wina aya kuloveni,</verse>
			<verse number="27">hikuva animifihlelanga makungu ya Xikwembu kambe ni mitivisile wona hinkwawu.</verse>
			<verse number="28">Tilanguteleni ke, milangutela ni kereke hinkwayu leyi Moya Wokwetsima wungamiveka kuva vabixopo va yona; risani Kereke ya Xikwembu, leyi xingatikumela yona hi rifu ra N'wana wa xona wa xiviri.</verse>
			<verse number="29">Hikuva mina nasvitiva lesvaku, loko nisukile, mitangheneliwa hi mahlolwa lawa yoleva, lawa magatakala mangatsetseleli ntlhambi;</verse>
			<verse number="30">na svona, nitiva lesvaku kutahuma van'wana xikarhi ka n'wina lavangatahlaya mavunhwa kutilavela vajondzisiwa.</verse>
			<verse number="31">Loko svilitano, lavelelani, mitsundzuka lesvaku, vusiku ni nhlekanhi, anirhutelanga kujondzisa hi minhloti mun'wana ni mun'wana wa n'wina, hi nkarhi woringana malembe manharhu.</verse>
			<verse number="32">“Kutani na minyiketa svosvi ka Xikwembu, ni ka rito ra timpsalu ta xona, lerikotaka kumiyakisa ni kuminyika rifuwo xikarhi ka hinkwavu lava xitihlawuleleke vona.</verse>
			<verse number="33">Anilavanga male ya silivhere kumbe ya golidi, hambi xili xiyambalu, ka munhu ni mun'we.</verse>
			<verse number="34">Masvitiva na n'wina lesvaku mavoko lawa ya mina matirhile kukuma lesvi mina ni lava avali na mina ahisvipfumala.</verse>
			<verse number="35">Svilo hinkwasvu ni mikombisile, lesvaku hi kutikarhata hi ndlela leyi, hifanele kupfuna lavatsaneke, nasvona hitsundzuka marito ya Hosi Yesu, lawa angamahlaya hi xiviri xa yena loko aku: ‘Kunyika i nkateko lowutlulaka kunyikiwa.’”</verse>
			<verse number="36">Loko Pawulo ahetile kuvula timhaka toleto, akhinsama, akhongela na vona hinkwavu.</verse>
			<verse number="37">Kutani hinkwavu vasungula kurila svinene, vavukarha Pawulo, vamun'qunta;</verse>
			<verse number="38">avavaviseka ngopfungopfu hi rito ra yena ra lesvaku avangahatlheli vamuvona kambe. Kutani vamuheleketa aya ngalaweni.</verse>
		</chapter>
		<chapter number="21">
			<verse number="1">Kuteloko hihambanile na vona, hinghena ngalaweni, hifamba hingarhendzeleki, hiyafika Kosi; loko rixa, hifika Roda, kutani hihundzela mahlweni hiyafika Patara.</verse>
			<verse number="2">Kona hikuma ngalawa leyi ayiya Fenisiya, kutani hinghena ka yona, hisuka.</verse>
			<verse number="3">Loko hifika laha kulangutaneke ni xihlale vokweni ra ximatsi, hikongoma Siriya, kutani hifika Tiro, hikuva hi kona laha ngalawa ayifanele kuhumesa mindzhwalu ya yona kona.</verse>
			<verse number="4">Kuteloko hikumanile ni vajondzisiwa, hixwa na vona masiku ya ntlhanu ni mambirhi. Vona vatsundzuxa Pawulo hi matimba ya Moya wa Xikwembu lesvaku angatshuki atlhantukela Yerusalema.</verse>
			<verse number="5">Loko hihetile masiku wolawo, hisuka hifamba; vajondzisiwa hinkwavu vahiheleketa kuyafika handle ka doropa, na vali ni vavasati ni vana; kutani hikhinsama ribuweni ra lwandle, hikhongela.</verse>
			<verse number="6">Kuteloko hisalisanile na vona, hinghena ngalaweni, kutani vona vatlhelela kaya.</verse>
			<verse number="7">Loko ali hina hiya mahlweni ni riyendzo ra hina; hisuka Tiro, hiyafika Pitolomayida, laha hi pfuxelaneke ni vamakwerhu kona, hixwa siku rin'we na vona.</verse>
			<verse number="8">Hi siku leritlhantamaka, hisuka hiyafika Khezariya; kutani hinghena kaya ka Filipi, muvhangeli, mun'we wa lava va ntlhanu ni vambirhi, hitshama ka yena.</verse>
			<verse number="9">Aali ni vana vavanhwanyana va mune lava avaprofeta.</verse>
			<verse number="10">Hitshamile kona masiku mangali mangani, loko kutafika muprofeta mun'we lweyi avaku i Agabo, na ahuma Yudeya.</verse>
			<verse number="11">Ata ka hina, ateka bandi ra Pawulo, atiboha mavoko ni milenge ha rona, aku: “Moya Wokwetsima wuvula lesvi: Wanuna lweyi bandi leri ringa ra yena, Vayuda vatamubohisa xisvolesvi le Yerusalema, vamunyiketa mavokweni ya vamatiko.”</verse>
			<verse number="12">Loko hitwa mhaka leyi, hina ni va njangu wolowo hikhongotela Pawulo lesvaku angatshuki atlhantukela Yerusalema.</verse>
			<verse number="13">Kambe Pawulo ahlamula, aku: “Xana miyendla yini loko mirila hi mukhuva lowu niku nitlhava mbilu ke? Kasi mina anitilungiselanga kubohiwa ntsena, kambe ni tilungisele ni kuyafela vito ra Hosi Yesu Yerusalema.”</verse>
			<verse number="14">Loko hivona lesvaku angapfumeli kukholwisiwa, hisvitshika, kutani hiku: “Akuyendliwe kurhandza ka Hosi!”</verse>
			<verse number="15">Ndzhaku ka masiku wolawo, hilonga, kutani hitlhantukela Yerusalema.</verse>
			<verse number="16">Vajondzisiwa van'wana va Khezariya vafamba na hina, vahifikisa njangwini wa Mnasoni, munhu wo huma Kipra, mun'we wa vajondzisiwa lavakurhanga, laha ahiya rhurheliwa kona.</verse>
			<verse number="17">Kuteloko hifike Yerusalema, vamakwerhu vahiyamukela hi kutsaka.</verse>
			<verse number="18">Hi siku leritlhantamaka, Pawulo aya na hina ka Yakobe, kutani vakulukumba hinkwavu vahlengeletana kona.</verse>
			<verse number="19">Pawulo avaxeweta, avarungulela hinkwasvu lesvi Xikwembu xisviyendleke xikarhi ka vamatiko hi kutirha ka yena.</verse>
			<verse number="20">Loko vatwa timhaka toleto, vadzunisa Xikwembu; kutani vaku ka Pawulo: “Wasvivona, makwerhu, lesvaku ku ni madzanadzana ya vanhu lavapfumeleke xikarhi ka Vayuda; hinkwavu i vanhu lavahisekelaka Nawu;</verse>
			<verse number="21">vabzeliwile ta wena, ni lesvaku ujondzisa Vayuda hinkwavu lavayakeke xikarhi ka vamatiko kutshika Nawu wa Moxe, vangahayimbisi vana va vona, nasvona vangahafambi hi mikhuva yaka hina.</verse>
			<verse number="22">Kutani, hitayendla yini xana? Hikuva loko kuli kusvitwa, vatasvitwa lesvaku ufikile.</verse>
			<verse number="23">Loko svilitano, yendla lesvi hikubzelaka svona. Hi ni vavanuna vamune kola, lavatiboheke hi kufunga;</verse>
			<verse number="24">famba na vona, utibasisa na vona, uvahakelela lesvilavekaka, lesvaku vatakota kubzevuliwa tinhloko; kutani hinkwavu vatativa lesvaku akutiyanga ni mhaka ni yin'we ya leti vangabzeliwa tona hi tlhelo ra wena, kambe vatativa lesvaku na wena ulandza Nawu, ni lesvaku wawu hlayisa.</verse>
			<verse number="25">“Loko vali vamatiko lavapfumeleke, hivatsalelile papela kuvabzela lesvi hisviboheke: Hi lesvaku vativonela, vangaji tinyama letitlhaveliweke svikwembu sva hava, vangaji ngati kumbe lesvi vanhu vasvidlayeke hi kusvitlimba minkolo, vatshika ni vugelegele.”</verse>
			<verse number="26">Hi loko Pawulo ateka vavanuna volavo; hi siku leritlhantamaka atibasisa na vona, kutani anghena Tempeleni kuyativisa lesvaku masiku ya kutibasisa ka vona matahela rini, ni lesvaku kutahumesiwa rini timhamba ta mun'wana ni mun'wana wa vona.</verse>
			<verse number="27">Loko masiku ya ntlhanu ni mambirhi mali kusuhi nikuhela, Vayuda vakuhuma tikweni ra Aziya vavona Pawulo Tempeleni, kutani vapfuxa mpfilumpfilu vanhwini hinkwavu, vamukhoma,</verse>
			<verse number="28">vahuwelela, vaku: “Vavanuna Vaisrayele, hipfuneni! Munhu lweyi ajondzisaka vanhu hinkwavu, matikweni hinkwawu, kuyala tiko ni Nawu ni ndhawu leyi, hi yena lweyi! Nasvona anghenisile Vagirika Tempeleni, anyamisa ndhawu leyi ya kuhlawuleka.”</verse>
			<verse number="29">Avavula svosvo hikuva avavonile Trofimo wa Efesa doropeni, na ali na Pawulo, kutani avapimisa lesvaku Pawulo amunghenisile Tempeleni.</verse>
			<verse number="30">Doropa hinkwaru riyendla mpfilumpfilu, vanhu vata hi kutsutsuma ndhawini yin'we; loko vakhomile Pawulo, vamukokela handle ka Tempele; kutani svipfalu svipfaliwa hi kuhantlisa.</verse>
			<verse number="31">Loko vali karhi varingeta kudlaya Pawulo, ndhuna ya nyimpi yitwa lesvaku kupfukile mpfilumpfilu doropeni hinkwaru ra Yerusalema.</verse>
			<verse number="32">Hi nomo-lo yiteka ntlawa wa masochwa ni tindhuna ta wona, yita ntshungwini hi kutsutsuma; loko vanhu vavona ndhuna ya nyimpi ni masochwa, vatshika kuba Pawulo.</verse>
			<verse number="33">Hi loko ndhuna ya nyimpi yikongoma Pawulo, yimukhoma, yilerisa lesvaku abohiwa hi machini mambirhi; kutani yivutisa yiku: “Munhu lweyi i mani xana? Ayendlile yini ke?”</verse>
			<verse number="34">Van'we xikarhi ka ntshungu vaba huwa vavula svin'we, van'wana vavula svin'wana; kutani lesvi ndhuna ayitsandzeka kukuma ntiyiso wakona hikolaho ka pongo, yilerisa lesvaku Pawulo ayisiwa khokholweni.</verse>
			<verse number="35">Loko vafikile “svikadeni” sva rona, masochwa marhwala Pawulo, hikuva ntshungu awukwatile ngopfu;</verse>
			<verse number="36">vanhu lavanyingi avavalandza hi le ndzhaku, na vahuwelela, vaku: “Mudlaye!”</verse>
			<verse number="37">Loko Pawulo ali kusuhi ni kunghenisiwa khokholweni, aku ka ndhuna: “Xana ningava ni rito na wena ke?” Ndhuna yiku: “Kasi utiva ririmi ra Xigirika xana?</verse>
			<verse number="38">Xana ahi wena Mugibita lweyi apfuxeke mpfilumpfilu masiku lamahundzeke, ni kuyisa mananga ntlawa wa vadlayi lava avaringana mune wa makhulu (4 000) ke?”</verse>
			<verse number="39">Pawulo aku: “Mina ni Muyuda wa le Tarso tikweni ra Kilikiya; ni wa doropa leritivekaka svinene; nikombela lesvaku unipfumelela kuvulavula ni tiko.”</verse>
			<verse number="40">Ndhuna yimupfumelela, kutani Pawulo ayima svikadeni, akwehleta vanhu hi voko. Kuteloko vamiyelile vaku ntse, avulavula na vona hi ririmi ra Xiheberu, aku:</verse>
		</chapter>
		<chapter number="22">
			<verse number="1">“N'wina valekwerhu na vatatana, yingisani svosvi kutihlamulela ka mina mahlweni ka n'wina.”</verse>
			<verse number="2">Loko vatwa lesvaku avulavula na vona hi ririmi ra Xiheberu, vamiyela kutlula kusunguleni, kutani Pawulo aku:</verse>
			<verse number="3">“Mina ni Muyuda; nivelekiwile Tarso wa Kilikiya, kambe ni kulele doropeni leri, na nili mujondzisiwa wa Gamaliyele. Nijondzisiwile Nawu wa vatatana hi mukhuva lowunene, na nili munhu lweyi ahisekelaka Xikwembu, kufana na n'wina hinkwenu namuntlha;</verse>
			<verse number="4">nixanisile lavalandzaka Ndlela leyi ya Hosi kufikela laha vadlawaka. Anikhoma vavanuna ni vavasati, nivaghenisa jele.</verse>
			<verse number="5">Timboni ta mina hi yena Muprista lwenkulu, ni nhlengeletanu hinkwayu ya vakulukumba. Niyamukelile ka vona mapapela lamatsaleliweke Vayuda va ka hina le Damaska; niyile kona kuyakhoma lavayakeke kona, nivatisa Yerusalema lesvaku vatabiwa svinene.</verse>
			<verse number="6">“Kutani loko nahafamba, na nili kusuhi ni le Damaska, hi nkarhi wa nhlekanhi, hi nomo-lo nirhendzeliwa hi kuvonakala lokukulu na kuhuma tilweni.</verse>
			<verse number="7">Niwela hansi, kutani nitwa rito leringe ka mina: ‘Sawulo, Sawulo, unixanisela yini?’</verse>
			<verse number="8">Mina nihlamula niku: ‘U mani, Hosi?’ Aku ka mina: ‘Hi mina Yesu wa Nazareta, lweyi umuxanisaka.’</verse>
			<verse number="9">Lava avali na mina avavona kuvonakala, kambe avangatwi rito ra lweyi avulavulaka na mina.</verse>
			<verse number="10">Kutani niku: ‘Hosi, nitayendla yini xana?’ Hosi yiku ka mina: ‘Pfuka uyima, uya Damaska; hi kona laha ungatabzeliwa hinkwasvu lesvi ufanelaka kusviyendla.’</verse>
			<verse number="11">Lesvi anihluleka kuvona hikolaho ka kuhatima ka kuvonakala koloko, lava avali na mina vanikhoma hi voko vanikhungisa, vaniyisa Damaska.</verse>
			<verse number="12">“Kona kolano, akuli ni munhu lweyi avaku i Ananiya; aali munhu wa vukhongeli, afamba hi Nawu, akhensiwa svinene hi Vayuda hinkwavu lavayakeke Damaska.</verse>
			<verse number="13">Ata ka mina, avulavula na ayimile kusuhi na mina, aku: ‘Sawulo makwerhu, tlhela uvona!’ Hi nkarhi wolowo ni tlhela nivona, ni mulanguta.</verse>
			<verse number="14">Kutani aku: ‘Xikwembu xa vatatana va hina xikuhlawulile lesvaku utiva kurhandza ka xona, uvona Lweyi alulameke, utwa rito lerihumaka non'weni wa yena;</verse>
			<verse number="15">hikuva mahlweni ka vanhu hinkwavu utava mboni ya yena kutiyisa lesvi ungasvivona ni lesvi ungasvitwa.</verse>
			<verse number="16">Svosvi-ke, uhlwelela yini? Suka uyima, ukhuvuliwa lesvaku ubasisiwa asvijohweni sva wena, hi kukhongela vito ra yena.’</verse>
			<verse number="17">“Kuteloko nitlhelele Yerusalema, niyakhongela Tempeleni, kutani ningheniwa hi Moya;</verse>
			<verse number="18">nivona Hosi na yinibzela, yiku: ‘Hantlisa usuka Yerusalema, ungahlweli, hikuva vanhu vakona avangayamukeli vumboni lebzi ubzivulaka henhla ka mina.’</verse>
			<verse number="19">Kutani niku: ‘Hosi, vasvitiva svinene lesvaku vanhu lavapfumeleke ka wena, vanghenisiwile hi mina jele, nivaba hi tinhonga masinagogeni;</verse>
			<verse number="20">ni siku leri kudlayiweke Stefano mboni ya wena, na mina anili kona, na nili karhi nikhensa, nihlayisa sviyambalu sva lava vamudlayaka.’</verse>
			<verse number="21">Hi loko Hosi yiku ka mina: ‘Famba, hikuva nitakurhuma kule, ka vamatiko.’”</verse>
			<verse number="22">Vamuyingisela kuyafika loko ahlaya svosvo, kutani vatlakusa rito, vaku: “Munhu lweyo wo tano aasusiwe misaveni, aadlayiwe! Angafaneliwanga hi kuhanya!”</verse>
			<verse number="23">Kutani vahuwelela, vadzudza sviyambalu sva vona, vatsutsuxela ntshuri henhla.</verse>
			<verse number="24">Hi loko ndhuna ya nyimpi yilerisa lesvaku Pawulo ayisiwa khokholweni, yiku: “Aavutisiwe, abiwa hi tinhonga lesvaku nitativa mhaka leyiyendlaka lesvaku vahuwelela hi ndlela leyi, valwa na yena.”</verse>
			<verse number="25">Kuteloko vamubohile lesvaku vatamuba, Pawulo aku ka ndhuna ya dzana ra masochwa leyi ayili kona: “Xana mapfumeleliwa kuba Muroma hi tinhonga, na angasi thethisiwa ke?”</verse>
			<verse number="26">Loko ndhuna ya dzana yitwa svosvo, yiyabzela ndhuna ya nyimpi, yiku: “Xana awulava kuyendla yini? Munhu lweyi i Muroma.”</verse>
			<verse number="27">Hi loko ndhuna ya nyimpi yita ka Pawulo, yiku ka yena: “Wanganibzela, xana u Muroma ke?” “Ina!” Kuhlamula Pawulo.</verse>
			<verse number="28">Ndhuna ya nyimpi yiku: “Vuroma lebzi nibzixavile hi male leyinyingi.” Pawulo aku: “Kasi mina niyopsaliwa ka bzona.”</verse>
			<verse number="29">Hi nomo-lo lava avatilungisela kuvutisa Pawulo ni kumuba, vamutshika; loko yili ndhuna ya nyimpi, yichava loko yitwa lesvaku Pawulo i Muroma, hikuva ayimubohile.</verse>
			<verse number="30">Hi siku leritlhantamaka, ndhuna yilava kukuma ntiyiso mhakeni ya nandzu lowu Vayuda vamangalelaka Pawulo ha wona; hi kolaho, yimutshunxa, kutani yilerisa lesvaku Vaprista lavakulu vahlengeletana ni huvu hinkwayu ya Sanedri; kutani yitisa Pawulo, yimuyimisa mahlweni ka vona.</verse>
		</chapter>
		<chapter number="23">
			<verse number="1">Pawulo ahonokela huvu, aku: “N'wina valekwerhu, nihanyile na nili lweyi atshunxekeke svinene ripfalweni ra mina ni le mahlweni ka Xikwembu, kufikela siku ra namuntlha.”</verse>
			<verse number="2">Hi loko Ananiya Muprista lwenkulu, alerisa lava avali kusuhi na Pawulo lesvaku vamuba nomo.</verse>
			<verse number="3">Kambe Pawulo aku ka yena: “Xikwembu xitakuba, wena khumbi leribasisiweke, hikuva utshamile kola akuva unithethisa hi nawu, kasi utlula nawu hi kulerisa lesvaku nibiwa.”</verse>
			<verse number="4">Kutani lava avali kusuhi na Pawulo vaku: “Xana usola Muprista lwenkulu wa Xikwembu ke?”</verse>
			<verse number="5">Pawulo aku: “Vamakwerhu, aningasvitivi lesvaku i Muprista lwenkulu, hikuva kutsaliwile lesvaku: ‘Ungatshuki usandza hosi ya tiko ra lekwenu.’”</verse>
			<verse number="6">Kutani Pawulo, hi kutiva lesvaku van'wana xikarhi ka vona i Vasaduki, kasi van'wana i Vafarisi, atlakusa rito hubzeni aku: “N'wina valekwerhu, ni Mufarisi, n'wana wa Vafarisi, kutani nithethisiwa kola hikuva nilangutelile kupfuka ka vafi.”</verse>
			<verse number="7">Loko avulile svosvo, Vafarisi vasungula kuphikizana ni Vasaduki, kutani nhlengeletanu yiyavana hi le xikarhi.</verse>
			<verse number="8">(Hikuva Vasaduki vatiyisa vaku: “Vafi avapfuki, nasvona tintsumi ni mimoya asvikona.” Vafarisi vona, vapfumela svosvo hinkwasvu.)</verse>
			<verse number="9">Kutani kupfuka guwa lerikulu; Vatsali van'wana va ntlawa wa Vafarisi, vasuka vayima, vatiyisa svinene, vaku: “Ahikumi nandzu niwun'we ka munhu lweyi; xana kungava yini loko kukumeka lesvaku i moya wun'wana kumbe i ntsumi yin'wana leyivulavuleke na yena?”</verse>
			<verse number="10">Kuphikizana kuyakukula ngopfu, kutani ndhuna ya nyimpi yichava lesvaku Pawulo angatshuka ahandzuliwile hi vanhu lava, kutani yilerisa lesvaku ntlawa wa masochwa wungirimela, wuya muwutla mavokweni ya vona, wumutlhelisela khokholweni.</verse>
			<verse number="11">Avusikwini lebzitlhantamaka, Hosi yitikomba ka Pawulo, yiku: “Tiyisa mbilu Pawulo, hikuva kukotisa lesvi uhumeseke vumboni lebzotiya henhla ka mina kola Yerusalema, svifanele lesvaku uhumesa vumboni lebzotano ni le Roma.”</verse>
			<verse number="12">Loko rixa, Vayuda vayendla makungu, vatiboha hi kufunga, vaku: “Hingakala hingaji ni kunwa, loko hingasi dlaya Pawulo.”</verse>
			<verse number="13">Lava vaboheke makungu lawa avatlula mune wa makume.</verse>
			<verse number="14">Vaya ka Vaprista lavakulu ni ka vakulukumba, vaku: “Hitibohile hi kufunga lokutiyeke lesvaku hingakala hingaji nchumu, na hingasi dlaya Pawulo.</verse>
			<verse number="15">Svosvi-ke, n'wina ni vahuvo, yisani rito ka ndhuna ya nyimpi lesvaku yimirhumela Pawulo, miyendla ingi hi loko milava kuya mahlweni ni kukambisisa svin'wana timhakeni ta yena; loko ali hina, hitava hi tilungisele kumudlaya na angasifika.”</verse>
			<verse number="16">Kambe ntukulu wa Pawulo atwa lesvaku vamutumbelelile; hi loko afamba, aya khokholweni, ayativisa Pawulo.</verse>
			<verse number="17">Pawulo avitana yin'we ya tindhuna ta dzana ra masochwa, aku ka yona: “Famba ni jaha leri ka ndhuna ya nyimpi, hikuva ri ni mhaka leyi ringatayitivisa ka ndhuna.”</verse>
			<verse number="18">Kutani ndhuna ya masochwa yifamba ni jaha, yiriyisa ka ndhuna ya nyimpi, yiku: “Mubohiwa Pawulo anivitanile, anikombela lesvaku nita ni jaha leri ka wena; ri ni mhaka leyi ringatakubzela yona.”</verse>
			<verse number="19">Ndhuna ya nyimpi yikhoma jaha hi voko, yiya na rona tlhelweni, yirivutisa, yiku: “Xana hi yihi mhaka leyi ulavaka kunitivisa yona ke?”</verse>
			<verse number="20">Jaha riku: “Vayuda vatwananile, vaku vatakukombela kutisa Pawulo hubzeni mundzuku, vatayendla ingi hi loko valava kuya mahlweni ni kuvutisisa timhaka ta yena.</verse>
			<verse number="21">Ungatshuki uvapfumelela, hikuva vavanuna lavatlulaka mune wa makume vamutumbelelile, vatibohile hi kufunga, vaku: ‘Hingakala hingaji ni kunwa, loko hingasi mudlaya.’ Ni svosvi vatilungisile, vakarhi valangutela lesvaku upfumela.”</verse>
			<verse number="22">Hi loko ndhuna ya nyimpi yitlhelisa jaha lero, yirilerisa, yiku: “Ungatshuki ubzela munhu lesvaku unitivisile timhaka leti.”</verse>
			<verse number="23">Ndhuna ya nyimpi yivitana tindhuna timbirhi ta dzana ra masochwa, yiku ka tona: “Lungisani masochwa ya madzana mambirhi (200) ni vagadi va mahanchi va ntlhanu wa makume ni makume mambirhi (70) ni vavanuna va madzana mambirhi (200) lavatamelaka matlhari, vaya Khezariya; vatasuka hi nkarhi wa ntlhanu ni mune wa vusiku.</verse>
			<verse number="24">Nasvona lungiselani Pawulo svifuyu lesvi angatasvigada, mimufikisa ka hosi Felikisi na ahlayisekile.”</verse>
			<verse number="25">Kutani atsala papela leringe:</verse>
			<verse number="26">“Klawudiyo Lisiya, ka Felikisi, hosi leyichavisekaka: Xeweni!</verse>
			<verse number="27">“Vayuda vakhomile munhu lweyi; avalava kumudlaya, kambe loko nitwile lesvaku i Muroma, nifikile ni masochwa, nimuwutla mavokweni ya vona.</verse>
			<verse number="28">Kutani hi kulava kutiva lexi vamumangalelaka ha xona, ni muyisile hubzeni ya ka vona;</verse>
			<verse number="29">nikumile lesvaku vamumangalela hi timhaka ta nawu wa vona, na kungali na nandzu lowu afanekeliwaka kutsemeliwa rifu ha wona, kumbe kubohiwa ha wona.</verse>
			<verse number="30">Kutani loko nitivisiwile lesvaku Vayuda vatatumbelela munhu lweyi, ni murhumelile ka wena; ni lerisile vamangaleli va yena lesvaku vahlamusela timhaka ta yena mahlweni ka wena.”</verse>
			<verse number="31">Masochwa mayendla hilaha ma lerisiweke hakona: Mateka Pawulo, ma muyisa le Antipateri nivusiku.</verse>
			<verse number="32">Loko rixa, masiya vagadi va mahanchi kolaho, vahundzela mahlweni na Pawulo; kutani masochwa matlhelela khokholweni.</verse>
			<verse number="33">Loko vagadi vafikile Khezariya, vanyika hosi apapela, kutani vatisa Pawulo mahlweni ka yona.</verse>
			<verse number="34">Hosi yihlaya papela, kutani yivutisa Pawulo lesvaku i wa tiko rihi. Loko yitwile lesvaku i wa Kilikiya,</verse>
			<verse number="35">yiku: “Nitakuyingisa loko vamangaleli va wena vatava vafikile na vona.” Kutani yilerisa lesvaku Pawulo ahlayisiwa ndlwini ya vuhosi ya Heroda.</verse>
		</chapter>
		<chapter number="24">
			<verse number="1">Loko kuhundzile ntlhanu wa masiku, Ananiya Muprista lwenkulu angirimela, ni vakulukumba van'wana ni muyimeli mun'we leyi avaku i Tertulo; kutani vaya ka hosi kuyamangalela Pawulo.</verse>
			<verse number="2">Vavitana Pawulo, kutani Tertulo asungula kumumangalela, aku: “Wena Felikisi lweyi achavisekaka! Lesvi hikumeke kurhula loku kuhetisekeke hikolaho ka wena, ni lesvi timhaka ta tiko leri tilulamisiwaka namuntlha hi kutikarhata ka wena,</verse>
			<verse number="3">hina hiyamukela svilo lesvi hi kukhensa lokukulu hinkwaku ni minkama hinkwayu.</verse>
			<verse number="4">Kambe anilavi kukuhetela nkama; hi kolaho na kukhongela lesvaku, hi vunene bza wena, wanga hi lombanyana tindleve nkamanyana.</verse>
			<verse number="5">Hi kumile lesvaku munhu lweyi avanga mpfilumpfilu. Apfuxa madzolonga xikarhi ka Vayuda hinkwavu lavayakeke kwihi na kwihi misaveni; hi yena lweyi anga nhloko ya jondzo leyohambuka ya Vanazareta.</verse>
			<verse number="6">Nasvona, aringetile kunyamisa Tempele. Himukhomile, [kutani ahilava kumuthethisa hi nawu wa hina;</verse>
			<verse number="7">kambe Lisiya, mufambisi wa masochwa, atile ahiwutlela yena hi matimba lamakulu,</verse>
			<verse number="8">kutani alerisile vamangaleli va yena lesvaku vata mahlweni ka wena.] Loko umuvutisisa, utatitwa hi yena, timhaka hinkwatu leti himumangalelaka ha tona.”</verse>
			<verse number="9">Na vona Vayuda vayima na Tertulo, vatiyisa, vaku: “Kunene hi svosvo.”</verse>
			<verse number="10">Hosi yikoweta Pawulo lesvaku avulavula; kutani yena ahlamula, aku: “Lesvi nitivaka lesvaku ku ni malembe na uli muthethisi wa tiko leri, nitatihlamulela na nitsakile.</verse>
			<verse number="11">Ungasvikuma hi wexe: Akusihundza masiku ya khume na mambirhi loko nifikile Yerusalema kutagandzela kona.</verse>
			<verse number="12">Vayuda avanikumanga na nili lweyi aphikizanaka ni munhu Tempeleni, kumbe lweyi ahlohlotelaka vanhu masinagogeni ni le madoropeni.</verse>
			<verse number="13">Nasvona avakoti kuhumesa vumboni bza timhaka leti vanimangalelaka ha tona svosvi.</verse>
			<verse number="14">Anikufihleli lesvaku nitirhela Xikwembu xa vatatana hi ndlela leyi vayivulaka lesvaku yihambukile; kambe nipfumela hinkwasvu lesvitsaliweke Nawini ni ka Vaprofeta.</verse>
			<verse number="15">Lesvi nisvilanguteleke ka Xikwembu, hi svona lesvi na vona vasvilanguteleke: Hi lesvaku lavolulama ni lavangalulamangiki vatapfuka kufeni.</verse>
			<verse number="16">Hikolaho niringeta hi matimba, masiku hinkwawu, kukumeka na nili lweyi atshunxekeke moyeni wa mina, mahlweni ka Xikwembu ni le mahlweni ka vanhu.</verse>
			<verse number="17">“Nivuyile Yerusalema ndzhaku ka malembe lamanyinginyana, kutisa tinyiko ka tiko ra ka hina ni kuhumesa timhamba.</verse>
			<verse number="18">Vanikumile Tempeleni na nitirha svilo lesvi, na nili lweyi atibasiseke hi nawu; akungali na ntshungu kona, akungapfukanga dzolonga.</verse>
			<verse number="19">Kambe Vayuda van'wana va tiko ra Aziya avali kona. Ingi vatile svosvi mahlweni ka wena kutani mangalela, loko kuli ni mhaka xikarhi ka vona na mina.</verse>
			<verse number="20">Na vona lavanga kola avavule xiyendlo lexobiha lexi vaxikumeke ka mina, siku leri niyimeke hubzeni;</verse>
			<verse number="21">vangavula xilo xin'we ntsena lexininga huwelela ha xona xikarhi ka vona, loko nite: ‘Nibihisiwa hi n'wina namuntlha hikolaho ka kupfuka ka vafi.’”</verse>
			<verse number="22">Lesvi Felikisi aativa lesvotalanyana hi tlhelo ra Ndlela ya Hosi, apfala huvu, aku: “Loko Lisiya, mufambisi wa masochwa, atava angirimelile afika halenu, hi kona ningatakambisisa mhaka ya n'wina.”</verse>
			<verse number="23">Kutani alerisa ndhuna ya dzana ra masochwa kuhlayisa Pawulo jele, aku: “Mi munyika kutshunxekanyana, mingasiveli ni mun'we wa vanakulobze kutamupfuna hi svin'wana.”</verse>
			<verse number="24">Loko kuhundzile masiku mangali mangani, Felikisi ata na Drusila, nsati wa yena lweyi aali Muyuda; kuteloko avitanile Pawulo, amuyingisela loko avulavula hi ta kupfumela ka Yesu Kriste.</verse>
			<verse number="25">Kambe loko Pawulo avulavula hi ta kululama, ni ta kutikhoma, ni ta kuthethisiwa lokungatata, Felikisi akhomiwa hi kuchava, ahlamula, aku: “Namuntlha, famba uyatshama; siku leri ningatakuma nkama, nitatlhela nikuvitana.”</verse>
			<verse number="26">Kambe hi tlhelo rin'wana aali ni xitshembo xa lesvaku Pawulo atamunyika male; hi kolaho aatala kurhuma vanhu vayamuvitana, lesvaku atavulavula na yena.</verse>
			<verse number="27">Kambe loko kuhundzile malembe mambirhi, Porsiyo Festo avekiwa hosi matshan'wini ya Felikisi; kasi Felikisi aasiyile Pawulo jele, hikuva aanavela kukhensiwa hi Vayuda.</verse>
		</chapter>
		<chapter number="25">
			<verse number="1">Loko Fexto afikile tikweni lero, atshama masiku manharhu Khezariya, kutani asuka, atlhantukela Yerusalema.</verse>
			<verse number="2">Kuteloko Vaprista lavakulu ni vakulukumba va Vayuda vata mahlweni ka yena vatamangalela Pawulo;</verse>
			<verse number="3">vakhongela Fexto lesvaku avapfuna hi kurhumela Pawulo Yerusalema, kasi avabohile makungu ya kumudlaya ndleleni.</verse>
			<verse number="4">Kambe Festo avahlamula aku: “Pawulo a le jele Khezariya; na mina nitahantla ni tlhelela kona.”</verse>
			<verse number="5">Atlhela aku: “Hambi svilitano, lavanga vakulukumba xikarhi ka n'wina avangirimele na mina; loko wanuna lweyi akumeka na ali ni nandzu wun'wana, vatamumangalela.”</verse>
			<verse number="6">Fexto axwa na vona masiku lawa mangatluliki khume, kumbe ntlhanu ni manharhu, kutani angirimela aya Khezariya. Hi siku leritlhantamaka, atshama hubzeni, kutani alerisa lesvaku Pawulo atisiwa.</verse>
			<verse number="7">Loko afikile, Vayuda lavahumaka Yerusalema vamurhendzela, kutani vamulumbeta hi milandzu leyinyingi, leyochavisa, leyi vatsandzekaka ni kuhumesa vumboni bza yona.</verse>
			<verse number="8">Kutani Pawulo atihlamulela, aku: “Anijohelanga Nawu wa Vayuda, kumbe Tempele, kumbe Khezari.”</verse>
			<verse number="9">Kambe Fexto aanavela kutsakisa Vayuda; hi kolaho ahlamula Pawulo, aku: “Xana ulava kutlhantukela Yerusalema, uyathethisiwa kona mahlweni ka mina hikolaho ka timhaka leti ke?”</verse>
			<verse number="10">Pawulo aku: “Niyimile hubzeni ya Khezari; hi kona laha nifanelaka kuthethisiwa kona; loko vali Vayuda, anivajohelanga, hilaha usvitivaka hakona na wena.</verse>
			<verse number="11">Hambi svilitano, loko nijohile, kumbe loko niyendlile svin'wana lesvifanekeliwaka hi rifu, aniyali kufa, kambe loko kungali ni ntiyiso milandzwini leyi vanimangalelaka ha yona, aku na munhu lweyi anga ni nyiketaka ka vona; nikombela kuthethisiwa hi Khezari.”</verse>
			<verse number="12">Kutani loko Fexto avulavulile mhaka ni huvu, ahlamula aku: “Akombelile kuthethisiwa hi Khezari, ataya le ka Khezari.”</verse>
			<verse number="13">Loko kuhundzile masiku mangali mangani, hosi Agripa na Bernike vata Khezariya kutaxeweta Fexto.</verse>
			<verse number="14">Loko vaxwile kona masiku lamanyinginyana, Fexto ayandlalela hosi timhaka ta Pawulo, aku: Ku ni munhu kola, lweyi Felikisi angamutshika jele.</verse>
			<verse number="15">Loko nili Yerusalema, Vaprista lavakulu ni vakulukumba va Vayuda vamumangalele ka mina, vakombela lesvaku athethisiwa.</verse>
			<verse number="16">Nivahlamulile, niku: Ahi ntolovelo wa Varoma kunyiketa munhu lweyi angamangaleliwa, hambi ali mani na mani, loko angasungulanga hi kuhumelela mahlweni ka vamangaleli va yena, anyikiwa nkama wa kutihlamulela ka lesvi vamumangalelaka ha svona.</verse>
			<verse number="17">Hikolaho loko vafikile hinkwavu halenu, anihlwelanga, niyile niyatshama hubzeni hi siku leritlhantamaka, kutani nilerisa lesvaku wanuna yelweyo atisiwa.</verse>
			<verse number="18">Kutani loko vamangaleli va yena vasuka vayima vavulavula, avahumesanga ni mhaka ni yin'we leyobiha leyi aniyanakanya lesvaku kumbexana vatayihumesa;</verse>
			<verse number="19">avakanetana na yena hi ta vukhongeli bza ka vona ni ta kufa ka munhu mun'we lweyi avaku i Yesu, lweyi Pawulo aavula lesvaku wahanya.</verse>
			<verse number="20">Lesvi ningavonangiki svinene ndlela yonghena timhakeni leti, nivutisile Pawulo niku: “Xana ulava kuya Yerusalema, uyathethisiwa kona timhakeni leti ke?”</verse>
			<verse number="21">Kambe Pawulo akombelile kusala jele arindziwa kona, kufika loko mhaka ya yena yitsemiwa hi hosi leyikulu; hi kolaho nilerisile lesvaku arindziwa jele kufikela siku leri ningatamurhumela ka Khezari ha rona.</verse>
			<verse number="22">Kutani Agripa aku ka Fexto: “Na mina anitarhandza kutwa munhu lweyi.” Fexto aku: “Mundzuku kunene utamutwa.”</verse>
			<verse number="23">Hi siku leritlhantamaka Agripa na Bernike vata hi vuhosi lebzikulu; vanghena hubzeni ni vafambisi vakulu va masochwa ni vakulukumba va doropa; Fexto alerisa lesvaku Pawulo atisiwa.</verse>
			<verse number="24">Hi loko Fexto aku: “Hosi Agripa, na n'wina hinkwenu vavanuna minga na hina kola! Mamuvona, munhu lweyi ntshungu hinkwawu wa Vayuda wungamumangalela ka mina, hambi le Yerusalema, hambi halenu; avahuwelela vaku: ‘Afanela kudlayiwa!’</verse>
			<verse number="25">Loko ali mina, nikumile lesvaku anga na nandzu lowu afanelaka kutsemeliwa rifu ha wona; nasvona yena akombelile kuthethisiwa hi hosi leyikulu; hi kolaho nitsemile mhaka hi kuvula lesvaku afanele kurhumeliwa ka yona.</verse>
			<verse number="26">Hambi svilitano, a ni na mhaka ya kutiya leyi ningatsalelaka hosi ha yona; kutani nimutisile ka n'wina ngopfungopfu ka wena hosi Agripa, lesvaku timhaka ta yena tikambisisiwa, niva ni lesvi ningatatsala svona.</verse>
			<verse number="27">Hikuva nivona lesvaku asvitwali kurhumela munhu lweyi abohiweke, loko kungahlayiwi timhaka leti amangaleliwaka ha tona.”</verse>
		</chapter>
		<chapter number="26">
			<verse number="1">Kutani Agripa aku ka Pawulo: “Hakupfumelela kuvulavula, uhibzela ta wena hi wexe.” Hi loko Pawulo atlakusa voko, atihlamulela, aku:</verse>
			<verse number="2">“Wena hosi Agripa, timhakeni hinkwatu leti nimangaleliwaka hi tona hi Vayuda, nititwa na nikatekile loko nipfumeleliwa kutihlamulela mahlweni ka wena namuntlha;</verse>
			<verse number="3">nkateko wakona ngopfungopfu hi lesvaku wena utiva svinene mikhuva hinkwayu ya Vayuda, ni svimhakamhakana sva vona. Hikolaho nikombela hi matimba lesvaku uniyingisa ungaheli mbilu.</verse>
			<verse number="4">“Vayuda hinkwavu vativa ta kuhanya ka mina kusukela avutsongwaneni bza mina, vativa ni lesvi ningasviyendla tikweni ra lekwerhu ni le Yerusalema, kusukela kusunguleni.</verse>
			<verse number="5">I khale na vanitiva, kutani vangahumesa vumboni, loko vasvilava, lesvaku nihanyile na nili wa ntlawa lowu wungani milawu ya kutiya kutlula mintlawa yin'wana hinkwayu, avukhongelini bza ka hina, hi lesvaku ntlawa wa Vafarisi.</verse>
			<verse number="6">Kutani svosvi ni le kuthethisiweni hikuva nilangutela xitshembiso lexi vatatana vanyikiweke xona hi Xikwembu;</verse>
			<verse number="7">hi xona xitshembiso lexi rixaka ra ka hina ra khume na timbirhi rilanguteleke kuhetiseka ka xona rili karhi ritiyisela kugandzela Xikwembu vusiku ni nhlekanhi; wena hosi, nimangaleliwa hi Vayuda hikolaho ka kulangutela koloko.</verse>
			<verse number="8">N'wina Vayuda, xana mitsandzeka ha yini kupfumela lesvaku Xikwembu xingapfuxa vafi ke?</verse>
			<verse number="9">“Na mina khale, anipimisa lesvaku nifanele kulwa svinene ni vito ra Yesu wa Nazareta.</verse>
			<verse number="10">Hi svona lesvi ningasviyendla Yerusalema. Hi matimba lawa Vaprista lavakulu avaninyikile wona, ni khomile lavanyingi xikarhi ka vahlawuliwa va Xikwembu, ni vapfalela jele; loko vatsemeliwa rifu, aniyala kuyima na vona.</verse>
			<verse number="11">Nivabile kanyingi masinagogeni hinkwawu, niringeta kusindzisa lesvaku vayala ndlela ya vona. Anivanyenya ngopfu, nikondza niyavaxanisa ni le madoropeni ya le handle.</verse>
			<verse number="12">“Aniyela svona le Damaska, na nili ni matimba ya Vaprista lavakulu ni svileriso sva vona.</verse>
			<verse number="13">Anili ndleleni hi nkarhi wa nhlekanhi, wena hosi, kutani nivona kuvonakala loku kutlulaka ka jambu, kuhuma tilweni, kunirhendzela svin'we ni lava avafamba na mina.</verse>
			<verse number="14">Hi wela hansi hinkwerhu; kutani nitwa rito leringe ka mina hi ririmi ra Xiheberu: ‘Sawulo, Sawulo, unixanisela yini? Svanonon'hwa ka wena kukhadlanya xisungunhu.’</verse>
			<verse number="15">Mina niku: ‘U mani, Hosi?’ Hosi yihlamula yiku: ‘Hi mina Yesu, lweyi umuxanisaka.</verse>
			<verse number="16">Svosvi pfuka, uyima, utiya hi milenge; nitikombisile ka wena hikuva nitakuveka kuva mutirhi wa mina; utava mboni ya svilo lesvi ukoteke kunivona ha svona, ni ya lesvi nahalavaka kutikomba ka wena hi svona;</verse>
			<verse number="17">nitakuponisa mavokweni ya vanhu va tiko leri ni ya vamatiko lava nikurhumelaka ka vona;</verse>
			<verse number="18">utapfula mahlo ya vona lesvaku vahuma munyameni, vanghena kuvonakaleni, ni lesvaku vahuma kufumeni ka Sathana vanghena ka Xikwembu; loko vapfumela ka mina, vatakuma kurivaleliwa ka svijoho, kutani vatayaveliwa ndzhaka xikarhi ka vahlawuliwa va Xikwembu.’</verse>
			<verse number="19">“Hikolaho, wena hosi Agripa, aniyalanga kuyingisa mahlori lawa mahumaka tilweni.</verse>
			<verse number="20">Nisungulile hi va le Damaska ni va le Yerusalema, ni ya mahlweni tikweni hinkwaru ra Yudeya, ni le ka vamatiko, na nivakhongotela kuhundzuka, vatlhelela ka Xikwembu, kutani vatirha mintirho leyifambelanaka ni kuhundzuka ka vona.</verse>
			<verse number="21">Hi tona timhaka leti Vayuda va ni khomeleke tona Tempeleni, varingeta kunidlaya.</verse>
			<verse number="22">Kambe nipfuniwile hi Xikwembu kufikela siku ra namuntlha, kutani svosvi niyimile kola na nili karhi nihumesa vumboni ka lavatsongo ni ka lavakulu; anivuli timhaka tin'wana, loko tingali leti Moxe ni Vaprofeta vangavula lesvaku titahumelela:</verse>
			<verse number="23">Hi lesvaku Mesiya atatwisiwa kuvaviseka, ni lesvaku, hikuva munhu worhanga lweyi angatapfuka kufeni, atativisa kuvonakala ka tiko leri ni ka vamatiko.”</verse>
			<verse number="24">Pawulo aku ahatihlamulela hi timhaka teto, Fexto atlakusa rito, aku: “Wahlanya Pawulo; vutivi lebzikulu bza wena bza kuhlanyisa.”</verse>
			<verse number="25">Pawulo aku: “Anihlanyi, wena Fexto lweyi uchavisekaka, kambe marito lawa nimavulaka i marito ya ntiyiso, marito lamatwalaka;</verse>
			<verse number="26">hosi yitiva svinene timhaka leti, kutani nitivula mahlweni ka yona na ningachavi nchumu; anikholwi lesvaku ni yin'we ya tona yingava yifihleliwe hosi, hikuva atihumelelanga xihundleni.</verse>
			<verse number="27">We hosi Agripa, xana upfumela vaprofeta ke? Nasvitiva lesvaku wa vapfumela.”</verse>
			<verse number="28">Agripa aku ka Pawulo: “Uringeta kunikhongotela, hi nkamanyana wungali wungani, lesvaku nihanya xikriste!”</verse>
			<verse number="29">Pawulo aku: “Hambi loko nkama wukomile, hambi loko wulehile, nikhongela Xikwembu lesvaku kungavi wena ntsena kambe ni hinkwavu lava vaniyingisaka namuntlha, miva tani hi mina, handle ka machini lawa.”</verse>
			<verse number="30">Hi loko hosi yisuka yiyima; na yena Fexto, svin'we na Bernike ni lavatshameke na vona, vasuka vayima.</verse>
			<verse number="31">Kutani loko vahumile, vabzelana vaku: “Munhu lweyi angayendlanga nchumu lowufanekeliweke hi rifu kumbe jele.”</verse>
			<verse number="32">Kutani Agripa aku ka Fexto: “Munhu lweyi, loko ingi anga kombelanga kuthethisiwa hi Khezari, aatatshunxiwa.”</verse>
		</chapter>
		<chapter number="27">
			<verse number="1">Kuteloko kutsemiwile lesvaku hitaya le Italiya hi ngalawa, vanyiketa Pawulo ni vabohiwa van'wana ka ndhuna ya dzana ra masochwa lweyi avaku i Xjuliyo, wa ntlawa lowuvuliwaka “wa hosi leyikulu”.</verse>
			<verse number="2">Kuteloko hi nghenile ngalaweni ya kuhuma Adramita, leyi ayifanela kukongoma matlhelo ya tiko ra Aziya, hisuka na Aristarka wa le Thesalonika, tikweni ra Makedoniya.</verse>
			<verse number="3">Hi siku leritlhantamaka, hifika Sidoni; kutani Xjuliyo ayendlela Pawulo timpsalu, amupfumelela kuyavona vanakulobze ni kulongeleliwa hi vona.</verse>
			<verse number="4">Xilesvo hisuka kona, hifamba na hisirheleliwa hi xihlale xa Kipra, hikuva ngalawa ayisiveliwa hi moya lowukulu.</verse>
			<verse number="5">Kuteloko hipelile lwandle ra Kilikiya ni ra Pamfiliya, hifika Mira, tikweni ra Likiya.</verse>
			<verse number="6">Kutani ndhuna yikuma kona ngalawa ya kuhuma le Alexandriya leyi yiyaka le Italiya, kutani ahinghenisa ka yona.</verse>
			<verse number="7">Hi masiku lamanyingi hifamba hi kunonoka, kutani svihikarhatela svinene kufika kusuhi na Kinida; lesvi moya wukulu awuhisivela kuya mahlweni tlhelweni lero, higega xihlale xa Kreta hi le hansi, hi tlhelo ra Salmona.</verse>
			<verse number="8">Kuteloko hi lulamile ni ribuwa hi kukarhateka svinene, hifika ndhawini leyi vange i “Hlaluko rosaseka”, kusuhi ni doropa ra Laziya.</verse>
			<verse number="9">Hi heta masiku layotala kona, kukondza kufika nkama lowu svichavisaka kufamba lwandle, hikuva siku lerikulu ra kutitsona svakuja alihundzile. Hi loko Pawulo avatsundzuxa,</verse>
			<verse number="10">aku: “Vavanuna, nasvivona lesvaku riyendzo leri ritava ni mhangu ni kulahleka lokukulu, kungali ka mindzhwalu ni ka ngalawa ntsena, kambe ni ka vutomi bza hina.”</verse>
			<verse number="11">Hambi svilitano, ndhuna ya dzana ra masochwa yiyingisa mufambisi wa ngalawa ni n'winyi wa yona kutlula lesvivuliwaka hi Pawulo.</verse>
			<verse number="12">Lesvi hlaluko leri aringalulamelanga kuheta vuxika ka rona, lavanyingi va hina vapimisa kusuka kona ni kuringeta kuyaxwa vuxika le Fenikisi, anga hlaluko ra Kreta, lerilangutanake ni vupelajambu wa dzonga ni vupelajambu wa n'walungu.</verse>
			<verse number="13">Kuteloko mheho ya le dzongeni yisungulile kuhunga khwatsi, vapimisa lesvaku makungu ya vona matayendleka, kutani vasuka, valulama ni ribuwa ra Kreta.</verse>
			<verse number="14">Kambe kungali kungani, kupfuka, xihlaleni, mheho leyi vange i Ewuroakilawu.</verse>
			<verse number="15">Ngalawa yikhomiwa hi mheho, yitsandzeka kuyihlula, kutani hiyitshika yikokiwa hi mati.</verse>
			<verse number="16">Kuteloko hihundzile dzongeni wa xihlalenyana xin'wana lexi vange i Kawuda, hikoka bzatsu hiringhenisa ngalaweni hi kukarhateka svinene;</verse>
			<verse number="17">loko vatluti vayikokile, valungisa bzatsu hi kuriboha hansi hi magoda; kutani hi kuchava kukhinsa saveni ra Siriti, vaphutsa matsanga, kutani hi mukhuva wolowo vatlhela vakokiwa hi magandlati.</verse>
			<verse number="18">Loko rixa, ahibiwa ngopfu hi xidzedze; hi kolaho vacukumeta mindzhwalu ya ngalawa lwandle.</verse>
			<verse number="19">Kutani hi siku ra vunharhu, hicukumeta svigotso sva ngalawa lwandle, hi mavoko ya hina.</verse>
			<verse number="20">Hi masiku lamanyingi jambu aringahavoneki, hambi tinyeleti; xidzedze axiya mahlweni xihiba hi matimba, hingahalanguteli nikutsongo lesvaku hitapona.</verse>
			<verse number="21">Lesvi akuli khale na vangajanga nchumu, Pawulo ayima xikarhi ka vona, aku: “Loko aminiyingisile, vavanuna, mingasukanga Kreta, ingi mhangu leyi ni kulahleka loku svingahumelelanga.</verse>
			<verse number="22">Kambe svosvi na mikhongotela lesvaku mitiyisa timbilu, hikuva aku na munhu ka n'wina lweyi angatalahlekeliwa hi vutomi bza yena; i ngalawa ntsena leyingatalova.</verse>
			<verse number="23">Ntsumi ya Xikwembu lexi ninga nandza wa xona, lexi nixigandzelaka, yitikombisile ka mina vusikwini lebzi,</verse>
			<verse number="24">yiku: ‘Pawulo, ungatshuki uchava, hikuva ufanele kuyayima mahlweni ka Khezari; kutani tiva lesvaku Xikwembu xikunyikile vanhu hinkwavu lavafambaka na wena ngalaweni, lesvaku uvaponisa.’</verse>
			<verse number="25">Hikolaho vavanuna, tiyisani timbilu, hikuva ni ni kutshemba ka Xikwembu lesvaku svitava hilaha nibzeliweke hakona.</verse>
			<verse number="26">Ntsena hitaya hiyacukumetiwa xihlaleni xin'wana.”</verse>
			<verse number="27">Abzili vusiku bza vukhume ni mune, na hidlitadliteka lwandle ra Adriya; xikarhi ka vusiku vatluti vapimisa lesvaku hitshinelelile kusuhi ni ribuwa rin'wana.</verse>
			<verse number="28">Loko vapima kuyeta ka mati, vakuma mpimo wa makume mambirhi ya mametru; mahlweninyana vatlhela vapima, vakuma mpimo wa khume ya mametru ni ntlhanu.</verse>
			<verse number="29">Kutani hi kuchava kuyaba maribze ya le ribuweni, vahoxa mune wa tinsoma nyalweni; kutani valangutela kuxa.</verse>
			<verse number="30">Kambe vatluti vona, varingeta kubaleka vahuma ngalaweni; vayehlisa bzatsu lwandle, vayendla wonge hi loko valava kuyahoxa tinsoma ankondzweni wa ngalawa.</verse>
			<verse number="31">Kutani Pawulo aku ka ndhuna ni ka masochwa: “Loko vanhu lava vangatshami ngalaweni, amingaponi.”</verse>
			<verse number="32">Hi loko masochwa matsema magoda ya bzatsu, maritshika riwela matini.</verse>
			<verse number="33">Kuteloko riya kuxeni, Pawulo avakhongotela hinkwavu kuja svakuja, aku: “Namuntlha i siku ra vukhume ni mune, na mili karhi milangutela ntsena, mititsona mingaji nchumu.</verse>
			<verse number="34">Na mikhongotela kuja xanchumu; svalaveka, loko mirhandza kupona; hikuva aku na ni mun'we wa n'wina lweyi angatalahlekeliwa hi nsisi wa nhloko ya yena hambi wuli wun'we.”</verse>
			<verse number="35">Loko avulile svosvo, ateka xinkwa, akhensa Xikwembu mahlweni ka vona hinkwavu, akhema, asungula kuja.</verse>
			<verse number="36">Kutani hinkwavu vatiyisa timbilu, vaja svakuja na vona.</verse>
			<verse number="37">Loko kuhlayiwa hinkwavu lava avali ngalaweni, kukumeka lesvaku ahili vanhu va madzana mambirhi ni ntlhanu wa makume na makume mambirhi ni ntlhanu na mun'we (276).</verse>
			<verse number="38">Loko vahetile kuja vaxurhile, vavevukisa ngalawa hi kucukumeta ndzhwalu wa trigu lwandle.</verse>
			<verse number="39">Loko bzixile, vatluti avativanga tiko rakona lesvaku hi rihi; kambe loko vavona nsonga lowunga ni ribuwa, valava kuyisa ngalawa kona, loko vasvikota.</verse>
			<verse number="40">Kuteloko vatsemile tinsoma, vatitshika tiwela lwandle, na vali karhi vatshunxa machini ya svihendzulu; kutani vagwimba maseyila ya le nkondzweni, varhiya moya, vakongoma ribuweni.</verse>
			<verse number="41">Kambe vayaba xidulu xa sava matini, kutani ngalawa yikhisa kona; nkondzo wa yona wukhomiwa hansi, wungahatsekatseki; kambe nyalo yisungula kutshoviwa hi matimba ya magandlati.</verse>
			<verse number="42">Hi loko masochwa matilungisela kudlaya vabohiwa, hi kuchava lesvaku mun'we wa vona angatshuka abaleka hi kuhlambela matini.</verse>
			<verse number="43">Kambe ndhuna yilava kuponisa Pawulo, kutani yisivela masochwa kuyendla svosvo; yilerisa lesvaku hinkwavu lavativaka kuhlambela, varhanga vatihoxa matini, vayahumelela saveni;</verse>
			<verse number="44">van'wana yivabzela kutipfuna hi timhandze, van'wana hi mapulangu ya ngalawa; kutani hi mukhuva wolowo vafika ribuweni na vaponile hinkwavu.</verse>
		</chapter>
		<chapter number="28">
			<verse number="1">Kuteloko hi ponile hi ndlela yoleyo, hibzeliwa lesvaku xihlale xakona xivuliwa Malta.</verse>
			<verse number="2">Vayaki va xona vahikomba timpsalu letohlamalisa; vahiyamukela hinkwerhu, vahitshivelela ndzilo lowukulu, hikuva mpfula ayina, nasvona akuli ni xirhami.</verse>
			<verse number="3">Pawulo atshovatshova mahlahla, alavakuma hoxa ndzilweni, kambe nyoka yihuma kona hi kutwa kukufumela, yitsondzela voko ra yena.</verse>
			<verse number="4">Loko vayaki va xihlale vavona nyoka leyi na yilengalenga vokweni ra Pawulo, vabzelana vaku: “Munhu lweyi i mudlayi hakunene; hambi loko aponile matini, Tilo aringapfumeli lesvaku ahanya.”</verse>
			<verse number="5">Kambe Pawulo adzudzela nyoka ndzilweni, na angavavisiwanga nikutsongo.</verse>
			<verse number="6">Vona avalangutela lesvaku atapfimba, kumbe ahantla awela hansi, afa; kambe loko valangutelile nkama wa kuleha, vavona lesvaku akuhumeleli nchumu xa kuhlamalisa ka yena, kutani vahundzula kupimiso, vaku: “Munhu lweyi i xikwembu xin'wana.”</verse>
			<verse number="7">Kusuhi ni mbangu lowu, akuli ni masimu ya ndhuna ya xihlale, leyi avaku i Publiyo; munhu lweyi ahiyamukela svinene, ahirhurhela ndlwini ya yena masiku manharhu.</verse>
			<verse number="8">Kambe kukumeka lesvaku tatana wa Publiyo aayetlelile, miri wa yena wuhisa ni kukhomiwa hi le ndzeni. Pawulo anghena ka yena; akhongela, kutani amutlhanteka mavoko, amuhanyisa.</verse>
			<verse number="9">Loko mhaka leyi yihumelelile, timbabzi tin'wana ta xihlale, tita, tihanyisiwa hinkwatu na vona.</verse>
			<verse number="10">Vahikhensa hi kuhumesa tinyiko tinyingi; kutani siku leri hisukaka, vahilongelela lesvi hingatasvilava ariyendzweni.</verse>
			<verse number="11">Loko kuhundzile tihweti tinharhu, hifamba hi ngalawa ya kuhuma Alexandriya, leyi avaku i “ya svikwembu sva mahahla”; ahihetile vuxika na hili xihlaleni.</verse>
			<verse number="12">Kutani loko hifikile Sirakuza, hixwa masiku manharhu kona.</verse>
			<verse number="13">Loko hihuma kona, hilulama ni ribuwa hiko hifika Rexjiyo. Hi siku leritlhantamaka moya wa le dzongeni wupfuka, kutani hi masiku mambirhi hiyafika Puteyoli.</verse>
			<verse number="14">Kona hikuma vamakwerhu lavakombelaka lesvaku hixwa masiku ya ntlhanu ni mambirhi na vona; kutani hi ndlela leyo hiyafika Roma.</verse>
			<verse number="15">Loko vamakwerhu va le Roma vatwa lesvaku hafika, vatatahitlhangaveta ntsendzeleni wa Apiyo, laha kuvuliwaka “svitolo svinharhu”; kuteloko Pawulo avavona, akhensa Xikwembu, atiyisa mbilu.</verse>
			<verse number="16">Loko hifikile Roma, Pawulo apfumeleliwa kuva ni yindlo ya yena yexe, atshama ni sochwa leri rimurindzaka.</verse>
			<verse number="17">Ndzhaku ka masiku manharhu, Pawulo arhamba lavanga vakulukumba xikarhi ka Vayuda; kuteloko vahlengeletanile, aku ka vona: “Vavanuna valekwerhu, hambi loko ningayendlanga nchumu kujohela tiko kumbe mikhuva ya vatatana, nibohiwile Yerusalema, kutani ninyiketiwile mavokweni ya Varoma.</verse>
			<verse number="18">Loko vona vanivutisile, valavile kunitshunxa, hikuva aningayendlanga nchumu lowufanekeliwaka hi rifu.</verse>
			<verse number="19">Kambe lesvi Vayuda avayala svosvo, svinibohile kukombela kuyavanyisiwa hi Khezari, hambi loko ningali na lexi ningamangalelaka tiko ra le kwerhu ha xona.</verse>
			<verse number="20">Hikolaho ni mivitanile lesvaku nitamivona ni kuvulavula na n'wina, hikuva nibohiwile hi chini leri hikolaho ka lweyi Vaisrayele vamulanguteleke.”</verse>
			<verse number="21">Vaku ka yena: “Ahisiyamukela mapapela lamahumaka Yudeya, lamahlamuselaka timhaka ta wena; hambi vali Vayuda va ka hina, ni mun'we wa vona angatanga kutahitivisa kumbe kuvula mhaka yobiha henhla ka wena.</verse>
			<verse number="22">Kutani hifanele kutwa miyanakanyu ka wena uyivula hi nomo wa wena, hikuva loko yili jondzo leyi yohambuka, hayitiva lesvaku ya yaliwa hinkwaku.”</verse>
			<verse number="23">Vamuvekela siku, kutani vata ka yena na vali vanyinginyana, ka yindlo leyi aatshama ka yona. Pawulo avahlamusela ta Mfumu wa Xikwembu, atitiyisa hi vumboni bza yena; aringeta ni kuvakombisa ta Yesu, hi kuvula Nawini wa Moxe, ni ka vaprofeta, avulavula kusukela ni mixo kuyafika nimajambu.</verse>
			<verse number="24">Van'wana vakholwisiwa hi marito ya Pawulo; kambe van'wana vayala kupfumela.</verse>
			<verse number="25">Vasuka na vangatwanananga, ndzhaku ka loko Pawulo avabzelile rito rin'we leringe: Moya Wokwetsima wuvulile hakunene, loko wuvulavulile ni vatatana va hina hi nomo wa muprofeta Ezaya, wuku:</verse>
			<verse number="26">Famba uyabzela vanhu lava uku: Kutwa mitatwa, kambe amingatwisisi, kuvona mitavona, kambe amingavonisisi!</verse>
			<verse number="27">Timbilu ta vanhu lava titlanyalile, vatipfale tindleve ni mahlo, lesvaku vangahavoni, nikutwa vangahatwi, hambi kuli kutwisisa vangahatwisisi, ni lesvaku vangahundzuki, na mina ningavahanyisi.</verse>
			<verse number="28">“Loko svilitano, svitiveni lesvaku mahungu ya kuponisiwa hi Xikwembu marhumeliwile ka vamatiko; vona vatamayingisa.”</verse>
			<verse number="29">[Kuteloko Pawulo avabzelile svosvo, Vayuda vafamba na vaphikizana hi matimba.]</verse>
			<verse number="30">Pawulo ahetile malembe mambirhi Roma, na ali ka yindlo leyi, aahumesa male kutshama ka yona, ayamukela hinkwavu lavataka ka yena;</verse>
			<verse number="31">aapaluxa Mfumu wa Xikwembu, ajondzisa ta Hosi Yesu Kriste na angachavi nchumu, nasvona angasiveliwi hi nchumu.</verse>
		</chapter>
	</book>
	<book number="45">
		<chapter number="1">
			<verse number="1">Kutsala mina Pawulo, mutirhi wa Kriste Yesu, mupostola lweyi angahlawuliwa ni kuvitaneliwa Evhangeli ya Xikwembu.</verse>
			<verse number="2">Evhangeli leyi, hi yona leyi Xikwembu xiyitshembiseke khale, hi vaprofeta va xona, Matsalweni layohlawuleka;</verse>
			<verse number="3">yivulavula hi N'wana wa xona, Hosi ya hina Yesu Kriste, lweyi angahuma rixakeni ra Davhida hi tlhelo ra kuva munhu wa nyama;</verse>
			<verse number="4">kambe, hi tlhelo ra moya wa yena lowukwetsimaka, svitikombile lesvaku i N'wana wa Xikwembu lweyi anga ni matimba hinkwawu, hi kupfuka ka yena xikarhi ka vafi.</verse>
			<verse number="5">Ha yena, hinyikiwile nkateko wa kuva vapostola vitweni ra yena, lesvaku vanhu va matiko hinkwawu vapfumela, vatlhela vayingisa;</verse>
			<verse number="6">na n'wina mapatsiwa ka svona, n'wina mingavitaniwa kuva va ka Yesu Kriste.</verse>
			<verse number="7">Namixeweta, n'wina hinkwenu lava minga Roma, lavarhandziwaka hi Xikwembu, lavavitaniweke kuva vahlawuliwa va xona, nili: Timpsalu ni kurhula asvive na n'wina, svihuma ka Xikwembu Tatana wa hina, ni ka Hosi Yesu Kriste.</verse>
			<verse number="8">Xa kusungula, nikhensa Xikwembu xa mina ha Yesu Kriste hikolaho ka n'wina hinkwenu, hikuva kupfumela ka n'wina kutwakalile misaveni hinkwayu.</verse>
			<verse number="9">Xikwembu lexi nixitirhelaka moyeni wa mina hi kuvula Evhangeli ya N'wana wa xona, i mboni ya mina: Animirivali,</verse>
			<verse number="10">namikhongelela masiku hinkwawu, na nili karhi nikombela lesvaku, loko kuli kurhandza ka Xikwembu, ni kateka riyendzweni ra mina, nikondza nifika ni le ka n'wina svosvi;</verse>
			<verse number="11">hikuva ninavela ngopfu kumivona lesvaku nihlengela na n'wina ka nyiko yin'wana ya Moya, mitatiyisiwa hi yona;</verse>
			<verse number="12">kumbe ningaku: Ninavela lesvaku hitiyisana loko nili koseyo ka n'wina, hi kupfumela loku mina na n'wina hinga nakona.</verse>
			<verse number="13">Nilava lesvaku mitiva mhaka leyi, vamakwerhu: Minkama leyinyingi, nibohile makungu ya kuta ka n'wina, kutaringeta kuhundzula vanhu vangali vangani va ka n'wina lesvaku vapfumela, kukotisa lesvi nisviyendleke matikweni man'wana; kambe kufika svosvi nisiveliwile hi svin'wana.</verse>
			<verse number="14">Nibohekile kutirhela Vagirika ni lavangaliki Vagirika, lavojondza ni lavokala vangajondzanga.</verse>
			<verse number="15">Hikolaho nihisekelaka kuvula Evhangeli ni le ka n'wina lava minga seyo Roma.</verse>
			<verse number="16">Mhaka hi lesvaku a ni na tingana hi Evhangeli, hikuva i matimba ya Xikwembu yoponisa hinkwavu lavapfumelaka, kusukela ka Vayuda, kuyafika ka vamatiko.</verse>
			<verse number="17">Ka yona kuhlavuteliwa hilaha vanhu vayendliwaka lavalulameke hi Xikwembu hakona; lesvi svikumiwa ntsena hi kupfumela, nkama hinkwawu, hilaha Matsalwa mahlayaka hakona maku: “Lweyi ayendliwaka lweyi alulameke hi kupfumela, atahanya.”</verse>
			<verse number="18">Svosvi-ke, vukarhi bza Xikwembu bzitavonaka bzihuma hi le tilweni, bziwela henhla ka vubihi ni vuhomboloki hinkwabzu bza vanhu lavasivelaka van'wana kutiva ntiyiso, hikolaho ka kuhomboloka ka vona.</verse>
			<verse number="19">Hikuva lesvi svingativiwaka sva Xikwembu svi le rivaleni ka vona: Xikwembu hi xoxe, xivakombisile svona.</verse>
			<verse number="20">Hikuva kusukela loko misava yitumbuluka, lesvingavonakiki sva Xikwembu, manga matimba ya xona lawa mangaheliki ni vukwembu bza xona, svavoneka svinene loko kutsundzukiwa mintirho ya xona; hi kolaho, vapfumala xotilandzula ha xona.</verse>
			<verse number="21">Hambi loko vativile Xikwembu, avaxidzunisanga vaku i Xikwembu, avaxikhensanga; kambe vapimisile lesvokala svingapfuni nchumu, ni timbilu ta vona letingaliki na kutwisisa tibihisiwile.</verse>
			<verse number="22">Vali vatlharihile, kuve vahundzuke sviphukuphuku;</verse>
			<verse number="23">kutani vatshikile kukwetsima ka Xikwembu lexingafiki, vatiyendlela svifaniso lesvinga ni xivumbeko xa munhu lweyi afaka, ni xa tinyanyana, ni xa sviharhi, ni xa tinyoka.</verse>
			<verse number="24">Hikolaho-ke Xikwembu xivanyiketile chakeni ra kunavela ka timbilu ta vona, kukondza vayendlana svilo sva tingana mirini wa vona.</verse>
			<verse number="25">Vatshikile ntiyiso wa Xikwembu, valandza mavunhwa, vagandzela ni kutirhela lesvivumbiweke, matshan'wini ya Muvumbi lweyi afanelaka kudzunisiwa hi masiku ni masiku. Amen!</verse>
			<verse number="26">Hikolaho ka svona, Xikwembu xivanyiketile kunaveleni lokukhomisaka tingana; vavasati va vona vatshikile svihena sva vona sva ntumbuluku, hi lesvaku vavanuna vafambelana masangu ni vavanunakulobze;</verse>
			<verse number="27">hi mukhuva wolowo, na vona vavanuna, vatshikile kuhanya ni vasati va vona hi nawu wa ntumbuluku, kutani vahanyela kunavelana hi xivona, hi lesvaku vavanuna vafambelana masangu ni vavanunakulobze, kutani vativangela kubiwa loku kuringanaka vuhunguki bza vona.</verse>
			<verse number="28">Kutani lesvi vanhu lava vangayala kutiva nchumu hi tlhelo ra Xikwembu, Xikwembu xivanyiketile kupimiseni lokungalavekiki, vakondza vayendla ni lesvingafaneliki.</verse>
			<verse number="29">Vatele kuhomboloka hinkwaku, ni lesvobiha, ni kuphanga, ni mona; vatele mavondzo, ni kudlaya, ni kuphikizana, ni kukanganyisa, ni kuxengana; i vahlevi</verse>
			<verse number="30">ni valumbeti; i vavengi va Xikwembu, va mona lavatitivaka ni lavatidzunisaka; i vanhu lavasungulaka tindlela letobiha letimpsha, lavangayingisiki vapsali va vona;</verse>
			<verse number="31">ava na ripfalu, ava na nomo lowutshembekeke, ava na vunene, ava na timpsalu;</verse>
			<verse number="32">vanhu lava, hambi loko vativa kulerisa ka Xikwembu lesvaku lavayendlaka lesvotano valulameliwa hi rifu, avayimi ka svosvo ntsena, kambe vayengetela hi kuseketela lava vasviyendlaka.</verse>
		</chapter>
		<chapter number="2">
			<verse number="1">Loko svilitano, wena munhu lweyi athethisaka van'wana, awu na kutitsetselela, hambi ungava mani na mani, hikuva loko uli karhi uyavanyisa van'wana, na wena watiyavanyisa, hikuva wena muthethisi wa van'wana, uyendla lesvi vona vasviyendlaka.</verse>
			<verse number="2">Hasvitiva lesvaku Xikwembu axihoxi loko xithethisa lavayendlaka lesvotano.</verse>
			<verse number="3">Wena munhu lweyi athethisaka lavayendlaka lesvotano, wasviyendla na wena! Xana upimisa lesvaku utapona kuthethiseni ka Xikwembu ke?</verse>
			<verse number="4">Kumbe, xana usola vunene lebzikulu bza xona, ni bza kutsetselela ka xona, ni bza mbilu ya xona yoleha ngopfu, ungativi lesvaku vunene bza Xikwembu bzikukokela kuhundzukeni, ke?</verse>
			<verse number="5">Hi mbilu ya wena leyi ya kunonon'hwa, leyingalaviki kuhundzuka, utiyengetelela vukarhi lebzingatakuwela hi siku lerochavisa, leri kuthethisa loku kululameke ka Xikwembu kungatahumelela ha rona.</verse>
			<verse number="6">Hikuva xona xitlhelisela mun'wana ni mun'wana hi kuya hi mintirho ya yena:</verse>
			<verse number="7">Lava vatiyiselaka kuyendla lesvinene, na vali karhi vanavela kuva lavakwetsimaka ni lavadzunekaka ni lava vangahafiki, Xikwembu xitavanyika vutomi lebzingaheliki;</verse>
			<verse number="8">kambe lavanga ni moya wa kutirhandza, vayalaka ntiyiso, vafambaka hi kuhomboloka, xitavahlundzukela ni kuvakarihela.</verse>
			<verse number="9">Kuxaniseka ni vusiwana svitawela vanhu hinkwavu lavayendlaka lesvobiha, kusungula hi Vayuda, kuyafika ni ka vamatiko;</verse>
			<verse number="10">kambe kukwetsima, ni kudzuneka, ni kurhula, kutanyikiwa hinkwavu lavayendlaka lesvinene, kusungula hi Vayuda, kuyafika ni ka vamatiko;</verse>
			<verse number="11">hikuva Xikwembu axi na xihlawuhlawu.</verse>
			<verse number="12">Hinkwavu lavajoheke na vangativi Nawu, vatahelisa xisvosvo, na vangali na Nawu; kambe hinkwavu lavajoheke na vativa Nawu, vatathethisiwa mayelanu ni Nawu.</verse>
			<verse number="13">Hikuva ahi vatwi va Nawu lavavoniwaka na vali lavalulameke mahlweni ka Xikwembu, kambe lavafambaka hi kulandza wona, hivona lavangatahlayiwa lesvaku valulamile.</verse>
			<verse number="14">Loko vamatiko lavangaliki na Nawu, vayendla mayelanu ni kutumbuluka ka vona lesvi Nawu wuleletaka svona, vativekela nawu hi voxe, hambi loko vangali na Nawu.</verse>
			<verse number="15">Vakombisa lesvaku lesvi Nawu wuleletaka svona, svitsaliwile timbilwini ta vona; ripfalu ra vona ritiyisa svosvo, hambi yili miyanakanyu ya vona, loko yiphikizana, yivaveka nandzu kumbe yiyima na vona;</verse>
			<verse number="16">svitava tano hi siku leri Xikwembu xingatathethisa svihundla sva vanhu ha Yesu Kriste, hilaha Evhangeli leyi niyijondzisaka yihlayaka hakona.</verse>
			<verse number="17">Wena lweyi utivulaka Muyuda, wena utshembeke Nawu, utitlakusaka hi Xikwembu,</verse>
			<verse number="18">wena utivaka kurhandza ka xona, utivaka kulavisisa timhaka letitlulaka tin'wana hi vunene, hi lesvi ujondzisiweke hi Nawu,</verse>
			<verse number="19">wena ukholwaka lesvaku umufambisi wa lava vafeke mahlo ni kuvonakala ka lava vanga munyameni,</verse>
			<verse number="20">wena ukholwaka lesvaku umuleleti wa lava vangativiki nchumu, ni mujondzisi wa svihlangi, hi lesvi unga ni jondzo ya xiviri, ya vutivi ni ya ntiyiso, Nawini,</verse>
			<verse number="21">wena lweyi ujondzisaka van'wana, awutijondzisi ke? Wena lweyi uhlayaka lesvaku kungatshuki kuyiviwa, awuyivi ke?</verse>
			<verse number="22">Wena lweyi unge: “Kungatshuki kuwosviwa”, awuwosvi xana ke? Wena lweyi unyenyaka svikwembu sva hava, awuyivi sva le titempeleni ke?</verse>
			<verse number="23">Wena lweyi utitlakusaka hikolaho ka Nawu, xana awusolisi Xikwembu loko utlula Nawu wolowo ke?</verse>
			<verse number="24">Hikuva vito ra Xikwembu risoliwa xikarhi ka vamatiko hinkwavu hikolaho ka n'wina, hilaha Matsalwa mahlayaka hakona.</verse>
			<verse number="25">Svatwala lesvaku kuyimba kapfuna, loko uhlayisa Nawu; kambe loko utlula Nawu, kuyimba ka wena kutofana ni loko ungayimbanga.</verse>
			<verse number="26">Kambe loko munhu lweyi angayimbangiki ahlayisa svileriso sva Nawu, atahlayiwa lweyi ayimbeke, hambi loko angayimbanga.</verse>
			<verse number="27">Kutani loko munhu lweyi angayimbangiki afamba hi Nawu, atakuthethisa wena lweyi utlulaka Nawu, hambi loko uli ni lesvitsaliweke sva Nawu, kumbe hambi uyimbile.</verse>
			<verse number="28">Kuva Muyuda wa xiviri, asvitikombi hi le handle ntsena; ni kuyimba ka xiviri, akuvonaki handle, mirini.</verse>
			<verse number="29">Kambe Muyuda wa xiviri, hi lweyi anga yena xihundleni xa mbilu, ni kuyimba ka xiviri, i kuyimba ka mbilu, loku kuyendliwaka moyeni, kungali hi lesvitsaliweke sva Nawu; kudzunisiwa ka munhu lweyi akuhumi ka vanhu, kambe kuhuma ka Xikwembu.</verse>
		</chapter>
		<chapter number="3">
			<verse number="1">Loko svilitano, i ncini lexi Muyuda atlulaka van'wana hi xona, kumbe kuyimba kupfuna yini ke?</verse>
			<verse number="2">Kapfuna ngopfu, hi matlhelo hinkwawu. Mhaka yosungula hi lesvaku Xikwembu xivekile svitshembiso sva xona mavokweni ya Vayuda.</verse>
			<verse number="3">Xana hitahlaya yini, loko van'wana va vona vangatshembekanga ke? Xana kutshembeka ka Xikwembu kungahelisiwa hi mhaka ya kukala vangatshembekanga ke?</verse>
			<verse number="4">Nikutsongo! Xikwembu xifanele kutiviwa xili xa ntiyiso, ni loko munhu mun'wana ni mun'wana ali muhembi. Hi svona lesvingatsaliwa, loko vaku: “Hilaha ungatava lweyi alulameke, loko uvulavula, ni kukumiwa na ungali na nandzu, loko uthethisiwa.”</verse>
			<verse number="5">Kambe, xana hitakuyini loko kuhomboloka ka hina kuyendla lesvaku kululama ka Xikwembu kukombisiwa rivaleni ke? Xana hitahlaya lesvaku Xikwembu xihombolokile loko xihiba kuhlundzukeni ka xona ke? (Nivulavula hi mukhuva wa vanhu.)</verse>
			<verse number="6">Nikutsongo! Hikuva loko Xikwembu axihombolokile, axitathethisisa kuyini misava xana?</verse>
			<verse number="7">Kambe, loko kuhemba ka mina kukombisisa svinene lesvaku Xikwembu xi ni ntiyiso, kutwalisa ni kukwetsima ka xona, hikolaho ka yini nahaya mahlweni nithethisiwa tani hi mujohi ke?</verse>
			<verse number="8">Nasvona hikolaho ka yini hingayendli lesvobiha, lesvaku kutahumelela lesvosaseka xana? Van'wana vahilumbeta hi mukhuva lowu, vaku hi lesvi hina hihlayaka svona. Kuthethisiwa ka vanhu lavotano, kavafanela!</verse>
			<verse number="9">Ihim, loko svilitano, hingahlaya yini ke? Xana hina Vayuda hilulamile kutlula van'wana ke? Ihim, nikutsongo. Hahakukomba nandzu wa Vayuda ni wa vamatiko, ni lesvaku hinkwavu vafumiwa hi kujoha.</verse>
			<verse number="10">Matsalwa matiyisa svosvo, maku:</verse>
			<verse number="11">“Aku na munhu ni mun'we lweyi alulameke, aku na lweyi atwisisaka, aku na lweyi alavaka Xikwembu.</verse>
			<verse number="12">Hinkwavu vatshikile ndlela, vahundzukile lavangapfuniki nchumu, hinkwavu vafana; aku na lweyi ayendlaka lesvinene, ni mun'we anga kona.</verse>
			<verse number="13">Minkolo ya vona i masirha lawa mapfuliweke, hi tindzimi ta vona vatolovele kukanganyisa, mahlungu ya tinyoka ma le milon'weni ya vona,</verse>
			<verse number="14">milomo ya vona yitele kurhuka ni kubava;</verse>
			<verse number="15">milenge ya vona yi ni xihantla xa kuyahalata ngati,</verse>
			<verse number="16">tindleleni ta vona ku ni kulahleka ni makhombo,</verse>
			<verse number="17">kutani ndlela ya kurhula avayitivanga.</verse>
			<verse number="18">Ka vona, kuchava Xikwembu asvikona!”</verse>
			<verse number="19">Hasvitiva lesvaku hinkwasvu lesvi Nawu wuhlayaka svona svikongoma lava vativaka Nawu, lesvaku vanhu hinkwavu vapfaliwa milomo, ni lesvaku misava hinkwayu yiyisiwa kuthethisiweni mahlweni ka Xikwembu.</verse>
			<verse number="20">Hikuva aku na munhu ni mun'we lweyi angatahlayiwa lweyi alulameke mahlweni ka xona hi mhaka ya lesvi angayendla hi kulerisa ka Nawu; ntiyiso wakona hi lesvaku Nawu wukomba laha kujoha kunga kona.</verse>
			<verse number="21">Kambe svosvi ndlela leyi Xikwembu xiyendlaka ha yona lesvaku vanhu vava lavalulameke, yipfuleteliwile, na yingali yotshemba sva Nawu; vumboni bza wona bzi kona matsalweni ya Nawu ni Vaprofeta:</verse>
			<verse number="22">Hi lesvaku Xikwembu xiyendla vanhu vava lavolulama hi kupfumela ka vona ka Yesu Kriste; xiyendla lesvi ka hinkwavu lavapfumelaka, hikuva aku na kuhambana:</verse>
			<verse number="23">Vanhu hinkwavu vajohile, hi kolaho kukwetsima loku avanyikiwile hi Xikwembu, vakupfumala.</verse>
			<verse number="24">Kambe vahlayiwa lavalulameke hi timpsalu ta Xikwembu, hi kunyikiwa, ha Yesu Kriste lweyi avaponiseke.</verse>
			<verse number="25">Xikwembu ximuvekile lesvaku hi kufa ka yena, vanhu va rivaleliwa svijoho, loko vapfumela ka yena; xiyendlele kukomba hilaha xiyendlaka vanhu vava lavalulameke hakona, hikuva axirivalele vanhu kujoha ka vona ka khale, minkameni ya kutsetselela ka xona;</verse>
			<verse number="26">asvili lesvaku xikomba kululama ka xona minkameni ya svosvi, xiva Xikwembu lexilulameke, xikan'we ni kuva Xikwembu lexiyendlaka munhu kuva lweyi alulameke loko apfumela ka Yesu.</verse>
			<verse number="27">Loko svilitano, kutikulisa kungava kwihi ke? Kudlayiwile! Hi mhaka yihi ke? Hi mhaka ya mintirho leyiyendliweke xana? Ihim! Kudlayiwile hi mhaka ya kupfumela.</verse>
			<verse number="28">Hikuva hivonile lesvaku munhu ahlayiwa lweyi alulameke hi kupfumela, kungali hi kuyendla lesvitsemiweke hi Nawu.</verse>
			<verse number="29">Xana Xikwembu i xa Vayuda ntsena ke? Xana vamatiko vona, ahi xa vona ke? Ina, na vona vamatiko i xa vona,</verse>
			<verse number="30">lesvi kunene Xikwembu xinga xin'we; xitayendla va kuyimba vava lavalulameke hi mhaka ya kupfumela, na vona lavokala vangayimbanga hi mhaka leyi ya kupfumela.</verse>
			<verse number="31">Loko svilitano, xana hidlaya Nawu hi mhaka ya kupfumela ke? Nikutsongo! Kambe hitiyisa Nawu.</verse>
		</chapter>
		<chapter number="4">
			<verse number="1">Loko svilitano, xana hingahlaya lesvaku Abrahamu, yena lweyi rixaka ra hina rihumaka ka yena, akume yini ke?</verse>
			<verse number="2">Loko Abrahamu ahlayiwile lweyi alulameke hikolaho ka mintirho ya yena, a ni sva kutidzunisa ha svona; kambe kungali mahlweni ka Xikwembu.</verse>
			<verse number="3">Hikuva Tsalwa rili yini ke? Rili: “Abrahamu apfumelile ka Xikwembu, kutani ximuhlayile lweyi alulameke hikolaho ka svona.”</verse>
			<verse number="4">Ka lweyi atirhaka, lesvi akumaka svona i hakelo ya ntirho wa yena; asvihlayiwi lesvaku i nyiko.</verse>
			<verse number="5">Kasi munhu lweyi angatirhiki, kambe atshemba Xikwembu lexihundzulaka mubihi ava lweyi alulameke, ahlayiwa lweyi alulameke hikolaho ka kupfumela ka yena.</verse>
			<verse number="6">Hi svolesvi Davhida na yena angapimisa svona, loko ahlayile ta kukateka ka munhu lweyi Xikwembu ximuhlayaka lweyi alulameke, kungali hikolaho ka mintirho ya yena;</verse>
			<verse number="7">ate: “Kukatekile lavarivaleliweke svijoho sva vona, lava svijoho sva vona svifunengetiweke,</verse>
			<verse number="8">kukatekile munhu lweyi Hosi yingamuhlayeliki kujoha ka yena.”</verse>
			<verse number="9">Loko svilitano, xana kukateka loku i ka lavoyimba ntsena, kumbe ni lavangayimbangiki i ka vona ke? Hikuva hahakuvula lesvaku Abrahamu ahlayiwile lweyi alulameke hikolaho ka kupfumela ka yena.</verse>
			<verse number="10">Xana ahlayiwile rini? Xana hi loko se ayimbile, kumbe hi loko angasiyimba ke?</verse>
			<verse number="11">Aangasiyimba, ayimbisiwile ndzhaku. Kutani anyikiwile kuyimba wuli mfungu wotiyisa kululama loku akukumeke hi kupfumela, loko angasiyimba. Asvili lesvaku Abrahamu atava tatana moyeni wa hinkwavu lavapfumelaka, kutani vahlayiwa lavalulameke hambi loko vangayimbanga.</verse>
			<verse number="12">Nasvona i tatana ka lava vayimbeke, kungali ntsena hi lesvi vangayimba, kambe hi lesvi vafambaka ndleleni ya kupfumela, leyi tatana wa hina Abrahamu angafamba hi yona, ni loko angasiyimba.</verse>
			<verse number="13">Akungali hi mhaka ya kuyingisa Nawu, loko Abrahamu ni vatukulu va yena vatshembisiwile lesvaku misava yitava rifuwo ra vona, kambe akuli hikolaho ka kululama lokunyikiwaka hi mhaka ya kupfumela.</verse>
			<verse number="14">Hikuva loko rifuwo rinyikiwa ntsena lavanamarhelaka Nawu, kupfumela akahali nchumu, na xona xitshembiso axahapfuni nchumu;</verse>
			<verse number="15">hikuva nawu wuvanga vukarhi, kambe laha nawu wukalaka wungali kona, aku na kuwutlula.</verse>
			<verse number="16">Kupfumela i mhaka leyilavekaka, lesvaku hinkwasvu sviva lesvitirhiwaka hi timpsalu ta Xikwembu, ni kuyendlela lesvaku xitshembiso xiva lexitiyeke ka vatukulu hinkwavu va Abrahamu, kungali ntsena ka lava vanamarhelaka Nawu, kambe ni ka lava vanamarhelaka kupfumela loku aali nakona; hi yena lweyi anga tatana wa hina hinkwerhu,</verse>
			<verse number="17">hilaha svitsaliweke hakona, loko vaku: “Nikuyendlile tatana wa matiko lawa manyingi.” Abrahamu i tatana wa hina mahlweni ka Xikwembu lexi angapfumela ka xona, xinga Xikwembu lexipfuxaka lavangafa, lexiyendlaka lesvaku svilo lesvingaliki kona svitshuka sviva kona.</verse>
			<verse number="18">Abrahamu avile ni kutshemba, ava alangutela laha kungalangutelekiki, kutani ahundzuka tatana wa matiko lawa manyingi, hi kuya hi Matsalwa lawa mange: “Vatukulu va wena vatayengetelanisa xisvosvo.”</verse>
			<verse number="19">Angatlhelelanga ndzhaku hi tlhelo ra kupfumela, loko ativona na ahlakele miri tani hi mufi (hikuva malembe ya yena amali kusuhi ni dzana) ni loko avona nsati wa yena Sara lesvaku ahundzeliwe hi nkama.</verse>
			<verse number="20">Angakanakananga hi tlhelo ra xitshembiso xa Xikwembu, ni kupfumela ka yena akuhelanga; kambe akumile matimba hi mhaka ya kupfumela, kutani adzunisa Xikwembu.</verse>
			<verse number="21">Akholwile svinene lesvaku Xikwembu xi ni matimba kuyendla lesvi xingatshembisa kuyendla svona;</verse>
			<verse number="22">hikolaho ka mhaka leyi, ahlayiwile lweyi alulameke hi kupfumela loku.</verse>
			<verse number="23">Marito lawa mange: “Ahlayiwile hi kupfumela loku”, amatsaliwanga na makongoma yena ntsena,</verse>
			<verse number="24">kambe makongoma na hina; hitahlayiwa svosvo na hina, hi mhaka ya lesvi hipfumelaka ka yena Lweyi apfuxeke Yesu Hosi ya hina xikarhi ka vafi.</verse>
			<verse number="25">Hi yena Yesu lweyi anganyiketiwa lesvaku adlayiwa hikolaho ka milandzu ya hina, atlhela apfuxiwa kufeni lesvaku hi ta tshunxiwa ka yona.</verse>
		</chapter>
		<chapter number="5">
			<verse number="1">Loko svilitano, lesvi hingayendliwa lavalulameke hi mhaka ya kupfumela, hi ni kurhula ka Xikwembu, hi Hosi ya hina Yesu Kriste;</verse>
			<verse number="2">nasvona hi kupfumela, hikotile kukuma ha yena timpsalu leti hiyimeke ka tona svosvi, kutani hitikulisa kulanguteleni ka hina ka kuyaveliwa kukwetsima ka Xikwembu.</verse>
			<verse number="3">Kungali svosvo ntsena, kambe hitikulisa ni le kuxanisekeni ka hina, hi kutiva lesvaku kuxaniseka kupsala kutiyisela,</verse>
			<verse number="4">kutiyisela kupsala kuhlula miringo, ni kuhlula miringo kupsala kulangutela;</verse>
			<verse number="5">kutani kulangutela akuhikhomisi tingana, hikuva Xikwembu xichelile rirhandzu ra xona timbilwini ta hina hi Moya Lowokwetsima lowu hinyikiweke wona.</verse>
			<verse number="6">Loko hahali ni gome, Kriste afele lavohomboloka, hi nkama lowuvekiweke hi Xikwembu.</verse>
			<verse number="7">Svingakarhata ka munhu kufela munhu mun'wana lweyi alulameke; kumbexana mun'wana aatatiyisa mbilu afela munhu lwenene.</verse>
			<verse number="8">Kambe Xikwembu xikombisa rivaleni rirhandzu ra xona ka hina, hi lesvi Kriste angahifela loko hahali vajohi.</verse>
			<verse number="9">Loko svilitano, lesvi hingayendliwa lavalulameke svosvi, hi mhaka ya rifu ra yena, ngopfungopfu hitaponisiwa ha yena ka mahlundzu ya Xikwembu.</verse>
			<verse number="10">Loko hahali valala ka Xikwembu, hiyendliwile lavavuyelelaneke na xona hi kufa ka N'wana wa xona; kutani, lesvi hingavuyelelana na xona, ngopfungopfu hitaponisiwa hi mhaka ya vutomi bza Kriste.</verse>
			<verse number="11">Kungali svosvo ntsena, kambe hatitlakusa ka Xikwembu ha Hosi ya hina Yesu Kriste, lweyi svosvi hiyamukeleke kuvuyelelana loku ha yena.</verse>
			<verse number="12">Kutani-ke, kufana ni lesvi kujoha kungheneke misaveni hi munhu ali mun'we, na rona rifu ringhenile hikolaho ka kujoha, hi mukhuva wolowo rifu ritlulele vanhu hinkwavu, hikuva hinkwavu vajohile.</verse>
			<verse number="13">Kujoha akuli kona misaveni kukondza kufika Nawu, hambilesvi kujoha kungavuliwiki lesvaku i kujoha, loko kungasiva ni Nawu.</verse>
			<verse number="14">hambi svilitano, rifu rive kona kusukela ka Adamu kuyafika ka Moxe, rifumile ni lavavokala vangajohanga hi kutlula svileriso sva Xikwembu kukota Adamu. Kutani Adamu aafanisa munhu lweyi aahali ndleleni.</verse>
			<verse number="15">Kambe ntirho wa timpsalu lowutirhiweke hi Xikwembu awupimanisiwi ni nandzu lowungayendliwa hi Adamu; hikuva, loko nandzu wa munhu mun'we ntsena wudlayisile vanhu lavanyingi, timpsalu ta Xikwembu ni nyiko ya timpsalu leyiteke hi munhu mun'we ntsena anga Yesu Kriste, svitlulisile ngopfungopfu hi kutala ka vanhu lavanyingi.</verse>
			<verse number="16">Ku ni kuhambana xikarhi ka nyiko ya Xikwembu ni lesvivangiweke hi kujoha ka munhu mun'we lweyi; hikuva kuthethisa loku kuyendliweke hikolaho ka nandzu wun'we, kutisile kubiwa, kasi ntirho wa timpsalu lowuyendliweke ni loko milandzu yili leyinyingi, wutisile kutshunxiwa.</verse>
			<verse number="17">Rifu rifumile hi mhaka ya nandzu wa munhu mun'we ntsena; hi ndlela yoleyo, lava vayamukelaka ntalu wa timpsalu ni nkateko wa kuyendliwa lavalulameke, vatatlulisa ngopfungopfu hi kufuma vuton'wini, hi mhaka ya munhu mun'we anga Yesu Kriste.</verse>
			<verse number="18">Kutani-ke, kufana ni lesvi nandzu wun'we wudlayiseke vanhu hinkwavu lesvaku vabiwa, na wona ntirho wun'we wolulama wuyendla lesvaku vanhu hinkwavu vatshunxiwa, vakuma vutomi.</verse>
			<verse number="19">Nasvona, kufana ni lesvi lavanyingi vahundzuliweke vajohi hikolaho ka munhu mun'we lweyi akalaka angayingisanga, hi mukhuva wolowo, hi kuyingisa ka munhu mun'we, vanhu lavanyingi vatahundzuliwa vava lavalulameke.</verse>
			<verse number="20">Nawu wunghenile lesvaku vubihi bziyandza; kambe laha kujoha kutaleke kona, ntalu wa timpsalu wuvile kona hi kutlulisa;</verse>
			<verse number="21">asvili lesvaku, kukotisa lesvi kujoha kufumeke hi rifu, timpsalu na tona titafumisa xisvosvo hi kululama loku kuyisaka vuton'wini lebzingaheliki, ha Yesu Kriste Hosi ya hina.</verse>
		</chapter>
		<chapter number="6">
			<verse number="1">Loko svilitano, xana hitakuyini? Xana hitaya mahlweni hijoha lesvaku timpsalu titala ke?</verse>
			<verse number="2">Nikutsongo! Hina hifeke hi tlhelo ra kujoha, xana hingahahanyela yini kujoheni ke?</verse>
			<verse number="3">Xana amisvitivi lesvaku hina hinkwerhu lavakhuvuliweke ka Yesu Kriste, hikhuvuleliwe kufeni ka yena ke?</verse>
			<verse number="4">Loko svilitano, hikhuvuleliwa kufa ka yena, hilahliwile na yena, lesvaku kukotisa lesvi Kriste apfuxiweke xikarhi ka vafi, hi matimba ya kukwetsima ya Tatana, na hina hitahanya hi ndlela leyimpsha.</verse>
			<verse number="5">Hikuva loko hihlanganisiwile na yena hi kufa hi rifu lerifanaka ni ra yena, nakona hitava tano loko hipfuka kufeni hi kupfuka loku kufanaka ni kupfuka ka yena.</verse>
			<verse number="6">Lesvi hisvitivaka hi lesvaku munhu wa hina wa khale avambiwile na Kriste xihambanwini lesvaku matimba ya munhu lweyi wa kujoha mahelisiwa, ni lesvaku hitakala hingahavi svitirhi sva kujoha.</verse>
			<verse number="7">Hikuva munhu lweyi afeke atshunxiwile matimbeni ya kujoha.</verse>
			<verse number="8">Loko hifile na Kriste, hipfumela lesvaku hitahanya na yena;</verse>
			<verse number="9">nasvona hitiva lesvaku, lesvi Kriste apfukeke xikarhi ka vafi, angakala angahafi kambe, ni rifu arahali na matimba henhla ka yena.</verse>
			<verse number="10">Kufa ka yena akuli kufa hi tlhelo ra kujoha, kan'we sviva svihelile; kutani vutomi lebzi ahanyaka bzona svosvi ahanyela Xikwembu.</verse>
			<verse number="11">Hi mukhuva wolowo, na n'wina tivoneni na mili lavafeke hi tlhelo ra kujoha, kutani na mili lavahanyelaka Xikwembu ha Yesu Kriste.</verse>
			<verse number="12">Loko svilitano, kujoha kungahatshuki kufuma mirini wa n'wina lowufaka, lesvaku mingahayi hi kunavela ka wona;</verse>
			<verse number="13">mingahanyiketeni svirho sva n'wina kujoheni, mingahasvitirhiseni kuyendla lesvohomboloka; kambe tinyiketeni ka Xikwembu tani hi vanhu lavahanyaka, lavahumeke xikarhi ka vafi. Kutani minyiketa svirho sva n'wina ka Xikwembu, misvitirhisa kuyendla lesvolulama.</verse>
			<verse number="14">Kujoha kungahamifumi, hikuva amili hansi ka Nawu, kambe svosvi mi le hansi ka timpsalu.</verse>
			<verse number="15">Kutani-ke? Xana hitajoha, hi lesvi hingaliki hansi ka Nawu, kambe hinga hansi ka timpsalu ke? Nikutsongo!</verse>
			<verse number="16">Xana amisvitivi lesvaku, loko mitinyiketa kutirhela mun'wana ni kumuyingisa, misvikarawa sva lweyi mimuyingisaka ke? Hambisvitirhi sva kujoha loku kuyisaka kufeni, hambi svikarawa svakuyingisa loku kuyisaka kululameni.</verse>
			<verse number="17">Kambe akukhensiwe Xikwembu, hikuva n'wina lava va khale amili svikarawa sva kujoha, svosvi miyingisile hi mbilu hinkwayu ntiyiso wa jondzo leyi miyikumeke.</verse>
			<verse number="18">Kutani mitshunxiwile kujoheni, miva mihundzuka svitirhi sva kululama.</verse>
			<verse number="19">Nitirhisa mavulavulela ya vanhu, hikuva, hi ntumbuluku, mi vanhu lavanga ni gome. Kufana ni lesvi khale aminyiketile svirho sva n'wina kuva svitirhi sva chaka ni sva kuhomboloka, lesvaku miyendla lesvohomboloka ha svona, svosvi nyiketani svirho sva n'wina kuva svitirhi sva kululama, lesvaku miyendla lesvitengeke ha svona.</verse>
			<verse number="20">Hikuva loko mahali svitirhi sva kujoha, amitshunxiwile hi tlhelo ra kululama.</verse>
			<verse number="21">Xana amitshovela yini minkameni yoleyo, hi kuyendla svilo lesvi svosvi svimikhomisaka tingana, ke? Hikuva makumu ya svona i rifu.</verse>
			<verse number="22">Kambe svosvi, mitshunxiwile kujoheni, mihundzukile vatirhi va Xikwembu, kutani mihandzu leyi miyitshovelaka svosvi yimiyisa kutengeni; kuheteleleni, mitakuma vutomi lebzingaheliki.</verse>
			<verse number="23">Hikuva hakelo ra xijoho i rifu, kambe nyiko leyinyikiwaka ntsena, leyihumaka ka Xikwembu, i vutomi lebzingaheliki, ha Yesu Kriste Hosi ya hina.</verse>
		</chapter>
		<chapter number="7">
			<verse number="1">Xana amisvitivi, vamakwerhu (nivulavula ni lavativaka nawu), lesvaku nawu wufuma munhu hi nkama lowu ahanyaka ke?</verse>
			<verse number="2">Svifana ni wansati lweyi atekiweke: Abohekile ka nuna wa yena hi nawu, loko nuna ahahanya; kambe loko nuna afile, wansati lweyi atshunxiwile nawini lowu awumuboha ka nuna wa yena.</verse>
			<verse number="3">Hikolaho, loko atekana ni wanuna mun'wana, kasi nuna wa yena wahahanya, atahlayiwa muwosvi; kambe loko nuna wa yena afile, atshunxekile nawini; svihlaya lesvaku loko atekana ni wanuna mun'wana, angakala angavuliwi muwosvi.</verse>
			<verse number="4">Svivulaka lesvi vamakwerhu: Na n'wina mifile hi tlhelo ra Nawu, hikuva miyendla miri wun'we na Kriste; svihlaya lesvaku miva mun'wana, anga yena lweyi apfuxiweke xikarhi ka vafi lesvaku hiveka mihandzu leyitsakisaka Xikwembu.</verse>
			<verse number="5">Hikuva, loko hahahanyela sva ntumbuluku wa hina, kunavela lokunga ni kujoha, loku akupfuxiwa hi mhaka ya Nawu, akutirha ka svirho sva hina, kutani mihandzu yakona akuli kufa.</verse>
			<verse number="6">Kambe svosvi hitshunxiwile Nawini, lesvi hingafa hi tlhelo ra lesvi ahibohiwile hi svona khale; hi kolaho ke, hitirhela Xikwembu hi ndlela leyimpsha ya Moya, kungali hi leyi ya khale ya lesvitsaliweke Nawini.</verse>
			<verse number="7">Loko svilitano, ahitavula yini ke? Xana Nawu i kujoha ke? Nikutsongo! Hambi svilitano, aningatativa lesvi kujoha kunga xisvona, loko Nawu awungavanga kona; hikuva aningatativa lesvi kunavela lokobiha kunga xisvona, loko Nawu awungahlayanga wuku: “Ungatshuki unavela!”</verse>
			<verse number="8">Kambe kujoha kukumile ndlela hi mhaka ya xileriso, kutani kupfuxile kunavela ka tinxakaxaka ndzeni ka mina; hikuva handle ka Nawu, kujoha kufile.</verse>
			<verse number="9">Khale, anili lweyi ahanyaka na angali hansi ka Nawu; kambe hi kuta ka xileriso, kujoha kupfuka kuhanya, kutani mina nifa.</verse>
			<verse number="10">Kukumeka lesvaku xileriso lexi axili xonihanyisa, xihundzukile xonilovisa.</verse>
			<verse number="11">Hikuva kujoha kukumile ndlela hi mhaka ya xileriso, kutani kunikanganyisile, ni kunidlaya hikolaho ka xileriso lexi.</verse>
			<verse number="12">Hikolaho-ke, nawu hi woxe wuhlawulekile, na xona xileriso xihlawulekile, xilulamile, hi lexinene.</verse>
			<verse number="13">Loko svilitano, xana xilo lexinene, hi xona lexinganivangela rifu ke? Nikutsongo! Kambe i kujoha, lesvaku kujoha loku kutikomba lesvi kunga svona; kutani kunivangele rifu hi kutirhisa xilo lexinene; asvili lesvaku, hi mhaka ya xileriso, kujoha kukombisisa svinene kubiha kakona.</verse>
			<verse number="14">Hasvitiva lesvaku Nawu i wa Moya; kasi mina, ni munhu wa miri ntsena, nixavisiwile kuva xikarawa xa kujoha.</verse>
			<verse number="15">Mhaka hi lesvaku mina n'winyi anitwisisi lesvi nisviyendlaka, hikuva aniyendli lesvi ninavelaka kusviyendla, kambe niyendla lesvi nisvivengaka.</verse>
			<verse number="16">Svosvi-ke, loko niyendla lesvi ninganaveliki kusviyendla, nitwanana ni Nawu lesvaku wululamile.</verse>
			<verse number="17">Hikolaho-ke angahali mina lweyi avangaka svona, kambe i kujoha loku kuyakeke ka mina.</verse>
			<verse number="18">Hikuva nasvitiva lesvaku lesvinene asviyakanga ka mina, hi lesvaku mirini wa mina avunene abziyakanga; hilesvo-ke kunavela kuyendla lesvolulama ku kona ka mina; kambe kusviyendla aku kona.</verse>
			<verse number="19">Hikuva lesvinene lesvi ninavelaka kusviyendla, anisviyendli, kambe lesvobiha lesvi ninganaveliki kusviyendla, nasviyendla.</verse>
			<verse number="20">Svikomba lesvaku loko niyendla lesvi ninganaveliki kusviyendla, angahali mina hi nexe lweyi asviyendlaka, kambe i kujoha loku kuyakeke ka mina.</verse>
			<verse number="21">Hikolaho, nikuma lesvi ka mina: Loko ninavela kuyendla lesvolulama, lesvobiha nasvona sviko na ka mina.</verse>
			<verse number="22">Moyeni wa mina nitsakela Nawu wa Xikwembu;</verse>
			<verse number="23">kambe ka svirho sva mina nikuma nawu wun'wana, lowulwaka ni nawu lowu wufambisaka miyanakanyu ya mina; wuniyendla mubohiwa nawini wa kujoha lowufumaka svirho sva mina.</verse>
			<verse number="24">Yo! Mina munhu wa khombo lerikulu! I mani lweyi angatanitshunxa mirini lowu wuniyisaka kufeni xana?</verse>
			<verse number="25">Akukhensiwe Xikwembu ha Yesu Kriste, Hosi ya hina! Kuhetisela mhakeni leyi, ningaku: Mina, hi miyanakanyu ya mina, hambi nitirhela Nawu wa Xikwembu, hi miri wa mina nitirhela nawu wa kujoha.</verse>
		</chapter>
		<chapter number="8">
			<verse number="1">Kutani svosvi akahali na kuyavanyisiwa ka lava vanga ka Kriste Yesu.</verse>
			<verse number="2">Hikuva Nawu wa Moya lowunyikaka vutomi ha Yesu Kriste, wunitshunxile ka nawu wa kujoha ni wa rifu.</verse>
			<verse number="3">Lesvi Nawu wuhlulekeke kusviyendla, hi mhaka ya gome mirini wa laha misaveni, Xikwembu xisvikotile: Xiyavanyisile kujoha mirini hi kurhumela N'wana wa xona hi yexe, na ali ni miri lowufanaka ni miri wa hina wofumiwa hi kujoha, lesvaku atakota kuyavanyisa xijoho mirini.</verse>
			<verse number="4">Xikwembu xiyendlile lesvi, lesvaku hina hihanyaka kungali hi kulandza sva miri kambe hi kulandza sva Moya, hikota kuyingisa hi kuhetiseka svileriso lesvolulama sva Nawu.</verse>
			<verse number="5">Hikuva lavahanyaka hi kuyingisa miri, va ni miyanakanyu leyifumiwaka hi sva miri lowu; kambe lavahanyaka hi kuyingisa Moya, va ni miyanakanyu leyifumiwaka hi sva Moya.</verse>
			<verse number="6">Kunavela sva miri i rifu, kambe kunavela sva Moya i vutomi ni kurhula.</verse>
			<verse number="7">Hikolaho, kunavela lokufumiwaka hi miri kulwa ni Xikwembu, hikuva akulandzi Nawu wa Xikwembu; nasvona kungakala kungasvikoti.</verse>
			<verse number="8">Hi ndlela leyo, lavafumiwaka hi miri, vangakala vangatsakisi Xikwembu.</verse>
			<verse number="9">Kasi loko mili n'wina, amifumiwi hi miri, kambe mifumiwa hi Moya, loko hakunene Moya wa Xikwembu wuyakile ka n'wina. Loko munhu angali na Moya wa Kriste, ahi munhu wa yena.</verse>
			<verse number="10">Loko Kriste ali ka n'wina, hambi loko miri wa n'wina wufile hi mhaka ya xijoho, Moya wa hanya ka n'wina hi mhaka ya lesvi mingayendliwa lavalulameke hi Xikwembu.</verse>
			<verse number="11">Kutani loko Moya wa Xikwembu lexingapfuxa Yesu xikarhi ka vafi wuyakile ka n'wina, yena lweyi apfuxeke Kriste xikarhi ka vafi, atahanyisa miri wa n'wina lowufaka, hi Moya wa yena lowuyakeke ka n'wina.</verse>
			<verse number="12">Hikolaho, vamakwerhu, haboheka akuva hingahanyi hi kuyingisa miri.</verse>
			<verse number="13">Loko mihanya hi kuyingisa miri wa n'wina, mitafa; kambe loko midlaya mikhuva leyobiha ya miri hi matimba ya Moya, mitahanya.</verse>
			<verse number="14">Vanhu hinkwavu lavafambisiwaka hi Moya wa Xikwembu i vana va Xikwembu.</verse>
			<verse number="15">Hikuva Moya lowu minganyikiwa wona, awumiyendli svikarawa ni kutlhela wumivangela kuchava, kambe miyamukele moya lowu wumiyendlaka vana; lowu hihuwelelaka ha wona hiku: “Aba, Tatana!”</verse>
			<verse number="16">Moya, lowu wuyima ni mimoya ya hina kutiyisa lesvaku hi vana va Xikwembu.</verse>
			<verse number="17">Loko hili vana, svivula lesvaku hi vinyi va ndzhaka ya Xikwembu, nivaji va ndzhaka svin'we na Kriste; lesvi kunene hixanisekaka na yena, svivula lesvaku hitakwetsimisiwa na yena.</verse>
			<verse number="18">Hikolaho-ke, nitshemba lesvaku kuxaniseka ka nkama wa svosvi akufaneli kuringanisiwa ni kukwetsima loku hingatakombiwa kona.</verse>
			<verse number="19">Hikuva svivumbiwa hinkwasvu svilangutela, hi kunavela lokukulu, lesvaku Xikwembu xikombisa rivaleni vana va xona.</verse>
			<verse number="20">Lesvivumbiweke svinyiketiwe ka sva hava, kungali hi kurhandza ka svona, kambe hi kurhandza ka Lweyi asvinyiketeke.</verse>
			<verse number="21">Kambe kulangutela ku kona ka lesvaku svivumbiwa svosvo svitatshusiwa na svona vukaraweni bza lesvobola, sviyisiwa kutshunxekeni lokokwetsima lokunga ka vana va Xikwembu.</verse>
			<verse number="22">Hikuva hitiva lesvaku, kutafika namuntlha, svivumbiwa hinkwasvu svakonya hi kuvaviseka loku kufanaka ni kuvaviseka ka kuveleka.</verse>
			<verse number="23">Akukonyi svivumbiwa ntsena, kambe na hina hingayamukela mihandzu yorhanga ya Moya Lowokwetsima, hakonya ndzeni ka hina, na hili karhi hilangutela kuyendliwa vana, kunga kuponisiwa ka miri wa hina.</verse>
			<verse number="24">Hi ponisiwile nahili ni kulangutela loku; kasi lesvilanguteliwaka, loko svivonaka, asvahalanguteliwi. Xana munhu angalangutela lesvi asvivonaka ke?</verse>
			<verse number="25">Kambe loko hilangutela lesvi hingasvivoniki, hisvilangutela hi kutiyisela.</verse>
			<verse number="26">Hi mukhuva wolowo Moya na wona wahipfuna gomeni ra hina; hikuva ahitivi lesvi hinga svikombelaka ni ndlela leyi hifanelaka kukhongela ha yona, kambe Moya, wona ha woxe, wukhongela Xikwembu matshan'wini ya hina, loko hina hikonya kunene hingahumesi marito.</verse>
			<verse number="27">Kutani Xikwembu lexikambaka timbilu, xitiva lesvi Moya wusvilavaka; xitiva lesvaku Moya wufanela kukhongelela vahlawuliwa va xona.</verse>
			<verse number="28">Nakona hitiva lesvaku, svilo hinkwasvu svihlengela kun'we kutiyisa, lesvinene ka lava vaxirhandzaka, vanga lava xivavitaneke, hi kuya hi sviboho sva makungu ya xona.</verse>
			<verse number="29">Hikuva lava xivativeke kahali kusunguleni, xilulamisile kahali khale lesvaku vatavonaka na vali lavafanaka ni N'wana wa xona, ni lesvaku ava yena wa mativula xikarhi ka vamakwavu lavanyingi.</verse>
			<verse number="30">Kutani lava xingalulamisa ta vona khale, xitlhele xivavitana; ni lava xivavitaneke, xitlhele xivayendla vava lavalulameke; ni lava xingavayendla lavalulameke, xitlhele xivakwetsimisa.</verse>
			<verse number="31">Loko svilitano, xana hingahavula yini timhakeni toleto ke? Loko Xikwembu xiyima na hina, i mani lweyi angalwaka na hina xana ke?</verse>
			<verse number="32">Xona, lexingatsetselelangiki N'wana wa xona wa xiviri kambe ximunyiketa hikolaho ka hina hinkwerhu, xana xingatsandzekisa kuyini kuhinyika svilo hinkwasvu mahala ke, kasi xihinyikile ni N'wana wa xona?</verse>
			<verse number="33">I mani lweyi angamangalelaka lava Xikwembu xivahlawuleke xana? Xikwembu hi xona lexi xivanyikaka kululama. I mani lweyi angavavekaka nandzu xana?</verse>
			<verse number="34">Yesu Kriste lweyi afeke, kumbe hingaku, yena lweyi apfuxiweke kufeni, anga yena lweyi atshameke vokweni ra xinene ra Xikwembu, kutani hi yena lweyi ahikhongelelaka.</verse>
			<verse number="35">I mani lweyi angatahihambanisa ni rirhandzu ra Kriste? Xana mangava maxangu, kumbe nhlomulu, kumbe kuxanisiwa, kumbe ndlala, kumbe vusveti, kumbe makhombo, kumbe matlhari ke?</verse>
			<verse number="36">Kukotisa lesvitsaliweke vaku: “Siku hinkwaru hadlayiwa hikolaho ka wena, hifanisiwa ni tinyempfu letiyaka kutlhaviweni.”</verse>
			<verse number="37">Kambe, ka svosvo hinkwasvu, hihlula hiva hihlulisisa hikolaho ka yena lweyi angahirhandza.</verse>
			<verse number="38">Hikuva nakholwisisa lesvaku, hambi ringava rifu kumbe vutomi, hambi tingava tintsumi kumbe matimba ya madimoni, hambi svingava lesvinga kona svosvi, kumbe lesvingatata, hambi yingava mimoya ya matimba</verse>
			<verse number="39">leyinga henhla mpfhukeni kumbe leyinga hansi ka misava, hambi xingava xivumbiwa xihi ni xihi, nili: Axi kona lexingatakota kuhihambanisa ni rirhandzu ra Xikwembu leri ringa kona ka Kriste Yesu, Hosi ya hina.</verse>
		</chapter>
		<chapter number="9">
			<verse number="1">Nivula ntiyiso, ni wa Kriste, anihembi; ni ripfalu ra mina, hi kupfuniwa hi Moya Lowokwetsima, ritiyisa svona:</verse>
			<verse number="2">Hi lesvaku ni ni kuvaviseka lokukulu mbilwini ni vusiwana lebzingaheliki, hikolaho ka vamakwerhu.</verse>
			<verse number="3">Hikuva anitanavela, mina hi xiviri xa mina, kuva lweyi acukumetiwaka, nihambanisiwa na Kriste hikolaho ka vona lava vanga va rixaka ra ka hina hi kuvelekiwa.</verse>
			<verse number="4">Nivula Vaisrayele, vona lava vangayendliwa vana va Xikwembu, vanyikiweke kukwetsima ka xona, ni mintwananu, ni Nawu, ni vukhongeli bza xiviri, ni svitshembiso.</verse>
			<verse number="5">Vakokwana va hina i va vona; na yena Kriste ahuma rixakeni ra vona, hi tlhelo ra kuvelekiwa. Xikwembu lexinga henhla ka svilo hinkwasvu, axivongiwe hilaha kungaheliki. Amen!</verse>
			<verse number="6">Asvivuli lesvaku rito ra Xikwembu ritsandzekile. Hikuva ahi hinkwavu lavahumaka ka Israyele lavanga Vaisrayele va xiviri;</verse>
			<verse number="7">na svona, ahi hinkwavu va rixaka ra Abrahamu lavangavuliwaka lesvaku i vana va yena va xiviri, hikuva Xikwembu xite: “Lava vahumaka ka Izaki hi vona lavangatavuliwa va rixaka ra wena.”</verse>
			<verse number="8">Svihlaya lesvaku ahi vona lavanga vana hi tlhelo ra sva ntumbuluku, lavanga vana va Xikwembu; kambe vana lavangavelekiwa hikolaho ka xitshembiso xa xona, hivona lavahlayiwaka lesvaku i va rixaka ra xiviri.</verse>
			<verse number="9">Hikuva rito ra xitshembiso hi leri ringe: “Nitavuya hi nkama lowuvekiweke, kutani Sara atava ni n'wana wamufana.”</verse>
			<verse number="10">Ahi svosvo ntsena, kambe Rabeka na yena, avelekile vana hi nuna mun'we ntsena, tatana wa hina Izaki.</verse>
			<verse number="11">Kutani loko vana lava vangasivelekiwa, ni loko vangasiyendla xosaseka kumbe xobiha, Rabeka abzeliwile lesvaku: “Lweyi nkulu atatirhela lweyi ntsongo.”</verse>
			<verse number="12">Akuli kuyendlela lesvaku makungu ya Xikwembu ya kutihlawulela lweyi ximulavaka, mayisiwa mahlweni, kungali hi kuvona mintirho ya munhu, kambe hikolaho ka kuvitana ka Xikwembu.</verse>
			<verse number="13">Svafana ni lesvitsaliweke vaku: “Nirhandzile Yakobe, kambe nivengile Esawu.”</verse>
			<verse number="14">Loko svilitano, xana hitakuyini ke? Xana Xikwembu xitirha hi kuhomboloka ke? Nikutsongo!</verse>
			<verse number="15">Hikuva xibzela Moxe xiku: “Nitatsetselela lweyi nirhandzaka kumutsetselela; lweyi nirhandzaka kumutwela vusiwana, nitamutwela vusiwana.”</verse>
			<verse number="16">Hikolaho-ke, ahi mhaka leyihumaka kurhandzeni ka munhu kumbe kutikarhateni ka yena, kambe yihuma ka Xikwembu, xinga xona xitsetselelaka.</verse>
			<verse number="17">Hikuva tsalwa ribzela Faro riku: “Loko nikukulisa, aniyendlela kukomba matimba ya mina hi wena, ni lesvaku vito ra mina ritwalisiwa misaveni hinkwayu.”</verse>
			<verse number="18">Loko svilitano ke, Xikwembu xitsetselela lweyi xirhandzaka kumutsetselela; kutani xinonon'hwisa lweyi xirhandzaka kumunonon'hwisa.</verse>
			<verse number="19">Loko svilitano, utaku ka mina: “Xana xahavilela ha yini? Hikuva i mani lweyi angayalaka lesvi xona xisvirhandzaka?”</verse>
			<verse number="20">Kasi u mani, wena munhu, kukanetana ni Xikwembu? Xana lexivumbiwaka xingahundzuka xivutisa muvumbi wa xona xiku: “Univumbisele yini xilesvi” ke?</verse>
			<verse number="21">Hi tlhelo rin'wana, xana muvumbi anga na wona matimba henhla ka vumba ra yena, akuva hi vumba ro ra rin'we, avumba xibza xin'we xa risima ni xin'wana xosoleka ke?</verse>
			<verse number="22">Kambe, hingakuyini ka svona, loko Xikwembu lexi axinavela kukomba kukariha ka xona ni kuyendla lesvaku ntamu wa xona wutiviwa, xivile ni mbilu leyoleha ngopfu, xilehisela svibza lesvi asvivumbeliwile kukarhateliwa ni kudlayeteliwa, xana?</verse>
			<verse number="23">Kumbe, kuyini ka svona, loko xiyendlele kutivisa vukulu bza kukwetsima ka xona, henhla ka svibza lesvi asvivumbeliwile kutsetseleliwa, svinga svibza lesvi xisvilungiseke kahali kusunguleni lesvaku svitanyikiwa kukwetsima ka xona, ke?</verse>
			<verse number="24">Svibza lesvi, hi hina lava xihivitaneke, hina hihumaka kungali xikarhi ka Vayuda ntsena, kambe ni le xikarhi ka vamatiko.</verse>
			<verse number="25">Xihlayise svosvo bukwini ya Hozeya, loko xiku: “Lava avangali vanhu va mina, nitavavula vanhu va mina; ni wansati lweyi aangarhandziwi, nitamuvula murhandziwa.</verse>
			<verse number="26">Kutani lava vangativisiwa lesvaku: ‘Ami vanhu va mina’, kona kolaho vatahlayiwa vana va Xikwembu lexihanyaka.”</verse>
			<verse number="27">Na yena Ezaya wahuwelela hi ta Israyele, aku: “Hambi loko ntsengo wa Vaisrayele wukotisa sava ra lwandle, kutaponisiwa lava vasaleke ntsena;</verse>
			<verse number="28">hikuva Hosi yitahetisa mhaka ya yona misaveni, yiyitsema hi kuhantlisa.”</verse>
			<verse number="29">Svifana ni lesvi Ezaya angarhanga asvivula, loko aku: “Loko Hosi ya matimba hinkwawu ayingahisiyelanga vatukulu, ahitava hihundzukile hifana na Sodoma, ahitava hiringanisiwile na Gomora.”</verse>
			<verse number="30">Hitakuyini ke? Hitaku: Vamatiko lava avangalandzi nawu wa kululama, vakume kululama koloko, hi mhaka ya kupfumela;</verse>
			<verse number="31">Kasi Vaisrayele lava avalava kululama loku kukumiwaka hi kuyingisa Nawu, avasvikotanga kuhetisisa Nawu lowu.</verse>
			<verse number="32">Hikolaho ka yini ke? Hikuva kulaveni ka vona, avangali na kupfumela, kambe avatshemba mintirho ya vona; vawele henhla ka ribze leriwisaka vanhu,</verse>
			<verse number="33">hilaha kutsaliweke hakona vaku: “Vona, niveka Siyoni ribze leri khunguvanyisaka vanhu, ni ribze leriwisaka; kambe lweyi apfumelaka ka yena lweyi anga ribze leri, angakala angakhomiwi hi tingana.”</verse>
		</chapter>
		<chapter number="10">
			<verse number="1">Vamakwerhu, kunavela ka mbilu ya mina ni xikhongelo lexi nikhongelelaka Vaisrayele ha xona ka Xikwembu, hi lesvaku vaponisiwa.</verse>
			<verse number="2">Ningava mboni ya vona lesvaku vahisekela Xikwembu, kambe vahiseka na vangali na vutlhari;</verse>
			<verse number="3">hikuva lesvi vangativiki kululama loku kunyikiwaka hi Xikwembu, kutani valavaka kululama loku vatiyendlelaka hi voxe, avativeki hansi ka kululama lokunyikiwaka hi Xikwembu.</verse>
			<verse number="4">Hikuva makumu ya Nawu i Kriste, akuva mun'wana ni mun'wana lweyi apfumelaka ayendliwa lweyi alulameke.</verse>
			<verse number="5">Moxe atsalile lesvaku munhu lweyi alavaka kululama loku kuhumaka Nawini, atahanya hakona.</verse>
			<verse number="6">Kambe kululama lokuhumaka kupfumeleni, kuvula lesvi: “Ungatshuki utivutisa lesvaku xana lweyi angatatlhantukela tilweni i mani, hikuva kuvula lesvo i kuxikisa Kriste.”</verse>
			<verse number="7">Nasvona ungavutisi lesvaku xana lweyi angataxikela ndhawini ya vafi i mani, hikuva kuvula lesvo i kuhumesa Kriste xikarhi ka lava vafeke.</verse>
			<verse number="8">Kasi kululama kuvula lesvi: “Rito ri le kusuhi na wena, ri le non'weni wa wena ni le mbilwini ya wena.” Hi rona rito ra kupfumela leri hirichumayelaka hiku:</verse>
			<verse number="9">Loko uvula hi nomo wa wena lesvaku Yesu i Hosi, ni loko upfumela mbilwini ya wena lesvaku Xikwembu ximupfuxile xikarhi ka vafi, utaponisiwa.</verse>
			<verse number="10">Hikuva munhu apfumela hi mbilu, kutani svosvo svimuyendla ava lweyi alulameke; ativula svijoho sva yena hi nomo, kutani svosvo svimuyendla ava lweyi aponisiwaka.</verse>
			<verse number="11">Tsalwa rite: “Mun'wana ni mun'wana lweyi apfumelaka ka yena, angakala angakhomisiwi tingana.”</verse>
			<verse number="12">Aku na kuhambana xikarhi ka Muyuda ni wamatiko, hikuva hinkwavu va ni Hosi yin'we, leyi minkateko ya yona yitalelaka hinkwavu lava vayikhongelaka.</verse>
			<verse number="13">Hikuva, “mun'wana ni mun'wana lweyi akhongelaka vito ra Hosi, ataponisiwa.”</verse>
			<verse number="14">Kambe vatakhongelisa kuyini ka lweyi vangasikipfumela ka yena xana? Vatapfumelisa kuyini ka lweyi avangasitwa ta yena ke? Vatasvitwisa kuyini, loko vangali na lweyi avachumayelaka xana?</verse>
			<verse number="15">Kutani vatavachumayelisa kuyini, loko vangarhumiwanga ke? Hilaha kutsaliweke hakona vaku: “Ahikutsakisa ka svona kuvona lavataka, vapaluxa Evhangeli!”</verse>
			<verse number="16">Kambe ahi hinkwavu lavayamukeleke Evhangeli, hikuva Ezaya ate: “Hosi, xana i mani lweyi akholweke lesvi hibzeliweke svona ke?”</verse>
			<verse number="17">Hikolaho-ke, kupfumela kuta hi kutwa, ni kutwa kuta hi kubzeliwa rito ra Kriste.</verse>
			<verse number="18">Kambe navutisa nili: Xana vangava vangaritwanga ke? Hakunene varitwile, hikuva: “mpfumawulu wa marito ya vona wutwakele misaveni hinkwayu, ni marito ya vona mafikile makun'wini ya misava.”</verse>
			<verse number="19">Kambe nitlhela nivutisa: Xana Vaisrayele vangava vangasvitivanga ke? Kurhanga Moxe ahlamula aku: “Nitayendla lesvaku miva ni vukwele ka tiko leringaliki nchumu; nitayendla lesvaku miva ni mahlundzu ka tiko leringaliki na kutwisisa.”</verse>
			<verse number="20">Kutani Ezaya atiyisa ni kuyengetelela, aku: “Nikumiwile hi lava avanganilavi, nihumelele ka lava avangavutisi nchumu ha mina.”</verse>
			<verse number="21">Kambe loko akongoma Vaisrayele, ali: “Masiku hinkwawu nitshambulutile mavoko ya mina, nivitana vanhu lavatiyalisaka, vanga vakaneti ka lavalwaka na mina.”</verse>
		</chapter>
		<chapter number="11">
			<verse number="1">Svosvi navutisa nili: Xana Xikwembu xicukumetile tiko ra xona ke? Nikutsongo! Hikuva na mina ni Muisrayele, wa rixaka ra Abrahamu, wa nyimba ya Benjamini.</verse>
			<verse number="2">Xikwembu axicukumetanga tiko ra xona leri xiritiveke ni le kusunguleni. Xana amisvitivi lesvi Tsalwa rihlayaka svona mayelanu na Eliya ke? Avilelile mahlweni ka Xikwembu hikolaho ka Vaisrayele, aku:</verse>
			<verse number="3">“Hosi, vadlayile vaprofeta va wena, vambundzumuxile tialitari ta wena; kuyosala mina ntsena, kutani valava kunidlaya!”</verse>
			<verse number="4">Kambe Xikwembu ximuhlamulile yini xana? Xite: “Nitihlayisele vavanuna va ntlhanu wa makhulu ni makhulu mambirhi (7 000), lavakalaka vangakhinsamelanga Bahali.”</verse>
			<verse number="5">Svahali tano ni namuntlha: Ku ni nsalu wa vanhu va Xikwembu lava xivahlawuleke hi timpsalu.</verse>
			<verse number="6">Xilesvo-ke, loko sviya hi timpsalu, asvihumi mintirhweni; hikuva loko kuli hi mintirho, timpsalu tingahundzuka tingahali timpsalu.</verse>
			<verse number="7">Xana hingahlaya yini ke? Lesvi Vaisrayele avasvilava, avasvikumanga, kambe lavahlawuliweke hi Xikwembu vasvikumile. Lavan'wana vatiyelisiwile, vanono'hwisiwile</verse>
			<verse number="8">hilaha kutsaliweke hakona, vaku: “Xikwembu xivanyikile moya wokhudzehela, ni mahlo lamangakotiki kuvona, ni tindleve letingakotiki kutwa, kufikela siku ra namuntlha.”</verse>
			<verse number="9">Davhida na yena ate: “Minkhuvu ya vona ayivahundzukele mintlhamu ni vurimba, yiva maphariyeta ni xikhatiso!</verse>
			<verse number="10">Mahlo ya vona amahundzuke munyama, lesvaku mangahakoti kuvona, ni minhlana ya vona, ayitshame na yigovekile!”</verse>
			<verse number="11">Niyengeta nivutisa niku: Xana Vaisrayele vatiphariyetile kuwela makumu ke? Nikutsongo! Kambe hikolaho ka kuwa ka vona, akupona kufikela vamatiko, lesvaku Vaisrayele vatava ni vukwele.</verse>
			<verse number="12">Kutani lesvi nandzu wa kuwa ka vona wuyendleke lesvaku minkateko yitala misaveni, ni lesvi kutsandzeka ka vona kuyendleke lesvaku minkateko yitalela vamatiko, ngopfungopfu kuvuya ka Vaisrayele hi ntalu, kutatisa minkateko leyikulu!</verse>
			<verse number="13">Kutani svosvi nivulavula na n'wina vamatiko, nili: Loko nahali mupostola wa vamatiko, nitadzunisa ntirho wa mina</verse>
			<verse number="14">lesvaku kumbexana ningayendla va rixaka ra ka mina vava ni kunavela, lesvaku nitaponisa van'wana va vona.</verse>
			<verse number="15">Hikuva loko kucukumetiwa ka vona kuyendlile lesvaku misava yivuyelelana ni Xikwembu, kuyamukeliwa ka vona hi Xikwembu kutavula yini, loko kungali kuhanya ka lava avafile, xana?</verse>
			<verse number="16">Loko lesvorhanga sva tindzoho svihumeseliwile Xikwembu, mbila hinkwayu i ya xona; ni loko rimintsu rinyikiwile Xikwembu, marhavi na wona i ya xona.</verse>
			<verse number="17">Kambe lesvi marhavi man'wana maphatluliweke, ni lesvi wena olivhera wa le nhoveni unamarhetiweke matshan'wini ya vona, utlhela uphameliwa nhome ya rimintsu ra olivhera wa le kaya,</verse>
			<verse number="18">ungatshuki utikukumuxa, usandza marhavi lawa maphatluliweke; wotikukumuxa mahala, ahi wena lweyi arhwalaka rimintsu, kambe i rimintsu leri rikurhwalaka.</verse>
			<verse number="19">Kumbexana utaku: “Marhavi maphatluliwile, lesvaku mina ni namarhetiwa matshan'wini ya wona.”</verse>
			<verse number="20">Hi svona; maphatluliwile hikolaho ka kukala kupfumela; kutani wena uyima na utiyile hikolaho ka kupfumela. Ungatshuki utikulisa ha svona, kambe chava!</verse>
			<verse number="21">Hikuva loko Xikwembu xingatsetselelanga marhavi ya xiviri, na wena axingakutsetseleli.</verse>
			<verse number="22">Hikolaho, lavisisa vunene bza Xikwembu, ni nhonga ya xona; nhonga henhla ka lavaweke, ni vunene henhla ka wena, loko utiyisela vuneneni bza xona; kambe loko ungatiyiseli, na wena utatsemiwa.</verse>
			<verse number="23">Kambe na vona Vaisrayele, loko vangayi mahlweni hi kuyala kupfumela, vatatlhela vanamarhetiwa ka olivhera hikuva Xikwembu xasvikota kutlhela xivanamarheta.</verse>
			<verse number="24">Lesvi wena uphatluliweke ka olivhera wa nhova lowu ungatumbuluka na wuli wa rona, kutani unamarhetiwa, hi mukhuva lowu wungaliki wa ntumbuluku, ka olivhera lewurimeliwaka wa laha kaya, ngopfungopfu marhavi lawa maphatluliweke ya nsinya wa laha kaya, matahantla mamilelana, loko manamarhetiwa ka olivhera lowu wunga ra wona.</verse>
			<verse number="25">Kutani vamakwerhu, kuyendlela lesvaku mingatitshuka mititiva ngopfu, nilava lesvaku mitiva xihundla lexi: Hi lesvaku, hi tlhelo rin'wana, Vaisrayele vanonon'hwisiwile, kukondza vamatiko vanghena hinkwavu ka Xikwembu.</verse>
			<verse number="26">Hi mukhuva wolowo tiko hinkwaru ra Israyele ritaponisiwa, hilaha kutsaliweke hakona vaku: “Muponisi atahuma Siyoni, ayendla lesvaku Yakobe atshika tindlela ta yena tofularhela Xikwembu.</verse>
			<verse number="27">Kutani hi wona ntwananu lowu ningatawuyendla na vona, loko nisusa svijoho sva vona.”</verse>
			<verse number="28">Lesvi Vaisrayele vangayala Mahungu Lamanene, i valala va Xikwembu hikolaho ka n'wina vamatiko; kambe lesvi vangahlawuliwa hi xona, i varhandziwa va xona hikolaho ka vakokwana va vona;</verse>
			<verse number="29">hikuva tinyiko ta Xikwembu ni kuvitana ka xona asvihundzuki.</verse>
			<verse number="30">Na n'wina vamatiko, amingayingisi Xikwembu khale, kambe svosvi, hikolaho ka Vaisrayele lavangayingisangiki, mitsetseleliwile.</verse>
			<verse number="31">Hi mukhuva wolowo, hikolaho ka timpsalu leti mitikumeke, na vona Vaisrayele svosvi avayingisi Xikwembu, kambe sviyendlela lesvaku vatakuma kutsetseleliwa na vona, svosvi.</verse>
			<verse number="32">Hikuva Xikwembu xiyendlile lesvaku vanhu hinkwavu vatsandzeka kuyingisa, lesvaku xitakota kuvatsetselela hinkwavu.</verse>
			<verse number="33">Vukosi bza Xikwembu, ni vutlhari bza xona, ni vutivi bza xona, ahikuyeta ka svona! Makungu ya xona mangapimisiwa kuyini, ni tindlela ta xona tingatwisisiwa kuyini xana?</verse>
			<verse number="34">Hikuva: “I mani lweyi angativa miyanakanyu ya Hosi xana? Mutsundzuxi wa yena avile mani ke?</verse>
			<verse number="35">I mani lweyi angarhanga amunyika xanchumu, lexi angatalava kutlheliseliwa xona?”</verse>
			<verse number="36">Hikuva svilo hinkwasvu svihuma ka yena, sviko na hikolaho ka yena, svikongoma yena. Ka yena akuve kudzuneka hilaha kungaheliki! Amen!</verse>
		</chapter>
		<chapter number="12">
			<verse number="1">Loko svilitano vamakwerhu, na mikhongotela hikolaho ka timpsalu ta Xikwembu, lesvaku minyiketa miri wa n'wina hinkwawu, wuva mhamba leyihanyaka, leyihlawulekeke, leyitsakisaka Xikwembu; hi wona magandzelela ya n'wina ya ntiyiso.</verse>
			<verse number="2">Mingalandzeni hanyela ra nguva leyi, kambe mipfumela kuhundzuka miva vampsha kupimiseni ka n'wina, mitakota kutwisisa lesvi kurhandza lokunene ka Xikwembu, lokukhensekaka ni kuhetiseka, kunga svona.</verse>
			<verse number="3">Hikuva, hikolaho ka timpsalu leti ninganyikiwa tona, nibzela mani na mani wa n'wina, niku: Mingatshukeni mitikulisa hi vutlhari bza n'wina; kambe mifanele kutitsongahata, miya hi mpimo wa kupfumela loku Xikwembu xiyaveleke mun'wana ni mun'wana wa n'wina.</verse>
			<verse number="4">Hikuva kukota lesvi hinga ni svirho lesvinyingi mirini wuli wun'we, nasvona svingaliki na ntirho wun'we,</verse>
			<verse number="5">hi ndlela yoleyo, na hina, hambi hili vanyingi, hi miri wun'we ka Kriste, kutani mani na mani wa hina i xirho ka mun'wana.</verse>
			<verse number="6">Hikolaho, lesvi hinga ni tinyiko letihambaneke, hi kuya hi lesvi Xikwembu xihinyikeke svona, hikokolaho loko hili ni nyiko ya kuprofeta, ahiyitirhiseni hi mpimo wa kupfumela ka hina;</verse>
			<verse number="7">loko hili ni nyiko ya kutirhela van'wana, ahivatirheleni. Lweyi anga ni nyiko ya kujondzisa, aajondzise;</verse>
			<verse number="8">lweyi anga ni nyiko ya kukhongotela, aakhongotele; lweyi anyikaka, aanyike hi mbilu leyobasa; lweyi afambisaka van'wana, aavafambise hi kutivonela; lweyi ayendlaka mintirho ya timpsalu, aayiyendle hi kutsaka.</verse>
			<verse number="9">Rirhandzu ringatshuki riva ni kukanganyisa. Vengani lesvi sva kubiha, minamarhela lesvinene.</verse>
			<verse number="10">Tolovelanani, mirhandzana tani hi vamakwavu, mitlula van'wana hi kuxiximana.</verse>
			<verse number="11">Mingaloloheni akutikarhateni ka n'wina, mingatsaneni kuhlayisaneni, hisekani moyeni, mitirhela Hosi.</verse>
			<verse number="12">Tsakani kulanguteleni, tiyiselani maxangwini, hitekani kukhongeleni.</verse>
			<verse number="13">Pambulelani vahlawuliwa va Xikwembu loko vapfumala, migingiriteka kuyamukeleni ka vayendzi.</verse>
			<verse number="14">Katekisani lava vamixanisaka; katekisani, mingarhuketeleni.</verse>
			<verse number="15">Tsakani ni lavatsakaka, mirila ni lavarilaka.</verse>
			<verse number="16">Hanyisanani hi moya wun'we; mingatshukeni minavela lesvitlakukeke, kambe mitolovelana ni lavatitsongahataka; mingativoneni na mili lava vatlhariheke.</verse>
			<verse number="17">Mingarihiseleni svobiha hi lesvobiha. Ringetani kuyendla lesvinene ka vanhu hinkwavu.</verse>
			<verse number="18">Yendlani hinkwasvu lesvi misvikotaka, hi tlhelo ra n'wina, kuhanyisana ni vanhu hinkwavu hi kurhula.</verse>
			<verse number="19">Varhandziwa, mingatshukeni mitirihisela mili n'wina; kambe tshikelani vukarhi bza Xikwembu, hikuva kutsaliwile vaku: “Kurihisa i ka mina; hi mina lweyi ningatarihisela, kuvula Hosi.”</verse>
			<verse number="20">Hikolaho: “Loko nala wa wena ali ni ndlala, muphamele; loko ali ni torha, musiyele anwa; hikuva loko uyendlisa svosvo, utamuhlengeletela mpfundze nhlokweni ya yena.”</verse>
			<verse number="21">Ungatshuki uhluliwa hi lesvobiha, kambe hlula lesvobiha hi lesvinene.</verse>
		</chapter>
		<chapter number="13">
			<verse number="1">Munhu mun'wana ni mun'wana aativeke hansi ka vuhosi, hikuva aku na vuhosi lebzingahumiki ka Xikwembu; kutani vuhosi lebzinga kona, bzivekiwile hi Xikwembu.</verse>
			<verse number="2">Hikolaho lweyi ayeyisaka vuhosi, ayeyisa kulerisa ka Xikwembu; kutani lavayeyisaka, vativangela kuyavanyisiwa.</verse>
			<verse number="3">Tihosi i valala kungali ka lavayendlaka lesvinene, kambe ka lavayendlaka lesvobiha. Xana ulava kuhanya na ungachavi mahlweni ka hosi ke? Yendla lesvinene, yitakukhensa;</verse>
			<verse number="4">hikuva hosi i nandza wa Xikwembu kukupfuna. Kambe loko uyendla lesvobiha, ufanele kuchava, hikuva hosi ayitameli tlhari mahala; yirhumiwile hi Xikwembu kuva mukhatisi wa lweyi anga mujohi.</verse>
			<verse number="5">Hikolaho svafanela lesvaku munhu ativeka hansi ka vuhosi, kungali ntsena hikolaho ka kuchava kubiwa, kambe kuli hikolaho ka ripfalu.</verse>
			<verse number="6">Nakambe hi svona lesviyendlaka lesvaku mihumesa rhesa; hikuva tihosi i vatirhi va Xikwembu, lavatinyiketaka kutirha ntirho wolowo.</verse>
			<verse number="7">Nyikani hinkwavu timfanelo ta vona; lweyi afanelaka kuyamukela rhesa, aanyikiwe; lweyi afanelaka nyiko, aanyikiwe, lweyi afanelaka kuxiximiwa, aaxiximewe; lweyi afanelaka kuchaviwa, aachaviwe.</verse>
			<verse number="8">Mingatshukeni miva ni nandzu ka munhu ni mun'we, loko wungali wa kurhandzana; hikuva, lweyi arhandzaka wa le kwavu, ahetisisile Nawu.</verse>
			<verse number="9">Hakunene milawu leyinge: “Ungatshuki uwosva, ungatshuki udlaya, ungatshuki uyiva, ungatshuki unavela sva van'wana”, hambi yili milawu yin'wana hinkwayu, yikatsiwa ka rito leringe: “Rhandza munhukuloni kufana ni loko utirhandza.”</verse>
			<verse number="10">Lweyi anga ni rirhandzu, angayendleli munhukulobze svobiha. Hikolaho, rirhandzu rihetisisa Nawu.</verse>
			<verse number="11">Yendlani lesvi, hikuva nitiva lesvaku i nkarhi wihi svosvi: Hi wona nkama wa n'wina wa kupfuka vurhongweni; hikuva namuntlha, kuponisiwa ku kusuhi kutlula siku leri hipfumeleke ha rona.</verse>
			<verse number="12">Vusiku bzihundzile, vuxa bzitshinele. Hikolaho, ahicukumeteni mintirho ya munyama, kutani hitamela matlhari ya kuvonakala.</verse>
			<verse number="13">Ahifambeni kuvonakeleni, kufana ni vanhu lavafambaka ninhlekanhi, kungali hi minkhuvu ni kupopsa, kungali hi lesvobiha ni vunghwavana, kungali hi kuholova ni vukwele;</verse>
			<verse number="14">kambe miyambala Hosi Yesu Kriste, kutani mingatsetseleleni sva nyama ya n'wina, hi kuyikolwisa kunaveleni ka yona.</verse>
		</chapter>
		<chapter number="14">
			<verse number="1">Lweyi anga ni kupfumela kutsongo, muyamukeleni, kambe mingakanetaneni na yena loko mihambana kuyehleketeni.</verse>
			<verse number="2">Munhu lweyi anga ni kupfumela ali aja hinkwasvu; kambe lweyi anga ni kupfumela kutsongo aja matsavu ntsena.</verse>
			<verse number="3">Lweyi ajaka hinkwasvu angatshuki asola lweyi angajiki; ni lweyi angajiki hinkwasvu angatshuki athethisa lweyi ajaka, hikuva i Xikwembu lexi ximuyamukeleke.</verse>
			<verse number="4">Xana u mani wena uthethisaka mutirhi wa munhu mun'wana? Hambi ayima kumbe kuwa, svosvo svitiviwa hi n'winyi wa yena; kambe atayima, hikuva Hosi yasvikota kumupfuxa ayima.</verse>
			<verse number="5">Mun'wana apimanisa lesvaku siku rin'wana ritlula lerin'wana; kasi mun'wana apimanisa lesvaku masiku hinkwawu mafana. Mun'wana ni mun'wana afanele kutipimanisela svinene hi yexe miyanakanyweni ya yena.</verse>
			<verse number="6">Lweyi ahlawulekisaka siku, arihlawulekisela Hosi; ni lweyi ajaka hinkwasvu, ajela Hosi, hikuva akhensa Xikwembu ha svona. Na yena lweyi angajiki hinkwasvu, ajela Hosi, kutani akhensa Xikwembu.</verse>
			<verse number="7">Hikuva anga kona ni mun'we wa hina lweyi atihanyelaka, nasvona anga kona lweyi atifelaka; loko hihanya, hihanyela Hosi;</verse>
			<verse number="8">loko hifa, hifela Hosi; hikolaho, hambi hihanya, hambi hifa, hi va Hosi.</verse>
			<verse number="9">Hikuva Kriste afile, atlhela apfuka ahanya, lesvaku atava Hosi ya lavafeke ni ya lava vahanyaka.</verse>
			<verse number="10">Xana wena uyavanyisela yini makwenu ke? Nasvona umosolela yini? Kasi hinkwerhu hitahumelela mahlweni ka xiluvelo xa Xikwembu lesvaku hithethisiwa.</verse>
			<verse number="11">Hikuva Matsalweni Hosi yili: “Mina nahanya, hikolaho vanhu hinkwavu vatanikhinsamela, hinkwavu vataku ni Xikwembu.”</verse>
			<verse number="12">Hi ndlela yoleyo, mun'wana ni mun'wana wa hina atatihlamulela hi yexe mahlweni ka Xikwembu.</verse>
			<verse number="13">Loko svilitano, ahitshikeni kuyavanyisana. Matshan'wini ya svona, tiboheni lesvaku mingaveki ndleleni ya makwenu xomuphariyeta kumbe kumuwisa.</verse>
			<verse number="14">Nasvitiva ni kukholwa svinene, hikolaho ka Hosi Yesu, lesvaku axi kona xilo ni xin'we lexi, hi xoxe, xibiheke; kambe xilo xibihile ntsena ka yena lweyi apimisaka lesvaku xibihile.</verse>
			<verse number="15">Loko makwenu atwa kuvaviseka hi mhaka ya lesvi wena usvijaka, awahafambi hi rirhandzu. Ungatshuki ulovisa lweyi angafeliwa hi Kriste hi mhaka ya lesvi wena usvijaka.</verse>
			<verse number="16">Mingapfumeleni lesvaku lesvinga svinene ka n'wina svisoliwa.</verse>
			<verse number="17">Hikuva Mfumu wa Xikwembu ahi kuja, ahi kunwa; kambe i kululama ni kurhula ni kutsaka, hi matimba ya Moya Lowokwetsima.</verse>
			<verse number="18">Lweyi atirhelaka Kriste hi mukhuva wolowo, atsakisa Xikwembu, nasvona akhensiwa hi vanhu.</verse>
			<verse number="19">Loko svilitano ke, ahilaveni lesvihipfunaka kuhanya hi kurhula, ni kuyakisana.</verse>
			<verse number="20">Ungahahluli ntirho wa Xikwembu hikolaho ka svakuja. Svilo hinkwasvu svibasile; kambe i kuhoxa loko munhu, hi kuja ka yena, akhunguvanyisa van'wana.</verse>
			<verse number="21">Svisasekile loko ungaji nyama kumbe unganwi vhinyu, ni loko utitsona xilo xihi ni xihi lexingakhunguvanyisaka makwenu.</verse>
			<verse number="22">Lesvi usvikholwaka wena mbilwini ya wena, ayive mhaka ya wena ni Xikwembu xa wena. Kukatekile munhu lweyi angatitwiki kuhoxa ka svilo lesvi avonaka lesvaku svibasile.</verse>
			<verse number="23">Kambe lweyi akanakanaka, wathethisiwa loko aja, hikuva angayendli hi kukholwa; kutani xin'wana ni xin'wana lexingayendliwiki hi kukholwa, i xijoho.</verse>
		</chapter>
		<chapter number="15">
			<verse number="1">Hina lava hinga ni matimba, hifanele kurhwala kuhluleka ka lava vanga ni gome, kungali kutitsakisa hina vinyi.</verse>
			<verse number="2">Mun'wana ni mun'wana wa hina aatsakise munhukulobze, amunavelela lesvinene lesvimuyakaka.</verse>
			<verse number="3">Hikuva hambi ali Kriste, angatitsakisanga, kambe, hilaha kutsaliweke hakona: “Kusandza ka lavakusandzaka kuniwele henhla.”</verse>
			<verse number="4">Hinkwasvu lesvi svitsaliweke hi lava va khale, svitsaliwile lesvaku hijondza ha svona, ni lesvaku hiva ni kulangutela, hikolaho ka kutiyisela ni kuchaveleliwa loku hikukumaka Matsalweni.</verse>
			<verse number="5">Ingi Xikwembu lexi kutiyisela ni kuchaveleliwa svihumaka ka xona, xingaminyika n'wina hinkwenu kuyehleketa loku kufanaka, hi kulandza kululama ka Yesu Kriste,</verse>
			<verse number="6">kuyendlela lesvaku hinkwenu miva mbilu yin'we ni nomo wun'we, midzunisa Xikwembu, Tatana wa Hosi ya hina Yesu Kriste.</verse>
			<verse number="7">Hikolaho, yamukelanani, kukotisa lesvi Kriste na yena amiyamukeleke, kudzuniseni ka Xikwembu.</verse>
			<verse number="8">Hikuva namibzela lesvaku Kriste ave mutirhi ka Vayuda, kukombisa kutshembeka ka Xikwembu, ni kuyendla lesvaku svitshembiso lesvinganyikiwa vakokwana svihetiseka,</verse>
			<verse number="9">ni lesvaku vamatiko vatakota kudzunisa Xikwembu hikolaho ka timpsalu ta xona, hilaha svitsaliweke hakona aku: “Hikolaho, nitakudzunisa xikarhi ka vamatiko, nitayimbelela nitwalisa vito ra wena.”</verse>
			<verse number="10">Atlhela, aku: “N'wina vamatiko, tsakani, svin'we ni vanhu va Xikwembu.”</verse>
			<verse number="11">Nakambe, vaku: “N'wina vamatiko hinkwenu, dzunisani Hosi, vanhu hinkwavu avayidzunise.”</verse>
			<verse number="12">Kambe, Ezaya aku: “Hluke ra Yese ritahuma, yena lweyi ahumelelaka kutafuma matiko; ka yena, vamatiko vatava ni kulangutela.”</verse>
			<verse number="13">Ingi Xikwembu lexi kulangutela kuhumaka ka xona xingamitata hi kutsaka hinkwaku ni kurhula hinkwaku kupfumeleni, lesvaku, hi matimba ya Moya Lowokwetsima, kulangutela kumitalela, kuva kuhalakela.</verse>
			<verse number="14">Loko nili mina, vamakwerhu, natshemba lesvaku na n'wina mitaleliwile hi vunene, ni lesvaku mi ni vutivi lebzinyingi bza tinxakaxaka; masvikota ni kutsundzuxana.</verse>
			<verse number="15">Hambi svilitano, nitinyikile matimba kumitsalela hi timhaka tin'wana, kutamitsundzuxa ha tona; niyendlile svosvo hikolaho ka timpsalu leti Xikwembu xininyikeke tona,</verse>
			<verse number="16">kuva mutirhi wa Yesu Kriste xikarhi ka vamatiko. Mina, kufana ni Muprista, nivula Mahungu Lamanene ya Xikwembu lesvaku vamatiko vava mhamba leyiyamukelekaka ka xona, leyihlawulekisiweke hi Moya Lowokwetsima.</verse>
			<verse number="17">Loko svilitano, hikolaho ka Yesu Kriste, natidzunisa hi ntirho wa mina wotirhela Xikwembu;</verse>
			<verse number="18">hikuva ningakala ningatiyi nhlana wa kuvula nchumu, handle ka lesvi Kriste angasviyendla ha mina, kutisa vamatiko kuyingiseni, hi marito ni mintirho,</verse>
			<verse number="19">hi matimba ya mahlori ni svihlamaliso, ni matimba ya Moya; hi ndlela yoleyo, nihaxile Evhangeli ya Kriste matlhelweni hinkwawu, kusukela le Yerusalema, kuyafika le Ilirika;</verse>
			<verse number="20">akuli kunavela ka mina lokukulu kuvula Evhangeli lomu vito ra Kriste aringasitiviwa kona, lesvaku ningatshuki niyaka masungulweni lawa mavekiweke hi munhu mun'wana.</verse>
			<verse number="21">Hilaha kutsaliweke hakona, “Lavakalaka vangabzeliwanga ta yena, vatavona; ni lavakalaka vangatitwanga ta yena, vatatwisisa.”</verse>
			<verse number="22">Hi yona mhaka leyi hakanyingi yinisiveleke kuta le ka n'wina.</verse>
			<verse number="23">Kambe svosvi anahali na ntirho tikweni leri; kutani lesvi kunga ni malembe lawa yotala na ninavela kumiyendzela,</verse>
			<verse number="24">nitata ka n'wina loko ni ya le Xipanya, hikuva nitshemba lesvaku nitahundza nimivona; na svona, hi n'wina mingatanipfuna kuhundzela mahlweni, loko nitava nitiphinilenyana hi kutshama na n'wina.</verse>
			<verse number="25">Kambe svosvi, nahaya le Yerusalema, niyatirhela vahlawuliwa va Xikwembu kona;</verse>
			<verse number="26">hikuva va le Makedoniya ni va le Akaya vatibohile hi kutsaka kuhlenga svopfuna svisiwana lesvinga kona xikarhi ka vahlawuliwa va le Yerusalema.</verse>
			<verse number="27">Vatibohile hi ndlela yoleyo, kambe nasvona va ni timfanelo ka va le Yerusalema. Hikuva lesvi vamatiko vayaveliweke minkateko ya Moya leyinga ya Vayuda, na vona vafanele kutirhela Vayuda hi minkateko ya vona ya sva misava.</verse>
			<verse number="28">Kutani-ke loko nitava nihetile svosvo, ni loko nitava nivekile male hinkwayu mavokweni ya vona, nitahundza hi le ka n'wina, loko ni ya le Xipanya.</verse>
			<verse number="29">Nasvitiva lesvaku, loko nifika ka n'wina, nitamitisela minkateko hinkwayu ya Kriste.</verse>
			<verse number="30">Kutani na mikhongotela, vamakwerhu, hi Hosi ya hina Yesu Kriste ni rirhandzu ra Moya, lesvaku miniseketela hi matimba, mikhongelweni ya n'wina leyi minikhongelelaka ha yona ka Xikwembu</verse>
			<verse number="31">lesvaku nipona ka lava vangapfumeliki va le Yudeya, ni lesvaku ntirho lowu ningatawutirha le Yerusalema wuyamukeleka ka vakwetsimi va Xikwembu;</verse>
			<verse number="32">hi ndlela leyi nitakota kumiyendzela hi kutsaka, loko Xikwembu xisvirhandza, kutani nikuma kuwisa na nili na n'wina.</verse>
			<verse number="33">Xikwembu lexinyikaka kurhula axive na n'wina hinkwenu! Amen!</verse>
		</chapter>
		<chapter number="16">
			<verse number="1">Nimitivisa Mamana Febe, makwerhu Hosini lweyi atirhelaka kereke ya le Kenikreya;</verse>
			<verse number="2">Muyamukeleni hi vito ra Hosi, hilaha vakwetsimi va Xikwembu vafanelaka kuyamukeliwa hakona; kutani mimupfuna hi xin'wana ni xin'wana lexi angakombelaka lesvaku mimupfuna ha xona, hikuva apfunile lavanyingi, na mina anipfunile.</verse>
			<verse number="3">Nirunguleleni Prisikila na Akila, vatirhikulorhi ntirhweni wa Yesu Kriste,</verse>
			<verse number="4">lavanyiketeke vutomi bza vona kuniponisa. Ahi mina ntsena lweyi avakhensaka, kambe na tona tikereke hinkwatu ta vamatiko tavakhensa.</verse>
			<verse number="5">Nirunguleleni na yona kereke leyihlanganaka ndlwini ya vona. Nirunguleleni na Epayineto, murhandziwa wa mina, anga yena wa kusungula kupfumela ka Kriste le Aziya.</verse>
			<verse number="6">Nirunguleleni Mariya lweyi atirheke ngopfu xikarhi ka n'wina.</verse>
			<verse number="7">Nirunguleleni Androniko na Yuniya, vanga Vayuda va ka hina lava anili na vona jele; vativeka svinene xikarhi ka vapostola, nasvona vanirhangelile kuva vava ka Kriste.</verse>
			<verse number="8">Nirunguleleni Ampliyato, murhandziwa wa mina Hosini.</verse>
			<verse number="9">Nirunguleleni Urbano, mutirhikulorhi ntirhweni wa Kriste, na Stako, murhandziwa wa mina.</verse>
			<verse number="10">Nirunguleleni Apele, munhu lweyi atshembekeke vukristeni. Nirunguleleni va njangu wa Aristobulo.</verse>
			<verse number="11">Nirunguleleni Herodiyoni, Muyuda wa ka hina. Nirunguleleni lavanga vakriste njangwini wa Narsizo.</verse>
			<verse number="12">Nirunguleleni Trifena na Trifoza, vamamana lavatirhelaka Hosi. Nirunguleleni Persida, mamana lweyi arhandziwaka, lweyi atirheleke Hosi hi lesvinyingi.</verse>
			<verse number="13">Nirunguleleni Rufo, mukriste lweyi ativekaka svinene, mirungula ni mamana wa yena, lweyi anga mamana ni le ka mina.</verse>
			<verse number="14">Nirunguleleni Asinkrito na Filego, na Herme, na Patroba, na Hermasi, ni vamakwavu Hosini lavanga na vona.</verse>
			<verse number="15">Nirunguleleni Filologo, na Juliya, na Neriya, ni makwavu waxisati, na Olimpa, ni vahlawuliwa va Xikwembu hinkwavu lavanga na vona.</verse>
			<verse number="16">Xewetanani hi kun'quntana ka vukwavu. Tikereke hinkwatu ta Kriste ta mirungula.</verse>
			<verse number="17">Namikhongelela vamakwerhu, nili: Mitivonela ka lavapfuxaka kuhambana, ni kukwatisana, lava vamihambukisaka tijondzweni leti mitikumeke; hambanani na vona;</verse>
			<verse number="18">hikuva lavotano avatirheli Hosi ya hina Kriste, kambe vatirhela kunavela ka vona ntsena; hi kunandzihisa marito ni kusasekisa mavulavulela, vahambukisa kuyehleketa ka lava vangativiki nchumu.</verse>
			<verse number="19">Kuyingisa ka n'wina kutwakale ka vanhu hinkwavu; nitsaka hi n'wina mhakeni leyi; kambe nilava lesvaku miva lavatlhariheke hi tlhelo ra lesvinene, ni lava vangativiki nchumu hi tlhelo ra lesvobiha.</verse>
			<verse number="20">Xikwembu lexinyikaka kurhula, xitahantla xipfotlosela Sathana hansi ka milenge ya n'wina. Timpsalu ta Hosi ya hina Yesu, ative na n'wina!</verse>
			<verse number="21">Mutirhikulorhi Timotewu, wamirungula; na vona Vayuda va ka hina va Lusiyo na Yazoni na Sozipatro, vamirungula.</verse>
			<verse number="22">Mina Tersiyo, mutsali wa papela leri, na mirungula hi vito ra Hosi.</verse>
			<verse number="23">Gayo, lweyi angatshama ayamukela mina ni kereke hinkwayu, wamirungula. Erasto, mutameli wa nkwama wa doropa, na Kwarto makwerhu, vamirungula. [</verse>
			<verse number="24">Timpsalu ta Hosi ya hina Yesu Kriste ative na n'wina hinkwenu. Amen!]</verse>
			<verse number="25">Ka yena lweyi akotaka kumitiyisa, hi kuya hi Evhangeli leyi niyijondzisaka, manga mahungu ya Yesu Kriste, nasvona hi kuya hi xihundla lexingahlavuteliwa, xinga xihundla lexi axifihlekile hi malembe ni malembe,</verse>
			<verse number="26">kambe svosvi xihumeseliweke rivaleni hi Matsalwa ya vaprofeta, hi kulandza kulerisa ka Xikwembu lexingaheliki, xona xihundla lexi xingativisiwa vamatiko hinkwavu, lesvaku vanhu vapfumela, vatlhela vayingisa.</verse>
			<verse number="27">Ka Xikwembu xili xoxe xa vutlhari, akuve kudzuneka ha Yesu Kriste, hi minkama ni minkama, Amen!</verse>
		</chapter>
	</book>
	<book number="46">
		<chapter number="1">
			<verse number="1">Mina Pawulo lweyi avitaniweke hi kurhandza ka Xikwembu kuva mupostola wa Yesu Kriste, na Sostene makwerhu,</verse>
			<verse number="2">ka kereke ya Xikwembu leyinga Korinto, vanga lavavitaniweke kuva vahlawuliwa va Xikwembu hi kubasisiwa ha Kriste Yesu; ka hinkwavu lavanga matikweni hinkwawu, lavakhongelaka vito ra Hosi ya hina Kriste Yesu, yinga Hosi ya vona ni ya hina, hili:</verse>
			<verse number="3">Timpsalu ni kurhula asvive na n'wina, svihuma ka Xikwembu Tatana wa hina, ni ka Hosi Kriste Yesu!</verse>
			<verse number="4">Masiku hinkwawu nikhensa Xikwembu xa mina hikolaho ka n'wina. Nixikhensa hikolaho ka timpsalu ta xona leti mitikumeke ha Yesu Kriste.</verse>
			<verse number="5">Ha yena miyendliwile lavafuweke hi matlhelo hinkwawu, kuvulavuleni hinkwaku, ni le kutiveni hinkwaku,</verse>
			<verse number="6">hikuva vumboni bza hina ha Kriste bzitiyisiwile mahlweni ka n'wina;</verse>
			<verse number="7">hi kolaho amipfumali nyiko ni yin'we ya Moya, loko mili karhi milangutela kuhlavuteliwa ka Hosi ya hina Yesu Kriste,</verse>
			<verse number="8">lweyi angatamitiyisa kuyisa kuheteleleni, miva lava vangasolekiki hi siku ra Hosi ya hina Yesu Kriste.</verse>
			<verse number="9">Xikwembu xatshembeka, xona lexi ximivitaneleke kuva miva ni kuhlangana ni N'wana wa xona Yesu Kriste, Hosi ya hina.</verse>
			<verse number="10">Namikhongotela vamakwerhu, hi vito ra Hosi ya hina Yesu Kriste, nili: Twananani hinkwenu kuvulavuleni. Kungatshuki kuva ni kuhambana xikarhi ka n'wina, kambe mihlangana miva van'we kupimiseni ni le makungwini ya n'wina;</verse>
			<verse number="11">hikuva, vamakwerhu, nibzeliwile ta n'wina hi va ka Klowe, vaku kuphikizana ku kona xikarhi ka n'wina.</verse>
			<verse number="12">Nivula lesvi hikuva mun'we wa n'wina ali: “Mina, ni wa ka Pawulo”, mun'wana aku: “Mina ni wa ka Apolosi”, mun'wana aku: “Mina ni wa ka Kefasi”, kasi mun'wana aku: “Mina ni wa ka Kriste.”</verse>
			<verse number="13">Xana Kriste ayavanile ke? Xana Pawulo atshama avambiwela n'wina ke? Kumbe xana mikhuvuliwile hi vito ra Pawulo ke?</verse>
			<verse number="14">Nakhensa, hikuva anikhuvulanga ni mun'we wa n'wina, loko angali Krispo na Gayo.</verse>
			<verse number="15">Hikolaho, aku na lweyi angavulaka lesvaku akhuvuliwile hi vito ra mina.</verse>
			<verse number="16">(Nikhuvulile ni njangu wa va ka Stefanasi. Handle ka svosvo anahatsundzuki kumbe ningava nikhuvulile mun'wana.)</verse>
			<verse number="17">Kriste anirhumile, kungali kutakhuvula, kambe kupaluxa Evhangeli; na svona, kungali hi vutlhari kuvulavuleni, lesvaku xihambanu xa Kriste xingatshuki xihundzuka sva hava.</verse>
			<verse number="18">Jondzo ya xihambanu i vuhunguki ka lavalovaka; kambe ka hina lavaponisiwaka i matimba ya Xikwembu.</verse>
			<verse number="19">Hikuva kutsaliwile lesvaku: “Nitawonha vutlhari bza tintlhari, nibakanya vutivi bza tintivi.”</verse>
			<verse number="20">Yi kwihi ntlhari ke? A kwihi mutsali xana? Lweyi atsakelaka kuphikizana ni van'wana hi sva misava leyi, a kwihi ke? Xana Xikwembu axikombanga lesvaku vutlhari bza misava leyi i vuhunguki ke?</verse>
			<verse number="21">Hikuva, vutlharini bza xona, Xikwembu xiyendlile lesvaku vanhu va misava, hi vutlhari bza vona, vatsandzeka kuxitiva. Kutani svitsakisile Xikwembu kuponisa lavapfumelaka, hi kutirhisa lesvi vanhu vango i “vuhunguki”, loko hipaluxa Rito.</verse>
			<verse number="22">Vayuda vakombela mahlori, Vagirika vona valava vutlhari,</verse>
			<verse number="23">kambe loko ali hina hitwalisa Kriste lweyi avambiweke, lweyi anga xikhunguvanyiso ka Vayuda ni vuhunguki ka vamatiko;</verse>
			<verse number="24">kambe ka lavavitaniweke, hambi vali Vayuda, hambi vali Vagirika, Kriste i matimba ya Xikwembu ni vutlhari bza xona.</verse>
			<verse number="25">Hikuva lesvi vanhu vango i “vuhunguki bza Xikwembu”, svi ni vutlhari kutlula vutlhari bza vanhu, ni lesvi vango i “kutsana ka Xikwembu”, svi ni matimba kutlula matimba ya vanhu.</verse>
			<verse number="26">Hikolaho vamakwerhu, yanakanyani lesvi amili xisvona loko mivitaniwa. Hi kuvona ka vanhu, lavatlhariheke, ni lavatiyeke, ni lavachavisekaka, avangatalanga xikarhi ka n'wina;</verse>
			<verse number="27">kambe Xikwembu xihlawulile lesvi misava yisvivonaka svili “sva vuhunguki”, kukhomisa tingana tintlhari. Xikwembu xihlawulile lesvi misava yisvivonaka svili ni gome, kukhomisa tingana lesvinga ni matimba.</verse>
			<verse number="28">Xikwembu xihlawulile lesvi misava yisvilangutelaka hansi ni kusvisola, lesvi ni kuva kona svingaliki kona, kuhelisa lesvinga kona,</verse>
			<verse number="29">lesvaku kungavi na munhu ni mun'we lweyi atidzunisaka mahlweni ka xona.</verse>
			<verse number="30">Hi kuyendla ka xona, mi le ka Kriste Yesu, kutani hi xona Xikwembu lexingayendla lesvaku Kriste ava vutlhari ka hina; ha yena hiyendliwa lavalulameke, hihundzuka vakwetsimi va Xikwembu, hiva ni kukutsuliwa.</verse>
			<verse number="31">Hikolaho Matsalwa mahlayaka lesvaku: “Lweyi alavaka kutidzunisa, aatidzunisele Hosini.”</verse>
		</chapter>
		<chapter number="2">
			<verse number="1">Hikolaho vamakwerhu, mina loko nitile ka n'wina, anitanga hi kutiyendla lweyi ahlamalisaka hi kuvulavula kumbe hi vutlhari, nkarhi lowu nimitiviseke xihundla xa makungu ya Xikwembu;</verse>
			<verse number="2">kambe nitilulamisile lesvaku, loko nili xikarhi ka n'wina, ningalavi kutiva svin'wana loko angali Yesu Kriste, yena Kriste lweyi avambiweke.</verse>
			<verse number="3">Loko nitile ka n'wina, anili lweyi anga ni gome, ni kuchava, ni kurhurhumela ngopfu.</verse>
			<verse number="4">Anitirhisanga marito lawa makholwisaka ya vutlhari bza vanhu, kuvulavuleni ka mina ni loko nichumayela Rito. Kambe nivekile xikombiso xa Moya ni xa matimba ya Xikwembu,</verse>
			<verse number="5">lesvaku kupfumela ka n'wina kungayakiwi henhla ka vutlhari bza vanhu, kambe kuyakiwa henhla ka matimba ya Xikwembu.</verse>
			<verse number="6">Hambi svilitano, hivulavula hi sva vutlhari xikarhi ka lavakuleke moyeni, bzingali vutlhari bza minkama leyi, kumbe bza tihosi ta minkama leyi, hikuva va le kuhelisiweni;</verse>
			<verse number="7">kambe hivulavula hi sva vutlhari bza Xikwembu, bzinga bza xihundla, vutlhari lebzi bzifihliweke, lebzi Xikwembu xibzilungiseke kahali kusunguleni, bzintahinyika kudzuneka.</verse>
			<verse number="8">Aku na ni mun'we wa tihosi ta minkama leyi, lweyi abzitwisiseke; loko avabzitwisisile, ingi vangavambanga Hosi ya kudzuneka.</verse>
			<verse number="9">Kambe hilaha kutsaliweke hakona vaku: “Lesvi ni tihlo ni rin'we rikalaka ringasvivonanga, lesvi ni ndleve ni yin'we yikalaka yingasvitwanga, lesvingasikitshama svinghena ka miyanakanyu ya munhu, hi svona lesvi Xikwembu xisvilungiseleke lava vaxirhandzaka.”</verse>
			<verse number="10">Kambe Xikwembu xihipfuletele svilo lesvi hi Moya; hikuva Moya wulavisisa hinkwasvu, hambi svili svihundla lesviyenteke sva Xikwembu.</verse>
			<verse number="11">I mani lweyi angativaka miyanakanyu ya munhu, loko wungali moya wa munhu yelweyo, lowunga ndzeni ka yena xana? Hi ndlela yoleyo, aku na munhu lweyi angativaka miyanakanyu ya Xikwembu, loko wungali Moya wa Xikwembu.</verse>
			<verse number="12">Hina ahiyamukelanga moya wa misava leyi, kambe hiyamukelile Moya lowuhumaka ka Xikwembu, lesvaku hitativa hinkwasvu lesvi hinyikiweke svona hi Xikwembu.</verse>
			<verse number="13">Lesvi, hi svona lesvi hivulavulaka hi svona, kungali hi marito lawa majondzisiweke hi vutlhari bza vanhu, kambe hi marito lawa majondzisiweke hi Moya, na hili karhi hihlamusela sva Moya ka lava vanga ni Moya.</verse>
			<verse number="14">Munhu lweyi angaliki na Moya wa Xikwembu, angayamukeli sva Moya Lowokwetsima, hikuva ka yena i vuhunguki; kutani wahluleka kusvitwisisa, hikuva svifanele kuyanakanyiwa hi Moya.</verse>
			<verse number="15">Kambe lweyi anga ni Moya, aayavanyise hinkwasvu, kambe yena angayavanyisiwi hi munhu.</verse>
			<verse number="16">Hikuva i mani lweyi ativaka miyanakanyu ya Hosi, lesvaku atayijondzisa ke? Loko ali hina hi ni miyanakanyu ya Kriste.</verse>
		</chapter>
		<chapter number="3">
			<verse number="1">Hikolaho vamakwerhu, mina nihlulekile kuvulavula na n'wina kufana ni loko nivulavula ni lavanga va Moya; kambe ni vulavulile na n'wina kufana ni loko mili vanhu va misava ntsena, lavafanaka ni vatsongwana ka Kriste.</verse>
			<verse number="2">Nimiwundlile hi ntswamba, kungali hi svakuja lesvitiyeke, hikuva amingasisvikota kusviminta; ni svosvi amisisvikota,</verse>
			<verse number="3">hikuva mahali va nyama ntsena. Hikuva, loko mavondzo ni kuholova svili kona xikarhi ka n'wina, xana amifani ni vanhu ntsena ke? Xana amihanyi kufana na vona ke?</verse>
			<verse number="4">Loko mun'we aku: “Mina, ni wa ka Pawulo” ni loko mun'wana aku: “Mina, ni wa ka Apolosi”, xana ami va nyama ke?</verse>
			<verse number="5">Apolosi i mani? Na Pawulo i mani? I malandza ntsena lawa mipfumeleke hi mhaka ya wona; mun'wana ni mun'wana wa hina aatirha lesvi Hosi yimunyikeke kusvitirha.</verse>
			<verse number="6">Mina nibzalile, Apolosi acheletelile; kambe Xikwembu hi xona ximiliseke.</verse>
			<verse number="7">Hikolaho, lweyi abzalaka ahi nchumu, hambi lweyi acheletelaka, kambe i Xikwembu, hikuva hi xona xikulisaka.</verse>
			<verse number="8">Lweyi abzalaka ni lweyi acheletelaka varingana, hambilesvi mun'wana ni mun'wana angatayamukela hakelo ya yena hi mpimo wa ntirho wa yena.</verse>
			<verse number="9">Hikuva hina hi vatirhikulobze ni Xikwembu, n'wina mi nsimu ya Xikwembu, mi yindlo ya Xikwembu.</verse>
			<verse number="10">Hi timpsalu leti Xikwembu xiniyaveleke tona, mina nivekile masungulu kukota muyaki lowotlhariha; svosvo mun'wana ayaka henhla ka wona. Mun'wana ni mun'wana aayake henhla ka wona hi kuxiyaxiya.</verse>
			<verse number="11">Aku na munhu lweyi angavekaka masungulu man'wana handle ka lawa mangavekiwa, anga yena Yesu Kriste.</verse>
			<verse number="12">Kambe loko munhu ayaka henhla ka masungulu wolawo hi golidi, kumbe hi silivhere, hambi kuli hi maribze ya nxavu wa risima, kumbe timhandze, kumbe bzanyi, kumbe tinhlanga,</verse>
			<verse number="13">ntirho wa munhu lweyi wutavoneka; hikuva siku ra Hosi ritafika na rili ni ndzilo, ritakomba lesvi ntirho wa mun'wana ni mun'wana wunga svona, kutani ndzilo wutaringeta kutiya ka ntirho wakona.</verse>
			<verse number="14">Loko lesviyakiweke hi munhu lweyi svitiyile, atakuma hakelo.</verse>
			<verse number="15">Kambe loko ntirho wakona wupsha, atapfumala hakelo; loko ali yena, ataponisiwa, kambe svitayendla ingi na yena ahundzile hi le ndzilweni.</verse>
			<verse number="16">Xana amisvitivi lesvaku mi tempele ya Xikwembu, ni lesvaku Moya wa Xikwembu wuyakile ka n'wina ke?</verse>
			<verse number="17">Loko munhu awonha tempele ya Xikwembu, Xikwembu xitamuwonha na yena; hikuva tempele ya Xikwembu yihlawulekile, kutani n'wina mi tempele yoleyo.</verse>
			<verse number="18">Munhu angatshuki atixisa. Loko mun'we xikarhi ka n'wina ativona na ali lweyi atlhariheke hi kuya hi sva minkama leyi, aahundzuke xihunguki, lesvaku atava lweyi wotlhariha.</verse>
			<verse number="19">Hikuva vutlhari bza misava leyi i vuhunguki mahlweni ka Xikwembu. Kutsaliwile lesvi: “Xikwembu xiphasa tintlhari ka maqhinga ya tona.”</verse>
			<verse number="20">Vayengeta vaku: “Hosi yitiva miyanakanyu ya lavotlhariha, yitiva lesvaku ahi ya nchumu.”</verse>
			<verse number="21">Loko svilitano, kungavi ni lweyi atidzunisaka hi vanhu, hikuva hinkwasvu i sva n'wina;</verse>
			<verse number="22">hambi ali Pawulo, hambi ali Apolosi, hambi ali Kefasi, hambi yili misava, hambi bzili vutomi, hambi rili rifu, hambi svili sva svosvi, hambi svili lesvingatata: Hinkwasvu i sva n'wina,</verse>
			<verse number="23">na n'wina miva Kriste, na Kriste i wa Xikwembu.</verse>
		</chapter>
		<chapter number="4">
			<verse number="1">Loko svilitano, mifanele kuhivona tani malandza ya Kriste, ni vahendleleti va svihundla sva Xikwembu.</verse>
			<verse number="2">Svosvi-ke, lesvilavekaka ka vahendleleti hi lesvaku munhu akumeka na ali lweyi atshembekeke.</verse>
			<verse number="3">Ka mina i mhaka leyitsongo ngopfu kuyavanyisiwa hi n'wina, kumbe hi huvu ya vanhu; nasvona hambi ali mina anitiyavanyisi hi noxe.</verse>
			<verse number="4">Anititwi na nili ni nandzu wa nchumu; kambe lesvi hi svona lesvi sviniyendlaka lweyi alulameke; lweyi aniyavanyisaka i Hosi.</verse>
			<verse number="5">Hikolaho mingayavanyiseleni nchumu makumu, na nkama wungasifika. Rindzelani Hosi yikondza yivuya; hi yona leyingatahumesela rivaleni svilo sva munyama lesvifihliweke, ni kupaluxa makungu ya timbilu ta vanhu; kutani hi kona mun'wana ni mun'wana angatakuma kudzunisiwa ka yena loku kuhumaka ka Xikwembu.</verse>
			<verse number="6">Hikolaho ka n'wina, vamakwerhu Hosini, lesvi hinkwasvu nisvitekile svili lesvikongomaka mina na Apolosi lesvaku hiva svikombiso, mitajondza lesvi marito lawa mahlayaka svona lawa mange: “Ungatluli lesvitsaliweke.” Nakona kungavi na mun'we wa n'wina lweyi atikulisaka hi kutsakela mun'we anyenya mun'wana.</verse>
			<verse number="7">Hikuva i mani lweyi akutlakuseke kutlula van'wana xana? Xana u na yini lexi unganyikiwangiki ke? Kutani loko unyikiwile, hikolaho ka yini utidzunisa, wonge hi loko ungasvikumanga hi kunyikiwa xana?</verse>
			<verse number="8">Anili, mili mi ni hinkwasvu lesvilavekaka! Anili, mili mihundzukile svipfundzi! Ingaku, mihundzukile tihosi hi n'wexe na mingali na hina! Mawaku loko onge mihundzukile tihosi hakunene, lesvaku na hina hitava tihosi svin'we na n'wina.</verse>
			<verse number="9">Mina nivona onge Xikwembu xivekile hina vapostola akuva hiyima hi le ndzhaku, hifana ni vanhu lava vatsemeliweke rifu, mahlweni ka tintsumi ni le ka vanhu.</verse>
			<verse number="10">Anili, mili hi svihunguki hina hikolaho ka Kriste, kambe n'wina mi vanhu va vutlhari ka Kriste! Anili, mili hina ahi na ntamu, n'wina mi na wona; anili, mili n'wina machaviseka ngopfu, hina hasoleka!</verse>
			<verse number="11">Kufika svosvi hitwa ndlala ni torha, hisvelile, habukuteliwa, ahi na kaya;</verse>
			<verse number="12">hitihlakata hi kutirha hi mavoko ya hina. Loko hirhukiwa, hakatekisa; loko hixanisiwa, hilehisa mbilu;</verse>
			<verse number="13">loko hilumbetiwa, hihlamula hi marito ya timpsalu. Hihundzukile chaka ra misava ni tala ra hinkwasvu lesvicukumetiwaka, kufika namuntlha.</verse>
			<verse number="14">Nitsala timhaka leti, kungali kumikhomisa tingana kambe kumitsundzuxa, tani vana va mina lavarhandzekaka.</verse>
			<verse number="15">Hikuva hambi mingava ni vajondzisi va madzanadzana ka Kriste, ami na vatatana lavanyingi; hikuva, ka Yesu Kriste, nihundzukile tatana wa n'wina hi kumitivisa Evhangeli.</verse>
			<verse number="16">Hikolaho, namikhongotela lesvaku mitekelela mina.</verse>
			<verse number="17">Hi svona lesviyendlaka lesvaku nimirhumela Timotewu, n'wana wa mina lweyi nimurhandzaka, lweyi atshembekeke Hosini; atamitsundzuxa mahanyela ya mina ka Yesu Kriste, hilaha nijondzisaka hakona ka kereke yin'wana ni yin'wana.</verse>
			<verse number="18">Van'wana va n'wina vatikulisa ongi hi loko nitokala ningahati seyo ka n'wina;</verse>
			<verse number="19">kasi nitata ka n'wina hi kuhantlisa, loko Hosi yisvirhandza; kutani hi kona ningatakuma lesvi vatikulisaka ha svona vanhu volavo kuvulavuleni ka vona, hambi ni ntamu lowu vanga na wona.</verse>
			<verse number="20">Hikuva Mfumu wa Xikwembu ahi mhaka ya marito, i mhaka ya ntamu.</verse>
			<verse number="21">Xana milanga yini ke? Xana nifanele kuta ka n'wina ni rimpsika, kumbe hi rirhandzu ni moya wa musa ke?</verse>
		</chapter>
		<chapter number="5">
			<verse number="1">Mhaka leyi hiyitwaka, hi lesvaku ku ni vunghwavana xikarhi ka n'wina, lebzi hambi xikarhi ka vamatiko bzingaliki kona, lebzi bzifikaka laha munhu ahanyaka ni nsati wa tatana wa yena.</verse>
			<verse number="2">Kutani mahali ni kutikulisa! Matshan'wini ya svona, hikolaho ka yini mingakarhatekanga, lesvaku lweyi ayendleke svilo lesvi asusiwa xikarhi ka n'wina, xana?</verse>
			<verse number="3">Loko ali mina, hambilesvi hi xiviri ninga kule na n'wina, hi moya nikona; kutani nive ni kuyavanyisa munhu lweyi ayendleke mhaka leyochavisa leyi, kufana ni loko nili kona koseyo.</verse>
			<verse number="4">Ahihlanganeni hi vito ra Hosi ya hina Yesu, mina na n'wina, mina niva kona hi moya; kutani, hi matimba ya Hosi ya hina Yesu, nili:</verse>
			<verse number="5">Munhu wotanu aanyiketiwe ka Sathana, lesvaku miri wa yena wuhelisiwa, ni lesvaku moya wa yena wuponisiwa hi siku ra Hosi.</verse>
			<verse number="6">Kutidzunisa ka n'wina akululamanga! Xana amisvitivi lesvaku comelanyana leritsongo rikukumukisa mbila hinkwayu ke?</verse>
			<verse number="7">Cukumetani comela ra khale, lesvaku mitava mbila leyimpsha. Mhaka yakona hi lesvaku amahali na comela, hikuva Kriste, lweyi anga Xinyempfana xa hina xa Paska, atlhaviwile.</verse>
			<verse number="8">Hikolaho, ahiyendleni nkhuvu kungali hi comela ra khale, kungali hi comela ra vujoho ni kuhomboloka, kambe kuli hi xinkwa xokala comela, xotenga ni xa ntiyiso.</verse>
			<verse number="9">Nimitsalelile papeleni lesvaku mingatolovelani ni vawosvi;</verse>
			<verse number="10">aningavuli nikutsongo kuhambana ni vanhu va misava leyi lavanga vawosvi, kumbe lavanga ni makwanga, kumbe vayivi, kumbe lavagandzelaka svikwembu sva hava; ihim, hikuva loko miyendla svosvo, asvitahlaya lesvaku mirhurha misaveni leyi.</verse>
			<verse number="11">Lesvi animitsalela svona hi lesvaku mingatolovelani ni lweyi avuliwaka “makwerhu” kasi i muwosvi, kumbe i munhu wophanga ni makolo, kumbe i mugandzeli wa svikwembu sva hava, kumbe i murhuketeli, kumbe i xidakwa, kumbe i muyivi; munhu wofana ni lweyo, hambi kuli kuja, mingajeneni na yena.</verse>
			<verse number="12">Hikuva xana i ntirho wa mina kuthethisa va le handle ke? Vatathethisiwa hi Xikwembu.</verse>
			<verse number="13">N'wina hi n'wexe mithethisa lavanga ndzeni ka kereke; amiyendlisi svosvo xana? Hlongolani lweyi wa kubiha mahlweni ka n'wina.</verse>
		</chapter>
		<chapter number="6">
			<verse number="1">Loko mun'we wa n'wina ali ni mhaka ya kuphikizana ni mun'wana, hikolaho ka yini angachavi kuyisa mhaka ya yena ka vamatiko lesvaku vayitsema, matshan'wini ya kuyiyisa ka vakwetsimi va Xikwembu xana?</verse>
			<verse number="2">Xana amisvitivi lesvaku vakwetsimi va Xikwembu vatayavanyisa misava ke? Kutani loko misava yiyavanyisiwa hi n'wina, xana asvimilulamelanga kuyavanyisa mintengonyana leyitsongo ke?</verse>
			<verse number="3">Xana amisvitivi lesvaku hitayavanyisa tintsumi ke? Svakuyavanyisa timhaka ta siku rin'wana ni rin'wana svona ahahahlayi.</verse>
			<verse number="4">Loko mili ni mintengo leyikongomaka ta vutomi bza siku rin'wana ni rin'wana, xana mitahlawula vayavanyisi lavangaliki nchumu kerekeni ke?</verse>
			<verse number="5">Nivulisa svosvo kumikhomisa tingana. Xana hakunene aku na mun'we wotlhariha xikarhi ka n'wina, lweyi akotaka kuyavanyisela munhu ni makwavu Hosini timhaka ta vona ke?</verse>
			<verse number="6">Xana hakunene munhu angayamangalela makwavu, nasvona sviyendliwa mahlweni ka lava vangaliki vapfumeli ke?</verse>
			<verse number="7">Mhaka yakona hi lesvaku kumangalelana ka n'wina kukomba kuhluleka ka n'wina ni svosvi. Matshan'wini ya svona, hikolaho ka yini mingapfumeli kuwonheliwa? Ha yini mingapfumeli kukanganyisiwa ke?</verse>
			<verse number="8">Kasi hi n'wina miwonhelaka van'wana, hi n'wina mikanganyisaka, kutani svosvo misviyendla ni le ka vamakwenu Hosini!</verse>
			<verse number="9">Xana amisvitivi lesvaku lavohomboloka vangakala vangaji ndzhaka ya Mfumu wa Xikwembu, ke? Mingatshukeni mitikanganyisa: Loko ali lavobiha, ni lavagandzelaka svikwembu svokala svingali svona, ni vunghwavana, ni vavanuna lavayendlaka sva tingana ni vavanunakulobze,</verse>
			<verse number="10">ni vayivi, ni vaphangi, ni svidakwa, ni va kurhuketela, ni vakanganyisi, vangakala vangaji ndzhaka ya Mfumu wa Xikwembu.</verse>
			<verse number="11">Hi lesvi van'wana va n'wina amili svona; kambe svosvi mibasisiwile, nasvona miyendliwile lavahlawulekeke ni lavalulameke, hi vito ra Hosi Yesu Kriste ni Moya wa Xikwembu xa hina.</verse>
			<verse number="12">q Munhu angaku: “Svilo hinkwasvu ka mina svapfumeleleka.” Ina, kambe ahi hinkwasvu lesvipfunaka. “Svilo hinkwasvu ka mina svapfumeleleka”, kambe ningakala ningafumiwi hi xin'we xa svona.</verse>
			<verse number="13">Mun'wana angaku: “Svakuja i sva khwiri, kutani khwiri i ra svakuja.” Ina, kambe Xikwembu xitasvihelisa hi vumbirhi bza svona. Miri awuvumbeliwanga vunghwavana, kambe wuvumbeliwe Hosi, ni Hosi i hosi ya miri.</verse>
			<verse number="14">Xikwembu xipfuxile Hosi kufeni, na hina xitahipfuxa hi matimba ya xona.</verse>
			<verse number="15">Xana amisvitivi lesvaku, miri wa n'wina, i svirho sva miri wa Kriste ke? Xana ningateka svirho sva miri wa Kriste, nisviyendla svirho sva nghwavana ke? Ihim, nikutsongo!</verse>
			<verse number="16">Xana amisvitivi lesvaku lweyi atihlanganisaka ni nghwavana atiyendla miri wun'we na yona ke? Hikuva tsalwa rite: “Lavambirhi vatava nyama yin'we ntsena.”</verse>
			<verse number="17">Kambe lweyi atihlanganisaka ni Hosi, ayendla moya wun'we na yona.</verse>
			<verse number="18">Chavani vunghwavana! Xijoho xin'wana ni xin'wana lexi munhu axiyendlaka xi le handle ka miri wa yena; kambe lweyi awosvaka ajohela miri wa yena.</verse>
			<verse number="19">Xana amisvitivi lesvaku miri wa n'wina i tempele ya Moya Lowokwetsima lowu minga na wona, lowu Xikwembu ximinyikeke wona, ni lesvaku amitifumi, ke?</verse>
			<verse number="20">Mixaviwile hi nxavu lowukulu; hi kolaho, dzunisani Xikwembu hi miri wa n'wina.</verse>
		</chapter>
		<chapter number="7">
			<verse number="1">Loko tili timhaka leti minganitsalela tona ningaku: Svilulamile loko wanuna angativani ni wansati.</verse>
			<verse number="2">Kambe hikolaho ka kutala ka vuwosvi, wanuna mun'wana ni mun'wana aave ni nsati lweyi anga wa yena, ni wansati mun'wana ni mun'wana aave ni nuna lweyi anga wa yena.</verse>
			<verse number="3">Nuna aanyike nsati lesvi svinga mfanelo ya yena, na yena nsati asvive tano ka nuna wa yena.</verse>
			<verse number="4">Nsati anga na matimba ya kufuma miri wa yena, kambe matimba ma le ka nuna. Na yena wa nuna, anga na matimba ya kufuma miri wa yena, matimba ma le ka nsati.</verse>
			<verse number="5">Mingatshukeni miyalelana, kungava loko kuli hi kupfumelelana, kumbexana mingayalelana nkamanyana, kuli hi kutwanana, loko milava kutinyiketa kukhongeleni kutani ndzhaku mitlhela mivuyelelana. Sathana angatshuki amiringa hikolaho ka kutsandzeka ka n'wina kutikhoma.</verse>
			<verse number="6">Nihlaya lesvi hi kulava kumivevukisela, wungali nawu.</verse>
			<verse number="7">Anitanavela lesvaku hinkwavu vanhu vangafana na mina! Kambe mun'wana ni mun'wana a ni nyiko leyi yinga ya yena, leyihumaka ka Xikwembu, mun'wana hi ndlela leyi, mun'wana hi ndlela liya.</verse>
			<verse number="8">Nibzela lava vangasitekaka kumbe kutekiwa, ni vafelakazi, lesvaku svingava svisasekile ka vona loko vatitshamela ntsena kukotisa mina.</verse>
			<verse number="9">Kambe loko vatsandzeka kutikhoma, avateke kumbe kutekiwa, hikuva svayampsa kuteka kumbe kutekiwa, kutlula kuhanya hi kuhisiwa hi kunavela.</verse>
			<verse number="10">Kambe lavatekaneke, na valerisa, kungali mina, kambe yili Hosi, nili: Nsati angatshuki ahambana ni nuna.</verse>
			<verse number="11">Hambi svilitano loko atshuka ahambana ni nuna, aatshamise svosvo angahatekiwi, kumbe aatlhele avuyelelana ni nuna wa yena; nuna na yena angatshuki atshika nsati.</verse>
			<verse number="12">Loko vali lavan'wana, mina kungali Hosi nili: Loko mun'we ka vamakwerhu Hosini ali ni nsati lweyi angaliki mupfumeli, kutani loko nsati lweyi apfumela kuya mahlweni ahanya na yena, nuna wakona angamutshiki;</verse>
			<verse number="13">ni loko wansati ali ni nuna lweyi angaliki mupfumeli, kutani nuna lweyi apfumela kuya mahlweni ahanya na yena, nsati wakona angatshiki nuna.</verse>
			<verse number="14">Hikuva nuna lweyi angaliki mupfumeli ayendliwa mukwetsimi wa Xikwembu hikolaho ka nsati, ni nsati lweyi angaliki mupfumeli ayendliwa mukwetsimi wa Xikwembu hi lesvi nuna wa yena anga mukriste. Loko svingali tano, avana va n'wina avatava vanyamile, kasi svosvi vakwetsimile.</verse>
			<verse number="15">hambi svilitano, loko lweyi angaliki mupfumeli alava kuhambana ni lweyi anga mupfumeli, aahambane na yena: Mukriste waxinuna kumbe waxisati, angabohekanga loko timhaka tifamba hi ndlela leyo. Kambe loko mili n'wina, Xikwembu ximivitanile kuhanya hi kurhula.</verse>
			<verse number="16">Hikuva wena nsati, usvitivisa kuyini, kumbexana ungaponisisa nuna wa wena ke? Na wena wa nuna, usvitivisa kuyini, kumbexana ungaponisisa nsati wa wena ke?</verse>
			<verse number="17">Mun'wana ni mun'wana aahanye hilaha Hosi yimunyikeke hakona, ni le ka xiyimu lexi aali ka xona loko Xikwembu ximuvitana. Nilerisa tikereke hinkwatu.</verse>
			<verse number="18">Xana munhu avitaniwile na ayimbile ke? Aatshamisise xisvolesvo. Xana avitaniwile na angayimbanga? Angatshuki ayimba.</verse>
			<verse number="19">Kuyimba, ni kuva munhu angayimbanga, ahi nchumu, svafana; mhaka i kuhlayisa milawu ya Xikwembu.</verse>
			<verse number="20">Mun'wana ni mun'wana aayime xiyin'weni lexi aali ka xona loko avitaniwa.</verse>
			<verse number="21">Xana awuli xikarawa loko uvitaniwa? Ungavileli hi svona; kambe loko utshuka ukuma nkateko wotlhantlhiwa, wutirhise.</verse>
			<verse number="22">Hikuva lweyi avitaniweke kuva wa Hosi na ali xikarawa, i mutlhantlhiwa wa Hosi; ni lweyi avitaniweke na ali mutlhantlhiwa i xikarawa xa Kriste.</verse>
			<verse number="23">Mixaviwile hi nxavu lowukulu; mingaveni svikarawa sva vanhu.</verse>
			<verse number="24">Vamakwerhu, munhu mun'wana ni mun'wana aayime na ali ni Xikwembu matshameleni lawa aali ka wona loko avitaniwa.</verse>
			<verse number="25">Hi tlhelo ra lava vangasikiteka kumbe kutekiwa; a ni na Nawu wohuma ka Hosi, kambe nihlaya ntsena mavonela ya mina, hikuva nili munhu lweyi ayamukeleke timpsalu ta Hosi kuva lweyi wa kutshembeka.</verse>
			<verse number="26">Kutani niyanakanya lesvaku, hikolaho ka maxangu ya minkama leyi, svingava svilulamile loko munhu atshama na ali svolesvi anga xisvona.</verse>
			<verse number="27">Xana utekile nsati? Ungalavi kutintlhantlha ka yena. Xana awu na nsati? Ungalavi nsati.</verse>
			<verse number="28">Hambi svilitano, loko uteka, awujohi; ni nhwanyana, loko atekiwa, angajohi; kambe volavo vataxaniseka misaveni, kutani mina nilava kumilamulela ka svosvo.</verse>
			<verse number="29">Nimibzela mhaka leyi, vamakwerhu: Nkama lowusaleke wukomile. Kusukela svosvi, lava vanga ni vasati vafanele kuyendla ingi hi loko vangali na vona;</verse>
			<verse number="30">lavarilaka vafanele kuyendla ingi hi loko vangarili; ni lavatsakeke, ingi hi loko vangatsakanga; ni lava vaxavaka, ingi hi loko vangali na nchumu;</verse>
			<verse number="31">ni lavatirhisanaka ni sva misava leyi avave kufana ni loko vangatirhisani na svona; hikuva misava leyi ni sva yona hinkwasvu svahundza.</verse>
			<verse number="32">Nilava lesvaku mingavi na svivilelo. Lweyi akalaka angatekanga atikarhatela sva Hosi, kuvona hilaha angatsakisaka Hosi hakona;</verse>
			<verse number="33">kambe lweyi atekeke atikarhatela sva misava, kuvona hilaha angatsakisaka nsati wa yena hakona,</verse>
			<verse number="34">kutani akokeliwa hala ni hala. Wansati lweyi akalaka angatekiwanga, kumbe nhwanyana, atikarhatela sva Hosi, lesvaku miri ni moya wa yena sviva lesvihlawulekeke; kambe wansati lweyi atekiweke atikarhatela sva misava leyi, kuvona hilaha angatsakisaka nuna wa yena hakona.</verse>
			<verse number="35">Nivula lesvi kumipfuna, kungali kumisivelasivela, kambe kuyendlela lesvaku svilo hinkwasvu svifamba khwatsi, mitinyiketa kutirhela Hosi, mingayanakanyi svin'wana.</verse>
			<verse number="36">Loko munhu ayanakanya lesvaku angahanyi hi ndlela yakona ni nhwanyana wa yena, ni loko kunavela ka yena kuli lokukulu, aayendle hilaha arhandzaka hakona loko svifanele kuva tano. Avatekani, aku kona kujoha ka svona.</verse>
			<verse number="37">Kambe loko wanuna ayima atiyile mbilwini ya yena, angali na lexi ximusindzisaka kambe akota kutikhoma hi yexe, atava ayendla svona loko atiboha mbilwini ya yena kutshamisa xisvosvo angateki nhwanyana wa yena.</verse>
			<verse number="38">Hikolaho, lweyi atekisaka n'wana wa yena wanhwanyana, ayendla svona; kambe lweyi angamutekisiki, ayendla svona lesvitlulisaka.</verse>
			<verse number="39">Wansati abohiwile ka nuna wa yena loko nuna ahahanya; kambe loko nuna wa yena afa, atshunxekile, angahatekiwa hi lweyi alavaka kutekiwa hi yena, ntsena asvifambe hilaha Hosi yisvi rhandzaka hakona.</verse>
			<verse number="40">Hambi svilitano, asvitayampsa ka yena loko atitshamela ntsena angatekiwi; svosvo i miyanakanyu ya mina, nasvona nakholwa lesvaku na mina ni ni Moya wa Xikwembu.</verse>
		</chapter>
		<chapter number="8">
			<verse number="1">Hi mhaka ya svakuja lesvihumeseliwaka svikwembu sva hava, hitala kuvula lesvaku hi ni vutivi hinkwerhu. Kambe vutivi bzotano bzinyika munhu kutikulisa, kasi rirhandzu rayaka.</verse>
			<verse number="2">Loko munhu ayanakanya lesvaku ativa xanchumu, angasitiva nchumu hilaha afanelaka kutiva hakona.</verse>
			<verse number="3">Kambe loko munhu arhandza Xikwembu, ativiwa hi xona.</verse>
			<verse number="4">Loko kuli kuja lesvihumeseliweke svikwembu sva hava, hitiva lesvaku “xikwembu xa hava ahi xilo xanchumu misaveni” ni lesvaku “ku ni Xikwembu xili xin'we ntsena, axi kona xin'wana.”</verse>
			<verse number="5">Hambi loko svilo svohlayiwa “svikwembu”, svili kona tilweni kumbe misaveni kufana ni lesvi kunene svikwembu svingatala ni tihosi tingatala</verse>
			<verse number="6">kambe ka hina ku ni Xikwembu xin'we ntsena, Tatana lweyi svilo hinkwasvu svihumaka ka yena, na hina hihanyelaka yena; nasvona ku ni Hosi yin'we ntsena, Yesu Kriste lweyi hinkwasvu svitumbulukaka hi le ka yena, na hina hihanyaka hikolaho ka yena.</verse>
			<verse number="7">Ahi hinkwavu lava vanga ni vutivi lebzi; lesvi vanhu van'wana vahatoloveleke svikwembu sva hava, vaja svakuja sva vona kufana ni loko svili lesvihumeseliweke svikwembu lesvi, kutani ripfalu ra vona richakile hikolaho ka gome ra vona.</verse>
			<verse number="8">Svakuja asvingahitshineti kusuhi ni Xikwembu; hambi loko hingaji, ahilahlekeliwi hi nchumu, hambi loko hija, ahibindzuli nchumu.</verse>
			<verse number="9">Kambe tivoneleni lesvaku vutshunxeki bza n'wina lebzi, bzingahundzuki xikhunguvanyiso ka lava vanga ni gome.</verse>
			<verse number="10">Hikuva loko munhu lweyi anga ni gome akuvona wena lweyi unga ni vutivi, na uli karhi uja sva svikwembu sva hava atempeleni ya svona, xana munhu lweyi angakala angatiyisiwi ripfalwini ra yena, kuja lesvihumeseliweke svikwembu svosvo ke?</verse>
			<verse number="11">Kutani makwenu lweyi anga ni gome, lweyi Kriste amufeleke, wawonhaka hi mhaka ya vutivi bza wena.</verse>
			<verse number="12">Loko mijohela vamakwenu hi ndlela leyi, ni kuwonha mapfalu ya vona lawa manga ni gome, mijohela Kriste.</verse>
			<verse number="13">Hikolaho, loko svakuja svikhunguvanyisa makwerhu, ningakala ningahaji nyama ni siku ni rin'we, lesvaku ningatshuki nivangela makwerhu kukhunguvanyeka.</verse>
		</chapter>
		<chapter number="9">
			<verse number="1">Xana anitshunxekanga ke? Xana ani mupostola ke? Anivonanga Yesu Hosi ya hina xana? Xana ahi n'wina mihandzu ya ntirho wa mina Hosini ke?</verse>
			<verse number="2">Hambi loko ka van'wana ningali mupostola, ka n'wina ni yena, hikuva mi xikombiso xa vupostola bza mina Hosini.</verse>
			<verse number="3">Kutihlamulela ka mina ka lava vanithethisaka hi loku:</verse>
			<verse number="4">Xana ahi na mfanelo ya kuja ni kunwa?</verse>
			<verse number="5">Xana ahi na mfanelo ya kufambafamba na hili ni nsati lweyi anga makwerhu Hosini, tani hi lesvi vapostola van'wana vayendlisaka svona, ni vamakwavu va Hosi, na Petrosi ke?</verse>
			<verse number="6">Xana hi hina ntsena, mina na Barnabasi, lava hikalaka mfanelo yotshika kutirha ke?</verse>
			<verse number="7">I mani lweyi atshamaka aya nyimpini hi kutihakelela hi yexe xana? I mani lweyi abzalaka mvhinya, kutani angaji mihandzu ya wona ke? I mani lweyi abzisaka ntlhambi, anganwi ntswamba wa wona xana?</verse>
			<verse number="8">Xana nihlaya lesvi hi mpfumelelo wa vanhu ke? Xana Nawu awuhlayi svosvo na wona ke?</verse>
			<verse number="9">Nawini wa Moxe kutsaliwile lesvi: “Ungatshuki usiva nomo wa homu loko yili karhi yihula”. Xana Xikwembu xikhatalela tihomu ke?</verse>
			<verse number="10">Xana axihlayi timhaka leti ngopfungopfu hikolaho ka hina ke? Ina, titsaliwile hikolaho ka hina, hikuva murimi afanele kurima na ali ni kulangutela, ni muhuli afanele kuhula na ali ni kulangutela lesvaku atayaveliwa sva yena.</verse>
			<verse number="11">Xana loko himibzalela mbewu ya moya, xana i mhaka leyikulu loko hitshovela sva misava leyi ka n'wina ke?</verse>
			<verse number="12">Loko vanhu van'wana vakuma timfanelo ka n'wina, xana hina ahi na kutikuma kutlula vona ke? Hambi svilitano, ahitirhisanga timfanelo leti. Hisviyamukelile hinkwasvu, lesvaku hingatshuka hihingakanya ndlela ya Evhangeli ya Kriste.</verse>
			<verse number="13">Xana amisvitivi lesvaku lavatirhaka sva mintirho ya Tempele vaja svakuja sva le Tempeleni, ni lesvaku lavatisaka timhamba alitarini vayaveliwa sva tona ke?</verse>
			<verse number="14">Hi ndlela leyo, Hosi yilerisile lavapaluxaka Evhangeli lesvaku vakuma svotihanyisa hi ntirho lowu wopaluxa Evhangeli.</verse>
			<verse number="15">Kambe mina anitirhisanga ni yin'we ya timfanelo leti. Nasvona anitsali lesvi kuyendlela lesvaku nititirhisa; hikuva ka mina svingayampsa kufa, kutlula kuyendlisa svona; mhakeni leyi, aku na munhu lweyi anganitekelaka kutidzunisa ka mina.</verse>
			<verse number="16">Loko nipaluxa Mahungu Lamanene, ahi lesvi ningatidzunisaka ha svona, hikuva svaniboha kumapaluxa; i khombo ka mina loko ningatwalisi Evhangeli!</verse>
			<verse number="17">Loko ingi nitirha ntirho lowu hi kutihlawulela, nikuma hakelo ka wona; kambe lesvi niwutirhaka na ningatihlawulelanga, svihlaya lesvaku niyorhwexiwa wona.</verse>
			<verse number="18">Kutani-ke, hakelo ya mina hi yihi ke? I kupaluxa Evhangeli ka vanhu, na ningalavi hakelo; i kutsika hi nexe mfanelo ya mina yohakeliwa ntirhweni lowu wopaluxa Evhangeli.</verse>
			<verse number="19">Hambi loko ningali xikarawa xa munhu ni mun'we, nitiyendlile xikarawa xa hinkwavu, lesvaku nitakota kukoka lavanyingi xikarhi ka vona.</verse>
			<verse number="20">Ka Vayuda ni tiyendlile Muyuda, lesvaku nitakota kukoka Vayuda. Ka lava vanga hansi ka Nawu ni tiyendlile lweyi anga hansi ka wona, hambilesvi mina hi nexe ningaliki hansi ka Nawu, lesvaku nitakota kukoka lava vangahansi ka Nawu.</verse>
			<verse number="21">Ka lava vanga handle ka Nawu, nitiyendlile lweyi anga handle ka wona, lesvaku nitakota kukoka lava vanga handle ka Nawu (hambilesvi ningaliki handle ka Nawu wa Xikwembu, kambe ninga nawini wa Kriste).</verse>
			<verse number="22">Ka lavanga ni gome, nitiyendlile lweyi anga ni gome, lesvaku nitakota kukoka lava vanga ni gome. Kutani-ke, nitiyendlile hinkwasvu ka hinkwavu, lesvaku hi tindlela hinkwatu nitakota kuponisa van'wana.</verse>
			<verse number="23">Niyendla hinkwasvu lesvi hikolaho ka Mahungu Lamanene, lesvaku nikota kuyaveliwa minkateko ya wona.</verse>
			<verse number="24">Xana amisvitivi lesvaku, hambi loko lavaphikizanaka hi kutsutsuma rivaleni ra mintlangu vatsutsuma hinkwavu, kambe lweyi akumaka hakelo i mun'we ntsena ke? Tsutsumani hi ndlela leyi yingatamipfuna kukuma hakelo yakona.</verse>
			<verse number="25">Hinkwavu lavaphikizanaka mintlangwini, vatikhoma hi matlhelo hinkwawu. Vayendla svosvo lesvaku vatakuma hari leyiwonhekaka; kambe hina hilava leyi yingawonhekiki.</verse>
			<verse number="26">Hikolaho, mina anitsutsumi muhulahula; anibi xibakela tani hi munhu lweyi abaka moya ntsena;</verse>
			<verse number="27">kambe nixanisa miri wa mina, niwuyendla xikarawa, lesvaku ningakumeki na nili lweyi atsandzekaka, ndzhaku ka loko mina nitava nijondzisile van'wana.</verse>
		</chapter>
		<chapter number="10">
			<verse number="1">Vamakwerhu, nilava lesvaku mitwisisa lesvihumeleleke ka vatatana va hina: Hinkwavu avasirheleliwa hi refu, hinkwavu vapelile lwandle Leropshuka.</verse>
			<verse number="2">Apapeni ni le lwandle vakhuvuliwile hinkwavu xinakulobzeni xa Moxe,</verse>
			<verse number="3">hinkwavu vajile svakuja sva moya sva kufana, lesvihumeke tilweni;</verse>
			<verse number="4">hinkwavu vanwile svakunwa svofana sva moya, hikuva avahamba vanwa ribzeni ra sva moya leri arivapangalata; ribze rakona aali Kriste.</verse>
			<verse number="5">Hambi svilitano, lavanyingi mahlweni ka vona avatsakisanga Xikwembu; hi kolaho vafile mananga.</verse>
			<verse number="6">Svilo lesvi svihundzukile xitsundzuxu ka hina, kuhichavisa lesvaku hinganaveli lesvobiha, kufana ni lesvi vona vangayendlisa svona.</verse>
			<verse number="7">Mingaveni vanhu lavagandzelaka svikwembu sva hava, kukotisa van'wana va vona. Hilaha Tsalwa rivulaka hakona riku: “Vanhu vatshamile hansi vaja ni kunwa, kutani vasungula kucina.”</verse>
			<verse number="8">Hingatshukeni hinghena vuwosvini, kufana ni lesvi van'wana va vona vayendliseke svona, kutani hi siku rin'we kulovile vanhu va makume mambirhi ya makhulu na manharhu (23 000).</verse>
			<verse number="9">Hingatshukeni hiringa Kriste, kufana ni lesvi van'wana va vona vayendliseke svona; kutani vahelisiwile hi tinyoka.</verse>
			<verse number="10">Mingangurangureni kufana ni lesvi van'wana va vona vayendliseke svona; kutani valovisiwile hi Ntsumi ya vuhelisi.</verse>
			<verse number="11">Svilo lesvi svivahumelelile lesvaku sviva xitsundzuxu; nasvona svitsaliwile lesvaku na hina hitsundzuxiwa hi svona, hina lava hinga minkarhini ya makumu.</verse>
			<verse number="12">Hikolaho, lweyi ayanakanyaka lesvaku wahayimile, aativonele lesvaku angawi.</verse>
			<verse number="13">Amisihumeleliwa hi ndzingo lowutlulaka matimba ya munhu. Xikwembu xatshembeka, xingakala xingapfumeli lesvaku mihlangana ni ndzingo lowu wumihlulaka; loko wutshuka wumitela, xona xitaminyika matimba ya kutiyisela, mikondza mihuma ka wona.</verse>
			<verse number="14">Hikolaho, vamakwerhu lavarhandzekaka, chavani kugandzela svikwembu sva hava.</verse>
			<verse number="15">Nivulavula na n'wina kufana ni loko mili vanhu lava vanga ni kutwisisa; ringanisani hi n'wexe lesvi nisvivulaka.</verse>
			<verse number="16">Ndzheko wa minkateko lowu hiwukhensaka, xana awuvuli lesvaku hi ni kuhlangana svin'we ni ngati ya Kriste ke? Ni xinkwa lexi hikhemelanaka, xana axihlayi lesvaku hi ni kuhlangana svin'we ni miri wa Kriste ke?</verse>
			<verse number="17">Lesvi xinkwa xinga xin'we, hina lava hinga lavanyingi, hi miri wun'we; hikuva hinkwerhu hiyaveliwa xinkwa xin'we.</verse>
			<verse number="18">Yanakanyani mayendlela ya Vaisrayele. Xana lavajaka timhamba letihumeseliweke Xikwembu, avahlanganisiwi ni Xikwembu alitarini rakona ke?</verse>
			<verse number="19">Xana hi marito lawa, nilava kuvula yini ke? Xana nili svakuja lesvihumeseliweke svikwembu sva hava svi ni nchumu wun'wana ka svona ke? Hambi svili svikwembu svakona, xana svi ni nchumu wun'wana ka svona ke?</verse>
			<verse number="20">Ihim, anivuli svona! Kambe nili: Loko vamatiko vagandzela, vagandzela madimoni, avagandzeli Xikwembu. Kutani anilavi lesvaku miva ni vunakulobze ni madimoni.</verse>
			<verse number="21">Asviyendleki lesvaku minwela ndzhekweni wa Hosi ni le ndzhekweni wa madimoni. Asviyendleki lesvaku mija mezeni wa Hosi ni le mezeni wa madimoni.</verse>
			<verse number="22">Xana hilava kutshohokisa Hosi ke? Xana hayitlula hi matimba ke?</verse>
			<verse number="23">Mili: “Hinkwasvu svapfumeleleka.” Svatwala, kambe ahi hinkwasvu lesvipfunaka. Mili: “Hinkwasvu svapfumeleleka.” Kambe ahi hinkwasvu lesviyakisaka.</verse>
			<verse number="24">Munhu angatshuki atilavela lesvinga sva yena ntsena, kambe aayanakanyi ni sva van'wana.</verse>
			<verse number="25">Nyama leyixaviweke lomu yixavisiwaka kona, janani yona hi ripfalu leritshunxekeke, mingavutisi lomu yihumaka kona,</verse>
			<verse number="26">hikuva misava ni hinkwasvu lesvi svinga ka yona i sva Hosi.</verse>
			<verse number="27">Loko mirhambiwa svakujeni hi munhu lweyi angaliki mupfumeli, kutani misvitsakela kuya kona, janani hinkwasvu lesvi vamiphamelaka svona, hi mbilu leyitshunxekeke, na mingavutisanga lomu svihumaka kona.</verse>
			<verse number="28">Kambe loko mun'we amibzela lesvi: “Svakuja lesvi, svihumeseliwile svikwembu sva hava”, mingasvijeni, hikolaho ka lweyi amitsundzuxeke, na ali ni mbilu yokala yingatshunxekanga;</verse>
			<verse number="29">loko niku “ripfalu”, anihlayi ra n'wina, kambe nihlaya ra lweyi akutsundzuxeke. Mitaku: “Hikolaho ka yini kutshunxeka ka mina kuyavanyisiwa hi ripfalu ra mun'wana xana?</verse>
			<verse number="30">Loko nija svakuja na nili karhi nikhensa, hikolaho ka yini nisoliwa hi mhaka ya svakuja lesvi nisvikhenseke xana?”</verse>
			<verse number="31">Nhlamulu hi leyi: Hambi mija, hambi minwa, hambi miyendla yini na yini, yendlani hinkwasvu kudzunisa Xikwembu.</verse>
			<verse number="32">Mingakunguvayisi Vayuda, hambi Vagirika, hambi kereke ya Xikwembu.</verse>
			<verse number="33">Tekelelani mina, hikuva nitsakisa vanhu hinkwavu hi tindlela hinkwatu, na ningatilaveli lesvipfunaka mina ntsena, kambe nilava lesvipfunaka lavanyingi, lesvaku vataponisiwa.</verse>
		</chapter>
		<chapter number="11">
			<verse number="1">Tekelani mina, kukotisa lesvi na mina nitekeleke Kriste.</verse>
			<verse number="2">Namikhensa, hikuva manitsundzuka minkama hinkwayu, nasvona mihlayisa milawu hilaha ningamijondzisa yona hakona.</verse>
			<verse number="3">Kambe nilava lesvaku mitiva lesvi: Kriste i nhloko ya wanuna mun'wana ni mun'wana, xilesvo wanuna i nhloko ya wansati, Xikwembu i nhloko ya Kriste.</verse>
			<verse number="4">Wanuna mun'wana ni mun'wana lweyi akhongelaka, kumbe lweyi aprofetaka na atifunengetile nhloko, asolisa Kriste lweyi anga nhloko ya yena.</verse>
			<verse number="5">Kambe wansati mun'wana ni mun'wana lweyi akhongelaka, kumbe lweyi aprofetaka na angafunengelanga nchumu nhlokweni, asolisa nuna wa yena, lweyi anga nhloko ya yena; svifana ni loko onge atsemetiwile misisi.</verse>
			<verse number="6">Loko wansati angafunengeli nchumu nhlokweni, aatsemete ni misisi ya yena. Kambe loko svikhomisa tingana ka wansati kubzevula misisi, aafunengele xanchumu nhlokweni!</verse>
			<verse number="7">Wanuna angafanelanga kutifunengeta nhloko, hikuva yena i xifaniso xa Xikwembu ni kudzuneka ka xona, kasi wansati i kudzuneka ka wanuna.</verse>
			<verse number="8">Wanuna angahumesiwanga ka wansati, kambe i wansati lweyi ahumesiweke ka wanuna;</verse>
			<verse number="9">nasvona wanuna angavumbeliwanga wansati, kambe i wansati lweyi avumbeliweke wanuna.</verse>
			<verse number="10">Loko svilitano, hikolaho ka tintsumi, wansati afanele kuva ni xikombiso nhlokweni, xa ntikelo wa yena.</verse>
			<verse number="11">Kambe hi tlhelo rin'wana, mahlweni ka Hosi wansati angatshunxekanga handle ka wanuna, na yena wanuna angatshunxekanga handle ka wansati.</verse>
			<verse number="12">Hikuva kukota lesvi wansati ahumesiweke ka wanuna, hi ndlela yoleyo na yena wanuna avelekiwa hi wansati, kambe hinkwasvu svihuma ka Xikwembu.</verse>
			<verse number="13">Tsemani hi n'wexe: Xana svafanela lesvaku wansati akhongela Xikwembu na angafunengelanga nchumu nhlokweni ke?</verse>
			<verse number="14">Xana na wona ntumbuluku awumijondzisi lesvaku loko wanuna ali ni misisi yoleha, svimunyika xisolo ke?</verse>
			<verse number="15">Kasi wansati loko ali ni misisi yoleha, xana asvimunyiki ndzhuti ke? Hikuva anyikiwile misisi yoleha kuva xifunengelo xa yena.</verse>
			<verse number="16">Hambi loko munhu alava kuphika hi svona, hina ahitolovelanga lesvo, na tona tikereke ta Xikwembu atisvitolovelanga.</verse>
			<verse number="17">Loko nili karhi niminyika svileriso lesvi, ku ni lesvi svinivilelisaka: Hi lesvaku tinhlengeletanu ta n'wina tawonha kutlula kululamisa.</verse>
			<verse number="18">Xorhanga: Nitwa lesvaku ku ni kuhambana xikarhi ka n'wina loko minghena tinhlengeletanu ta n'wina; mhaka leyi, hi tlhelo rin'wana nikholwa lesvaku yingava yona.</verse>
			<verse number="19">(Svatwala, mintlawa yifanele kuva kona xikarhi ka n'wina, lesvaku lava vanga va ntiyiso xikarhi ka n'wina na vona vavonaka.)</verse>
			<verse number="20">Kutani-ke, loko minghena tinhlengeletanu ta n'wina, lexi mixijaka axahali Xilalelo xa Hosi;</verse>
			<verse number="21">hikuva loko mita kujeni, mun'wana ni mun'wana atsutsumela kuja svakuja sva yena, kutani van'wana vakiyela, kasi van'wana vanwa vakondza vadakwa.</verse>
			<verse number="22">Xana ami na makaya yojela ni kunwela ka wona ke? Xana mitasandza kereke ya Xikwembu, mikhomisa svisiwana tingana ke? Nitakuyini ka n'wina? Xana ningamikhensa ke? Ihim, mhakeni leyi animikhensi.</verse>
			<verse number="23">Timhaka leti nitihundziseleke ka n'wina hi leti tihumeke ka Hosi hi xiviri xa yona: Hi lesvaku, hi vusiku lebzi anyiketiweke ha bzona, Hosi Yesu atekile xinkwa,</verse>
			<verse number="24">akhensa, axikhema, aku: “Lesvi i miri wa mina, lowunyiketiwaka hikolaho ka n'wina; yendlani svosvo hi kuniyanakanya.”</verse>
			<verse number="25">Hi ndlela yoleyo, ndzhaku ka loko valalelile, ateka ni ndzheko, aku: “Ndzheko lowu i ntwananu lowumpsha lowuyendliwaka hi ngati ya mina. Minkama hinkwayu loko minwela ka wona, sviyendleni hi kuniyanakanya.”</verse>
			<verse number="26">Hikuva minkama hinkwayu loko mija xinkwa lexi, ni loko minwela ndzhekweni lowu, mitwalisa rifu ra Hosi, yikondza yivuya.</verse>
			<verse number="27">Hikolaho, mun'wana ni mun'wana lweyi ajaka xinkwa lexi, kumbe lweyi anwelaka ndzhekweni wa Hosi hi ndlela leyingalulamangiki, atava ni nandzu wojohela miri ni ngati ya Hosi.</verse>
			<verse number="28">Munhu afanele kurhanga hi kutikamba, kuva kona angataja xinkwa lexi ni kunwela ndzhekweni lowu;</verse>
			<verse number="29">hikuva loko munhu aja ni kunwa na ali karhi angativisisanga svinene ta miri wa Hosi, aja ni kunwa kuyavanyisiwa ka yena.</verse>
			<verse number="30">Hikolaho, ku ni lavanyingi xikarhi ka n'wina lavanga ni gome ni lava vavabzaka, na svona, van'wana vafile.</verse>
			<verse number="31">Loko onge hatikambisisa, ahingatayavanyisiwa;</verse>
			<verse number="32">kambe lesvi hiyavanyisiwaka hi Hosi, holayiwa lesvaku hitakala hingayavanyiseliwi makumu svin'we ni vanhu va misava.</verse>
			<verse number="33">Hikolaho, vamakwerhu, loko mihlengeletana akuva mija Xilalelo, yimelanani;</verse>
			<verse number="34">loko mun'wana ali ni ndlala, aaje kaya, lesvaku kuhlengeletana ka n'wina kungamuyisi kuyavanyisiweni. Loko tili timhaka tin'wana, nitatamilerisa tona loko nitata.</verse>
		</chapter>
		<chapter number="12">
			<verse number="1">Amhakeni ya tinyiko ta Moya, vamakwerhu, nilava lesvaku mitiva lesvinga svona.</verse>
			<verse number="2">Masvitiva lesvaku, loko mahali vamatiko, amiyisiwa hala ni hala, mikokeliwa ka svikwembu sva hava lesvingavulavuliki.</verse>
			<verse number="3">Hikolaho, namitsundzuxa nili, munhu lweyi afambisiwaka hi Moya wa Xikwembu, angakala angavuli aku: “Yesu aarhukiwe!” Nasvona aku na munhu lweyi angavulaka aku: “Yesu i Hosi!” Loko angali lweyi afambisiwaka hi Moya Lowokwetsima.</verse>
			<verse number="4">Ku ni tinyiko ta tinxakaxaka ta moya, kambe Moya wakona i wun'we;</verse>
			<verse number="5">ku ni tindlela ta tinxakaxaka totirhela vanhu, kambe Hosi yakona i yin'we;</verse>
			<verse number="6">matimba ya Xikwembu matirha hi tindlela ta tinxakaxaka, kambe i Xikwembu xin'we lexitirhaka hinkwasvu ka vanhu hinkwavu.</verse>
			<verse number="7">Munhu mun'wana ni mun'wana apfuleteliwa svin'wana hi Moya, lesvaku svitapfuna hinkwavu.</verse>
			<verse number="8">Mun'we anyikiwa hi Moya kuvulavula sva vutlhari, mun'wana anyikiwa kuvulavula sva vutivi, hi kuya hi Moya wolowo;</verse>
			<verse number="9">mun'wana anyikiwa kupfumela hi Moya lowu, mun'wana kambe akuma nyiko ya kuhanyisa vanhu hi Moya wo wa wun'we;</verse>
			<verse number="10">mun'wana anyikiwa matimba ya kuyendla mahlori, mun'wana matimba ya kuprofeta; mun'wana akota kuvona kuhambana mahlweni ka mimoya; mun'wana anyikiwa kuvulavula hi tindzimi letingativiwiki ta tinxakaxaka, mun'wana matimba ya kuhlamusela tindzimi leti.</verse>
			<verse number="11">Kambe hinkwasvu lesvi i ntirho wa Moya wowawun'we, lowuyavelaka tinyiko tohambana ka munhu mun'wana ni mun'wana hilaha wurhandzaka hakona.</verse>
			<verse number="12">Kutani-ke, miri i wun'we, hambilesvi wunga ni svirho lesvinyingi; na svona svirho, akutaleni ka svona, sviyendla miri wun'we ntsena. Kutani na wona miri wa Kriste, wutano.</verse>
			<verse number="13">Hinkwerhu, hambi hili Vayuda kumbe Vagirika, svikarawa kumbe lavatifumaka, hihundzukile miri wun'we, hi kutsakamisiwa ka hina Moyeni wun'we; hinkwerhu hinyikiwile kunwa Moya wun'we ntsena.</verse>
			<verse number="14">Miri awu na xirho xin'we ntsena, kambe wu ni svirho lesvinyingi.</verse>
			<verse number="15">Loko nenge wungaku: “Lesvi ningaliki voko, ani wa miri”, xana hakunene awungavi wa miri, hambi loko wuvulavulisa lesvi ke? Ihim!</verse>
			<verse number="16">Ni loko ndleve yingaku: “Lesvi ningaliki tihlo, ani wa miri”, xana hakunene ayingavi ya miri, hambi loko yivulavulisa lesvi ke? Ihim!</verse>
			<verse number="17">Loko miri hinkwawu awuli tihlo, kutwa ka tindleve akutava kwihi ke? Loko miri hinkwawu awuli ndleve, kunun'huta ka tinhompfu akutava kwihi ke?</verse>
			<verse number="18">Kambe hilaha svinga hakona, Xikwembu xivekile svirho mirini, xin'wana ni xin'wana hilaha xirhandzeke hakona.</verse>
			<verse number="19">Loko svirho hinkwasvu asviyendla xirho xin'we, miri awutava kwihi ke?</verse>
			<verse number="20">Hilaha svinga hakona, svirho i svinyingi, kambe miri i wun'we.</verse>
			<verse number="21">Tihlo ringakala ringabzeli voko riku: “Ani na mhaka na wena.” Kumbe nhloko yingakala yingabzeli milenge, yiku: “Ani na mhaka na n'wina.”</verse>
			<verse number="22">Ihim! Kambe svirho sva miri lesvivonekaka na svitsanile kutlula svin'wana, hi svona lesvi svilavekaka.</verse>
			<verse number="23">Svirho sva miri lesvi hipimisaka lesvaku asvi na risima rikulu, hi svona lesvi hisvinyikaka risima lerikulu; lesvi sva tingana, hi svona lesvi hisvifunengetaka hi risima ngopfu.</verse>
			<verse number="24">Kasi svirho sva hina lesvidzunekaka, svona asvilavi hinkwasvu lesvi. Kambe Xikwembu xivumbile miri, na xili karhi xinyika kudzuneka lokukulu ka svirho lesvi asvipfumala kudzuneka.</verse>
			<verse number="25">Xiyendle lesvaku kungavi na kuyavana mirini, kambe svirho hinkwasvu svitirhelana.</verse>
			<verse number="26">Loko xirho xin'we xitwa kuvava, svirho hinkwasvu svitwa kuvava svin'we na xona; ni loko xirho xin'wana xidzunisiwa, svirho hinkwasvu svitsaka na xona.</verse>
			<verse number="27">Xilesvo-ke, n'wina mi miri wa Kriste; kutani mun'wana ni mun'wana wa n'wina i xirho xa wona.</verse>
			<verse number="28">Kutani kusunguleni Xikwembu xivekile vapostola kerekeni, ndzhaku kuta vaprofeta, kutlhantama vajondzisi; kutani kuta lavayendlaka mahlori, ni lava vanga ni nyiko ya kuhanyisa vanhu, ni lavatirhaka svopfuna van'wana, ni lavanyikiweke kufambisa mintirho, ni kuvulavula hi tindzimi letingativiwiki ta tinxakaxaka.</verse>
			<verse number="29">Xana hinkwavu i vapostola ke? Xana hinkwavu i vaprofeta ke? Xana hinkwavu i vajondzisi ke? Xana hinkwavu hi lavayendlaka mahlori ke,</verse>
			<verse number="30">kumbe lava vanga ni nyiko yohanyisa, kumbe lavavulavulaka hi tindzimi letingativiwiki ke? Xana hinkwavu hi lavahlamuselaka tindzimi leti ke?</verse>
			<verse number="31">Chivirikelani tinyiko ta Moya letitlulaka tin'wana hi kusaseka. Kutani svosvi nitamikomba ndlela leyi yisasekeke kutlulisa hinkwatu.</verse>
		</chapter>
		<chapter number="13">
			<verse number="1">Hambi ningavulavula tindzimi ta vanhu ni ta tintsumi, kambe ningali na rirhandzu, nifana ni nsimbi leyipfumaka, kumbe sviphambati sva nsimbi loko svibananisiwa.</verse>
			<verse number="2">Ni loko kumbe nili ni nyiko ya kuprofeta, nili ni kutwisisa svihundla hinkwasvu ni vutivi hinkwabzu, ni loko nili ni kupfumela hinkwaku, nikondza nikunula tintshava, kambe ningali na rirhandzu, ani nchumu.</verse>
			<verse number="3">Hambi ningateka rifuwo ra mina hinkwarhu ninyika vanhu, ni loko ninganyiketa miri wa mina lesvaku wuhisiwa, kambe ningali na rirhandzu, asvinipfuni nchumu.</verse>
			<verse number="4">Rirhandzu ratiyisela, nasvona ri ni timpsalu; rirhandzu ari na mavondzo, aritinyungubzisi, aritikulisi;</verse>
			<verse number="5">rirhandzu arihanyi hi ndlela yosoleka, aritilaveli lesvi svinga sva rona ntsena, ari na xitsukutswana; rirhandzu ari na xiveketela xa lesvobiha;</verse>
			<verse number="6">rirhandzu aritsakeli kuhomboloka, kambe ritsakisiwa hi ntiyiso.</verse>
			<verse number="7">Riyamukela hinkwasvu, ripfumela hinkwasvu, rilangutela hinkwasvu, ritiyisela ka hinkwasvu.</verse>
			<verse number="8">Rirhandzu ariheli ni siku ni rin'we. Loko bzili vuprofeta bzitahundza; na tona tindzimi titahela; hambi bzili bzona vutivi bzitahundza.</verse>
			<verse number="9">Hikuva vutivi bza hina abzihetisekanga, ni matimba ya hina ya kuprofeta amahetisekanga;</verse>
			<verse number="10">kambe loko kutafika lesvihetisekeke, lesvi svingahetisekangiki svitahundza.</verse>
			<verse number="11">Loko nahali xihlangi, anivulavula kufana ni xihlangi, nititwa kufana ni xihlangi; kambe svosvi ningahundzuka wanuna, nitshikile sva vuhlangi.</verse>
			<verse number="12">Svosvi hivona hi riphume tani hi le ka xivonivoni; kambe nkameni wolowo, hitalangutana hi mahlo; svosvi vutivi bza mina abzihetisekanga, kambe nkameni wolowo nitativa hi kuhetiseka, tani hi lesvi Xikwembu na xona xinitivaka hi kuhetiseka.</verse>
			<verse number="13">Svosvi-ke, kutiyile svilo svinharhu: Kupfumela, kulangutela ni rirhandzu; kambe lexikulu ngopfu ka svona i rirhandzu.</verse>
		</chapter>
		<chapter number="14">
			<verse number="1">Tikarhateleni kuva ni rirhandzu, kambe nasvona michivirikela tinyiko ta Moya, ngopfungopfu nyiko ya kuprofeta.</verse>
			<verse number="2">Lweyi avulavulaka hi ririmi leringativiwiki, angavulavuli ni vanhu, kambe avulavula ni Xikwembu, hikuva aku na munhu lweyi amutwisisaka; avulavula svihundla hi kupfuleteliwa.</verse>
			<verse number="3">Kasi lweyi aprofetaka, abzela vanhu marito lawa mayakisaka, ni lawa matiyisaka, ni lawa machavelelaka.</verse>
			<verse number="4">Lweyi avulavulaka hi ririmi leringatwisisiwiki watiyaka yena n'winyi; kasi lweyi aprofetaka ayakisa nhlengeletanu.</verse>
			<verse number="5">Nasvilava lesvaku hinkwenu mivulavula hi tindzimi letingatwisisiwiki, kambe ngopfungopfu nilava lesvaku miprofeta. Lweyi aprofetaka, atlula lweyi avulavulaka hi tindzimi (handle ka loko kuli ni kuhlamusela, lesvaku nhlengeletanu yitakuma lesvi sviyiyakisaka).</verse>
			<verse number="6">Hikolaho-ke, vamakwerhu, loko nita ka n'wina, nifika nivulavula hi tindzimi letingatwisisiwiki, nitamipfunisa kuyini xana? Aningamipfuni, handle ka loko ningatirhisa mavulavulela lawa mahlavutelaka svin'wana, kumbe ya vutivi, kumbe ya kuprofeta, kumbe ya kujondzisa.</verse>
			<verse number="7">Svifana ni ka svilo lesvingahefemuliki, kufana ni nanga kumbe haripa: Loko svichayiwa kutani svingahumesi mimpfumawulu ya kuhambanahambana, xana risimu ra svona ringativiwa hi ndlela yihi, lesvaku hi leroyini ke?</verse>
			<verse number="8">Ni loko mhalamhala yingapfumi svinene, i mani lweyi angatahloma matlhari ya nyimpi ke?</verse>
			<verse number="9">Svitano na n'wina, loko mivulavula hi ririmi leringativiwiki. Handle ka loko mihumesa rito leritwalaka, xana vanhu vatativisa kuyini lesvi misvivulaka ke? Mitava mivulavula lesvihahaka ni moya.</verse>
			<verse number="10">Natshemba lesvaku ku ni tinxakaxaka ta mimpfumawulu leyotala ngopfu laha misaveni; kambe aku na ni wun'we wa yona lowu wungahava lexi wuhlayaka xona.</verse>
			<verse number="11">Kutani loko ningativi lesvaku mpfumawulu wakona wuhlaya yini, nitava munhu wa le handle ka lweyi avulavulaka; na yena munhu muvulavuli atava munhu wa le handle ka mina.</verse>
			<verse number="12">Svitano na n'wina: Lesvi minavelaka kuchivirikela tinyiko ta Moya, yendlani hi matimba kutirhisa letipfunaka kuyaka svirho sva nhlengeletanu.</verse>
			<verse number="13">Hikolaho, lweyi avulavulaka hi ririmi leringativiwiki, aakhongele lesvaku akota kurihlamusela.</verse>
			<verse number="14">Hikuva loko nikhongela hi ririmi lero, i moya wa mina lowukhongelaka, kambe miyanakanyu ya mina ayitirhi nchumu.</verse>
			<verse number="15">Loko svili lesvo, kungayendliwa yini xana? Nifanele kukhongela hi moya wa mina, kambe nakona nifanele kukhongela hi miyanakanyu ya mina. Nifanele kuyimbelela hi moya wa mina, kambe nakona nifanele kuyimbelela hi miyanakanyu ya mina.</verse>
			<verse number="16">Hikuva loko ukhensa hi moya wa wena na uli wexe, xana munhu lweyi anga nhlengeletanweni atavulisa kuyini “Amen!” Kuhlamula xikhongelo xa wena xa kukhensa, lesvi angativiki lexi uxihlayaka ke?</verse>
			<verse number="17">Xikhongelo xa wena xokhensa xingava lexinene ngopfu, kambe ka munhu lweyi mun'wana, aximuyakanga.</verse>
			<verse number="18">Nikhensa Xikwembu, hikuva nivulavula hi tindzimi letingativiwiki kutlula n'wina hinkwenu;</verse>
			<verse number="19">kambe, nhlengeletanweni, nitsakela kuvula marito ya ntlhanu hi kutirhisa miyanakanyu ya mina, lesvaku nitajondzisa ni lava van'wana, kutlula kuvulavula marito ya madzanadzana hi ririmi leringativiwiki.</verse>
			<verse number="20">Vamakwerhu, mingafaneni ni vatsongwana kuyanakanyeni ka n'wina. Loko kuli ka lesvobiha mifanele kufana ni svihlangi kambe miva lavakuleke kuyanakanyeni.</verse>
			<verse number="21">Kutsaliwile Nawini, vaku: “Nitavulavula ni vanhu lava hi milomo ya vanhu va tindzimi tin'wana ni vamatiko man'wana; kambe hambi svilitano, avanganiyingisi, kuvula Hosi.”</verse>
			<verse number="22">Hikolaho, kuvulavula hi tindzimi letingativiwiki i xikombiso kungali ka vapfumeli, kambe ka lava vangaliki vapfumeli; kasi kuprofeta i xikombiso, kungali ka lava vangaliki vapfumeli, kambe ka vapfumeli.</verse>
			<verse number="23">Loko nhlengeletanu hinkwayu yita ndhawini yin'we, ni loko hinkwavu vavulavula hi tindzimi letingativiwiki, kutani kutshuka kunghena vanhu lava vangaliki vapfumeli, xana avangavuli vaku: “Mi ni rihuhe, ke?”</verse>
			<verse number="24">Kambe loko mun'wana ni mun'wana aprofeta, kutani kutanghena munhu lweyi angaliki mupfumeli, marito ya hinkwavu matamukholwisa lesvaku i mujohi, kutani hinkwavu vamuyavanyisa;</verse>
			<verse number="25">svihundla sva mbilu ya yena svitahumelela rivaleni, kutani atawa hi mombo, agandzela Xikwembu, kutani atavula aku: “Hakunene Xikwembu xi kona la xikarhi ka n'wina.”</verse>
			<verse number="26">Vamakwerhu, loko svili lesvo kungayendliwa yini? Loko mihlengeletana, mun'we angava ni Tipisalma, mun'wana angava ni jondzo, kumbe mhaka leyi akombisiweke yona hi Xikwembu, kumbe nyiko yovulavula hi ririmi leringativiwiki, kumbe nyiko yohlamusela lesvivulavuliweke; kambe hinkwasvu asvive lesviyakisaka nhlengeletanu.</verse>
			<verse number="27">Loko kuvulavuliwa hi ririmi leringativiwiki, akuvulavule vambirhi kumbe vanharhu ntsena, sviyima kolaho; avanyikane nkama, kuli ni lweyi ahlamuselaka.</verse>
			<verse number="28">Loko kungali na muhlamuseli, lweyi alavaka kuvulavula hi tindzimi letingativiwiki aamiyele angavulavuli nhlengeletanweni; aavulavulele mbilwini ya yena, ni kuvulavula ni Xikwembu.</verse>
			<verse number="29">Loko vali vaprofeta akuvulavule vambirhi kumbe vanharhu, kutani van'wana avakambisise marito ya vaprofeta lava.</verse>
			<verse number="30">Loko mun'we ali kuvulavuleni, kutani mun'wanyana wa lava vanga kona akombisiwa mhaka hi Xikwembu, lweyi avulavulaka aamiyele.</verse>
			<verse number="31">Hinkwenu mitawukuma nkama wa kuprofeta, mun'wana ni mun'wana wa n'wina, lesvaku hinkwavu vatajondza, ni lesvaku hinkwavu vatatiyisiwa.</verse>
			<verse number="32">Amimoya ya vaprofeta yifumiwa hi vaprofeta.</verse>
			<verse number="33">Hikuva Xikwembu ahi Xikwembu xa mpfilumpfilu, kambe i xa kurhula. Lesvi svinga ntolovelo tikerekeni hinkwatu ta vahlawuliwa va Xikwembu,</verse>
			<verse number="34">hi lesvaku vavasati vafanele kumiyela tinhlengeletanwini, hikuva avapfumeleliwi kuvulavula; vavasati vafanele kutitsongahata, hilaha Nawu na wona wuvulaka hakona.</verse>
			<verse number="35">Loko valava kutiva svin'wana, avavutise vanuna va vona kaya, hikuva svikhomisa tingana loko wansati avulavula nhlengeletanweni.</verse>
			<verse number="36">Mili yini? Xana Rito ra Xikwembu ritile hi le ka n'wina, kumbe riyotela n'wina ntsena ke?</verse>
			<verse number="37">Loko mun'we ativona na ali muprofeta, kumbe ali lweyi anga ni tinyiko ta Moya, aative lesvaku timhaka leti nimitsalelaka tona, i milawu ya Hosi.</verse>
			<verse number="38">Loko mun'we angali na mhaka na svona, na n'wina mingavi na mhaka na yena.</verse>
			<verse number="39">Hikolaho vamakwerhu, chivirikelani kuva ni nyiko ya kuprofeta, nasvona mingasiveleni lavavulavulaka hi tindzimi letingatwisisiwiki.</verse>
			<verse number="40">Ntsena, hinkwasvu asviyendliwe khwatsi ni hi nawu wakona.</verse>
		</chapter>
		<chapter number="15">
			<verse number="1">Svosvi vamakwerhu, nilava kumitsundzuxa hi ta Evhangeli leyi ni yipaluxeke ka n'wina, miyiyamukela miva mitiyisela; nasvona matiyisela ka yona;</verse>
			<verse number="2">mikarhi miponisiwa hi yona, loko kunene mihlayisa vumboni bza mina ka yona, ni loko kupfumela ka n'wina, ka yona kungavanga ka hava.</verse>
			<verse number="3">Nimihundzisele lesvi na mina nisviyamukeleke, svinga lesvikulu ka hinkwasvu: Hi lesvaku Yesu afele svijoho sva hina, hilaha Matsalwa mavulaka hakona;</verse>
			<verse number="4">ni lesvaku alahliwile sirheni ava apfuxiwa kufeni hi siku ra vunharhu, hilaha Matsalwa mavulaka hakona;</verse>
			<verse number="5">ni lesvaku ahumelele ka Kefasi, ndzhaku ahumelela ka lava vakhume na vambirhi.</verse>
			<verse number="6">Atlhele ahumelela hi nkama wun'we ka vamakwavu lavatlulaka ntlhanu wa madzana (500); lavanyingi va vona vahali kona ni svosvi, kambe van'wana se vayetlele.</verse>
			<verse number="7">Ndzhaku ka svosvo, ahumelele ka Yakobe, atlhela ahumelela ka vapostola hinkwavu.</verse>
			<verse number="8">Kuheteleleni ka lesvi hinkwasvu, ahumelelile ni ka mina, mina nifanaka ni n'wana wovelekiwa nkama wungasifika.</verse>
			<verse number="9">Ni lwentsongo ka vapostola, asvinifanelanga kuhlayiwa mupostola, hikuva nixanisile kereke ya Xikwembu.</verse>
			<verse number="10">Kambe ni lesvi ningaxisvona hi timpsalu ta Xikwembu, kutani timpsalu takona, leti Xikwembu xinikombeke tona, atiwelanga hansi. Ntiyiso wakona hi lesvaku nitirhile ngopfu kuvatlula hinkwavu; hambi svilitano, akutirhanga mina, kambe kutirhile timpsalu ta Xikwembu leti tinga ka mina.</verse>
			<verse number="11">Hikolaho, hambi ali mina, hambi ali vona, mahungu ya hina hi wolawo, kutani hi wona lawa mimapfumeleke.</verse>
			<verse number="12">Loko kujondzisiwa lesvaku Kriste apfuxiwile kufeni, xana sviyendlisa kuyini lesvaku van'wana xikarhi ka n'wina vaku vafi avapfuki?</verse>
			<verse number="13">Loko vafi vangapfuki, Kriste hi xiviri na yena angapfuxiwanga.</verse>
			<verse number="14">Kutani loko Kriste angapfuxiwanga kufeni, kujondzisa ka hina akuhlayi nchumu ni kupfumela ka n'wina i ka hava.</verse>
			<verse number="15">Kuhundzisa lesvo: Hingakumiwa na hili lavanyikeke vumboni bza mavunhwa hi ta Xikwembu, hikuva hivulile nahitiyisa lesvaku i Xikwembu lexipfuxeke Kriste kufeni, kasi aximupfuxanga, loko hakunene vafi vangapfuxiwi kufeni.</verse>
			<verse number="16">Hikuva loko vafi vangapfuxiwi, Kriste na yena angapfuxiwanga.</verse>
			<verse number="17">Kutani loko Kriste angapfuxiwanga, kupfumela ka n'wina i ka hava, kutani mahali svijohweni sva n'wina.</verse>
			<verse number="18">Kutani-ke, na vona lavafeleke ka Kriste valovele makumu.</verse>
			<verse number="19">Loko ka Kriste hingalanguteli svin'wana, kambe holangutela sva vutomi lebzi ntsena, hi vanhu lavanga ni khombo leritlulaka ra vanhu hinkwavu.</verse>
			<verse number="20">Kambe lexitiyeke hi lesvaku Kriste apfuxiwile xikarhi ka vafi. Hi svona lesvitshembisaka lesvaku lava vafeke na vona vatapfuxiwa.</verse>
			<verse number="21">Hikuva lesvi rifu ringavangiwa hi munhu mun'we, kupfuka ka vafi nakona kutisiwile hi munhu mun'we.</verse>
			<verse number="22">Kukotisa lesvi hinkwavu vafaka hikolaho ka Adamu, hi ndlela yoleyo, hinkwavu vatatlhela vapfuxiwa hikolaho ka Kriste.</verse>
			<verse number="23">Kambe mun'wana ni mun'wana atapfuxiwa hi nkama wa yena: Worhanga i Kriste xinga xo xitshembiso; kutani loko Kriste ata, lava vangava va yena vatalandza.</verse>
			<verse number="24">Ndzhaku, kutafika makumu, siku leri anyiketaka Mfumu ka Xikwembu Tatana, loko atava ahelisile vuhosi hinkwabzu, ni kufuma hinkwaku, ni matimba hinkwawu.</verse>
			<verse number="25">Hikuva Kriste afanele kufuma, kukondza Xikwembu xiveka valala hinkwavu hansi ka minkondzo ya yena.</verse>
			<verse number="26">Kutani nala lweyi wohetelela lweyi angatahelisiwa i rifu;</verse>
			<verse number="27">tani hi kuvula ka Matsalwa: “Xikwembu xivekile hinkwasvu hansi ka minkondzo ya yena.” Kutani loko Matsalwa mahlaya lesvaku: “Hinkwasvu svivekiwile hansi ka yena”, svatwala lesvaku akukatsiwi Xikwembu, hikuva hi xona xivekeke svilo hinkwasvu hansi ka Kriste.</verse>
			<verse number="28">Loko hinkwasvu svivekiwile hansi ka yena N'wana, na yena hi xiviri atavekiwa hansi ka Xikwembu lexi xivekeke hinkwasvu hansi ka yena, lesvaku Xikwembu xiva lexifumaka henhla ka hinkwasvunkwasvu.</verse>
			<verse number="29">Xana vanhu valava yini, loko vatsakamisiwa hikolaho ka lavafeke ke? Loko vafi vangapfuki nikutsongo, svipfuna yini kutsakamisiwa hikolawo ka vona ke?</verse>
			<verse number="30">Na hina, xana svihipfuna yini kutiyisela makhombzeni minkama hinkwayu ke?</verse>
			<verse number="31">Hakunene, masiku hinkwawu nilangutane ni rifu! Nivula na nitiyisile vamakwerhu, hikuva nitidzunisa hi n'wina hikolaho ka Yesu Kriste Hosi ya hina.</verse>
			<verse number="32">Loko ongi nilwile ni svivandzana le Efesa na nili munhu ntsena lweyi afaka, asvitava svinipfunile yini ke? Loko vafi vangapfuxiwi, “ahijeni hinwa, hikuva mundzuku hitafa!”, hi kuvula ka Matsalwa.</verse>
			<verse number="33">Mingapfumeleni kuxengiwa: “Vanghanu lava vobiha vawonha mikhuva leyinene.”</verse>
			<verse number="34">Xalamukani, mitshika kujoha. Van'wana va n'wina avativi Xikwembu; nivula lesvi kumikhomisa tingana.</verse>
			<verse number="35">Kumbe mun'wana ataku: “Vafi vapfuxiwa hi mukhuva wihi ke? Vatava ni miri wa lixaka muni ke?”</verse>
			<verse number="36">I kuvutisa ka xihunguki koloko! Lexi wena uxibzalaka, xifanele kurhanga xifa, loko xilava kutlhela xihanya.</verse>
			<verse number="37">Lexi uxibzalaka, axisiva miri wa lexi xingatahuma, kambe i ndzhoho ntsena leyikhumuzeliweke; kumbe i ya mavele, kumbe i ya timbewu tin'wana.</verse>
			<verse number="38">Xikwembu xinyika ndzhoho leyi amiri hilaha xirhandzaka hakona; xinyika mbewu yin'wana ni yin'wana miri lowu wunga wa yona.</verse>
			<verse number="39">Nyama hinkwayu ayifanani; nyama ya vanhu i ya rixaka rin'wana; ya sviharhi i yin'wana, ni ya tinyanyana i yin'wana, ni ya tihlampfi i yin'wana.</verse>
			<verse number="40">Ku ni miri wa le tilweni, ku ni miri wa laha misaveni; kambe miri wa le tilweni wu ni kusaseka kun'wana, wa laha misaveni wu ni kun'wana.</verse>
			<verse number="41">Jambu ri ni kusaseka kun'wana, ni n'weti yi ni kun'wana, ni tinyeleti ti ni kun'wana; nyeleti yin'we yitlula yin'wanyana hi kuphatima.</verse>
			<verse number="42">Kupfuka ka vafi ku tano nakona: Kufana ni mbewu, miri wulahliwa na wuli lowuhantlaka kuwonheka, wupfuxiwa na wuli lowu wungahawonhekiki;</verse>
			<verse number="43">wulahliwa na wuli wosoleka, wupfuxiwa na wuli ni matimba; wulahliwa na wuhelile matimba, wupfuxiwa na wutele matimba;</verse>
			<verse number="44">wulahliwa na wuli miri wa nyama, wupfuxiwa na wuli miri wa moya. Ku ni miri wa nyama, kambe wa moya na wona wu kona.</verse>
			<verse number="45">Hikolaho kutsaliwile, vaku: “Munhu wa kusungula Adamu, ayendliwile xivumbiwa lexihanyaka.” Kambe Adamu lweyi wohetelela ayendliwile moya lowuhanyisaka.</verse>
			<verse number="46">Hambi svilitano, lesvirhangaka ahi svona sva moya, i sva ntumbuluku, kutani ndzhaku kuta sva moya.</verse>
			<verse number="47">Munhu wa kusungula ahumile misaveni, na ali lweyi ayendliweke hi ntshuri wa misava; munhu lweyi wa vumbirhi ahuma tilweni.</verse>
			<verse number="48">Vanhu lavavumbiweke hi ntshuri vafana ni munhu lweyi wa ntshuri; ni vanhu va le tilweni vafana ni munhu lweyi wa le tilweni.</verse>
			<verse number="49">Kukotisa lesvi hingayambala xivumbeko xa munhu wa ntshuri, hi ndlela yoleyo hitayambala xivumbeko xa munhu wa le tilweni.</verse>
			<verse number="50">Lesvi nihlayaka svona, vamakwerhu, hi lesvi: Nyama ni ngati svingakala svingaji ndzhaka ya Mfumu wa Xikwembu, nasvona lesvihantlaka kuwonheka svingakala svingaji ndzhaka ya lesvi svingawonhekiki.</verse>
			<verse number="51">Yingisani, nimibzela xihundla: Ahingafi hinkwerhu, kambe hinkwerhu hitahundzuliwa,</verse>
			<verse number="52">hi nkamanyana, hi kutsopeta ka tihlo, kuyibeni ka mhalamhala ya makumu; mhalamhala yitatwala, kutani vafi vatapfuxiwa vahambaniseliwa makumu ni kuwonheka, kutani hina hitahundzuliwa.</verse>
			<verse number="53">Hikuva lexibolaka xifanele kufunengela lexingaboliki, ni lexi xifaka xifanele kufunengela lexingafiki.</verse>
			<verse number="54">Kutani loko lexibolaka xitava xifunengele lexingaboliki, ni loko lexifaka xitava xifunengele lexingafiki, hi kona rito leritsaliweke ringatahetiseka, leringe: “Rifu rimitiwile, rihluliwele makumu.”</verse>
			<verse number="55">“Wena rifu, kuhlula ka wena ku kwihi ke? Wena rifu, ndzhombo wa wena wu kwihi ke?”</verse>
			<verse number="56">Ndzhombo wa rifu i xijoho, kutani matimba ya xijoho i Nawu.</verse>
			<verse number="57">Kambe akukhensiwe Xikwembu lexi xihinyikaka kuhlula hi Hosi ya hina Yesu Kriste.</verse>
			<verse number="58">Hikolaho, vamakwerhu lavarhandzekaka, tiyani svinene mingatsekatsekeni; tiyiselani svinene, mitirhela Hosi masiku hinkwawu, na mili karhi misvitiva lesvaku mintirho ya n'wina Hosini ayingaweli hansi.</verse>
		</chapter>
		<chapter number="16">
			<verse number="1">Loko wuli nhlengo lowuhumeseliwaka vahlawuliwa va Xikwembu, na n'wina mitayendla hilaha ni leleteke tikereke ta Galatiya hakona.</verse>
			<verse number="2">Hi siku rosungula ra vhiki, mun'wana ni mun'wana wa n'wina aaveke xanchumu hi tlhelo, ka lesvi asvibindzuliseke, lesvaku nhlengo wungahayendliwi siku leri nitaka.</verse>
			<verse number="3">Hlawulani van'we xikarhi ka n'wina, kutani loko nifika, nitavanyika mapapela, nivarhuma lesvaku vaheleketa nyiko ya n'wina Yerusalema.</verse>
			<verse number="4">Loko svifanela lesvaku na mina niya kona, nitafamba na vona.</verse>
			<verse number="5">Nitata le ka n'wina, kambe nitahundza hi le Makedoniya, hikuva ni ni makungu ya kuya kona.</verse>
			<verse number="6">Kumbexana nitatshama na n'wina, hambi kuli kuheta vuxika hinkwabzu na n'wina, akuva minipfuna kuhundzela kun'wana lomu ninganavelaka kuya kona.</verse>
			<verse number="7">Hikuva svosvi anilavi kumiyendzela na nili muhundzi wa ndlela ntsena; ni ni kutshemba ka lesvaku nitatshama nkama woleha ka n'wina, loko Hosi yisvirhandza.</verse>
			<verse number="8">Nahatatshama kola Efesa kufika nkama wa Pentekoxta.</verse>
			<verse number="9">Nipfuleliwe xipfalu xa ntirho lowu wosaseka, kambe lava vaniyalelaka vatele.</verse>
			<verse number="10">Loko Timotewu ata, vonani lesvaku atitwa na atshunxekile loko ali ka n'wina; atirha ntirho wa Hosi kufana na mina.</verse>
			<verse number="11">Loko svilitano, kungavi na munhu lweyi amusolaka; mupfuneni kuhundzela mahlweni hi kurhula, atavuya laha ka mina; mina ni vamakwerhu hi mulangutelile.</verse>
			<verse number="12">Loko ali makwerhu Apolosi, nimukhongotele ngopfu lesvaku ata le ka n'wina ni vamakwerhu; aangasvilavi ngopfu kuta svosvi, kambe atata siku leri angatasvikota.</verse>
			<verse number="13">Hitekani, mitiya svinene kupfumeleni, miva vavanuna, mitinyika matimba.</verse>
			<verse number="14">Hinkwasvu lesvi misviyendlaka, asviyendliwe hi rirhandzu.</verse>
			<verse number="15">Nahali ni xitsundzuxu, vamakwerhu: Mavativa vanhu va ka Stefanasi, ni lesvaku hi vona vapfumeli lavorhanga lavahumeke tikweni ra Akaya, ni lesvaku vatinyiketile kutirhela vahlawuliwa va Xikwembu.</verse>
			<verse number="16">Namikhongotela svinene kutiveka hansi ka vanhu lava, ni ka mun'wana ni mun'wana lweyi atinyiketeke kutirha ntirho wolowo, atikarhatela wona.</verse>
			<verse number="17">Nitsakile ngopfu hi kuta ka Stefanasi, na Fortunato, na Akayiko, hikuva vanitiselile lesvi n'wina mitsandzekeke kusviyendla, hikuva mili kule.</verse>
			<verse number="18">Vanirhulise mbilu, na n'wina vamirhulise timbilu hi kuyendla svosvo. Vanhu lavotano, vafanela kukhensiwa!</verse>
			<verse number="19">Tikereke ta le Aziya tamirungula. Akila na Prisika, svin'we ni kereke leyihlengeletanaka muntini wa vona, vamirungula svinene Hosini.</verse>
			<verse number="20">Vamakwerhu hinkwavu vamirungula. Xewetanani hi kun'quntana kokwetsima.</verse>
			<verse number="21">Hi xiyandla xa mina nitsala lesvi nili; “Namirungula. Hi mina Pawulo.”</verse>
			<verse number="22">Loko munhu angarhandzi Hosi, aave xirhukweni! “Maranatha! Tana, Hosi!”</verse>
			<verse number="23">Timpsalu ta Hosi Yesu ative na n'wina!</verse>
			<verse number="24">Rirhandzu ra mina arive na n'wina hinkwenu, ka Yesu Kriste.</verse>
		</chapter>
	</book>
	<book number="47">
		<chapter number="1">
			<verse number="1">Mina Pawulo, mupostola wa Kriste Yesu hi kurhandza ka Xikwembu, na Timotewu makwerhu, ka kereke ya Xikwembu leyinga Korinto, ni vakwetsimi va Xikwembu hinkwavu lavanga tikweni hinkwaru ra Akaya, hili:</verse>
			<verse number="2">Timpsalu ni kurhula asvive na n'wina, svihuma ka Xikwembu Tatana wa hina, ni le ka Hosi Yesu Kriste!</verse>
			<verse number="3">Akukhensiwe Xikwembu Tatana wa Hosi ya hina Yesu Kriste, Tatana wa timpsalu, Xikwembu lexi kuchavelela hinkwaku kuhumaka ka xona;</verse>
			<verse number="4">xahichavelela maxangwini hinkwawu ya hina; hi kolaho, na hina hikota kuchavelela lavanga maxangwini ya tinxakaxaka, hivachavelela hi kuchavelela loku na hina hinyikiweke kona hi Xikwembu.</verse>
			<verse number="5">Hikuva kukotisa lesvi mahlomulu ya Kriste mahitaleleke, nakona ha Kriste hikuma kuchaveleliwa hi ntalu.</verse>
			<verse number="6">Hikolaho, loko hixaniseka, sviyendlela lesvaku n'wina miva ni kuchaveleliwa ni kuponisiwa; loko hichaveleliwa, sviyendlela lesvaku na n'wina miva ni kuchaveleliwa, kutani minyikiwa matimba yotiyisela mahlomulweni lawa mafanaka ni mahlomulu lawa mahixanisaka.</verse>
			<verse number="7">Kutani kulangutela ka hina henhla ka n'wina kutiyile svinene, hikuva hitiva lesvaku, lesvi miyaveliwaka kuxaniseka kun'we na hina, mitayaveliwa nakona kuchaveleliwa loku hinga nakona.</verse>
			<verse number="8">Vamakwerhu, hilava lesvaku mitiva kuxaniseka loku kuhihumeleleke tikweni ra Aziya. Hitshikeleliwile ngopfu svinene, kutlula matimba ya hina, kukondza hihela mbilu, hingahatshembi lesvaku hitahanya.</verse>
			<verse number="9">Hakunene, ahititwa na hili lavayavanyiseliweke rifu; lesvi sviyendlile lesvaku hingahatitshembi, kambe hiveka kutshemba ka hina ka Xikwembu lexipfuxaka vafi.</verse>
			<verse number="10">Xihiponisile makhombzeni lawa yotanu lawa mavangaka rifu, kutani xitayengeta xihiponisa ka wona. Hivekile kutshemba ka hina ka xona, kutani xahatahiponisa,</verse>
			<verse number="11">loko na n'wina mihipfuna hi kuhikhongelela, kutani kutava ni lavotala lavangatakhensa Xikwembu hikolaho ka hina, hi mhaka ya ntirho wa xona wa timpsalu lowu xihiyendleleke wona.</verse>
			<verse number="12">Kutidzunisa ka hina hi loku: Ripfalu ra hina rihibzela lesvaku hihanyile xikarhi ka vanhu hi kululama ni kutenga loku kuhumaka ka Xikwembu, ngopfungopfu loko hitirhisana na n'wina. Hihanyile kungali hi vutlhari bza misava leyi, kambe hi timpsalu ta Xikwembu.</verse>
			<verse number="13">Hikuva ahimitsaleli svin'wana, loko svingali lesvi mikotaka kusvihlaya ni kusvitwisisa. Kutani natshemba lesvaku mitatwisisa svinene svilo lesvi,</verse>
			<verse number="14">hambi loko namuntlha mingasvitwisisi ngopfu; hi kolaho, mitatidzunisa hi hina sikwini ra Hosi Yesu, hilaha na hina hingatatidzunisa hakona hi n'wina.</verse>
			<verse number="15">Hi kutiva kutiya ka svona svosvo, aninavelile kurhanga ni ta ka n'wina, lesvaku mitakateka kambirhi;</verse>
			<verse number="16">aninavelile kumiyendzela loko ni ya Makedoniya, ni kutlhela nimiyendzela loko nivuya hi kona, lesvaku mitanipfuna riyendzweni ra mina roya Yudeya.</verse>
			<verse number="17">Xana anotlanga loko ninavelile kuyendla svosvo ke? Xana aniyendla makungu ya mina kufana ni vanhu van'wana, niku: “Ina, ina!” “Ihim, ihim!” hi nomo wun'we ke?</verse>
			<verse number="18">Kukotisa lesvi Xikwembu xitshembekaka, xitshembiso xa hina ka n'wina axivanga “ina na ihim!”</verse>
			<verse number="19">hikuva N'wana wa Xikwembu Yesu Kriste lweyi himupaluxeke xikarhi ka n'wina, mina na Silvhano na Timotewu, aangali “ina na ihim!” Kambe ka yena kuvuliwa “ina!” masiku hinkwawu.</verse>
			<verse number="20">Hikuva, ka yena Xikwembu xitiyisa kutshembisa ka xona, xiku: “Ina!” Hikolaho hivulaka hiku: “Amen!” hi mhaka ya yena, kudzuniseni ka Xikwembu.</verse>
			<verse number="21">Kambe i Xikwembu lexinyikaka hina na n'wina kutshemba lokutiyeke ka Kriste; hi xona lexihirhwexeke ntirho lowu.</verse>
			<verse number="22">Xihifungile, xivekile Moya wa xona timbilwini ta hina, wuva xitiyiso xa lesvi svahataka.</verse>
			<verse number="23">Nivitana Xikwembu kuva mboni ya mina hikuva xitiva mbilu ya mina: Akuli kumitsetselela, loko ningatlhelanga nita Korinto.</verse>
			<verse number="24">Ahi lesvaku hina hifuma kupfumela ka n'wina, kambe hitirhisana na n'wina lesvaku mitakuma kutsaka, hikuva mitiyile kupfumeleni.</verse>
		</chapter>
		<chapter number="2">
			<verse number="1">Hikolaho nitibohile lesvaku aningati ka n'wina nitisa timhaka leti timivavisaka timbilu,</verse>
			<verse number="2">hikuva loko nimitlhava timbilu, i vamani lavangatanisusa gome loko vangali volavo nivatlhaveke timbilu xana?</verse>
			<verse number="3">Leyi hi yona mhaka leyiyendleke lesvaku nimitsalela: Hi lesvaku loko nitava nifikile, ningatlhaviwi mbilu hi vanhu lava avatafanela kunitsakisa; hikuva namitshemba hinkwenu; nitiva lesvaku loko nitsakile, na n'wina hinkwenu mitsakile.</verse>
			<verse number="4">Nimitsalelile, na nitwa kuvava ngopfu, nikuvaviseka svinene, ni hi kurila; akungali kumitlhava timbilu, kambe akuli kuyendlela lesvaku mitiva rirhandzu lerikulu ngopfu leri nimirhandzaka ha rona.</verse>
			<verse number="5">Loko kuli ni lweyi avangeke lesvitlhavaka timbilu, angatlhavanga mina, kambe hi tlhelo rin'wana, ningaku (hambi loko ningalavi kusvikulisa ngopfu): atlhavile n'wina hinkwenu.</verse>
			<verse number="6">Lesvi munhu wotanu angalayiwa hi lavotala va n'wina hi ndlela leyi, sviringanile;</verse>
			<verse number="7">svosvi amitafanela kumurivalela, mimuchavelela, lesvaku angahluliwi hi gome kutlula mpimo.</verse>
			<verse number="8">Hikolaho, namikhongotela lesvaku mitlhela mimukomba rirhandzu.</verse>
			<verse number="9">Hikuva loko nimitsalelile papela, akuli kumiringa, ni kuvona hilaha miniyingisaka hakona ka svilo hinkwasvu.</verse>
			<verse number="10">Munhu mun'wana ni mun'wana lweyi mimurivalelaka, namurivalela na mina; hikuva lexi ningaxirivalela, loko hakunene nirivalele xijoho xin'we, hi kumirhandza, nisviyendlele n'wina, mahlweni ka Kriste,</verse>
			<verse number="11">lesvaku Sathana angatshuki ahihlula hi maqhinga, hikuva hitiva makungu ya yena.</verse>
			<verse number="12">Loko nifikile Trowasi kuchumayela kona Evhangeli ya Kriste, yena anipfulelile nyangwa wotirha ntirho wa yena.</verse>
			<verse number="13">Kambe aningatshunxekanga moyeni, hikuva Tito makwerhu animukumanga; hi kolaho, nivasalisile, kutani ni ya Makedoniya.</verse>
			<verse number="14">Kambe akukhensiwe Xikwembu lexi ka Kriste xihiyisaka kutsakeni, hi kutirhisa hina minkama hinkwayu; xihangalasa hinkwaku kunun'hwela loku kunandzihaka ka kutiva Kriste.</verse>
			<verse number="15">Hikuva hi hina hinga kunun'hwela loku kunandzihaka ka Kriste hi xiviri, loku kuhangalakaka hi vito ra Xikwembu xikarhi ka lavaponisiwaka ni ka lavalovaka;</verse>
			<verse number="16">ka lavalovaka i sema ra rifu; kambe ka lavaponisiwaka, i kunun'hwela ka vutomi. Xana i mani lweyi afaneliwaka hi ntirho hinkwawu lowu ke?</verse>
			<verse number="17">Hikuva ahifani ni lavotala, lavayendlaka bindzu leri ra kubiha hi Rito ra Xikwembu; kambe hivulavula kufana ni vanhu va timbilu ta kutenga, kufana ni lavarhumiweke hi Xikwembu; hivulavula mahlweni ka Xikwembu na hili va ka Kriste.</verse>
		</chapter>
		<chapter number="3">
			<verse number="1">Xana hotlhela hisungula kutitivisa ke? Xana hifanela kukuma mapapela lawa mahitivisaka ka n'wina, kumbe lawa mahumaka ka n'wina kufana ni lesvi van'wana vayendlisaka svona ke?</verse>
			<verse number="2">Ihim! Hi n'wina minga papela ra hina, leritsaliweke timbilwini ta hina, leritiviwaka ni lerihlayiwaka hi vanhu hinkwavu.</verse>
			<verse number="3">Svavoneka lesvaku n'wina mipapela ra Kriste, lerihumesiweke hi hina, leritsaliweke kungali hi tinta kambe hi Moya wa Xikwembu lexihanyaka; aritsaliwanga sviphepherheleni sva maribze, kambe ritsaliwile timbilwini ta vanhu.</verse>
			<verse number="4">Hingavula svosvo hikuva hi ni kutshemba koloko mahlweni ka Xikwembu hikolaho ka Kriste.</verse>
			<verse number="5">Hina hi hexe ahi na matimba yotirha ntirho lowu; hingakala hingahlayi lesvaku hi ni lexi xihumaka ka hina, kambe matimba ya hina mahuma ka Xikwembu.</verse>
			<verse number="6">Hi xona lexi xihinyikeke hinkwasvu lesvi ahisvipfumala, loko xihiyendlile malandza ya ntwananu lowumpsha, lowunga wa Moya, wungali wa milawu ya kutsaliwa; hikuva milawu ya kutsaliwa yadlaya, kambe Moya wona wahanyisa.</verse>
			<verse number="7">Nawu lowu maletera ya wona makovotliweke ribzeni, wuvangile rifu; hambi svilitano wutile hi kuphatima lokukulu ngopfu, Vaisrayele vakondza vatsandzeka ni kulanguta mombo wa Moxe, hikolaho ka kuphatima ka wona, hambilesvi kuphatima kakona akuli loku kunyamalalaka.</verse>
			<verse number="8">Loko svilitano, kuvangama loku kutisiwaka hi Moya, xana akungavi lokukulu kutlulisa ke?</verse>
			<verse number="9">Hikuva loko Nawu lowuvangaka kuyavanyisiwa wutile hi kuphatima, xana Moya lowu wuhitiselaka kululama mahlweni ka Xikwembu, awungaphatimi kutlulisa ke?</verse>
			<verse number="10">Hakunene, lexitshamaka xita, na xili ni kuphatima, svosvi axahali nakona; ndhawu ya xona yitekiwile hi kuphatima lokukulu loku kutlulisaka.</verse>
			<verse number="11">Hikuva lesvi xilo lexi xihundzaka xiteke na xili ni kuphatima, lexinga kona hilaha kungaheliki xitava ni kuphatima lokukulu kutlulisa.</verse>
			<verse number="12">Hikolaho, lesvi hinga ni kulangutela lokotano, hivulavula na hitiyile nhlana svinene.</verse>
			<verse number="13">Ahifani na Moxe lweyi angatimbhonya mombo hi nguvu, lesvaku Vaisrayele vangavoni khwatsi kuphatima loku kuhundzaka kuhelela makumu.</verse>
			<verse number="14">Miyehleketo ya vona ayiyononon'hwisiwa; hikuva kutafika ni namuntlha loko kuhlayiwa matsalwa ya ntwananu wa khale, anguvu yoleyo yahali kona, ayisuki, hikuva yingasusiwa ntsena loko munhu ali ka Kriste.</verse>
			<verse number="15">Ina, kutafika ni namuntlha, nkama wihi ni wihi loko kuhlayiwa matsalwa ya Moxe, onge hi loko anguvu yoleyo yahafunengeta miyehleketo ya vona.</verse>
			<verse number="16">Kasi, “nkama wihi na wihi loko munhu ahundzukela ka Hosi, anguvu yasusiwa”, hilaha Matsalwa mahlayaka hakona.</verse>
			<verse number="17">Loko vaku “Hosi”, vahlaya Moya, kutani laha Moya wa Hosi wunga kona, kutshunxeka ku kona.</verse>
			<verse number="18">Hina hinkwerhu lava hinga ni tinghohe tofununguliwa, hikombaka kuphatima ka Hosi kufana ni xib'uku, hihundzukile lavafanaka na yena hi kuphatima loku kungangamukaka kuya mahlweni. Hosi yiyendlile svosvo, yona yinga Moya.</verse>
		</chapter>
		<chapter number="4">
			<verse number="1">Hikolaho lesvi Xikwembu, hi timpsalu ta xona, xingahirhuma kutirha ntirho wolowo, ahiheli mbilu.</verse>
			<verse number="2">Hitshikile mintirho hinkwayu ya munyama ni ya tingana; ahihanyi hi kukanganyisa vanhu; ahihambukisi Rito ra Xikwembu; kambe hihumelelisa ntiyiso rivaleni, kutani hitikomba na hili lavakhensekaka aripfalwini ra mun'wana ni mun'wana, ni le mahlweni ka Xikwembu.</verse>
			<verse number="3">Hikuva loko Evhangeli ya hina yifihlekile, yifihlekile ntsena ka lava vayaka kuloveni;</verse>
			<verse number="4">Xikwembu xa misava leyi xipfalile miyehleketo ya vanhu lava vangapfumeliki; xivasive mahlo lesvaku vangavoni kuvonakala ka Evhangeli leyi yitwalisaka kukwetsima ka Kriste, yena lweyi anga xifaniso xa Xikwembu.</verse>
			<verse number="5">Hina ahititwalisi, kambe hitwalisa Yesu Kriste, hiku: I Hosi! Kutani hina hitihlaya malandza ya n'wina hikolaho ka Yesu.</verse>
			<verse number="6">Hikuva hi xona Xikwembu lexi nga te: “Kuvonakala akuvoninge munyameni!” Hi xona lexingavonakalisa kuvonakala atimbilwini ta hina, hitativa kukwetsima ka xona loku kuvonakalaka nghoheni ya Kriste.</verse>
			<verse number="7">Kambe hina lava hinyikiweke kurhwala xuma lexi, hifana ni timbita ta vumba; svikomba lesvaku matimba lamakulu lawa, lawa matlulaka hinkwasvu, mahuma ka Xikwembu, amahumi ka hina.</verse>
			<verse number="8">Hi kamanyetiwa hi matlhelo hinkwawu, kambe ahimanyiwanga; hi le kukanakaneni, kambe ahiheli mbilu;</verse>
			<verse number="9">hahlotiwa, kambe ahitshikiwanga khombzeni; hatlumbiwa, kambe ahihelisiwi;</verse>
			<verse number="10">minkama hinkwayu hirhwala rifu ra Yesu mirini wa hina, lesvaku vutomi bza Yesu na bzona bzivonaka mirini wa hina.</verse>
			<verse number="11">Hikuva hina, hambilesvi hinga lavahanyaka, hinyiketiwa kudlayiweni minkama hinkwayu hikolaho ka Yesu, lesvaku vutomi bza Yesu bzivonaka ntumbulukwini wa hina lowufaka.</verse>
			<verse number="12">Kutani-ke, rifu ratirha ka hina, kambe vutomi bzatirha ka n'wina.</verse>
			<verse number="13">Lesvi hinga ni Moya wa kupfumela, lowufanaka ni wa lweyi angatsala aku: “Nipfumelile, hi kolaho nivulavulile”, na hina hapfumela, kutani hikolaho ka svona havulavula;</verse>
			<verse number="14">hikuva hasvitiva lesvaku Xikwembu lexi xipfuxeke Hosi Yesu kufeni, xitahipfuxa na hina svin'we na Yesu, kutani xitahihumelelisa svin'we mahlweni ka xona, hina na n'wina.</verse>
			<verse number="15">Hinkwasvu lesvi sviyendliwile hikolaho ka n'wina, lesvaku loko timpsalu ta Xikwembu tili karhi titala, titalisa ni ntsengo wa lava vangatakhensa vavuyelela, kudzuniseni ka Xikwembu.</verse>
			<verse number="16">Hikolaho ahiheli mbilu; hambilesvi hihlakalaka hi tlhelo ra munhu wa hina wa le handle, hi tlhelo ra munhu wa hina wa le ndzeni, hihundzuka lavampsha siku rin'wana ni rin'wana.</verse>
			<verse number="17">Hikuva maxangu lawa mangaliki na kutika ngopfu, lawa manga ya nkamanyana ntsena, mahitisela kukwetsima loku kunga ni ntikelo svinene, lokungaheliki, lokutlulaka ngopfu mpimo hinkwawu.</verse>
			<verse number="18">Kutani hikongomisa mahlo ya hina kungali ka lesvivoniwaka, kambe ka lesvingavoniwiki; hikuva lesvivoniwaka i sva nkamanyana ntsena, kasi lesvi svingavoniwiki i sva minkama hinkwayu.</verse>
		</chapter>
		<chapter number="5">
			<verse number="1">Hasvitiva lesvaku, loko ntsonga lowu hinga ka wona, wunga miri wa hina wa la misaveni, wuhahluka, hi ni yindlo leyi Xikwembu xihilungiseleke yona, yinga yindlo leyingayakiwangiki hi mavoko, leyingahahlukiki, ya le matilweni.</verse>
			<verse number="2">Hakunene, loko hahali ntsongeni lowu, hakonya na hili karhi hinavela ngopfu kuyambala yindlo ya hina ya le tilweni,</verse>
			<verse number="3">lesvaku loko hiyambalile yona, hingakumiwi na hingayambalanga nchumu.</verse>
			<verse number="4">Hikuva loko hahali ntsongeni lowu wa hina, hakonya hi kutikeliwa: Ahilavi kulahlekeliwa hi miri lowu wa khale, kambe hilava kuyambala lowumpsha, lesvaku lesvi svifaka, svimintiwa hi vutomi.</verse>
			<verse number="5">Kutani Xikwembu hi xoxe xihivumbele svona svosvo, kutani xihinyikile xitiyiso xa Moya.</verse>
			<verse number="6">Hikolaho hitiya nhlana minkama hinkwayu. Hitiva lesvaku, loko kaya ka hina kahali mirini lowu, hi le kule ni Hosi.</verse>
			<verse number="7">Hihanya hi kupfumela, kungali hi kusvivona,</verse>
			<verse number="8">kutani nili, hitiya nhlana, nasvona ahitatsakela kurhurha mirini lowu, lesvaku hitava kaya Hosini.</verse>
			<verse number="9">Hikolaho, hambi loko kaya ka hina kuli halenu mirini, kumbe hambi loko hirhurha ka wona, kunavela ka hina lokukulu i kutsakisa Hosi.</verse>
			<verse number="10">Hikuva hinkwerhu hitafanela kuyima mahlweni ka Xitshamu xa kuyavanyisa xa Kriste, lesvaku mun'wana ni mun'wana atayamukela hakelo ya lesvi asviyendleke loko ahali mirini, hambi lesvosaseka kumbe lesvobiha.</verse>
			<verse number="11">Hikolaho, hikholwisaka vanhu hi kuvakhongotela hikuva hasvitiva lesvaku, kuva ni xichavu ka Hosi, svivula yini; kambe Xikwembu xitiva svinene lesvi hinga xisvona, kutani natshemba lesvaku na n'wina mihitiva hi mukhuva wolowo mapfalwini ya n'wina.</verse>
			<verse number="12">Ahititivisi ka vumbirhi ka n'wina, kambe hominyika nkama wa kutidzunisa ha hina, mitativa kuhlamula lava vatidzunisaka hi sva le handle, kungali hi sva le mbilwini.</verse>
			<verse number="13">Loko hihlanganile nhloko, hiyendlela kutirhela Xikwembu; loko hiku hihanya khwatsi nhlokweni, hiyendlela kutirhela n'wina.</verse>
			<verse number="14">Rirhandzu ra Kriste rahifambisa, hikuva hifikile laha hitivaka svinene lesvaku munhu mun'we afele hinkwavu; loko svilitano, hinkwavu vafile.</verse>
			<verse number="15">Afele vanhu hinkwavu, lesvaku lavahanyaka vangahatihanyeli, kambe vahanyela lweyi afeke atlhela apfuxiwa kufeni hikolaho ka vona.</verse>
			<verse number="16">Hikolaho, kusukela svosvi ahahativi munhu hi kuya hi sva le handle; hambi loko hitivile Kriste hi kuya hi sva le handle, svosvi ahahamutivi hi mukhuva wolowo.</verse>
			<verse number="17">Loko munhu ali ka Kriste, i xivumbiwa leximpsha.</verse>
			<verse number="18">Hinkwasvu lesvi svihuma ka Xikwembu, lexingayendla lesvaku hivuyelelana na xona ha Kriste; kutani xihinyikile ntirho woyendla lesvaku vanhu vavuyelelana na xona.</verse>
			<verse number="19">Ntirho lowu wukomba hilaha Xikwembu xiyendlaka hakona lesvaku misava yivuyelelana na xona ha Kriste. Axihlayeli vanhu svijoho sva vona, kutani xihirhwexile Mahungu lawa ya kuvuyelelana ka xona ni vanhu.</verse>
			<verse number="20">Hikolaho, hi varhumiwa va Kriste; Xikwembu hi xoxe xamikhongotela ha hina; hamikhongotela hi matimba hikolaho ka Kriste, hili:</verse>
			<verse number="21">“Vuyelelanani ni Xikwembu!” Kriste lweyi angativangiki xijoho, Xikwembu ximuyendlile lesvaku ava xijoho hikolaho ka hina, lesvaku hikolaho ka yena, hiyendliwa lavalulameke mahlweni ka Xikwembu.</verse>
		</chapter>
		<chapter number="6">
			<verse number="1">Hina hitirhisanaka ni Xikwembu, ha mikhongotela nakambe, hili: Lesvi miyamukeleke timpsalu ta Xikwembu, mingatitshikeni tiwa!</verse>
			<verse number="2">Hikuva Xikwembu xite: “Nikuyingisile nkameni lowu pfumelekaka, sikwini ra mina ra kuponisa, nikupfunile.” Vonani, nkama lowunene wa kutsetseleliwa wufikile, namuntlha hi rona siku ra kuponisiwa.</verse>
			<verse number="3">Ahiveki xikhunguvanyiso ni xin'we ndleleni ya munhu ni mun'we, lesvaku ntirho wa hina wutakala wungasandziwi.</verse>
			<verse number="4">Timhakeni hinkwatu hitikombile na hili malandza ya Xikwembu hi kutiyisela ka hina lokukulu kuxanisekeni, ni le vusiwanini, ni le makhombzeni;</verse>
			<verse number="5">akubiweni, ni le majele, ni le madzolongeni; mintirhweni leyotika, ni le kupfumaleni ka vurhongo, ni le kutitsoneni ka svakuja.</verse>
			<verse number="6">Hi kutenga, ni vutivi, ni kuleha mbilu, ni timpsalu, hitiyiselile hi matimba ya Moya Lowokwetsima, ni rirhandzu leringaliki na kukanganyisa,</verse>
			<verse number="7">na hivulavula ntiyiso, na hili ni matimba ya Xikwembu. Matlhari ya hina i kululama, himatamela hi voko ra xinene ni leri ra ximatsi.</verse>
			<verse number="8">Hi kuxiximiwa ni kusandziwa; halumbetiwa ni kudzunisiwa. Hivoniwa na hili vakangayisi, kasi hi va ntiyiso;</verse>
			<verse number="9">hivoniwa na hili lavangativiwiki, kasi hativiwa svinene; wonge hafa, kasi hahanya. Hakhatisiwa, hambi svilitano ahidlayiwi;</verse>
			<verse number="10">havavisiwa, hambi svilitano hitsakile masiku hinkwawu; wonge hisvisiwana, kasi hifuwisa lavotala; wonge ahi na nchumu, kasi hi ni svilo hinkwasvu.</verse>
			<verse number="11">N'wina Vakorinto, hivulavula na n'wina na hitshunxekile; ni timbilu ta hina tipfulekile svinene;</verse>
			<verse number="12">ahimipfaleli timbilu, hi n'wina mingahipfalela timbilu ta n'wina.</verse>
			<verse number="13">Nivulavula kufana ni tatana ka vana va yena, nili: Hiyendleleni lesvi hingamiyendlela svona, mihipfulela timbilu ta n'wina.</verse>
			<verse number="14">Mingarhwaleni mpingu wun'we ni lava vangaliki vapfumeli; hikuva wun'we bzikwihi xikarhi ka kululama ni kuhomboloka ke? Kumbe kuvonakala ku ni kuhlangana kwihi ni munyama ke?</verse>
			<verse number="15">Xana Kriste na belial, vangatwanana ke? Kumbe mupfumeli angafambelana hi mukhuva wihi ni lweyi angaliki mupfumeli xana?</verse>
			<verse number="16">Tempele ya Xikwembu yi ni vunakulobze bzihi ni svikwembu sva hava ke? Hikuva tempele ya Xikwembu lexihanyaka hi hina, kufana ni lesvi Xikwembu xingate: “Nitayaka xikarhi ka vona, nifambafamba ka vona, nitava Xikwembu xa vona, kutani vona vatava tiko ra mina.”</verse>
			<verse number="17">Hikolaho, Hosi yili: “Humani xikarhi ka vona, mihambana na vona; mingatshukeni mikhumba lesvinyameke, kutani nitamiyamukela.</verse>
			<verse number="18">Nitava tatana wa n'wina, na n'wina miva vana va mina vaxinuna ni vaxisati.” Hosi ya matimba hinkwawu yihlaya svosvo.</verse>
		</chapter>
		<chapter number="7">
			<verse number="1">Varhandziwa, svitshembiso lesvi svinyikiwile hina. Hikolaho, hifanele kutibasisa, hisusa chaka hinkwaru ra miri ni ra moya, hihetiseka vutowini lebzohlawuleka, na hili karhi hichava Xikwembu.</verse>
			<verse number="2">Hiyamukeleni timbilwini ta n'wina. Ahiyendlelanga munhu ni mun'we lesvobiha; ahinghenisanga munhu ni mun'we khombzeni; ahikangayisanga munhu ni mun'we.</verse>
			<verse number="3">Anihlayi lesvo hi kulava kumiyavanyisa, hikuva nihlayile ni le kusunguleni lesvaku mi le timbilwini ta hina; akuva hiva svin'we kufeni ni le kuhanyeni.</verse>
			<verse number="4">Nivulavula na n'wina, na nili karhi nimitshemba ngopfu; nitikulisa ngopfu hi n'wina; nitala hi kuchaveleliwa; kuxanisekeni hinkwaku ka hina, natsaka nitsakisisa.</verse>
			<verse number="5">Svitiyile lesvaku, loko nifikile Makedoniya, anikumanga kuwisa nikutsongo; anili kuxanisekeni matlhelo hinkwawu: Anirhendzeliwe hi kuxaniseka matlhelo hinkwawu, kutani anili ni kuchava mbilwini.</verse>
			<verse number="6">Kambe Xikwembu lexichavelelaka lavaheleke matimba, xinichavelelile hi kufika ka Tito;</verse>
			<verse number="7">kungali ntsena hi kufika ka yena, kambe nakona hi kuchavelela loku mimukombeke kona. Anibzelile hilaha minavelaka ngopfu hakona kunivona, ni hilaha mitweke kuvava hakona, ni hilaha michivirikaka hakona kuniseketela; lesvi sviyengetelile kutsaka ka mina.</verse>
			<verse number="8">Hambi loko nimivavisile hi papela ra mina, anitilayi hikolaho ka rona (nasvivona lesvaku papela rakona rimivavisile, kambe svivile sva nkamanyana ntsena). Kambe, hambi ningava nitilayile,</verse>
			<verse number="9">svosvi nitsakile, kungali hi lesvi mivavisiweke, kambe hi lesvi kuvavisiwa ka n'wina kungamiyisa kuhundzukeni; mirhwele kuvaviseka ka n'wina hi mukhuva lowutsakeliwaka hi Xikwembu, kutani svosvi sviyendlile lesvaku hingamivangeli kulahlekeliwa.</verse>
			<verse number="10">Loko kuvaviseka kurhwaliwa hi ndlela leyitsakeliwaka hi Xikwembu, kutisa kuhundzuka, kutani kuhundzuka loku kuyisa kuponisiweni, akukhomisi tingana; kasi kuvaviseka hi mhaka ya sva misava, kuvanga rifu.</verse>
			<verse number="11">Vonani hinkwasvu lesvi kuvaviseka ka n'wina hi mukhuva lowutsakeliwaka hi Xikwembu kungatisa svona xikarhi ka n'wina: Mingavona kuhiseka ka n'wina, ni kunavela ka n'wina ka kutihlamulela, ni kukarhateka ka n'wina moyeni, ni kuchava ka n'wina, ni kutitwa ka n'wina, ni kuchivirika ka n'wina, ni kunavela ka n'wina ka kutshinya xijoho! Hi matlhelo hinkwawu mitikombile na mili lavangaliki na nandzu mhakeni leyi.</verse>
			<verse number="12">Hikolaho, hambi loko nimitsalelile, anisviyendlanga hikolaho ka lweyi ajoheke, kumbe hikolaho ka lweyi ajoheliweke; nisviyendlile lesvaku nimikomba, mahlweni ka Xikwembu, hilaha mihisekelaka kuhipfuna hakona.</verse>
			<verse number="13">Hi svona lesvi svihitiyisaka. Kambe, kuyengetela kutiyisiwa ka hina, hitsakisiwile ngopfungopfu hi kutsaka ka Tito, hikuva akumile matimba lamampsha moyeni hikolaho ka n'wina hinkwenu.</verse>
			<verse number="14">Hambi loko nitidzunisile mahlweni ka yena hi mhaka ya n'wina, aminikhomisanga tingana. Ahimibzelanga nchumu wun'wana, loko wungali ntiyiso ntsena. Hi mukhuva wolowo kutidzunisa ka hina mahlweni ka Tito, kukumekile na kuli ntiyiso.</verse>
			<verse number="15">Hikolaho, rirhandzu ra yena ka n'wina riyile rikula loko ayanakanya hilaha miyingiseke hakona, n'wina hinkwenu, ni hilaha mimuyamukeleke hakona, hi xichavu ni kurhurhumela.</verse>
			<verse number="16">Natsaka, hikuva nasvikota kumitshemba matlhelo hinkwawu.</verse>
		</chapter>
		<chapter number="8">
			<verse number="1">Vamakwerhu, hilava lesvaku mitiva lesvi timpsalu ta Xikwembu tisviyendleke tikerekeni ta Makedoniya.</verse>
			<verse number="2">Varingiwile ngopfu hi maxangu, kambe xikarhi ka svona hinkwasvu, kutsaka ka vona kuyile kuyengeteleka. Kutani hambilesvi avali avusiwaneni lebzikulu, vanyikelile rifuwo ra vona hi kunyika loku kutlulisaka mpimo.</verse>
			<verse number="3">Ningamibzela lesvaku vahlengile hi kuya hi lesvi avali na svona, ni kuhundzisa kolaho; hi kurhandza ka vona,</verse>
			<verse number="4">vakombelile hi matimba lesvaku hivakatekisa hi kuvapfumelela kuveka xiyandla xa vona ntirhweni lowu wa kupfuna vahlawuliwa va Xikwembu.</verse>
			<verse number="5">I mhaka leyi hina ahingayilangutelanga, hikuva varhangile hi kutinyiketa ka Hosi, kutani hi kurhandza ka Xikwembu vatlhele vatinyiketa ka hina.</verse>
			<verse number="6">Hikolaho hikhongotelile Tito, lweyi asunguleke ntirho wolowo, kuya mahlweni na wona, amipfuna kuhetisa nyiko leyi ya timpsalu.</verse>
			<verse number="7">Mi vafuwi ka hinkwasvu lesvi minga na svona, kupfumeleni, kuvulavuleni, vutivini, ni le kuhisekeni hinkwaku, ni le rirhandzwini leri hiripfuxeke ka n'wina; hi ndlela yoleyo, kombani lesvaku mi vafuwi kuhumeseni ka nyiko yoleyo ya timpsalu.</verse>
			<verse number="8">Animirhumi, kambe nimibzela ntsena hilaha van'wana vahisekelaka kupfuna hakona, nitativa kutiya ka rirhandzu ra n'wina.</verse>
			<verse number="9">Matitiva timpsalu ta Hosi ya hina Yesu Kriste: Aafuwile, hambi svilitano ahundzukile xisiwana hikolaho ka n'wina, lesvaku miyendliwa vafuwi hi vusiwana bza yena.</verse>
			<verse number="10">Hikolaho, mhakeni leyi, nitamikomba miyehleketo ya mina: Lembe lerihundzeke hi n'wina amili lavorhanga lavangatiyimisela kupfuna, ni kusviyendla misviyendlile;</verse>
			<verse number="11">svosvi amitafanela kuhetisa ntirho lowu miwusunguleke. Aminavela svinene kupfuna, mitivekisela svona; hi ndlela yoleyo, svosvi hetisani ntirho wakona hi kuya hi lesvi minga na svona.</verse>
			<verse number="12">Hikuva loko munhu anavela kunyika hi mbilu, svapfumeleleka mayelanu ni lesvi anganasvona, kugali lesvi asvipfumalaka.</verse>
			<verse number="13">Lesvi asvihlayi lesvaku van'wana vafanele kuvevukeliwa, kutani n'wina mitikeliwa, ihim! Kambe asviyendliwe hi kuringana.</verse>
			<verse number="14">Kutani lesvi misvipfuneke svosvi, svifanela kuva xipfunu vusiwaneni bza vona; siku rin'wana kupfuna ka vona kutava xipfunu vusiwaneni bza n'wina. Kutani svosvo svitayendla lesvaku kuva ni kuringana ka n'wina na vona,</verse>
			<verse number="15">kukotisa lesvi Tsalwa rivulaka svona, leringe: “Lweyi aahlengeletile ngopfu angavanga ni lesvotala, ni lweyi aahlengeletile svitsongo angapfumalanga nchumu.”</verse>
			<verse number="16">Akukhensiwe Xikwembu lexiyendlaka lesvaku Tito ahiseka kufana na hina kumipfuna.</verse>
			<verse number="17">Himukombelile kuta koseyo ka n'wina, kutani akhensile, kambe aatiyimisele kuta koseyo ka n'wina, hi kurhandza ka yena.</verse>
			<verse number="18">Himurhuma ata ni makwerhu mun'we lweyi adzunisiwaka tikerekeni hinkwatu hi mhaka ya ntirho wa yena wofambisa Evhangeli.</verse>
			<verse number="19">Ahilesvi ntsena, kambe nasvona ahlawuliwile hi tikereke kufamba na hina ntirhweni lowu wa timpsalu; nyiko yakona hiyitamela kudzuniseni ka Hosi hi xiviri xa yona, ni kuva xikombiso xa lesvaku hinavela svinene kupfuna.</verse>
			<verse number="20">Hiringeta kuyendla lesvaku hingasoliwi hi munhu ni mun'we mhakeni ya nyiko leyi hiyitamelaka, leyihumesiweke hi mbilu ya kutshunxeka.</verse>
			<verse number="21">Hinavela kuyendla lesvisasekeke kungali mahlweni ka Hosi ntsena, kambe ni le mahlweni ka vanhu.</verse>
			<verse number="22">Hi varhumela vata kun'we ni makwerhu mun'wana lweyi hingamuxiyaxiya minkama leyotala, hikuma na ali lweyi ahisekaka ka lesvotala, lweyi ni svosvi kuhiseka ka yena kungaya kuyengeteleka, hi mhaka ya lesvi amitshembaka ngopfu.</verse>
			<verse number="23">Loko ali Tito, i nakulorhi lweyi nitirhisanaka na yena kumipfuna; loko vali vamakwerhu lavan'wana, i varhumiwa va tikereke, lava Kriste achavisekaka hi mhaka ya vona.</verse>
			<verse number="24">Loko svilitano, vakombeni rivaleni, mahlweni ka tikereke, lesvaku mavarhandza, ni lesvaku ahihoxi loko hitidzunisa ha n'wina.</verse>
		</chapter>
		<chapter number="9">
			<verse number="1">Hi tlhelo ra xipfunu lexihumeseliwaka vahlawuliwa va Xikwembu, kungava kuheta nkama loko nimitsalela hi ta xona.</verse>
			<verse number="2">Nitiva lesvaku minavela svinene kupfuna; kutani nitidzunisile ka va le Makedoniya hikolaho ka kunavela ka n'wina loku; nivabzelile lesvaku va le Akaya avali karhi vatilungisela kupfuna kusukela n'wexemu. Kutani kutikarhata ka n'wina kunyikile matimba lavotala va vona.</verse>
			<verse number="3">Nirhumela vamakwerhu, vatavona ha voxe lesvaku kutidzunisa ka mina hikolaho ka n'wina mhakeni leyi ahi mahungundlela, i ntiyiso. Nilava lesvaku mitshama na mitilungisile, kufana ni lesvi ningahlaya lesvaku milungile.</verse>
			<verse number="4">Hikuva loko van'wana va le Makedoniya vangatshuka vatile na mina, kutani vakuma lesvaku amitilungisanga, ahi hina ntsena lavangatakhomiwa hi tingana, kambe na n'wina mitava ni tingana, hi mhaka ya kutitshemba kutlula mpimo.</verse>
			<verse number="5">Hikolaho niyanakanyile lesvaku svafanela kukombela vamakwerhu kuta koseyo, vanirhangela mahlweni, vatalungisa hi nkama nyiko yohuma timbilwini ta n'wina, leyi miyitshembiseke. Nilava lesvaku yitshama yilungisiwile, yili leyihumaka mbilwini, yingali leyihumesiwaka hi kuvilela.</verse>
			<verse number="6">Yanakanyani lesvi: Lweyi abzalaka svitsongo, atatshovela svitsongo; kambe lweyi abzalaka svinyingi, atatshovela svinyingi.</verse>
			<verse number="7">Mun'wana ni mun'wana aanyike hilaha ativekiseleke hakona mbilwini ya yena, ahumesa hi kutshunxeka, kungali hi kuvilela, hikuva Xikwembu xirhandza lweyi anyikaka na atsakile.</verse>
			<verse number="8">Xikwembu xi ni matimba ya kuminyika hinkwasvu lesvi misvipfumalaka, ni kutlula kolaho, mitakota kupfuna ntirhweni wihi ni wihi lowunene, hikuva minkama hinkwayu mikuma lesvi svimiringanaka hi matlhelo hinkwawu,</verse>
			<verse number="9">hilaha Tsalwa rihlayaka hakona riku: “Ahaxile, anyikile svisiwana, kululama ka yena kungakala kungaheli.”</verse>
			<verse number="10">Lweyi anyikaka mbewu ka mubzali, ni svakuja, atamilavela mbewu atlhela ayimilisa; atamiyandzisela ntshovelo wa kunyika ka n'wina;</verse>
			<verse number="11">atamifuwisa hinkwasvu, lesvaku mitativa kunyika hi tindlela hinkwatu, kutani lesvi sviyendla lesvaku van'wana vakhensa Xikwembu hikolaho ka lesvi misviyendlaka.</verse>
			<verse number="12">Hikuva ntirho wolowo hi wutirhaka awupfuni ntsena kunyika vahlawuliwa lesvi vasvipfumalaka, kambe nasvona wuyandzisa ngopfu mikhenso leyi vakhensaka Xikwembu ha yona.</verse>
			<verse number="13">Ntirho lowu i xikombiso xa kupfumela ka n'wina, kutani vadzunisa Xikwembu hikolaho ka svona: Evhangeli ya Kriste, miyipaluxile, mitlhela miyendla lesvi yihlayaka svona, loko mili karhi miyavelana ni vahlawuliwa hinkwasvu lesvi minga na svona, miyavela ni vanhu van'wana, hi kunyika lokukulu.</verse>
			<verse number="14">Vanhu lava vatavona vunene lebzohlamalisa lebzi Xikwembu ximiyendlelaka bzona, kutani vatamikhongelela, hi kuminavelela lesvosaseka atimbilwini ta vona.</verse>
			<verse number="15">Akukhensiwe Xikwembu hikolaho ka nyiko ya xona, yinga nyiko leyi kupfumalekaka marito ya kuyihlamusela.</verse>
		</chapter>
		<chapter number="10">
			<verse number="1">Mina Pawulo hanoxe, na mikhongotela hi musa ni vunene bza Kriste, mina Pawulo lweyi minge ni ntsongo loko nili xikarhi ka n'wina, kasi loko nili kule na n'wina mili ni nhenha!</verse>
			<verse number="2">Namikombela, minganisindziseni kumikomba vunhenha lebzi, loko ni ta, hi kutitshemba loku niyanakanyaka lesvaku ningava nakona, ka lava vayanakanyaka lesvaku hihanya hi kulandza sva misava leyi.</verse>
			<verse number="3">Hakunene hihanya kola misaveni, kambe nyimpi leyi hiyilwaka ahiyakulwela sva misava.</verse>
			<verse number="4">Hikuva matlhari lawa hilwaka ha wona, ahilawa matirhisiwaka hi vanhu va misava, kambe mani matimba ya Xikwembu ya kuhirimuxa makhokholo;</verse>
			<verse number="5">hihelisa ni svihingakanyo hinkwasvu lesvi svitlakukeke, lesvi svisivelaka vanhu kutiva Xikwembu. Hikoka miyanakanyu hinkwayu kuyingiseni ka Kriste.</verse>
			<verse number="6">Kutani loko mitava mitinyiketile ka yena mimuyingisa, hina hitiyimisele kulwa ni hinkwavu lavatiyalisaka.</verse>
			<verse number="7">Langutani lesvinga rivaleni, mahlweni ka n'wina. Xana ku ni mun'wana ka n'wina lweyi akholwaka lesvaku yena i wa ka Kriste ke? Svilulamile! Kambe munhu lweyi aatiyanakanye lesvaku na hina, kufana na yena, hi va ka Kriste.</verse>
			<verse number="8">Kumbexana nitlula mpimo loko nitidzunisa hi matimba lawa ninga na wona, lawa Hosi yininyikeke wona (manga matimba yomiwundla, mangali yomihahlula), kambe ningakala ningakhomiwi hi tingana!</verse>
			<verse number="9">Anilavi kuvonaka wonge niringeta kumichavisa ntsena, hi mapapela ya mina.</verse>
			<verse number="10">Mun'wana angavula aku: “Mapapela ya Pawulo matika, matlhava, kambe loko alixikarhi ka hina himuvona asolekile, nasvona asvitikombi lesvaku angava muvulavuli.”</verse>
			<verse number="11">Lweyi anga ni miyehleketo yotanu, aative lesvi, aku na kuhambana xikarhi ka lesvi hisvitsalaka mapapeleni ya hina, loko hili kule na n'wina, ni lesvi hingatasviyendla loko hitata koseyo ka n'wina.</verse>
			<verse number="12">Svile rivaleni: Ahilavi kutiringanisa kumbe kutifananisa ni van'wana lavativonaka na vali lavakulu. Vanhu lava vatipima hi mpimo wa lesvi vangaxisvona, ni kutiringanisa hi xiyimu xa vona vinyi; i vanhu lavangaliki na kutwisisa!</verse>
			<verse number="13">Loko ali hina, ahingatidzunisi hi mintirho leyitirhiweke handle ka laha hingakombiwa kona, kambe hitatidzunisa hi lesvi hingasvitirha lomu Xikwembu xingahikomba kona, kukatsa ni laha ka n'wina.</verse>
			<verse number="14">Hi hina vosungula kuta ka n'wina na hili ni Evhangeli ya Kriste; hi kolaho ahitlulanga laha hingakombiwa kona, onge hi loko ndhawu yakona yingamikatsi.</verse>
			<verse number="15">Ahitidzunisi hi mintirho leyitirhiwaka hi van'wana, handle ka laha hingakombiwa kona; hinikulangutela lesvaku, loko kupfumela ka n'wina kuyakukula, kukhensiwa ka hina xikarhi ka n'wina kutayandzisiwa svinene, ndzeni ka tindhawu leti Xikwembu xingahikomba tona kutirha ka tona.</verse>
			<verse number="16">Kutani hitakota kutwalisa Evhangeli matikweni man'wana kuhundza ni le ka n'wina; hi ndlela yoleyo, akungavi na mhaka ya lesvaku hitidzunisa hi lesvitirhiweke hi van'wana, laha vona vangakombiwa kona.</verse>
			<verse number="17">Lweyi atidzunisaka, aatidzunisele Hosini.</verse>
			<verse number="18">Hikuva lweyi adzunisiwaka, ahi yena lweyi ativonaka ali lwenkulu, kambe hi yena lweyi Hosi yimuvonaka ali lwenkulu.</verse>
		</chapter>
		<chapter number="11">
			<verse number="1">Nikombela lesvaku minilehisela mbilu, hikuva nilava kuvulavulanyana kufana ni xiphukuphuku! Kunene mikarhi minilehisela mbilu ni svosvi.</verse>
			<verse number="2">Namihisekela kukota lesvi Xikwembu na xona ximihisekelisaka xisvona. Niminyiketile ka Kriste kukota nhwanyana atengeke, lesvaku ava ni nuna mun'we ntsena anga Kriste.</verse>
			<verse number="3">Kambe, kufana ni lesvi nyoka yikanganyiseke Evha hi maqhinga ya yona, nachava lesvaku hi tindlela tin'wana miyanakanyu ya n'wina yingawonhiwa, kutani mingahasvikoti kulandzela Kriste hi kutinyiketa ni kutenga.</verse>
			<verse number="4">Hikuva loko kufika mun'wana, amijondzisa ta Yesu mun'wana, angali yena lweyi himijondziseke ta yena, kumbe loko miyamukela moya wun'wana, wungali wona lowu miwuyamukeleke, kumbe evhangeli yin'wana, yingali yona leyi miyiyamukeleke ka hina, mitwanana na svona hi ndlela yohlamalisa.</verse>
			<verse number="5">Niringanisa lesvaku ani lweyi ntsongo ka lava vangavona “vapostola lavakulu”.</verse>
			<verse number="6">Ningava lweyi angaliki xivulavuli xotlhariha, kambe vutivi ni na bzona; himitivisile svilo lesvi hinkwasvu hi matlhelo hinkwawu, hilaha hi svikoteke hakona.</verse>
			<verse number="7">Xana akuli kujoha ke, loko nititsongahatile lesvaku n'wina mitlakusiwa, ni loko nitwalisile Evhangeli ya Xikwembu ka n'wina, na ningakombelanga hakelo ke?</verse>
			<verse number="8">Nitekile sva mphamo wa mina wohuma ka tikereke tin'wana, ni mitirhela ha svona; xana akuli kuvakanganyisa ke? Nasvona, loko nili le ka n'wina, hambilesvi anili kupfumaleni, anitikiselanga munhu ni mun'we;</verse>
			<verse number="9">hikuva loko vamakwerhu lavahumaka Makedoniya vafikile, vanipfunile hi lesvotala lesvi anisvipfumala. Niringetile hi matimba kuvona lesvaku ningamitikiseli, kutani nahaya mahlweni ni yendlisa svosvo.</verse>
			<verse number="10">Hi ntiyiso wa Kriste lowunga ka mina, ningesiveliwi hi nchumu kutidzunisa mhakeni leyi, matikweni hinkwawu ya Akaya.</verse>
			<verse number="11">Hikolaho ka yini ke? Xana hi lesvi ningamirhandziki? Rirhandzu ra mina ka n'wina ritiva hi Xikwembu.</verse>
			<verse number="12">Hambi svilitano, nahataya mahlweni niyendla lesvi nisviyendlaka svosvi, lesvaku nitakala ninganyiki nkama ka lavalavaka kutidzunisa hi kuvula lesvaku va ni ntirho wofana ni wa hina.</verse>
			<verse number="13">Vanhu lavotano, i vapostola va mavunhwa, i vatirhi lavaxisaka, lavatiyendlaka onge i vapostola va Kriste.</verse>
			<verse number="14">Kutani asvihlamalisi, hikuva na yena Sathana, atiyendla onge i ntsumi ya kuvonakala.</verse>
			<verse number="15">Loko svilitano, asvihlamalisi loko malandza ya yena na wona matiyendla onge i malandza ya lesvolulama; kambe kuheteleleni, vatakuma lesviyelanaka ni mintirho ya vona.</verse>
			<verse number="16">Nitlhela nihlaya kambe, nili: Munhu angatshuki ayanakanya lesvaku ni xiphukuphuku; hambi svilitano, loko miyanakanya svosvo, niyamukeleni ni loko nili xiphukuphuku xoxo; nitshikeni nitidzunisanyana.</verse>
			<verse number="17">Lesvi nisvihlayaka svosvi, hi kutitshemba ni kutidzunisa hi ndlela leyi, ahimavulavulele ya xikriste, kambe i vuphukuphuku ntsena.</verse>
			<verse number="18">Lesvi vanhu lavotala vatidzunisaka hi sva vona sva laha misaveni, na mina nitatidzunisa.</verse>
			<verse number="19">Misvitsakela ngopfu kulehisela sviphukuphuku timbilu; mitlharihile svinene n'wina!</verse>
			<verse number="20">Loko munhu amiyendla svikarawa, ni loko amikanganyisa, ni loko aphanga sva n'wina, ni loko amilangutela hansi, ni loko amiyamasa, misviyamukela hinkwasvu.</verse>
			<verse number="21">Nivulavula na nili ni tingana, hikuva mina nive lweyi awolovaka. Kambe Loko munhu mun'wana atiya nhlana, atidzunisa hi xilo xin'wana (nihlaya svosvo kufana ni xiphukuphuku ), na mina ningatiya nhlana ni sviyendla.</verse>
			<verse number="22">Xana i Vaheberu? Na mina ni Muheberu. Xana i Vaisrayele? Na mina ni Muisrayele. Xana i vatukulu va Abrahamu? Na mina ni ntukulu wa yena.</verse>
			<verse number="23">Xana i malandza ya Kriste? Na mina ni nandza wa yena, kutlula vona (nivulavula tani hi loko nili munhu wa rihuhe). Nixanisekile kuvatlula, hi kutirha svononon'hwa, ni kupfaleliwa majele, ni kubiwa kutlulisa mpimo, ni kuva kusuhi ni kudlayiwa minkama yotala.</verse>
			<verse number="24">Nibiwile ka ntlhanu hi Vayuda, kuba kun'wana ni kun'wana kuli hi tinhonga ta makume manharhu ni ntlhanu ni mune.</verse>
			<verse number="25">Nibiwile kanharhu hi tinhonga; ni khandliwile kan'we hi maribze; kanharhu nihahlukeliwe hi tingalawa leti anili ka tona; nihetile vusiku hinkwabzu ni nhlekanhi hinkwawu na nili xiziveni xa lwandle.</verse>
			<verse number="26">Tiyendzweni ta mina letotala, nilave kujiwa hi milambu; nilave kudlayiwa hi svigevenga; nilave kudlayiwa hi valekwerhu; nilave kudlayiwa hi vamatiko; nilave kudlayiwa matini ni le mananga; nilave kujiwa hi mati ya lwandle; nilave kudlayiwa xikarhi ka vamakwerhu va mavunhwa;</verse>
			<verse number="27">nitikarhatile ni kutivavisa hi mintirho; hakanyingi nipfumale vurhongo, nitwe ndlala ni torha, hakanyingi nipfumalile svakuja, nikhomiwa hi xirhami, nipfumala ni sviyambalu.</verse>
			<verse number="28">Handle ka svin'wana lesvi ningasvihlayiki, na tikeliwa masiku hinkwawu ni kukarhateka moyeni, loko niyanakanya tikereke hinkwatu.</verse>
			<verse number="29">Loko mun'we atsanile, xana anitsananga na mina ke? Loko mun'wana awisiwa, xana na mina anitwi kuvava ngopfu ke?</verse>
			<verse number="30">Loko nifanele kutidzunisa, nitatidzunisa hi mhaka ya kutsana ka mina.</verse>
			<verse number="31">Xikwembu, Tatana wa Hosi Yesu, xinga xona lexifanelaka kudzunisiwa hilaha kungaheliki, xasvitiva lesvaku anihembi.</verse>
			<verse number="32">Le Damaska, ndhunankulu ya hosi Areta, yirindzile nyangwa wa munti wa Damaska, yilava kunikhoma;</verse>
			<verse number="33">kambe vanixixa hi xjinela rithangwini, na nili ndzeni ka ndzhava, kutani nipona mavokweni ya yena hi ndlela yoleyo.</verse>
		</chapter>
		<chapter number="12">
			<verse number="1">Anifanele kutidzunisa. Hambilesvi sviganifaneliki, nitavulavula hi mhaka ya svivono ni tinhlavutelo tohuma ka Hosi.</verse>
			<verse number="2">Nitiva munhu wa ka Kriste lweyi atlakuliweke ayisiwa tilweni ra vunharhu, kuhundze malembe ya khume na mune svosvi (kumbe aali mirini wa yena, kumbe aangali ka wona, anisvitivi, svotivawa hi Xikwembu).</verse>
			<verse number="3">Nitiva lesvaku munhu wakona (kumbe aali mirini wa yena, kumbe aangali ka wona, anisvitivi, svotivawa hi Xikwembu),</verse>
			<verse number="4">atlakuleliwile Paradiseni, atwa marito lamangahlayekiki, lawa munhu angapfumeleliwiki kumahlaya.</verse>
			<verse number="5">Nitatidzunisa hi munhu lweyi wotanu; kambe ningakala ningatidzunisi ha nexe, loko kungali ntsena hi takutsana ka mina.</verse>
			<verse number="6">Loko anilavile kutidzunisa, abzingatava vuphukuphuku, hikuva anitava nihlaya ntiyiso; kambe lesvi aningasviyendli, hikuva munhu mun'wana angatshuka ayanakanya lesvikulu ngopfu ha mina, kutlula lesvi asvivonaka, kumbe asvitwaka ka mina.</verse>
			<verse number="7">Kutani kuyendlela lesvaku ningatikulisi ngopfu hikolaho ka kusaseka lokukulu ka lesvi Xikwembu xingasvihlavutela ka mina, ninghenisiwile muntwa nyameni, yinga ntsumi ya Sathana, lesvaku yinihimetela.</verse>
			<verse number="8">Nikhongelile Hosi kanharhu hi mhaka ya xilo xoxo, lesvaku xisuka ka mina.</verse>
			<verse number="9">Kambe Hosi yite ka mina: “Timpsalu ta mina ka wena tiringene; hikuva matimba ya mina mahetiseka laha kunga ni kutsana kona.” Hikolaho nitatsaka ngopfu kutidzunisa hi ta kutsana ka mina, lesvaku matimba ya Kriste matayaka ka mina.</verse>
			<verse number="10">Hikolaho niyamukela hi kutsaka kutsana, ni maxangu, ni kukarhateka, ni kuxanisiwa, ni mahlomulu, hikolaho ka Kriste; hikuva loko nitsanile, hi kona ninga ni matimba.</verse>
			<verse number="11">Nitidzunisile, nive xiphukuphuku! Hi n'wina minisindziseke, kasi amitava mifanele kunidzunisa, hikuva hambi loko ningali nchumu, avanitlulanga ha nchumu, volavo vange i “vapostola lavakulu”.</verse>
			<verse number="12">Niminyikile vumboni bza lesvaku ni mupostola wa xiviri, hi kumilehisela mbilu svinene, ni kuyendla mahlori, ni svihlamaliso, ni mintirho ya matimba mahlweni ka n'wina.</verse>
			<verse number="13">Xana mitshama mitluliwa hi tikereke tin'wana? Hi yini ke, loko kungali ntsena hi lesvi ningamurhwexangiki ndzhwalu wonihlayisa? Nikhomeleni ka xihoxo xoxo!</verse>
			<verse number="14">Nitilungisele kuta ka vunharhu le ka n'wina; aningamitikiseli, hikuva anilavi svilo sva n'wina, kambe nilava n'wina vinyi; hikuva vana ahi vona lavafanelaka kuhlayisela vapsali axuma, kambe i vapsali lavafanelaka kuhlayisela vana.</verse>
			<verse number="15">Loko nilimina, nitanyiketa sva mina hi kutsaka, nasvona nitatinyiketa hi xiviri xa mina kumipfuna; lesvi nimirhandzaka kutlula mpimo, xana mina nifanele kurhandziwanyana ntsena ke?</verse>
			<verse number="16">Svatwala, animitikiselanga; kambe, hi kuvula ka n'wina, mili ni munhu wa maqhinga, kutani nimikanganyisile!</verse>
			<verse number="17">Xana nimijelelile hi mun'we wa lava nivarhumeke ka n'wina ke?</verse>
			<verse number="18">Nikhongotelile Tito kuta le ka n'wina; kutani nirhumile makwerhu mun'wana lesvaku amuheleketa. Xana Tito amijelelile ke? Xana yena na mina ahifambanga hi moya wun'we, ni le mintileni yin'we ke?</verse>
			<verse number="19">Nkarhi hinkwawu lowu, mipimisa lesvaku hi ringeta kutisasekisa mahlweni ka n'wina. Ahi svona! Hivulavula mahlweni ka Xikwembu, na hili va ka Kriste. Hinkwasvu lesvi, varhandziwa, i sva kumiyaka.</verse>
			<verse number="20">Nichava lesvaku, loko ni ta, nitamikuma na mingahafani ni lesvi nisvilavisaka xisvona, ni lesvaku na mina, mitanikuma na ningahafani ni lesvi misvilavisaka svona. Nichava lesvaku loko ni ta, nitakuma timholova, ni mavondzo, ni vumpsaka, ni kutirhandza, ni kurhuketelana, ni mahlevo, ni kutikukumuxa, ni madzolonga</verse>
			<verse number="21">Nichava lesvaku loko ni ta le ka n'wina, Xikwembu xa mina xingatlhela xinitsongahata mahlweni ka n'wina, kutani narila hikolaho ka lavotala lavajoheke khale, lavangahundzukangiki timhakeni ta vona letokala tingabasanga, ni ta vuwosvi, ni ta manyala, leti vangatiyendla.</verse>
		</chapter>
		<chapter number="13">
			<verse number="1">Leri i khambi ra vunharhu ka n'wina. Mhaka yin'wana ni yin'wana yitatiyisiwa hi milomo ya timboni timbirhi kumbe tinharhu.</verse>
			<verse number="2">Loko ni miyendzelile ka vumbirhi, ni svosvi hambi loko nilikule na n'wina, ni tsundzuxile lavajoheke khale, ni lavan'wana hinkwavu, kutani nahavatsundzuxa: Loko nitlhela ni ta, aningavatsetseleli,</verse>
			<verse number="3">lesvi milavaka xikombiso xa lesvaku Kriste avulavula ha mina. Yena angatsananga loko atirha xikarhi ka n'wina, matimba ya yena matirha xikarhi ka n'wina.</verse>
			<verse number="4">Aatsanile loko avambiwa xihambanwini, kambe svosvi, hi matimba ya Xikwembu, wahanya. Na hina, hatsana svin'we na yena, kambe matimba ya Xikwembu matahinyika vutomi bza yena, lesvaku hikota kutirha xikarhi ka n'wina.</verse>
			<verse number="5">Yanani mahlweni mitikamba, kuvona loko mahali kupfumeleni. Tiyanakanyeni! Xana amisvivoni lesvaku Yesu Kriste a le ka n'wina ke? Nkama wun'wana, mingatsandzeka kutiyanakanya!</verse>
			<verse number="6">Loko hili hina, natshemba lesvaku mitasvivona: Ahitsandzekanga!</verse>
			<verse number="7">Hikhongela Xikwembu lesvaku mingayendli xobiha ni xin'we; nkongometo, ahikukomba lesvaku hina hasvikota svosvo, kambe i kukomba lesvaku n'wina masvikota, hambi loko hina hingavonaka na hili vatsandzeki.</verse>
			<verse number="8">Hakunene hingakala hingalwi ni ntiyiso, kambe hitayima ntiyisweni.</verse>
			<verse number="9">Hitsakile loko hitsanile, ni loko n'wina mitiyile; kutani lesvi hisvikombelaka, hi lesvaku n'wina miva lavahetisekeke.</verse>
			<verse number="10">Lesviyendlaka lesvaku nitsala timhaka leti na ningasita le ka n'wina, hi lesvaku siku leri nifikaka ningatshuki nitirha na n'wina hi kunonon'hwa, hi matimba lawa Hosi yininyikeke wona. Hosi yininyikile wona kuyakisa, kungali kuhahlula.</verse>
			<verse number="11">Svosvi-ke, vamakwerhu, nili: Salani! Vanani lavahetisekeke; yamukelani kuchaveleliwa; miva ni kuyanakanya kun'we; mihanya hi kurhula; kutani Xikwembu xa rirhandzu ni xa kurhula xitava na n'wina.</verse>
			<verse number="12">Xewetanani hi kun'quntana kohlawuleka. Vahlawuliwa va Xikwembu hinkwavu vamirungula.</verse>
			<verse number="13">Timpsalu ta Hosi Yesu Kriste, ni rirhandzu ra Xikwembu, ni kuhlangana kun'we ni Moya Lowokwetsima, asvive na n'wina hinkwenu!</verse>
		</chapter>
	</book>
	<book number="48">
		<chapter number="1">
			<verse number="1">Mina Pawulo ninga mupostola, kungali hi kuhlawuliwa hi vanhu kumbe kurhumiwa hi munhu, kambe hi kurhumiwa hi Yesu Kriste ni Xikwembu Tatana lweyi amupfuxeke xikarhi ka vafi,</verse>
			<verse number="2">nitsala na nili ni vamakwerhu hinkwavu lavanga na mina halenu, hitsalela tikereke ta Galatiya, hili:</verse>
			<verse number="3">Timpsalu ni kurhula asvive na n'wina, svihuma ka Xikwembu Tatana wa hina, ni ka Hosi Yesu Kriste,</verse>
			<verse number="4">yena lweyi atinyiketeke hikolaho ka svijoho sva hina, lesvaku atahiponisa ka nguva leyobiha ya masiku lawa. Ayendle svosvo hi kuyingisa kurhandza ka Xikwembu Tatana wa hina;</verse>
			<verse number="5">Ka xona akuve kudzuneka hilaha kungaheliki! Amen.</verse>
			<verse number="6">Manihlamalisa: Hi nkamanyana wutsongo, mifularhele lweyi amivitaneke hi timpsalu ta Kriste, kutani mitsutsumela ka evhangeli yin'wana.</verse>
			<verse number="7">Kasi Evhangeli yin'wana ayikona. Nihlaya lesvi hikuva ku ni van'wana lava vamipfilunganyisaka tinhloko, lavaringetaka kujikisa Evhangeli ya Kriste.</verse>
			<verse number="8">Kambe hambi loko hina kumbe ntsumi yohuma tilweni, hingatshuka himijondzisa Evhangeli yin'wana handle ka leyi hitshamaka himijondzisa yona, mujondzisi wotanu aarhukiwe!</verse>
			<verse number="9">Kufana ni lesvi hitshamaka himibzela, ni svosvi nitlhela nakambe niku: Loko mun'wana amijondzisa Evhangeli yin'wana handle ka leyi miyiyamukeleke, aarhukiwe!</verse>
			<verse number="10">Xana svosvi svikomba lesvaku ninavela kukhensiwa hi vanhu kumbe hi Xikwembu ke? Xana ni vonaka na nili lweyi aringetaka kutsakisa vanhu ke? Loko onge naharingeta kuyendla svosvo, aningatava mutirhi wa Kriste.</verse>
			<verse number="11">Namitsundzuxa, vamakwerhu, lesvaku Evhangeli leyi nimijondziseke yona, ayihumanga ka vanhu.</verse>
			<verse number="12">Aniyikumanga ka munhu ni mun'we, anga kona ni mun'we lweyi anijondziseke yona. Yesu Kriste hi xiviri xa yena, hi yena lweyi angayihlavutela ka mina.</verse>
			<verse number="13">Mitwile lesvi anihanyisa svona khale, loko na ha hanya Xiyuda. Mitiva hilaha ningaxanisa ni kuhelisa kereke ya Xikwembu hakona, ningatsetseleli munhu.</verse>
			<verse number="14">Hikuhanya Xiyuda, anitlula lavotala vatintanga ta mina xikarhi ka va ka hina, nili karhi nihisekela ngopfu mikhuva ya vatatana va hina.</verse>
			<verse number="15">Kambe Xikwembu lexi xinihlawuleke na ningasi velekiwa, xinivitanile hi timpsalu ta xona;</verse>
			<verse number="16">xisvitsakelile kuhlavutela N'wana wa xona ka mina, lesvaku nitamutwalisa ndzeni ka vamatiko. Nkameni wolowo, anivutisanga munhu,</verse>
			<verse number="17">na svona, anitlhantukelanga Yerusalema ka lava vanganirhangela kuva vapostola, kambe niyile xikan'we le Arabiya, ndzhaku nivuyela Damaska.</verse>
			<verse number="18">Kutani, ndzhaku ka malembe manharhu, hi kona ni tlhantukeleke Yerusalema kuyavonana na Petrosi, kutani nixwe na yena masiku ya khume na ntlhanu.</verse>
			<verse number="19">Kambe anivonananga na mun'we wa vapostola lavan'wana, handle ka Yakobe makwavu wa Hosi.</verse>
			<verse number="20">Timhaka leti nimitsalelaka tona titiyile, nihlaya svosvo mahlweni ka Xikwembu, anihembi.</verse>
			<verse number="21">Ndzhaku ka svona niyile matlhelweni ya Siriya na Kilikiya.</verse>
			<verse number="22">Kambe nkameni wolowo, tikereke ta Kriste letinga Yudeya, atingasinivona hi mahlo;</verse>
			<verse number="23">ntsena atitwile van'wana loko vaku: “Munhu lweyi khale aahixanisa ni kuringeta kuhelisa ta kupfumela, svosvi ajondzisa tona.”</verse>
			<verse number="24">Kutani atidzunisa Xikwembu hikolaho ka mina.</verse>
		</chapter>
		<chapter number="2">
			<verse number="1">Ndzhaku ka malembe ya khume ni mune, nitlhele ni tlhantukela Yerusalema na nili na Barnaba, kutani niteka na Tito.</verse>
			<verse number="2">Nitlhantukele kona hi kuhlavuteliwa hi Xikwembu. Nivonanile ni vafambisi vakona hi tlhelo, kutani nivahlayela Evhangeli leyi niyitwaliseke ndzeni ka vamatiko. Aningalavi lesvaku lesvi nisvitirheke, ni lesvi nisvitirhaka svosvi, svihundzuka ntirho wa mahala.</verse>
			<verse number="3">Na Tito lweyi anili na yena, hambilesvi anga Mugriki, angasindzisiwanga kuyimba.</verse>
			<verse number="4">Mhaka yipfuxiwile hikolaho ka vanhu van'wana lavatiyendlaka vakriste, vangalava ngheneke xikarhi ka hina hi kukanganyisa, valava kuvona kutshunxeka loku hinga nakona ka Yesu Kriste; avalava kuhiyendla svikarawa;</verse>
			<verse number="5">ahipfumelanga ni siku ni rin'we kutiveka hansi ka vona, kambe hilavile lesvaku ntiyiso wa Evhangeli wuhlayiseliwa n'wina svinene.</verse>
			<verse number="6">Kambe lava avavoneka onge hi vona vafambisi kumbe avali vona, kumbe avangali vona, ka mina ahi mhaka, Xikwembu axiyi hi nghohe, nili: Vafambisi vakona avayengetelanga nchumu ka mina.</verse>
			<verse number="7">Matshan'wini ya svosvo, vasvivonile lesvaku ni rhwexiwile ntirho wojondzisa Evhangeli ka lavangayimbangiki, tani hi Petrosi ka lavayimbeke.</verse>
			<verse number="8">Hikuva Xikwembu lexinyikeke Petrosi matimba ya kuva mupostola ka lavayimbeke, na mina xininyikile matimba ya kuva mupostola ka vamatiko.</verse>
			<verse number="9">Hikolaho, Yakobe, na Petrosi, na Yohani, lavalangutiwaka vali vona vafambisi va kereke, vawuvonile nkateko lowu Xikwembu xininyikeke wona, kutani vahikhome hi xiyandla, mina na Barnaba, kufunga kutirhisana ka vona na hina: Hina hitaya ka vamatiko, vona vaya ka lavayimbeke.</verse>
			<verse number="10">Ntsena vahikhongotele lesvaku hiyanakanya svisiwana, kutani hi svolesvi na mina anihisekela kuyendla svona.</verse>
			<verse number="11">Kambe loko Petrosi atile le Antiyoka, nimukongomile, nimulaya hikuva aahoxile.</verse>
			<verse number="12">Hikuva loko kungasifika van'wana lavarhumiweke hi Yakobe, aaja ni vamatiko; kambe loko varhumiwa lava vafika, asuka, ayatshama tlhelweni, hi kuchava kuvoniwa hi ntlawa wa lavayimbeke.</verse>
			<verse number="13">Vayuda van'wana lava avali kona, na vona vatluleliwile hi vukanganyisi bza Petrosi, Barnaba akondza akokiwa na yena hi kukanganyisa koloko.</verse>
			<verse number="14">Kambe loko nivonile lesvaku lesvi avasviyendla asvingafambelani ni ntiyiso wa Evhangeli, nibzelile Petrosi mahlweni ka vona hinkwavu, niku: “U Muyuda wena hi kuvelekiwa, kambe uhanya hi mukhuva wa vamatiko, kungali wa Vayuda; hikolaho ka yini usindzisa vamatiko kuhanya hi mukhuva wa Vayuda ke?”</verse>
			<verse number="15">Hina hi Vayuda hi kuvelekiwa, ahi vamatiko vanga “vajohi”.</verse>
			<verse number="16">Hambi svilitano, hitiva lesvaku munhu angayendliwi lweyi alulameke mahlweni ka Xikwembu hi kuhlayisa Nawu, kambe kuli ntsena hi kupfumela ka Yesu Kriste; kutani hina hipfumelile ka Yesu Kriste, lesvaku hiyendliwa lavalulameke hi kupfumela ka yena, kungali hi kuhlayisa Nawu; hikuva kutsaliwile lesvi: “Aku na munhu ni mun'we lweyi angatayendliwa lweyi alulameke hi kuhlayisa Nawu.”</verse>
			<verse number="17">Kambe, hi kuringeta ka hina kuyendliwa lavalulameke ka Kriste, hikumiwa na hili “vajohi” na hina, xana svihlaya lesvaku Kriste aseketela kujoha ke? Nikutsongo!</verse>
			<verse number="18">Loko nitlhela nipfuxa mikhuva leyi aniyihahlulelile, hi kona ningatatikomba na nili muhoxi hakunene.</verse>
			<verse number="19">Loko ali mina, Nawu wunidlayile. Hi tlhelo ra Nawu mina anifile, lesvaku nitahanyela Xikwembu. Kriste avambiwile kutani nivambiwile na yena;</verse>
			<verse number="20">hi kolaho, angahali mina lweyi ahanyaka, kambe i Kriste lweyi ahanyaka ka mina. Svosvi, loko nihanya mirini, nihanya hi kupfumela, kunga kupfumela ka N'wana wa Xikwembu lweyi anirhandzeke, ava atinyiketa hikolaho ka mina.</verse>
			<verse number="21">Anifularheli timpsalu ta Xikwembu, hikuva loko vanhu vangayendliwa lavalulameke hi mhaka ya kuhlayisa Nawu, svihlaya lesvaku kufa ka Kriste akupfunanga nchumu.</verse>
		</chapter>
		<chapter number="3">
			<verse number="1">Yo! Vagalatiya, sviphukuphuku ndzin'wina! Mixengiwile hi mani xana, n'wina lava mihlamuseliweke svinene ta kuvambiwa ka Yesu Kriste xihambanwini, onge hi loko svihumelelile na misvivona hi mahlo?</verse>
			<verse number="2">Nibzeleni mhaka yili yin'we ntsena: Xana minyikiwile Moya hi lesvi mihlayiseke Nawu ke, kumbe xana hi lesvi mipfumeleke Evhangeli, siku leri mingayitwa ke?</verse>
			<verse number="3">Xana mingava sviphukuphuku hi ndlela leyi ke? Lesvi misunguleke hi sva Moya, milava kuyahetelela hi sva misava ke?</verse>
			<verse number="4">Xana lesvikulu lesvi svimihumeleleke, svingava svihundzukile sva hava ke? Hakunene asvivanga sva hava!</verse>
			<verse number="5">Xana lweyi amiyavelaka Moya, atlhela ayendla svihlamaliso xikarhi ka n'wina, asviyendla hi mhaka ya lesvi mihlayisaka Nawu, kumbe hi lesvi mipfumeleke Evhangeli, siku leri mingayitwa, ke?</verse>
			<verse number="6">Tsalwa rili: “Abrahamu apfumelile ka Xikwembu, kutani hikolaho ka svosvo, Xikwembu ximuhlayile lweyi wolulama.”</verse>
			<verse number="7">Kutani-ke, masvivona lesvaku lavanga ni kupfumela, hi vona vanga vana va Abrahamu va xiviri.</verse>
			<verse number="8">Matsalwa mahlayile khale lesvaku Xikwembu axilava kuyendla vamatiko vava lavalulameke hi kupfumela; hi kolaho, Abrahamu ativisiwile Evhangeli loko svahali kule, hi marito lamange: “Tinxaka hinkwatu ta misava titakatekisiwa hikolaho ka wena.”</verse>
			<verse number="9">Hikolaho, lavanga ni kupfumela vakuma nkateko wun'we na Abrahamu mupfumeli.</verse>
			<verse number="10">Hinkwavu lavatitshembaka hi lesvi vahlayisaka Nawu, va le kurhukiweni, hikuva Matsalwa mali: “Mun'wana ni mun'wana lweyi atsandzekaka kuhlayisa ni kuyendla hinkwasvu lesvitsaliweke bukwini ya Nawu, a le kurhukiweni.”</verse>
			<verse number="11">Loko svilitano, svi le rivaleni lesvaku aku na munhu ni mun'we lweyi angayendliwaka wolulama mahlweni ka Xikwembu hi mhaka ya lesvi ahlayisaka Nawu; hikuva kuhlayiwile lesvi: “Lweyi ayendliwaka wolulama hi kupfumela, atahanya.”</verse>
			<verse number="12">Kambe Nawu ni kupfumela asvifambelani, hikuva Nawu wute: “Munhu ahanya hi kuyendla lesvi Nawu wuleletaka svona.”</verse>
			<verse number="13">Kriste ahiponisile khombzeni ra xirhuko xa Nawu, hi kutiyendla lweyi arhukiweke hikolaho ka hina, hikuva Matsalwa mali: “Akurhukiwe mun'wana ni mun'wana lweyi ahayekiweke mhandzeni.”</verse>
			<verse number="14">Hi svolesvi Kriste asviyendleke, lesvaku nkateko lowu Xikwembu xiwunyikeke Abrahamu wufika ka vamatiko ha Yesu Kriste, ni lesvaku, hi kupfumela, hiyamukela nyiko ya Moya leyi hitshembisiweke yona.</verse>
			<verse number="15">Vamakwerhu, nitamifananisela hi lesvihumelelaka vanhwini siku rin'wana ni rin'wana: Loko ntwananu wutiyisiwile, hambi kuli xikarhi ka vanhu, aku na lweyi angawu helisaka, kumbe kuyengetela svin'wana ka wona.</verse>
			<verse number="16">Svosvi-ke, svitshembiso svinyikiwile Abrahamu ni wa rixaka ra yena; akuhlayiwanga “ni va tixaka”, wonge hi loko kuvuliwa lavotala; kambe kuhlayiwile “ni wa rixaka ra yena”, hi lesvaku munhu mun'we anga Kriste.</verse>
			<verse number="17">Lesvi nihlayaka svona hi lesvi: Nawu lowu wungata ndzhaku ka malembe ya mune wa madzana ni makume manharhu (430), awuhelisi ntwananu lowutiyisiweke khale hi Xikwembu, ni xitshembiso xa xona axicukumetiwi.</verse>
			<verse number="18">Hikuva loko ndzhaka yinyikiwa hi mhaka yohlayisa Nawu, ayahanyikiwi hikolaho ka xitshembiso; kasi Xikwembu xinyikile Abrahamu ndzhaka hi xitshembiso ntsena.</verse>
			<verse number="19">Loko svilitano, xana Nawu wutirhile yini ke? Wutisiwile ndzhaku, kukomba lesvi kujoha kunga svona, kukondza kuhumelela lweyi “wa rixaka”, lweyi xitshembiso xiyendleliweke yena. Nawu wutisiwile hi tintsumi, tiwunyika muhlanganisi hi voko.</verse>
			<verse number="20">Loko kuli ni muhlanganisi, svihlaya lesvaku munhu ahi mun'we mhakeni, kasi Xikwembu xona i xin'we.</verse>
			<verse number="21">Loko svilitano, xana Nawu wulwa ni svitshembiso sva Xikwembu ke? Nisvitsongo! Hikuva loko onge kuvekiwile Nawu lowu wukotaka kunyika vanhu vutomi, vanhu avatayendliwa lavalulameke hi kuhlayisa Nawu;</verse>
			<verse number="22">kambe Matsalwa mahlaya lesvaku hinkwasvu svifumiwa hi vujohi, lesvaku xitshembiso lexifambelanaka ni kupfumela ka Yesu Kriste, xinyikiwa ntsena lavapfumelaka.</verse>
			<verse number="23">Loko kupfumela kungasita, ahibohiwile hi Nawu, hifumiwa hi wona, kufikela loko kupfumela loku akufanela kuta, kuhlavuteliwile.</verse>
			<verse number="24">Hikolaho, Nawu awuli mufambisi wa hina kufikela loko Kriste atile, lesvaku hitayendliwa lavalulameke hi mhaka ya kupfumela.</verse>
			<verse number="25">Kambe svosvi, lesvi kupfumela kufikeke, ahahali hansi ka mufambisi wakona.</verse>
			<verse number="26">Hikuva ka Yesu Kriste hinkwenu mi vana va Xikwembu hi mhaka ya kupfumela.</verse>
			<verse number="27">Hinkwenu lava mingatsakamisiwa ka Kriste, miyambalile Kriste.</verse>
			<verse number="28">Hikolaho, aku na Muyuda kumbe Mugriki, aku na xikarawa kumbe mutshunxeki, aku na wanuna kumbe wansati, hikuva hinkwenu miwun'we ka Yesu Kriste.</verse>
			<verse number="29">Kutani, loko mili va ka Kriste, svihlaya lesvaku mi rixaka ra Abrahamu, mivaji va ndzhaka hikolaho ka xitshembiso.</verse>
		</chapter>
		<chapter number="4">
			<verse number="1">Lesvi ni svihlayaka hi lesvi: Loko, maja ndzhaka ahali xihlangi, angatluli xikarawa, hambilesvi anga yena n'winyi wa ndzhaka hinkwayu;</verse>
			<verse number="2">alehansi ka vahlayisi va yena ni valanguteli va rifuwo ra yena, kukondza kufika siku lerivekiweke hi tatana wa yena.</verse>
			<verse number="3">Svixitanu na hina: Loko hingasikula Moyeni, ahili svikarawa sva mimoya leyifumaka misava leyi.</verse>
			<verse number="4">Kambe loko nkama wufikile hi ndlela leyi yihetisekeke, Xikwembu xirhumile N'wana wa xona, lweyi avelekiweke hi wansati, avelekiwa na ali hansi ka Nawu,</verse>
			<verse number="5">lesvaku atakutsula lava avali hansi ka Nawu, ni lesvaku hitayamukela xiyimu xa vana va Xikwembu.</verse>
			<verse number="6">Kukomba lesvaku mi vana va xona, Xikwembu xichelile Moya wa N'wana wa xona timbilwini ta hina, wunga Moya lowuhuwelelaka wuku: “Aba, Tatana!”</verse>
			<verse number="7">Hikolaho wena awahali xikarawa, kambe n'wana; kutani lesvi unga n'wana, u mujandzhaka hi kurhandza ka Xikwembu.</verse>
			<verse number="8">Khale, loko mingasitiva Xikwembu, amili svikarawa mitirhela svikwembu lesvi hi ntumbuluku svinga sva hava.</verse>
			<verse number="9">Kambe lesvi namuntlha mitivaka Xikwembu (kumbe ningaku, lesvi namuntlha Xikwembu ximitivaka), xana sviyendlisa kuyini lesvaku mitlhelela ka mimoya leyi ya khale, leyitsaneke ya misava leyi ke? Hikolaho ka yini milava kutlhela mihundzuka svikarawa sva yona ke?</verse>
			<verse number="10">Mitiva kuvekisa masiku man'wana, ni tihweti, ni tinguva, ni malembe!</verse>
			<verse number="11">Manichavisa, onge hi loko lesvi ningatikarhata nimiyendlela svona svingapfunanga nchumu.</verse>
			<verse number="12">Na mikombela vamakwerhu, hundzukani lavafanaka na mina, hikuva na mina nihundzukile lweyi afanaka na n'wina. Aminihoxelanga ha nchumu;</verse>
			<verse number="13">matsundzuka lesvaku i kuvabza ka mina lokunganinyika nkama womijondzisa Evhangeli kusunguleni.</verse>
			<verse number="14">Hambi svilitano, aminisolanga kumbe kuninyenya hi mhaka ya vuvabzi bza mina, lebzi abzili ndzingo ka n'wina; kambe miniyamukelile tani hi loko nili ntsumi ya Xikwembu, tani hi loko miyamukela Yesu Kriste.</verse>
			<verse number="15">Kuyohumelela yini, lesvi khale amitshama na mitsakile? Hikuva ningatiyisa lesvaku, loko onge kahali khale ka n'wina, amitava mitixokole ni mahlo mininyika wona loko svikoteka.</verse>
			<verse number="16">Xana svosvi nihundzukile nala wa n'wina hi kumibzela ntiyiso ke?</verse>
			<verse number="17">Vanhu lavaya van'wana vatikarhatela n'wina, kambe ava na moya lowunene; valava ntsena kumihambanisa na mina, lesvaku mitatikarhatela vona.</verse>
			<verse number="18">Asvibihanga kutikarhatela van'wana masiku hinkwawu, loko moya wuli lowunene, nasvona kungali ntsena hi loko nili na n'wina.</verse>
			<verse number="19">Vana vanga, kufana ni mamana lweyi alun'waka, nitwa kuvava nakambe hikolaho ka n'wina, kufikela loko xivumbeko xa Kriste xivonake xikarhi ka n'wina.</verse>
			<verse number="20">Anitanavela ngopfu kuva xikarhi ka n'wina svosvi, nitavulavula na n'wina hi ndlela yin'wana, hikuva ni le kukarhatekeni hi tlhelo ra n'wina.</verse>
			<verse number="21">Minganibzela, n'wina lavatsakelaka kuva hansi ka Nawu: Xana amisvitwi lesvi Nawu wuhlayaka svona ke?</verse>
			<verse number="22">Hikuva Matsalwa mahlaya lesvaku Abrahamu aali ni vana vambirhi vaxinuna, mun'we avelekiwile hi nsati wa yena wa xikarawa, mun'wana hi nsati lweyi atekiweke wokala angali xikarawa.</verse>
			<verse number="23">Kambe n'wana wansati lweyi wa xikarawa, avelekiwile kufana ni vanhu hinkwavu; kasi n'wana wansati lweyi wa kutekiwa avelekiwile hikolaho ka xitshembiso.</verse>
			<verse number="24">Timhaka leti i kupimanisa: Vavasati lavambirhi i mintwananu mimbirhi; mun'we, anga yena Agar, ahuma ntshaveni ya Sinayi, vana va yena vavelekeliwe vukarawa;</verse>
			<verse number="25">Agar i ntshava ya Sinayi, tikweni ra Arabiya, kutani afanisa doropa ra svosvi ra Yerusalema, hikuva ri le vukaraweni svin'we ni vana va rona.</verse>
			<verse number="26">Kambe Yerusalema wa le tilweni atshunxekile, kutani hi yena mamana wa hina.</verse>
			<verse number="27">Hikuva kutsaliwile lesvi: “Tsaka wena mhika, lweyi angavelekiki svihlangi, bana nkulungwana lowukulu, wena lweyi ungatwiki kulumiwa ka kuveleka; hikuva wansati lweyi angatshikiwa, atava ni vana votala kutlula wansati lweyi anga ni nuna.”</verse>
			<verse number="28">Svosvi-ke, n'wina vamakwerhu, mi vana va xitshembiso kufana na Izaki.</verse>
			<verse number="29">Nasvona, kufana ni lesvi, nkameni wolowo, n'wana wa kuvelekiwa kukota vanhu hinkwavu angaxanisa n'wana wa kuvelekiwa hi matimba ya Moya, ni svosvi svahalitano.</verse>
			<verse number="30">Kambe Matsalwa mali yini ke? Mali: “Hlongola nsati lweyi wa xikarawa ni n'wana wa yena, hikuva n'wana wa xikarawa angakala angayaveliwi ndzhaka svin'we ni n'wana wansati wa kutekiwa lweyi angaliki xikarawa.”</verse>
			<verse number="31">Hikolaho, vamakwerhu, hina ahi vana va xikarawa, kambe hi vana va nsati wa kutekiwa, lweyi angaliki xikarawa.</verse>
		</chapter>
		<chapter number="5">
			<verse number="1">Hi tshunxiwile hi lesvi Kriste ahitshunxeke. Hikolaho, yimani mitiya, mingahatlheleni mitiveka hansi ka ndzhwalu wa vukarawa.</verse>
			<verse number="2">Masvivo, mina Pawulo ni mibzela lesvi: Loko mipfumela kuyimbisiwa, svihlaya lesvaku Kriste angamipfuni nchumu nikutsongo.</verse>
			<verse number="3">Nilava kuyengeta nitiyisa kambe, ka mun'wana ni mun'wana lweyi apfumelaka kuyimbisiwa, lesvaku afanela kuyendla hinkwasvu lesvi Nawu wuleletaka svona.</verse>
			<verse number="4">Mitihambanisile na Kriste, n'wina hinkwenu lavarhandzaka kuyendliwa lavalulameke mahlweni ka Xikwembu hi mhaka ya kuhlayisa Nawu; miwele kule ni timpsalu ta Xikwembu.</verse>
			<verse number="5">Loko ali hina, hi ni kutshemba ka lesvaku Xikwembu xitahiyendla lavalulameke mahlweni ka xona, kutani hi svona lesvi hisvilangutelaka, hi matimba ya Moya lowutirhaka ka hina, hi kupfumela loku hinga nakona.</verse>
			<verse number="6">Hikuva ka Yesu Kriste, kuyimba kumbe kuva munhu wokala angayimbanga, asvivuli nchumu, kambe lexinga xona i kupfumela loku kutirhaka hi rirhandzu.</verse>
			<verse number="7">Amilikarhi mitsutsuma svinene! I mani lweyi angamisivela kuyingisa ntiyiso?</verse>
			<verse number="8">Kuxisiwa loku akuhumi ka Xikwembu lexi ximivitaneke.</verse>
			<verse number="9">“Comela ritsongo rikukumuxa mbila hinkwayu”, hilaha svivuliwaka hakona.</verse>
			<verse number="10">Mina ni ni kutshemba ka lesvaku, lesvi hinga va Hosi hinkwerhu, amingavi ni miyanakanyu yohambana ni ya mina, ni lesvaku lweyi amipfilunganyisaka, atakuma kuyavanyisiwa ka yena, hambi angava mani na mani.</verse>
			<verse number="11">Kambe loko mina nahajondzisa hi ta kuyimba, vamakwerhu, xana nahaxanisiwa hikolaho ka yini? Hikuva, loko svilitano, kujondzisa ka mina hi ta xihambanu akungatakwatisa munhu.</verse>
			<verse number="12">Asvitava svona loko vanhu lava vamipfilunganyisaka, vangayimi kolaho, kambe vatitshena xikan'we.</verse>
			<verse number="13">Loko ali n'wina vamakwerhu, mivitaniwile lesvaku miva lavatshunxekeke; kambe mingateki kutshunxeka ka n'wina, mikuhundzula mpfumelelo wo yendla lesvi ntumbuluku wa n'wina wa laha misaveni wusvinavelaka; matshan'wini ya svosvo, tirhelanani hi rirhandzu.</verse>
			<verse number="14">Hikuva Nawu hinkwawu wuhlanganisiwa hi kulerisa lokunge: “Rhandza munhukuloni kufana ni loko utirhandza.”</verse>
			<verse number="15">Kambe loko milumana ni kukakatlulana, tivoneleni lesvaku mingahetani hi rixaka.</verse>
			<verse number="16">Lesvi nisvihlayaka hi lesvi: Fambani hi Moya, kutani mingakala mingakolwisi kunavela ka ntumbuluku wa n'wina wa nyama;</verse>
			<verse number="17">hikuva kunavela ka nyama kulwa ni Moya; nasvona kunavela ka Moya kulwa ni nyama. Svilo lesvi svimbirhi svalwetana, kutani mahluleka kuyendla lesvi milavaka kusviyendla.</verse>
			<verse number="18">Kambe loko mifambisiwa hi Moya, amile hansi ka Nawu.</verse>
			<verse number="19">Mintirho ya ntumbuluku wa nyama yi le rivaleni: I kuwosva ni mikhuva ya chaka ni manyala,</verse>
			<verse number="20">ni kuphahla svikwembu sva hava ni xiloyiloyi ni rivengo ni timholova ni vukwele ni kukariha ni vutirhandzi ni kuyavana ni kulwetana,</verse>
			<verse number="21">ni mavondzo ni vudakwa ni magolo ni svofana ni svosvo. Namitsundzuxa, hilaha nitshamaka nimitsundzuxa hakona, lesvaku lavayendlaka svofana ni lesvo, vangakala vangavi na kuyaveliwa kufumeni ka Xikwembu.</verse>
			<verse number="22">Kasi mihandzu ya Moya i rirhandzu ni kutsaka ni kurhula ni kuleha mbilu ni vunene ni kunyika ni kutshembeka</verse>
			<verse number="23">ni timpsalu ni kutikhoma. Awukona Nawu lowulwaka ni svofana ni lesvo.</verse>
			<verse number="24">Lavanga va ka Kriste Yesu va vambile nyama ni sva yona, svifa; avahasvihisekeli, avahasvinaveli.</verse>
			<verse number="25">Lesvi Moya uhinyikeke vutomi, ahihanyeni hi kulerisa ka wona.</verse>
			<verse number="26">Hingatshukeni hitilavela kutidzunisa ka hava; ahichaveni kupfukana ni kutshohokana.</verse>
		</chapter>
		<chapter number="6">
			<verse number="1">Vamakwerhu, loko mun'wana akumiwa na ali karhi ayendla xihoxo, n'wina lava minga va Moya, muvuyiseni hi moya wa musa. Ka mun'wana ni mun'wana wa n'wina, nili, tivonele lesvaku na wena ungaringiwi.</verse>
			<verse number="2">Rhwalelanani mindzhwalu, kutani, hi kuyendlisa svosvo, mitava mihetisa Nawu wa Kriste.</verse>
			<verse number="3">Hikuva loko mun'wana ayanakanya lesvaku yena xanchumu, kasi ahi nchumu, watikanganyisa.</verse>
			<verse number="4">Mun'wana ni mun'wana aakambisise ntirho wa yena, kuli kona angakotaka kutidzunisa hi sva yena, kungali hi sva mun'wana;</verse>
			<verse number="5">hikuva mun'wana ni mun'wana atarhwala ndzhwalu wa yena.</verse>
			<verse number="6">Lweyi ajondzisiwaka Rito, aapambulele mujondzisi wa yena svilo svosaseka hinkwasvu lesvi anga na svona.</verse>
			<verse number="7">Mingatshukeni mitixisa: Xikwembu axivungunyiwi; xin'wana ni xin'wana lexi munhu axibzalaka, atatshovela xona;</verse>
			<verse number="8">lweyi abzalaka sva kutsakisa ntumbulukwini wa yena wa nyama, atatshovela sva kubola lesvihumaka ka ntumbuluku wa yena wolowo; kambe lweyi abzalaka svakutsakisa Moya, atatshovela lesvihumaka ka Moya, bzinga vutomi lebzingaheliki.</verse>
			<verse number="9">Loko hili karhi hiyendla lesvinene, hingakarhaleni, hikuva hitatshovela hi nkama wakona, loko hingaheli mbilu.</verse>
			<verse number="10">Hikolaho, minkama hinkwayu loko svikoteka, ahiyendleleni vanhu hinkwavu lesvinene, ngopfungopfu va njangu wa lavapfumeleke.</verse>
			<verse number="11">Vonani maletera makulu lawa ni mitsalelaka hi wona! Kutsala mina hi nexe, hi voko ra mina.</verse>
			<verse number="12">Hinkwavu lavaringetaka kutikomba vali lavanene ni kutidzunisa hi svilo sva laha misaveni, hi vona lava vamisindzisaka kuyimba; vayendlela ntsena lesvaku vatakala vangaxanisiwi hikolaho ka xihambanu xa Kriste;</verse>
			<verse number="13">hikuva hambi valilava vasindzisaka sva kuyimba, avahlayisi Nawu, kambe vanavela ntsena lesvaku miyimba, vatakota kutidzunisa hi kuvula lesvaku mi ni mfungu wakona mirini wa n'wina.</verse>
			<verse number="14">Loko ali mina, asvive kule na mina kutidzunisa, loko kungali hi xihambanu xa Hosi ya hina Yesu Kriste, hikuva hikolaho ka xihambanu xa yena, sva misava ka mina svivambiwile svifa, na mina nifile hi tlhelo ra sva misava.</verse>
			<verse number="15">Hikuva, hambi munhu ayimbile kumbe angayimbanga, asvihlayi nchumu. Mhaka leyikulu i kuva xivumbiwa leximpsha.</verse>
			<verse number="16">Kurhula ni kutsetseleliwa asvive henhla ka hinkwavu lavafambaka hi nawu lowu, ni ka vanhu hinkwavu va Xikwembu.</verse>
			<verse number="17">Kusukela svosvi, aningahakarhatiwi hi munhu hikuva svivati lesvi ninga na svona mirini, i mfungu wa lesvaku ni xikarawa xa Yesu.</verse>
			<verse number="18">Timpsalu ta Hosi ya hina Yesu Kriste ative ni mimoya ya n'wina vamakwerhu. Amen!</verse>
		</chapter>
	</book>
	<book number="49">
		<chapter number="1">
			<verse number="1">Mina Pawulo, mupostola wa Kriste Yesu hi kurhandza ka Xikwembu, nitsalela vakwetsimi va Xikwembu [lavanga le Efesa], lavatshembekaka ka Yesu Kriste, nili:</verse>
			<verse number="2">Timpsalu ni kurhula asvive na n'wina, svihuma ka Xikwembu Tatana wa hina, ni le ka Hosi Yesu Kriste.</verse>
			<verse number="3">Akudzunisiwe Xikwembu, Tatana wa Hosi ya hina Yesu Kriste, lexingahikatekisa ka Kriste hi minkateko ya moya wa kuhambanahambana, henhla matilweni:</verse>
			<verse number="4">Ni loko misava yingasitumbuluxiwa, Xikwembu axihihlawulile ka Kriste, lesvaku hitava lavahlawulekeke ni kupfumala nandzu mahlweni ka xona.</verse>
			<verse number="5">Hikolaho ka rirhandzu ra xona, xilulamisile khale lesvaku, ha Yesu Kriste, xitahitshineta kusuhi na xona, xihiyendla vana va xona. Lesvi, akuli kurhandza ka xona ni makungu ya xona,</verse>
			<verse number="6">kuyendlela lesvaku hixidzunisa ni kuxitwalisa hi mhaka ya timpsalu ta xona, leti xihinyikeke ka N'wana wa xona lweyi arhandzekaka.</verse>
			<verse number="7">Hikuva, hi kufa ka Kriste, haponisiwa, hirivaleliwa svijoho sva hina. Timpsalu ta Xikwembu i tikulu ngopfu,</verse>
			<verse number="8">tinga leti xingahichululela tona! Hi vutlhari hinkwabzu bza xona ni kuyanakanya hinkwaku ka xona,</verse>
			<verse number="9">Xikwembu xiyendlile lesvi kusukela khale axilava kusviyendla ha Kriste: Xihitivisile kurhandza ka xona loku akufihliwile,</verse>
			<verse number="10">loku axilava kukuyisa mahlweni, minkama yakona yikondza yihetiseka. Kurhandza ka xona i kuhlanganisa svivumbiwa hinkwasvu, sva le matilweni ni sva laha misaveni, nhloko ya svona ava Kriste.</verse>
			<verse number="11">Hakunene Xikwembu xiyendla hinkwasvu hilaha xirhandzaka hakona ni hilaha xipimaka hakona, kutani xihlawule hina Vayuda kuva vamajandzhaka va xona ka Kriste, hi kutilulamisela ka xona ka khale,</verse>
			<verse number="12">kuyendlela lesvaku hina hinga lavosungula kuva ni kutshemba ka Kriste, hidzunisa kutwala ka xona Xikwembu.</verse>
			<verse number="13">Asvili tano na n'wina vamatiko, loko mitwile Rito ra ntiyiso, anga Evhangeli ya kuponisiwa ka n'wina: Mipfumelile ka Kriste, kutani Xikwembu ximifungile hi Moya Lowokwetsima lowu axitshembisile kuminyika wona.</verse>
			<verse number="14">Moya lowu i xitshembiso xa ndzhaka ya hina leyi hingatayikuma, leyi Xikwembu xinyikaka kutshunxeka loku kuhetisekeke ka lavanga va xona, kuyendlela lesvaku vadzunisa kutwala ka xona.</verse>
			<verse number="15">Hikolaho na mina, kusukela loko nitwile ta kupfumela ka n'wina ka Hosi Yesu, ni ta rirhandzu ra n'wina ka vahlawuliwa va Xikwembu hinkwavu,</verse>
			<verse number="16">anitshikanga kukhensa hikolaho ka n'wina. Namiyanakanya mikhongelweni ya mina;</verse>
			<verse number="17">nikombela lesvaku Xikwembu xa Hosi ya hina Yesu Kriste, Tatana lweyi adzunekaka, ximinyika Moya wa vutlhari, xitipfuletela ha wona ka n'wina, lesvaku mitaxitiva svinene</verse>
			<verse number="18">na mahlo ya timbilu ta n'wina mavoningiwile, mitativa lesvaku kulangutela loku ximivitanelaka kona hi loku koyini, ni lesvaku kutala ka ndzhaka ya xona leyosaseka ngopfu leyitshembisiwaka vahlawuliwa va xona, hi leyoyini,</verse>
			<verse number="19">mitativa ni vukulu lebzingapimekiki bza matimba ya xona lamatirhaka xikarhi ka hina lavapfumelaka. Matimba lamakulu lawa,</verse>
			<verse number="20">mahali wona lawa ximatirhiseke ngopfu, loko xipfuxile Kriste kufeni, xiva ximuveka vokweni ra xona ra xinene henhla matilweni.</verse>
			<verse number="21">Kriste wafuma kona, henhla ka hinkwasvu lesvinga ni vukulukumba, ni kufuma, ni matimba, ni vuhosi; na svona, a le henhla ka mavito hinkwawu lawa mangavuliwaka, kungali minkameni leyi ntsena, kambe ni ka minkama leyingatata.</verse>
			<verse number="22">Kutani Xikwembu xivekile hinkwasvu hansi ka minkondzo ya Kriste, xitlhela ximuveka Kerekeni, kuva nhloko ya hinkwasvu.</verse>
			<verse number="23">Kereke i miri wa yena, yihetiseka hikolaho ka yena lweyi ahetisisaka svilo hinkwasvu hi matlhelo hinkwawu.</verse>
		</chapter>
		<chapter number="2">
			<verse number="1">Khale amifile moyeni hikolaho ka milandzu ya n'wina ni svijoho sva n'wina.</verse>
			<verse number="2">Minkameni yoleyo, amihanya ka svona, loko mahalandza svihena lesvobiha sva misava leyi. Amili hansi ka hosana leyifumaka mimoya ya le henhla mpfhukeni, wunga moya lowutirhaka ni svosvi xikarhi ka vanhu lavangayingisiki Xikwembu.</verse>
			<verse number="3">Na hina hinkwerhu khale ahifana na vona, hihanya hi kunavela ka nyama ya hina ya laha misaveni, hiyendla hinkwasvu lesvitsakisaka miri ni kuyehleketa ka hina; kutani na hina, hi kutumbuluka, ahifaneliwile hi vukarhi bza Xikwembu, kufana ni vanhu van'wana.</verse>
			<verse number="4">Kambe Xikwembu xi ni timpsalu svinene, hikolaho ka rirhandzu lerikulu leri xingahirhandza ha rona.</verse>
			<verse number="5">Hikolaho, hambilesvi ahifile hi mhaka ya milandzu ya hina, xihivuyisile vuton'wini svin'we na Kriste. I timpsalu ta Xikwembu leti timiponiseke.</verse>
			<verse number="6">Hi kuhihlanganisa na Kriste Yesu, xihipfuxile kufeni svin'we na yena, ni kuhiyendla lavafumaka na yena henhla matilweni.</verse>
			<verse number="7">Xiyendlile lesvi kukomba minkarhi leyitaka, kutala lokungapimekiki ka timpsalu ta xona, hi vunene lebzi xihiyendleleke bzona ha Yesu Kriste.</verse>
			<verse number="8">Hikuva hi tona timpsalu ta Xikwembu leti timiponiseke, hikolaho ka kupfumela; kutani lesvi asvihumi ka n'wina, kambe i nyiko ya Xikwembu.</verse>
			<verse number="9">Aku na xotikulisa ha xona mhakeni leyi, hikuva asvihumi kutikarhateni ka n'wina.</verse>
			<verse number="10">Hikuva hina hivumbiwile hi Xikwembu, kutani, ka Yesu Kriste, Xikwembu xihivumbele kutirha mintirho leyinene, leyi xihilungiseleke yona khale, lesvaku hitayendla yona.</verse>
			<verse number="11">N'wina vamatiko, lava va khale hi kuvelekiwa amihlayiwa “lavokala vangayimbanga” hi Vayuda lavatihlayaka “lavoyimba”, hikolaho ka kuyimba lokuyendliwaka hi mavoko ya vanhu mirini wa vona, tsundzukani lesvi amili xisvona.</verse>
			<verse number="12">Minkameni yoleyo, amihambene na Kriste, amingahlayiwi nchumu xikarhi ka Vaisrayele, amingali na kuyaveliwa ka mintwananu ya xitshembiso. Amihanya misaveni leyi na mingali na kulangutela, nasvona mingali na Xikwembu.</verse>
			<verse number="13">Kambe svosvi, ka Yesu Kriste, n'wina lava va khale amili kule ni Xikwembu, mitshinetiwile kusuhi na xona hi kufa ka Kriste.</verse>
			<verse number="14">Kriste hi xiviri, hi yena kurhula ka hina, hikuva ayendlile lesvaku Vayuda ni vamatiko vava vanhu van'we. Hi kunyiketa miri wa yena, ahirimuxile khumbi leri arivahambanisa ni kuvavenganisa.</verse>
			<verse number="15">Ahelisile Nawu lowunga ni svileriso ni svinawanawana; ayendlile lesvi lesvaku, hi tinxaka leti timbirhi, atavumba vanhu van'we lavampsha lavahlanganaka ka yena, kutani svitisa kurhula.</verse>
			<verse number="16">Hi kufa ka yena xihambanwini, Kriste ahelisile rivengo, kutani, hi xihambanu, ahlanganisile tinxaka leti timbirhi tiva vanhu van'we, avavuyisa ka Xikwembu.</verse>
			<verse number="17">Atile atapaluxa Evhangeli ya kurhula ka n'wina vamatiko lava amili kule ni Xikwembu, ni ka Vayuda lava avali kusuhi na xona.</verse>
			<verse number="18">Hi yena lweyi ayendleke lesvaku hina hinkwerhu, Vayuda ni vamatiko, hikota kuta hi Moya wun'we mahlweni ka Xikwembu.</verse>
			<verse number="19">Hikolaho-ke, n'wina vamatiko amahali va le handle ni vanhu van'wanyana, kambe mi va munti wun'we ni vahlawuliwa va Xikwembu, mi va njangu wa xona.</verse>
			<verse number="20">Na n'wina miyakiwa henhla ka masungulu lamavekiweke hi vapostola ni vaprofeta, ribze lerikulu ra masungulu na ali yena Yesu Kriste hi xiviri.</verse>
			<verse number="21">Hikolaho ka yena, yindlo hinkwayu yihlangana yitiya, yikula svin'we yiyendla tempele leyohlawuleka Hosini;</verse>
			<verse number="22">ka yena na n'wina miyakiwa kun'we ni van'wana, miyendla yindlo laha Xikwembu xitshamaka kona hi Moya wa xona.</verse>
		</chapter>
		<chapter number="3">
			<verse number="1">Mina Pawulo, mubohiwa avutirheleni bza Kriste Yesu, namikhongelela n'wina vamatiko.</verse>
			<verse number="2">Mitava mitwile hilaha Xikwembu, hi timpsalu ta xona, xininyikeke hakona ntirho lowu lesvaku nimipfuna,</verse>
			<verse number="3">hikuva xitivisile xihundla xa makungu ya xona ka mina, nitsalile mhaka leyi hi kukomisa,</verse>
			<verse number="4">kutani loko mihlaya lesvi nisvitsaleke, mingavona hilaha ni twisisaka xihundla xa Kriste hakona.</verse>
			<verse number="5">Minkameni leyihundzeke, vanhu avabzeliwanga xihundla xoxo hi ndlela leyi Moya wungaxihlavutela ha yona svosvi, ka vapostola va Xikwembu lavohlawuleka ni ka vaprofeta.</verse>
			<verse number="6">Xihundla hi lexi: Hi mhaka ya Evhangeli, vamatiko vayaveliwa ndzhaka svin'we na hina Vayuda, vayendla svirho svin'we na hina mirini wun'we, nasvona vayaveliwa xitshembiso xin'we na hina ka Yesu Kriste.</verse>
			<verse number="7">Ninyikiwile kuva nandza wa Evhangeli leyi hi timpsalu ta Xikwembu, leti nitikumeke hi matimba ya xona lamatirheke ka mina.</verse>
			<verse number="8">Mina, ninga lwentsongo ngopfu ka vahlawuliwa va Xikwembu hinkwavu, ninyikiwile nkateko lowu wa kufikisa ka vamatiko Evhangeli ya rifuwo leringakontekiki ra Kriste,</verse>
			<verse number="9">ni kuyendla lesvaku vanhu hinkwavu vativa hilaha xihundla xa makungu ya Xikwembu xiyendlekaka hakona. Xikwembu, lexinga mutumbuluxi wa hinkwasvu, xitlhotile xihundla lexi minkameni hinkwayu leyihundzeke,</verse>
			<verse number="10">lesvaku minkameni ya svosvi, hi kutirhisa kereke, xitativisa vutlhari bza xona hi matlhelo hinkwawu ya bzona ka mimoya ya tihosana ni ya matimba henhla matilweni.</verse>
			<verse number="11">Xikwembu xiyendlile lesvi hi kulandza kutilulamisela ka xona ka khale, loku xikuhetisiseke ha Yesu Kriste, Hosi ya hina.</verse>
			<verse number="12">Hi kuhlangana na yena, ni kupfumela ka yena, hi tshunxekile kuta mahlweni ka Xikwembu na hingali na kukanakana.</verse>
			<verse number="13">Hikolaho nakombela nili: Mingaheleni mbilu, loko mivona lesvaku nixaniseka hikolaho ka n'wina; hinkwasvu lesvi svipfuna n'wina.</verse>
			<verse number="14">Hikolaho ka svosvo, nikhinsama hi matsolo mahlweni ka Tatana,</verse>
			<verse number="15">lweyi njangu, wun'wana ni wun'wana, matilweni ni la misaveni, wuhlayiwaka hikolaho ka yena.</verse>
			<verse number="16">Nikombela Xikwembu lesvaku ntalwini wa kudzuneka ka xona, ximinyika matimba, hi Moya wa xona, kutiya ka munhu wa n'wina wa le ndzeni,</verse>
			<verse number="17">ni lesvaku Kriste ayaka timbilwini ta n'wina hi kupfumela. Nikhongela lesvaku mimila timintsu rirhandzwini ni kuveka masungulu ya n'wina henhla ka rona,</verse>
			<verse number="18">ni lesvaku, svin'we ni vahlawuliwa hinkwavu va Xikwembu, mikuma matimba ya kutwisisa kuyanama, ni kuleha, ni kutlakuka, ni kuyeta ka rirhandzu ra Kriste.</verse>
			<verse number="19">Mawaku loko ingi mingativa rirhandzu ra yena, hambi loko svingayendleki kuritiva hi kuhetiseka kutani, mitatala hi vukona bza Xikwembu matlelo hinkwawu.</verse>
			<verse number="20">Ka yena lweyi akotaka kuyendla, hi matimba lamatirhaka ka hina, kutlula ngopfu svinene hinkwasvu lesvi hingasvikombelaka, kumbe lesvi hingasvipimisaka,</verse>
			<verse number="21">ka yena akuve kudzuneka kerekeni ni le ka Yesu Kriste, hi minkama ni minkama hilaha kungaheliki. Amen!</verse>
		</chapter>
		<chapter number="4">
			<verse number="1">Hikolaho-ke, mina ninga mubohiwa ntirhweni wa Hosi, na mikhongotela kuhanya hi ndlela leyifambelanaka ni kuvitaniwa ka n'wina.</verse>
			<verse number="2">Masiku hinkwawu, titsongahateni, miva ni musa, milehisa mbilu; kombani rirhandzu ra n'wina hi kuyingiselana.</verse>
			<verse number="3">Yendlani hi matimba kuhlayisa vun'we lebzinyikiwaka hi Moya, mihanyisana hi kurhula.</verse>
			<verse number="4">Ku ni miri wun'we, ni Moya wun'we, tani hi lesvi kunga ni kulangutela kun'we loku Xikwembu xingaminyika kona, siku leri ximivitaneke;</verse>
			<verse number="5">ku ni Hosi yin'we, ni kupfumela kun'we, ni ntsakamiso wun'we;</verse>
			<verse number="6">ku ni Xikwembu xin'we, Tatana wa vanhu hinkwavu, lexi xivafumaka hinkwavu, lexitirhaka hi vona ni kutshama ka vona hinkwavu.</verse>
			<verse number="7">Hambi svilitano, hi timpsalu mun'wana ni mun'wana wa hina anyikiwile nyiko leyinga ya yena, leyi angayaveliwa yona hi Kriste,</verse>
			<verse number="8">hikuva Matsalwa mali: “Siku leri atlhantukeleke henhla, afambile ni van'wana vakhomiwa lavotala, anyikile vanhu tinyiko.”</verse>
			<verse number="9">Xana marito lamange: “Atlhantukele henhla”, makomba yini ke? Makomba lesvaku aaxikile hansi, ayafika ni le hansi ka misava.</verse>
			<verse number="10">Lweyi axikeke, wahali yena lweyi atlhantukeleke henhla, kuhundza ni matilo hinkwawu, lesvaku atata matilo ni misava hi vukona bza yena.</verse>
			<verse number="11">Nasvona, hi yena “lweyi anyikeke vanhu tinyiko”, van'we kuva vapostola, van'wana kuva vaprofeta, van'wana kuva vavuli va Evhangeli, van'wana kuva vafundhisi ni vajondzisi.</verse>
			<verse number="12">Ntirho wa vona i kupfuna vahlawuliwa va Xikwembu lesvaku vatakota kutirhela van'wana, vayaka miri wa Kriste.</verse>
			<verse number="13">Kutani kuheteleleni, hitahlangana svin'we hinkwerhu ka vun'we lebzitisiwaka hi kupfumela ka N'wana wa Xikwembu ni kumutiva, kutani hihundzuka vanhu lavawupfeke, hikula ni kufika ka xiyimu lexihetisekeke xa Kriste.</verse>
			<verse number="14">Kutani ahingahavi vatsongwana lavatsekatsekisiwaka, nasvona ahingehepengwisiwi hi jondzo yokala yingali yona, hi kuxengiwa hi vanhu lavakanganyisaka van'wana ni kuvahambukisa hi maqhinga ya vona.</verse>
			<verse number="15">Matshan'wini ya svosvo, hitahanya ntiyisweni hi moya wa rirhandzu, hikula hi matlhelo hinkwawu ka Kriste, yena lweyi anganhloko.</verse>
			<verse number="16">Miri hinkwawu wutiyisiwa hi yena, na svirho hinkwasvu sva wona svili karhi svihlanganisiwa ni kukhomana svinene, sviyendla xilo xin'we. Kutani loko xirho xin'wana ni xin'wana xitirha ntirho wa xona hi mfanelo, miri hinkwawu wukula, wuyakiwa rirhandzwini.</verse>
			<verse number="17">Hikolaho, nivula lesvi ni kusvitiyisa hi vito ra Hosi, nili: Mingahahanyeni kufana ni lesvi vamatiko vahanyisaka xisvona, hi kuyanakanya ka vona lokungapfuniki nchumu.</verse>
			<verse number="18">Miyanakanyu ya vona yi le munyameni; ava na kuyaveliwa vuton'wini bza Xikwembu, hikuva ka vona vutivi abzikona, nasvona timbilu ta vona titlanyalile,</verse>
			<verse number="19">kutani avahali na tingana; vatinyiketile ka mikhuva ya manyala, vayendla sva nsila hinkwasvu, vangakoti kutikhoma.</verse>
			<verse number="20">Kambe loko mili n'wina, ahi svona lesvi misvijondzeke hi tlhelo ra Kriste;</verse>
			<verse number="21">timhaka ta yena mititwile, kutani lesvi minga vanhu va yena Yesu, mijondzisiwile ntiyiso lowu wunga ka yena.</verse>
			<verse number="22">Hikolaho, tshikani mahanyela ya n'wina ya khale, mihlivila munhu wa khale lweyi aawonhiwa hi mhaka ya kunavela ka yena loku kukanganyisaka.</verse>
			<verse number="23">Mimoya ya n'wina ni kuyehleketa ka n'wina asvihundzuke sviva lesvimpsha.</verse>
			<verse number="24">Yambalani munhu lwe mumpsha lweyi avumbiweke hi xifaniso xa Xikwembu, lweyi atikombaka hi kululama ka yena ni kuhlawuleka lokunga ni ntiyiso.</verse>
			<verse number="25">Hikolaho-ke, tshikani mavunhwa; mun'wana ni mun'wana aavulavuli ntiyiso ka munhukulobze, hikuva hinkwerhu hi svirho sva miri wun'we.</verse>
			<verse number="26">Loko mitshuka mihlundzuka, mingaweli kujoheni; jambu ringatshuki ripela na mahahlundzukile,</verse>
			<verse number="27">nasvona minganyiki Diyavulosi nkama.</verse>
			<verse number="28">Lweyi aatolovela kuyiva, angahayi mahlweni ayiva; kambe aatikarhate atirha hi mavoko ya yena, atirhela sva kutipfuna ha svona, lesvaku atakota kupambulela lweyi apfumalaka.</verse>
			<verse number="29">Akuvulavuleni ka n'wina mingatshukeni mitirhisa marito ya tingana, kambe tirhisani ntsena marito lamapfunaka, lawa mayakisaka ni kuhlamula lesvilavekaka, kutani kuvulavula ka n'wina kutatisa kukateka ka lava vamiyingisaka.</verse>
			<verse number="30">Mingakhomisini tingana Moya Lowokwetsima wa Xikwembu, hikuva i mfungu wa Xikwembu wukomba lesvaku mi vanhu va xona, ni lesvaku siku rata, leri xingatamiponisa ha rona.</verse>
			<verse number="31">Lesvi sva kubava hinkwasvu, ni mahlundzu hinkwawu, ni kukariha hinkwaku, asvisusiwe xikarhi ka n'wina; tshikani kuholova ni kurhuketelana, misusa mona hinkwawu.</verse>
			<verse number="32">Matshan'wini ya svona, twelanani vusiwana, mitsetselelana, mirivalelana, kufana ni lesvi Xikwembu na xona ximirivaleleke ka Kriste.</verse>
		</chapter>
		<chapter number="5">
			<verse number="1">Lesvi minga vana va Xikwembu lavarhandzekaka, ringetani kuva lava vafanaka na xona.</verse>
			<verse number="2">Hanyani hi moya wa rirhandzu, tani hi Kriste lweyi ahirhandzeke ni kutinyiketa hikolaho ka hina ahumesela Xikwembu nyiko ni mhamba ya risima, leyi yixitsakisaka.</verse>
			<verse number="3">Mi vahlawuliwa va Xikwembu, kutani vuwosvi, ni sva chaka hinkwasvu, ni makwanga, asvilaveki xikarhi ka n'wina, ni kukumbuka svingakumbukiwi.</verse>
			<verse number="4">Mingatirhiseni marito ya kurhuketela, ni ya vuphukuphuku, ni ya mafenya, hikuva amalaveki; tirhisani ntsena marito lamakhensaka Xikwembu!</verse>
			<verse number="5">Tivani mhaka leyi: Aku na munhu ni mun'we lweyi angatayaveliwa ndzhaka Mfun'wini wa Kriste ni wa Xikwembu, loko ahahanya hi vuwosvi, kumbe lweyi ayendlaka sva nsila, kumbe lweyi anga ni makwanga, hambi lweyi agandzelaka svikwembu sva hava.</verse>
			<verse number="6">Kungavi na munhu lweyi amikanganyisaka hi marito lamangapfuniki nchumu: Svijoho lesvi, hi svona lesviyendlaka lesvaku vukarhi bza Xikwembu bziwela vanhu lavangayingisiki.</verse>
			<verse number="7">Hikolaho mingatshukeni mitolovelana ni vanhu lavotano.</verse>
			<verse number="8">Hikuva khale n'wina hi n'wexe amili munyameni, kambe svosvi, lesvi mingahundzuka vanhu va Hosi, mi le kuvonakaleni. Hanyani kufana ni vanhu va kuvonakala,</verse>
			<verse number="9">hikuva kuvonakala hi kona loku kuvekaka mihandzu leyotala, yinga ya vunene ni kululama ni ntiyiso.</verse>
			<verse number="10">Kambisisani, mivona lesvitsakisaka Hosi.</verse>
			<verse number="11">Mingatshukeni mitolovelana ni lavayendlaka lesvokala svingapfuni nchumu sva munyama; svisoleni rivaleni,</verse>
			<verse number="12">hikuva hambi kuli kuvula ntsena lesvi vasviyendlaka xihundleni, svikhomisa tingana.</verse>
			<verse number="13">Loko svilo lesvi hinkwasvu svisoliwa rivaleni, kuvonakala kutakomba lesvi svinga svona,</verse>
			<verse number="14">hikuva xin'wana ni xin'wana lexikombiwaka lesvi xinga xisvona, xihundzuka kuvonakala. Hikolaho vange: “Pfuka wena lweyi uyetleleke, pfuka xikarhi ka vafi, kutani Kriste atakuvoninga.”</verse>
			<verse number="15">Loko svilitano, kambisisani svinene mahanyela ya n'wina; mingahanyeni tani hi vanhu lavangatwisisiki nchumu, kambe hanyani kufana ni lavatlhariheke.</verse>
			<verse number="16">Londzovotani nkama lowu minga na wona, hikuva masiku lawa hinga ka wona mabihile.</verse>
			<verse number="17">Hikolaho, mingaveneni sviphukuphuku, kambe ringetani kutwisisa lesvi Hosi yirhandzaka svona.</verse>
			<verse number="18">Minganweneni vhinyu rimidakwa, hikuva rivanga timholova, kambe matshan'wini ya svosvo mitala hi Moya.</verse>
			<verse number="19">Khongotelanani hi tipisalema ni tinsimu, miyimbelela sva Moya; twalisani Hosi hi tinsimu ni tipisalma, miyidzunisa hi timbilu ta n'wina hinkwatu.</verse>
			<verse number="20">Masiku hinkwawu, khensani Xikwembu Tatana hikolaho ka svilo hinkwasvu, hi vito ra Hosi ya hina Yesu Kriste.</verse>
			<verse number="21">Titsongahateni, van'we ka van'wana, hikolaho ka xichavu lexi minga na xona ka Kriste.</verse>
			<verse number="22">N'wina vavasati, titsongahateni ka vanuna va n'wina, kukota loko mititsongahata ka Hosi.</verse>
			<verse number="23">Hikuva nuna i nhloko ya nsati wa yena, kukota lesvi Kriste na yena anga nhloko ya Kereke, nasvona Kriste i muponisi wa Kereke, yinga miri wa yena;</verse>
			<verse number="24">kutani, kufana ni lesvi Kereke yititsongahataka ka Kriste, vavasati na vona avatitsongahate ka vanuna va vona, timhakeni hinkwatu.</verse>
			<verse number="25">N'wina vavanuna, rhandzani vasati va n'wina kukota lesvi Kriste na yena angarhandza Kereke, kutani anyiketa vutomi bza yena hikolaho ka yona.</verse>
			<verse number="26">Ayendlile lesvi lesvaku atayihlawulekisa hi rito ra yena, ayiyendla leyitengeke hi kuyikhuvula hi mati.</verse>
			<verse number="27">Anavelile kuyimisa Kereke mahlweni ka yena, hi kusaseka ka yona hinkwaku, na yingali na xivati kumbe minkonya, kumbe xin'wana lexifanaka na svona, kambe yili leyihlawulekeke, leyingaliki ni xisandzu.</verse>
			<verse number="28">Hi ndlela yoleyo, vavanuna na vona vafanela kurhandza vasati va vona, hilaha varhandzaka miri wa vona hakona. Lweyi arhandzaka nsati wa yena, watirhandza,</verse>
			<verse number="29">hikuva akusitshama kuva ni munhu lweyi avengaka nyama ya yena, kambe wayifihluta, wayikufumeta, tani hi lesvi Kriste na yena ayendlelaka Kereke,</verse>
			<verse number="30">hikuva hina hi svirho sva miri wa yena. Matsalwa mahlaya svosvo, mali:</verse>
			<verse number="31">“Hikolaho, wanuna atasukela tatana wa yena ni mamana wa yena, ayanamarhela nsati wa yena, kutani lavambirhi vatava nyama yin'we ntsena.”</verse>
			<verse number="32">Xihundla lexi i xikulu, kambe ni vulavulisa svosvi hi kufananisa Kriste ni Kereke.</verse>
			<verse number="33">Kutani asvive tano ka n'wina hinkwenu: Wanuna aarhandze nsati wa yena, kukota loko atirhandza; na yena wansati aave ni xichavu ka nuna wa yena.</verse>
		</chapter>
		<chapter number="6">
			<verse number="1">Vana, yingisani vapsali va n'wina, hikuva hi svona lesvilulameke mahlweni ka Hosi.</verse>
			<verse number="2">Matsalwa mali: “Uxixima tatana wa wena ni mamana wa wena” (hi wona Nawu loworhanga lowunga ni xitshembiso),</verse>
			<verse number="3">“akuva ukateka, ni lesvaku uhanya masiku layotala misaveni leyi.”</verse>
			<verse number="4">Na n'wina vatatana, mingaxaniseni vana va n'wina, kambe mivawundla, hi kuvalaya ni kuvajondzisa ta Hosi.</verse>
			<verse number="5">N'wina svikarawa, yingisani vinyi va n'wina va laha misaveni, hi xichavu ni kurhurhumela, misviyendla hi mbilu leyibaseke, kufana ni loko mitirhela Kriste hi xiviri;</verse>
			<verse number="6">na svona, kungali ntsena loko vamilangutile, wonge hi loko milava kutsakisa vanhu, kambe, lesvi minga svitirhi sva Kriste, yendlani kurhandza ka Xikwembu hi mbilu hinkwayu.</verse>
			<verse number="7">Tirhani ntirho wa n'wina hi kutsaka, kufana ni loko mitirhela Hosi, kungali vanhu;</verse>
			<verse number="8">tsundzukani lesvaku Hosi yitanyika mun'wana ni mun'wana, hambi xikarawa, hambi lweyi angaliki xikarawa, hi kuya hi lesvinene lesvi asviyendleke.</verse>
			<verse number="9">Na n'wina vinyi, yendlisani svosvo ka svikarawa sva n'wina: Tshikani kukho misviholovela, na mili karhi mitiva lesvaku n'wina ni svikarawa sva n'wina mi ni n'winyi wun'we matilweni, ni lesvaku angayi hi nghohe.</verse>
			<verse number="10">Kuheteleleni nili, tiyani svinene, minamarhela Hosi, mitiseketela hi ntamu wa yona lowungatsandziwiki hi nchumu.</verse>
			<verse number="11">Yambalani svisirhelelo ni matlhari hinkwawu lawa Xikwembu ximinyikaka wona, lesvaku mitakota kuyima milwa ni mindzingo yobiha ya Diyavulosi.</verse>
			<verse number="12">Hikuva ahilwi ni vanhu va misava leyi, kambe hilwa ni mimoya leyobiha leyinga mpfhukeni: Hilwa ni vafumi, ni vuhosi, ni vakhinyavezi va misava leyi ya munyama, ni mimoya yobiha leyi hanyaka pfukeni.</verse>
			<verse number="13">Hikolaho tamelani svisirhelelo ni matlhari hinkwawu ya Xikwembu na wahali nkama, lesvaku mitakota kutilwela hi siku ra khombo; kutani loko mitava milwile kuyafika makumu, mitatikuma na mahatiyile.</verse>
			<verse number="14">Loko svilitano, tshamani na mitilulamisile. Tikhameni hi ntiyiso wuva bandi ra n'wina. Yambalani kululama xiva xisirhelelo xa n'wina xa le xifuveni,</verse>
			<verse number="15">ni kuhisekela kupaluxa Evhangeli ya kurhula kuva masandhazi ya n'wina.</verse>
			<verse number="16">Minkama hinkwayu, rhwalani kupfumela, xiva xisirhelelo xa n'wina, kutani mitakota kutimela ha xona mimpaxwa hinkwayu leyipfurhaka ya nala.</verse>
			<verse number="17">Yamukelani kuponisiwa, xiva xigqoko xa n'wina xa le nhlokweni, kutani Rito ra Xikwembu riva tlhari ra n'wina leri Moya wuminyikaka rona.</verse>
			<verse number="18">Yendlani hinkwasvu lesvi hi kukhongela, mikombela kupfuniwa hi Xikwembu; khongelani minkama hinkwayu hilaha Moya wumiletelaka hakona. Hikolaho, tshamani na mihiteka, mingakarhali kukhongelela vahlawuliwa va Xikwembu hinkwavu.</verse>
			<verse number="19">Na mina minikhongelela, lesvaku Xikwembu xinipfula xifuva loko nilava kujondzisa, nitakota kuvulavula na ningachavi nchumu, ni kutivisa vanhu xihundla xa Evhangeli.</verse>
			<verse number="20">Nimuyimeli wa Evhangeli leyi, hambi loko nipfaleliwile jele, hi kolaho khongelani lesvaku nitiya nhlana, niyihlaya hilaha nifanelaka kuyihlaya hakona.</verse>
			<verse number="21">Tikiko, makwerhu lweyi arhandzekaka ni mupfuni lweyi atshembekeke ntirhweni wa Hosi, atamitivisa mahungu hinkwawu ya mina, lesvaku na n'wina mitativa hinkwasvu sva kuhanya ka mina ni lesvi nisviyendlaka.</verse>
			<verse number="22">Hi svona lesviyendlaka lesvaku ni murhumela ka n'wina, mitativa hilaha hipfukeke hakona, nasvona atakota kumitiyisa timbilu.</verse>
			<verse number="23">Kurhula ni rirhandzu leringa ni kupfumela, asvive ni vamakwerhu, svihuma ka Xikwembu Tatana, ni ka Hosi Yesu Kriste.</verse>
			<verse number="24">Timpsalu ative ni hinkwavu lavarhandzaka Hosi ya hina Yesu Kriste hi rirhandzu leringawonhakiki!</verse>
		</chapter>
	</book>
	<book number="50">
		<chapter number="1">
			<verse number="1">Mina Pawulo, nandza wa Kriste Yesu, na Timotewu nandzakulorhi, hitsalela vakwetsimi va Xikwembu hinkwavu lavatshamaka Filipi, lavanga va ka Yesu Kriste, svin'we ni vabixopo va kereke ni vadiyakoni, hili:</verse>
			<verse number="2">Timpsalu ni kurhula asvive na n'wina, svihuma ka Xikwembu Tatana wa hina, ni le ka Hosi Yesu Kriste.</verse>
			<verse number="3">Nikhensa Xikwembu xa mina minkama hinkwayu, loko nimiyanakanya.</verse>
			<verse number="4">Nkama wun'wana ni wun'wana loko ni mikhongelela n'wina hinkwenu, nikhongela hi kutsaka,</verse>
			<verse number="5">hikolaho ka ndlela leyi minipfuneke ha yona ntirhweni wa Evhangeli, kusukela siku rosungula kufikela namuntlha.</verse>
			<verse number="6">Ni ni kutshemba svinene ka lesvaku Xikwembu lexisunguleke ntirho lowosaseka xikarhi ka n'wina, xitawuyisa mahlweni kuyafika makumu ya wona, hi siku ra Yesu Kriste.</verse>
			<verse number="7">Hikolaho, nikuma na svinilulamelile kuyanakanya hi ndlela leyi henhla ka n'wina hinkwenu, hikuva mi le mbilwini ya mina, ingava kubohiweni kumbe kuhlamuleni ka mina ni le kutiyiseni ka Evhangeli, kutani n'wina hinkwenu miyaveliwile nkateko wun'we na mina.</verse>
			<verse number="8">Xikwembu i mboni ya mina ya lesvaku nilava ngopfu kuva na n'wina hinkwenu, hi kunavela loku kuhumaka ka Kriste Yesu.</verse>
			<verse number="9">Xikhongelo xa mina hi lexi: Nikhongela lesvaku rirhandzu ra n'wina riya mahlweni rikula masiku hinkwawu, riva ni vutivi ni kutwisisa loku kuhetisekeke,</verse>
			<verse number="10">na mitakota kuhlawula lesvinga svinene kutlula svin'wana; hi ndlela yoleyo, mitava lavatengeke, mingahali na nandzu kufikela sikwini ra Kriste;</verse>
			<verse number="11">vutomi bza n'wina bzitatala hi mihandzu ya lesvolulama, leyitisiwaka ha Yesu Kriste, lesvaku Xikwembu xidzunisiwa ni kutwalisiwa ha yona.</verse>
			<verse number="12">Nilava lesvaku mitiva lesvi, vamakwerhu: Lesvi svinihumeleleke svipfunile kuyisa Evhangeli mahlweni hakunene.</verse>
			<verse number="13">Svifike laha valanguteli hinkwavu va yindlo ya vuhosi ni lavan'wana hinkwavu vasvivoneke lesvaku nibohiwa hikolaho ka Kriste.</verse>
			<verse number="14">Kubohiwa ka mina kuyendlile lesvaku vamakwerhu lavotala vaveka kutshemba ka vona ka Hosi, vava vakanya timbilu vavula Rito na vangachavi nchumu.</verse>
			<verse number="15">Van'wana kunene vatwalisa Kriste hi moya wa mavondzo ni vumpsaka; kambe van'wana vasviyendla hi timbilu letibaseke;</verse>
			<verse number="16">vona lava vayendla hi kunirhandza, hi kutiva lesvaku Xikwembu xininyikile ntirho wa kulwela Evhangeli.</verse>
			<verse number="17">Kambe lavan'wana vatwalisa Kriste hi moya wa kuphikizana, na svingahumi timbilwini ta vona; vapimisa lesvaku vangayengetela kunixanisa, lesvi nahabohiweke.</verse>
			<verse number="18">Asvi na mhaka svosvo. Hi tindlela leti hinkwatu, hambi kuli hi kukanganyisa, hambi kuli hi ntiyiso, Kriste watwalisiwa, kutani hi svona lesvi svinitsakisaka. Mina nahatatsaka ha svona,</verse>
			<verse number="19">hikuva nitiva lesvaku lesvi hinkwasvu svitapfuna lesvaku nitshunxiwa, hikolaho ka mikhongelo ya n'wina ni kuseketeliwa hi Moya wa Yesu Kriste.</verse>
			<verse number="20">Kulangutela ka mina ni kutshemba ka mina, hi lesvaku aningakhomiwi hi tingana nikutsongo, kambe hi kutiya ka mina ningachavi nchumu, svosvi kukota minkama hinkwayu, nitatwalisa vukulu bza Kriste mirini wa mina, hambi hi kuhanya kumbe hi kufa ka mina.</verse>
			<verse number="21">Hikuva ka mina, kuhanya i Kriste, ni kufa i kuvuyeliwa.</verse>
			<verse number="22">Loko svifanela lesvaku nihanya laha misaveni, ka mina svitanipfuna kutirha lesvivekaka mihandzu. Kambe lexi nifanelaka kuhlawula xona, anixitivi.</verse>
			<verse number="23">Nisusumetiwa hala ni hala: Kunavela ka mina i kurhurha niyatshama na Kriste, hikuva hi svona lesvisasekeke ngopfu;</verse>
			<verse number="24">kambe hikolaho ka n'wina lesviyampsaka hi loko ni ya mahlweni nihanya laha misaveni.</verse>
			<verse number="25">Hi kukholwa svinene mhaka leyi, nitiva lesvaku nitaxwa na n'wina ni kuheta masiku na nili na n'wina hinkwenu, lesvaku nimipfuna kuya mahlweni na mili karhi mitsaka kupfumeleni.</verse>
			<verse number="26">Hikolaho, loko nitlhela nita hitatshama na n'wina, mitakota kutidzunisa ha Yesu Kriste kutlula ni khale, hikolaho ka mina.</verse>
			<verse number="27">Ntsena, mahanyela ya n'wina mafanela kufambelana ni Evhangeli ya Kriste, lesvaku hambi ni ta nitatamivona, hambi ni ngati, nitatwa lesvaku mahayimile na mitiyile moyeni wun'we, milwa svin'we hi mbilu yin'we, milwela kupfumela loku kutisiwaka hi Evhangeli.</verse>
			<verse number="28">Nasvona mingachavisiwi nikutsongo hi lavalwaka na n'wina; hi ndlela leyi vatasvivona lesvaku vatsandzeka, ni lesvaku n'wina mahlula, kutani svosvo svihuma ka Xikwembu.</verse>
			<verse number="29">Hikuva minyikiwile nkateko wotirhela Kriste, kungali ntsena hi lesvi mipfumeleke ka yena, kambe hi lesvi mixanisekaka hikolaho ka yena.</verse>
			<verse number="30">Svosvi, n'wina na mina hilwa nyimpi yin'we leyi minivoneke nilwa yona, leyi mitwaka lesvaku nahalwa yona ni svosvi.</verse>
		</chapter>
		<chapter number="2">
			<verse number="1">Lesvi mikumeke kukhongoteleka ka Kriste, lesvi misusumetiwaka hi rirhandzu ra yena ni kuhlanganisiwa hi Moya, nasvona lesvi mitwelanaka vusiwana ni kukombana timpsalu,</verse>
			<verse number="2">hetisisani kutsaka ka mina hikuva ni miyehleketo yofana, ni rirhandzu rofana, ni moya wun'we, ni kuyanakanya kun'we.</verse>
			<verse number="3">Mingayendleni nchumu hi moya wa kutirhandza, kumbe hi kutidzunisa hi sva hava, kambe mun'wana ni mun'wana aatitsongahate ka van'wana, angayanakanyi lesvaku wavatlula hi vunene.</verse>
			<verse number="4">Mun'wana ni mun'wana wa n'wina angatshuki atikarhatela lesvi svinga sva yena ntsena, kambe aatikarhatele ni lesvi svinga sva van'wana.</verse>
			<verse number="5">Kuhanyisana ka n'wina akuve loku mikukumaka ka Yesu Kriste:</verse>
			<verse number="6">Aali ni xiyimu xin'we ni Xikwembu, kambe angatiringanisanga ni Xikwembu,</verse>
			<verse number="7">kambe atitshikile hi kuteka xiyimu xa xikarawa, avelekiwa na ali lweyi afanaka ni vanhu. Loko avoniwile na ali lweyi afanaka ni munhu,</verse>
			<verse number="8">atitsongahatile, ava lweyi ayingisaka kufika kufeni, afa hi rifu ra xihambanu.</verse>
			<verse number="9">Hikolaho Xikwembu ximutlakusile svinene, kutani ximunyikile vito leringa henhla ka mavito hinkwawu,</verse>
			<verse number="10">lesvaku, avitweni ra Yesu, matsolo hinkwawu makhinsama matilweni, ni laha misaveni, ni le hansi ka misava,</verse>
			<verse number="11">ni tindzimi hinkwatu tivula lesvaku Yesu Kriste i Hosi, akudzuniseni ka Xikwembu Tatana.</verse>
			<verse number="12">Varhandziwa, kufana ni lesvi miniyingiseke masiku hinkwawu, ni svosvi, kungali ntsena loko nili na n'wina kambe ngopfungopfu loko ningali na n'wina, tirhelani kuponisiwa ka n'wina hi kuchava ni kurhurhumela;</verse>
			<verse number="13">hikuva i Xikwembu lexitirhaka ka n'wina lexiyendlaka lesvaku mitsakela ni kuyingisa kurhandza ka xona.</verse>
			<verse number="14">Yendlani svilo hinkwasvu handle ka kuvulavulela matlhelweni ni kuphikizana,</verse>
			<verse number="15">lesvaku mitapfumala nandzu, miva lavabaseke, miva vana va Xikwembu lavangaliki na xisandzu xikarhi ka rixaka lerohomboloka, leritiyalisaka; mifanela kuphatima xikarhi ka rona kufana ni tinyeleti, laha misaveni,</verse>
			<verse number="16">na mili karhi minamarhela Rito ra vutomi, kutani sikwini ra Kriste, nitakota kutidzunisa loko nikuma lesvaku kutikarhata ka mina ntirhweni wa mina akuvanga ka mahala.</verse>
			<verse number="17">Hambi loko nifanela kutlhantekela vutomi bza mina henhla ka mhamba ya n'wina ya kupfumela, leyi migandzelaka Xikwembu ha yona, nitsakile ni kutlangela svin'we na n'wina hinkwenu.</verse>
			<verse number="18">Svitano na n'wina: Tsakani, mitlangela svin'we na mina.</verse>
			<verse number="19">Ni ni kutshemba ka Hosi Yesu lesvaku kungali khale nitarhuma Timotewu ata le ka n'wina, lesvaku na mina nitiyisiwa hi kukuma mahungu ya kuhuma ka n'wina.</verse>
			<verse number="20">Ani na mun'wana lweyi afanaka na yena, lweyi ahisekelaka kumipfuna hi mbilu hinkwayu ya yena.</verse>
			<verse number="21">Lavan'wana hinkwavu vatikarhatela ntsena lesvinga sva vona, kungali sva Yesu Kriste.</verse>
			<verse number="22">Kambe kutshembeka ka Timotewu makutiva, ni hilaha angatirhisana na mina hakona ntirhweni wa Evhangeli, afana ni n'wana lweyi atirhaka svin'we ni tatana wa yena.</verse>
			<verse number="23">Hikolaho, natshemba lesvaku nitamurhuma, hi xihantla loko nivona hilaha svilo sva mina svingatafamba hakona.</verse>
			<verse number="24">Kutani ni ni kutshemba ka Hosi lesvaku kungali khale, na mina hi xiviri nitata le ka n'wina.</verse>
			<verse number="25">Nasvona niyanakanya lesvaku svafanela kumitlhelisela Epafrodito makwerhu, lweyi anganipfuna mintirhweni ni le kulweni ka mina, lweyi amimurhumile kutanipfuna ka lesvi anipfumala svona.</verse>
			<verse number="26">Aanavela ngopfu kutlhela amivona hinkwenu, nasvona asvimukanakanisa ngopfu kutiva lesvaku mitwile ta kuvabza ka yena.</verse>
			<verse number="27">Hakunene avabzile; aali kusuhi ni kufa, kambe Xikwembu ximutsetselelile, nasvona kungali yena ntsena, na mina xinitsetselelile, lesvaku ningatwi kuvaviseka henhla ka kuvaviseka.</verse>
			<verse number="28">Hikolaho, ninavela kuhantla nimurhuma ka n'wina lesvaku loko mitlhela mimuvona, mitatsaka, ni mbilu ya mina yitahungula kuvaviseka.</verse>
			<verse number="29">Loko svilitano, muyamukeleni hi kutsaka hinkwaku kukota makwenu Hosini. Xiximani vanhu lavotano,</verse>
			<verse number="30">hikuva aali kusuhi ni kufa, afela ntirho wa Kriste, na ali karhi apfumela kunyiketa vutomi bza yena, lesvaku atahetisa ntirho wa kunipfuna lowu awufanele kutirhiwa hi n'wina.</verse>
		</chapter>
		<chapter number="3">
			<verse number="1">Kutani svosvi vamakwerhu, titsakeleni Hosini. Asvinikarhati kutlhela nimitsalela svofana, nasvona svipfuna kumitiyisa.</verse>
			<verse number="2">Chavani timbzana, chavani vatirhi lavobiha, chavani kuyimba lokobiha</verse>
			<verse number="3">hikuva hi hina hingayamukela kuyimba ka xiviri, hina lava higandzelaka Xikwembu hi Moya wa xona, hina lavatidzunisaka ha Yesu Kriste, hingavekiki kutshemba ka hina ka lesviyendliwaka hi vanhu ntsena.</verse>
			<verse number="4">Svatwala lesvaku ningaveka kutshemba ka mina ka lesva miri. Loko munhu mun'wana ayanakanya lesvaku angatshemba miri, mina nitlula yena:</verse>
			<verse number="5">Niyimbisiwile na nahali n'wana wa masiku ya ntlhanu ni manharhu ntsena; ni wa rixaka ra Israyele, wa nyimba ya Benjamini; ni Muheberu n'wana wa Vaheberu; hi tlhelo ra kuhlayisa Nawu, anili Mufarisi.</verse>
			<verse number="6">Loko kuli kuhiseka, hi mina ningaxanisa kereke; hi tlhelo ra kuva munhu wolulama hi kuhlayisa Nawu, aningali na xisandzu.</verse>
			<verse number="7">Kambe lesvi anitiseketela ngopfu hi svona, nisvilangutile svili lesvi svingahapfuniki nchumu ka mina hikolaho ka Kriste.</verse>
			<verse number="8">Kungali svona ntsena: Nitekile hinkwasvu svili lesvingahapfuniki nchumu, loko sviringanisiwa ni risima leritlulaka hinkwasvu, ra kutiva Yesu Kriste Hosi ya mina. Hikolaho ka yena, nifularhele hinkwasvu ni svivona na svili nsila ntsena, lesvaku nitakuma Kriste,</verse>
			<verse number="9">ni kukumiwa na nili xilo xin'we na yena, ningahali na kululama lokunga ka mina, loku nikukumaka hi kuhlayisa Nawu, kambe nili ni kululama loku kunyikiwaka hi kupfumela ka Kriste, kululama loku kuhumaka ka Xikwembu, loku kuyimaka henhla ka kupfumela.</verse>
			<verse number="10">Ninavela ntsena kutiva Kriste, ni matimba ya kupfuka ka yena kufeni, nikota ni kuhlangana na yena kuvavisekeni ka yena, niyendliwa lweyi afanaka na yena kufeni,</verse>
			<verse number="11">hi kutshemba lesvaku loko sviyendleka, na mina nitakuma kupfuka xikarhi ka vafi.</verse>
			<verse number="12">Anivuli lesvaku nisvikumile svosvo, kumbe lesvaku nihetisekile, ihim; kambe niringeta kutikarhata lesvaku nisvikuma sviva sva mina, hikuva Yesu Kriste anikumile aniyendla wa yena.</verse>
			<verse number="13">Vamakwerhu, loko ali mina, aniyanakanyi lesvaku nisvikumile, kambe niyendla xilo xin'we ntsena: Nirivala sva le ndzhaku, ni kuringeta hi matimba kuyafika ka lesvinga le mahlweni;</verse>
			<verse number="14">kutani nitsutsuma na nikongomile sva le mahlweni lesvaku nitakuma hakelo, kunga kuvitana ka Xikwembu ha Yesu Kriste, loku hakona xihivitanelaka vutomi bza le henhla.</verse>
			<verse number="15">Hina hinkwerhu lava hihetisekeke moyeni, hifanele kuva ni miyanakanyu leyotano; kambe loko, ka svin'wana, miyanakanya hi ndlela yin'wana, Xikwembu xitasvihlavutela ka n'wina.</verse>
			<verse number="16">Ntsena ahikhomeni svitiya ka lesvi hingafika ka svona.</verse>
			<verse number="17">Vamakwerhu, tekelani mina n'wina hinkwenu. Himipfulele ndlela leyinene, hi kolaho langutani lavafambaka ha yona.</verse>
			<verse number="18">Nitshama nimibzela mhaka leyi hakanyingi, kutani svosvi nitlhela nimibzela yona na nirila: Ku ni lavotala lava kuhanyeni ka vona vanga valala va xihambanu xa Kriste.</verse>
			<verse number="19">Makumu ya vona i kulova; xikwembu xa vona i khwiri ra vona; vatidzunisa hi lesvi avatafanela kuva ni tingana ha svona; vayanakanya sva misava leyi ntsena.</verse>
			<verse number="20">Kambe ra hina kaya ri le matilweni, kutani hi langutela hi mbilu hinkwayu Muponisi wa hina lweyi angatata na ahuma kona, anga Hosi Yesu Kriste.</verse>
			<verse number="21">Atahundzula miri wa hina lowusolekaka, awuyendla lowufanaka ni miri wa yena lowokwetsima, hi matimba lawa ha wona akotaka kuveka hinkwasvu hansi ka mfumu wa yena.</verse>
		</chapter>
		<chapter number="4">
			<verse number="1">Hikolaho vamakwerhu, n'wina lava nimirhandzaka ni kunavela kumivona, n'wina lava minga kutsaka ka mina ni hari ya nhloko ya mina, yimani na mitiyile Hosini hi ndlela yoleyo, varhandziwa vanga.</verse>
			<verse number="2">Nikhongotela Evhodiya, nikhongotela na Sintika, lesvaku lesvi vanga va Hosi, vafanele kutwanana.</verse>
			<verse number="3">Nakukombela na wena mutirhikulorhi lweyi atshembekaka: Pfuna vamamana lava; vaniseketelile svinene ntirhweni wa Evhangeli, na vali na Klemente, ni vatirhikulorhi lavan'wana, lava mavito ya vona matsaliweke bukwini ya vutomi.</verse>
			<verse number="4">Titsakeleni Hosini masiku hinkwawu; nitlhela nivulisa svosvo, nili: Titsakeleni!</verse>
			<verse number="5">Vunene bza n'wina abzitiviwe hi vanhu hinkwavu; Hosi yi le kusuhi.</verse>
			<verse number="6">Mingavileli ha nchumu; kambe timhakeni hinkwatu, khongelani, mitivisa Xikwembu lesvi misvipfumalaka, mikombela na mili karhi mikhensa;</verse>
			<verse number="7">kutani kurhula ka Xikwembu lokutlulaka kutwisisa hinkwaku, kutahlayisa timbilu ta n'wina ni miyanakanyu ya n'wina ka Yesu Kriste.</verse>
			<verse number="8">Kuheteleleni vamakwerhu, hinkwasvu lesvinga ntiyiso, hinkwasvu lesvichavisekaka, hinkwasvu lesvilulameke, hinkwasvu lesvibaseke, hinkwasvu lesvitsakisaka, hinkwasvu lesvikhensekaka, ni loko kuli ni svin'wana lesvinga ni vunene kumbe kudzuneka, svilo lesvi hinkwasvu, tshamani na mili karhi misviyanakanya.</verse>
			<verse number="9">Lesvi misvijondzeke ni kusvikuma, lesvi misvitweke ni kusvivona ka mina, sviyendleni, kutani Xikwembu xa kurhula xitava na n'wina.</verse>
			<verse number="10">Nitsakisiwile ngopfu Hosini hi mhaka ya lesvi, ndzhaku ka nkama lowo hundzeke, mipfuxeteke torha ra n'wina ra kunipfuna; torha leri amili na rona hakunene, ntsena amingali na yona ndlela yonikomba rona.</verse>
			<verse number="11">Anihlayi svosvo hi kutitwa na nili mupfumali, hikuva nijondzile kutsaka hi lesvi nitikumaka na nili ka svona.</verse>
			<verse number="12">Nitiva kupfumala, nitiva ni kutaleliwa. Hinkwaku, minkameni hinkwayu, nijondzile xihundla xa kuyamukela kutaleliwa ni ndlala, kutaleliwa ni vusiwana, na ningavileli.</verse>
			<verse number="13">Ningayendla hinkwasvu hi matimba ya Lweyi anitiyisaka.</verse>
			<verse number="14">Hambi svilitano, miyendlile hi timpsalu, loko minipfunile kurhwala maxangu ya mina.</verse>
			<verse number="15">N'wina Vafilipiya, masvitiva hi n'wexe lesvaku, masungulweni ya ntirho wa Evhangeli, loko nisukile Makedoniya, akuvanga ni kereke ni yin'we leyingapfunetana na mina, handle ka n'wina ntsena; hivile xilo xin'we akutaleliweni ni le vusiwaneni.</verse>
			<verse number="16">Hikuva, hambi kuli le Thesalonika, minirhumelile sva kunipfuna ka lesvi anisvipfumala, nasvona kungali kan'we ntsena.</verse>
			<verse number="17">Ahi lesvaku nilava kukuma tinyiko, kambe nilava lesvaku n'wina mikuma mihandzu leyi yingatayandza yimitwalisa.</verse>
			<verse number="18">Nikumile hakelo hinkwayu, ni kutlula. Ni ni lesvotala, hikuva Epafrodito anitisele tinyiko letihumaka ka n'wina. Tinyiko leti tifana ni mhamba leyinun'hwelaka, leyi yamukelekaka ka Xikwembu, yixitsakisa.</verse>
			<verse number="19">Kutani Xikwembu xa mina xitaminyika hi ntalu hinkwasvu lesvi misvipfumalaka, hi kuya hi rifuwo ra xona ni kudzuneka ka xona ka Yesu Kriste.</verse>
			<verse number="20">Ka Xikwembu Tatana wa hina, akuve kudzuneka hi masiku ni masiku! Amen!</verse>
			<verse number="21">Rungulani vahlawuliwa lavanga ka Yesu Kriste. Vamakwerhu lava ninga na vona halenu vamirungula.</verse>
			<verse number="22">Vahlawuliwa hinkwavu vamirungula, ngopfu va munti wa Khezari.</verse>
			<verse number="23">Timpsalu ta Hosi Yesu Kriste ative ni mimoya ya n'wina!</verse>
		</chapter>
	</book>
	<book number="51">
		<chapter number="1">
			<verse number="1">Mina Pawulo, mupostola wa Kriste Yesu hi kurhandza ka Xikwembu, na Timotewu makwerhu,</verse>
			<verse number="2">hitsalela vakwetsimi va Xikwembu lavanga le Kolosa, vamakwerhu lavatshembekaka ka Kriste, hili: Timpsalu ni kurhula asvive na n'wina, svihuma ka Xikwembu Tatana wa hina.</verse>
			<verse number="3">Masiku hinkwawu, hikhensa Xikwembu Tatana wa Hosi ya hina Yesu Kriste, mikhongelweni leyi himikhongelelaka ha yona,</verse>
			<verse number="4">hikuva hitwile ta kupfumela ka n'wina ka Yesu Kriste, ni ta rirhandzu ra n'wina ka vahlawuliwa va Xikwembu hinkwavu,</verse>
			<verse number="5">hikolaho ka kulangutela loku kuhlayiseliweke n'wina matilweni. Kutshemba loku, mirhange mikutwa ritweni ra ntiyiso, yinga Evhangeli,</verse>
			<verse number="6">leyifikeke ka n'wina kukota lesvi yifikeke matikweni hinkwawu; yikarhi yiveka mihandzu ni kukula, kukota lesvi yiyendlisaka xisvona ka n'wina, kusukela siku leri mitweke ni kutwisisa timpsalu ta Xikwembu hi ntiyiso wa tona.</verse>
			<verse number="7">Mijondzisiwile svona hi Epafrasi, mutirhi-kulorhi lweyi arhandzekaka, lweyi atirhelaka Kriste hi kutshembeka matshan'wini ya hina.</verse>
			<verse number="8">Hi yena lweyi angahitivisa ta rirhandzu leri minganyikiwa rona hi Moya.</verse>
			<verse number="9">Hikolaho, kusukela siku leri hisvitweke, ahitshikanga kumikhongelela, nikukombela Xikwembu lesvaku ximitata hi vutivi bza kurhandza ka xona, vutlharini hinkwabzu ni le kutwisiseni hinkwaku loku kunyikiwaka hi Moya;</verse>
			<verse number="10">hi ndlela leyi, mitahanya vutomi lebzi bzifanelaka Hosi, miyitsakisa timhakeni hinkwatu, miveka mihandzu hi kutirha mintirho leyinene ya tinxakaxaka, miya mikula hi tlhelo ra kutiva Xikwembu.</verse>
			<verse number="11">Mawaku loko mingatiyisiwa svinene hi matimba, hi kuya hi ntamu wa xona wotwakala, mikota kutiyisela svinene, ni kuleha mbilu na mitsakile.</verse>
			<verse number="12">Nasvona, khensani Tatana, lweyi ayendleke lesvaku na n'wina miyaveliwa ndzhaka ya vahlawuliwa, kufumeni ka kuvonakala.</verse>
			<verse number="13">Ahihumesile matimbeni ya munyama, ahirhurhisela kufumeni ka N'wana wa yena lweyi arhandzekaka,</verse>
			<verse number="14">lweyi ka yena hinga ni kurivaleliwa ka svijoho ni kuponisiwa.</verse>
			<verse number="15">Kriste i xifaniso xa Xikwembu lexingavoniwiki, mativula ya hinkwasvu lesvitumbuluxiweke.</verse>
			<verse number="16">Ha yena, Xikwembu xitumbuluxile svilo hinkwasvu, matilweni ni laha misaveni, svilo lesvivonekaka ni lesvingavonekiki, kukota sviluvelo kumbe lesvinga ni vuhosana, ni lesvinga ni vufumi kumbe matimba yofuma. Hinkwasvu svitumbuluxiwile hi yena, nasvona svitumbuluxeliwe yena.</verse>
			<verse number="17">Arhangele svilo hinkwasvu, kutani ka yena svilo hinkwasvu svikhomane svin'we.</verse>
			<verse number="18">Hi yena nhloko ya miri, hi lesvaku ya Kereke. Hi yena masungulu ya hinkwasvu ni lweyi arhangeke apfuka xikarhi ka vafi, lesvaku ava loworhanga ka svilo hinkwasvu.</verse>
			<verse number="19">Hikuva svitsakisile Xikwembu lesvaku kuhetiseka hinkwaku ka xona kutshama ka yena,</verse>
			<verse number="20">ni kuyendla lesvaku, ha yena, svilo hinkwasvu svivuyelelana na xona, hikuva hi yena Kriste lweyi atiseke kurhula hi kufa ka yena xihambanwini; hinkwasvu, hambi laha misaveni, hambi le matilweni, svivuyelelana ni Xikwembu ha yena.</verse>
			<verse number="21">Na n'wina lava va khale amili kule ni Xikwembu, amili valala va xona hi miyanakanyu ya n'wina ni mintirho ya n'wina leyobiha;</verse>
			<verse number="22">kambe svosvi, Xikwembu xiyendlile lesvaku mivuyelelana na xona, hi N'wana wa xona lweyi angahanya na ali munhu, atlhela afa lesvaku mitisiwa ka Xikwembu na mili vakwetsimi, mingali na xisandzu kumbe kusoleka mahlweni ka xona.</verse>
			<verse number="23">Kambe mifanele kutiya kupfumeleni, na miyimile masungulweni yakona mingatsekatseki, na mingahambani ni kulangutela loku mikukumeke hi kutwa Evhangeli. Evhangeli leyi yitwalisiwile ka svivumbiwa hinkwasvu lesvinga hansi ka tilo, kutani mina Pawulo, ni yendliwile mutirhi wa yona.</verse>
			<verse number="24">Svosvi-ke, nitsaka hi lesvi nixanisiwaka hikolaho ka n'wina; kutani, hi kuxaniseka ka mina mirini, nihetisa lesvipfumalekeke maxangwini ya Kriste, hikolaho ka miri wa yena, yinga Kereke.</verse>
			<verse number="25">Niyendliwile mutirhi wa Kereke hi makungu ya Xikwembu lexinganinyika ntirho lowu hikolaho ka n'wina. Ntirho wakona i kujondzisa Rito ra Xikwembu,</verse>
			<verse number="26">xinga xihundla lexi axitumbelile malembe ni malembe, ka tinxaka hinkwatu, kambe svosvi xipfuleteliweke ka vahlawuliwa va Xikwembu.</verse>
			<verse number="27">Ka vona Xikwembu xirhandzile kutivisa rifuwo ra xihundla lexi, ni kutwala ka xona xikarhi ka vamatiko; xihundla xakona hi lesvaku Kriste a le ka n'wina, kutani ha yena milangutela kutwala ka Xikwembu lokutaka.</verse>
			<verse number="28">Hi yena lweyi hi mutwalisaka, na hili karhi hi tsundzuxa ni kujondzisa vanhu hinkwavu, hi vutlhari hinkwabzu; hi yendlela kutisa vanhu hinkwavu ka Xikwembu na vali lavahetisekeke ka Kriste.</verse>
			<verse number="29">Hi svona lesvi nitikarhatelaka svona, na nili karhi nilwa hi ntamu wa yena, lowu awupfuxaka hi matimba ndzeni ka mina.</verse>
		</chapter>
		<chapter number="2">
			<verse number="1">Nilava lesvaku mitiva nyimpi leyikulu leyi niyilwaka hikolaho ka n'wina va le Lawudokiya, ni hikolaho ka hinkwavu lava vanganitiviki hi nghohe.</verse>
			<verse number="2">Nilava lesvaku timbilu ta vona titiyisiwa, ni lesvaku vakhomana svin'we hi rirhandzu, kutani vatachaveleliwa hi matlhelo hinkwawu hi kunyikiwa kutwisisa loku kuhetisekeke, lesvaku vativa xihundla xa Xikwembu, anga Kriste.</verse>
			<verse number="3">Ka yena kutumbetiwile rifuwo hinkwaru ra vutlhari ni ra vutivi.</verse>
			<verse number="4">Nihlaya lesvi lesvaku kungavi na lweyi amikanganyisaka hi marito lamaringetaka kumikholwisa.</verse>
			<verse number="5">Hikuva hambi ningali kona hi miri, hi moya ni na n'wina, na nili karhi nitsakela kuvona mahanyela ya n'wina layolulama, ni kutiya ka n'wina kupfumeleni ka Kriste.</verse>
			<verse number="6">Kutani-ke, lesvi miyamukeleke Yesu Kriste kuva Hosi ya n'wina, hanyani hikuva xilo xin'we na yena,</verse>
			<verse number="7">na midzimile timintsu ni kuveka masungulu ya n'wina ka yena; tiyani kupfumeleni, hilaha mijondzisiweke hakona, na mili karhi mikhensa hi kuphindhaphindha.</verse>
			<verse number="8">Tivoneleni lesvaku munhu angamiphasi hi tijondzo ta vutlhari, hi marito ya mavunhwa lawa mangapfuniki nchumu, lawa mahumaka ka mintolovelo ya vanhu ni ka mimoya leyifumaka misava leyi, kungali ka Kriste.</verse>
			<verse number="9">Hikuva vukwembu hinkwabzu bziyakile hi ntalu mirini wa yena,</verse>
			<verse number="10">kutani n'wina mikumile vutomi lebzotala ka yena; hi yena lweyi anga nhloko ya vuhosi hinkwabzu ni kufuma hinkwaku.</verse>
			<verse number="11">Ka yena miyimbisiwile, kungali hi mavoko ya vanhu, kambe hi kuyimbisiwa ka Kriste, loku kuhitshunxaka ka miri lowu wa vujohi.</verse>
			<verse number="12">Hi kukhuvuliwa, milahliwile sirheni svin'we na yena, mitlhela mipfuxiwa kufeni svin'we na yena, hi kupfumela lesvaku i matimba ya Xikwembu lamangamipfuxa xikarhi ka vafi.</verse>
			<verse number="13">Khale, amili lavafeke hikolaho ka milandzu ya n'wina, hi lesvi amili vamatiko lavangayimbangiki, kutani Xikwembu ximihanyisile svin'we na Kriste. Xihirivalelile milandzu ya hina hinkwayu,</verse>
			<verse number="14">xihelisa tsalwa leri khale arihirhwexa nandzu, rihimangalela hi milawu ya rona, kutani xiyisusele tlhelo, xirigongondzela xihambanwini.</verse>
			<verse number="15">Kriste ahetile matimba ya mimoya ya tihosana ni ya tihosi, ayiyendla xisolo rivaleni, hi kuyihlulela makumu hi xihambanu.</verse>
			<verse number="16">Hikolaho, munhu angatshuki amiyavanyisa mhakeni ya svakuja ni ya svakunwa, hambi kuli mhakeni ya minkhuvu yotsakela svin'wana, kumbe ya kutsakela kuhuma ka n'weti, kumbe siku ra Savata:</verse>
			<verse number="17">Hinkwasvu lesvi i ndzhuti wa lesvi svitaka, kambe nsinya wa svona i Kriste hi xivirhi.</verse>
			<verse number="18">Munhu angatshuki amitekela hakelo ya n'wina hi kutitsongahata, kukanganyisa ni kugandzela tintsumi, na ali karhi apfumela ngopfu sva milorho ya yena, atikulisa hi sva hava, hi miyehleketo ya yena ya sva nyama;</verse>
			<verse number="19">munhu wotanu anganamarheli nhloko leyi ha yona miri hinkwawu wuphameliwaka ni kuhlanganisiwa svinene, hi minsiha ni tinyama ta wona, kutani wukula hi kukula loku kuhumaka ka Xikwembu.</verse>
			<verse number="20">Loko mifile na Kriste ni kuhambana ni mimoya leyifumaka misava leyi, hikolaho ka yini mahahanya kufana ni loko mahali va misava xana?</verse>
			<verse number="21">Hikolaho ka yini mahativeka hansi ka svileriso lesvinge: “Ungatshuki ukhomakhoma, ungatshuki unampsa, ungatshuki ukhumba, xana?”</verse>
			<verse number="22">Kasi vahlaya svilo lesvilovaka hinkwasvu, loko svili karhi svitirhisiwa. Svileriso svakona sviya hi kulerisa ka vanhu, hi tijondzo ta vona.</verse>
			<verse number="23">Svitinyika vito ra “vutlhari”, hikuva sviseketela vukhongeli bza mavunhwa, ni moya wotitsongahata kokanganyisa ni wa kutixanisa mirini, kambe asvisivela kunavela ka miri.</verse>
		</chapter>
		<chapter number="3">
			<verse number="1">Hikolaho loko mipfuxiwile kufeni na Kriste, lavani svilo lesvinga henhla laha Kriste atshameke kona, vokweni ra xinene ra Xikwembu.</verse>
			<verse number="2">Tsundzukani svilo lesvinga henhla, kungali svilo sva laha misaveni.</verse>
			<verse number="3">Hikuva mifile, kutani vutomi bza n'wina bzitumbetiwile na Kriste ka Xikwembu.</verse>
			<verse number="4">Vutomi bza n'wina bza xiviri i Kriste, kutani loko ahumelela, na n'wina mitahumelela na yena kukwetsimeni.</verse>
			<verse number="5">Loko svilitano, dlayani lesvi svinga sva misava ka n'wina, hi lesvaku vuwosvi, ni sva nsila, ni kuhisekela sva tingana, ni kunavela lokobiha, ni makwanga, kunga kugandzela svikwembu sva hava.</verse>
			<verse number="6">Hikolaho ka svona vukarhi bza Xikwembu bzita [henhla ka lavatiyalisaka].</verse>
			<verse number="7">Hi svona lesvi khale amihanya ka svona, loko mahafumiwa hi svona.</verse>
			<verse number="8">Kambe svosvi, svicukumeteni hinkwasvu, kunga kukarhata, ni kuleva, ni tihanyi. Kulumbeta, ni mavulavulela ya nsila, svingatshuki svihuma milon'wini ya n'wina.</verse>
			<verse number="9">Mingahembelaneni, lesvi mihlivileke mahanyela ya n'wina ya khale ni mintirho ya wona;</verse>
			<verse number="10">hikuva miyambalile munhu wa mahanyela lamampsha lweyi apfuxetiwaka minkama hinkwayu, lesvaku mikota kutiva hi kuhetiseka Xikwembu lexi ximitumbuluxeke hi xifaniso xa xona.</verse>
			<verse number="11">Laha aku na Mugirika ni Muyuda, aku na lweyi ayimbeke ni lweyi angayimbangiki, aku na munhu wa matiko ni munhu wa hava, aku na xikarawa ni mutshunxeki, kambe i Kriste lweyi anga hinkwasvu ka hinkwavu.</verse>
			<verse number="12">Hikolaho, lesvi mingavitaniwa hi Xikwembu kuva vahlawuliwa va xona lavarhandziwaka, yambalani moya wa timpsalu, ni vunene, ni kutitsongahata, ni kurhula, ni kuleha mbilu.</verse>
			<verse number="13">Yamukelanani, kutani loko mun'we asola mun'wana, avarivalelane. Kufana ni lesvi Hosi yimirivaleleke, na n'wina rivalelanani.</verse>
			<verse number="14">Kutani henhla ka lesvi hinkwasvu, kulaveka rirhandzu, ringarona leri ribohaka svilo hinkwasvu svitwanana hi kuhetiseka.</verse>
			<verse number="15">Kutani yendlani lesvaku kurhula ka Kriste kufuma timbilwini ta n'wina, kunga kurhula loku mivitaneliweke kona, mirini wun'we ntsena. Nasvona jondzani kukhensa.</verse>
			<verse number="16">Rito ra Kriste aritshame ka n'wina, riyandza. Jondzisanani, mikhongotelana hi vutlhari hinkwabzu, mitwalisa Xikwembu hi kuyimbelela tipisalma, ni tinsimu, ni kuyimbelela sva Moya, na mili karhi mikhensa timbilwini ta n'wina.</verse>
			<verse number="17">Kutani xin'wana ni xin'wana lexi mixiyendlaka, hi kuvulavula kumbe hi kutirha, xiyendleni hi vito ra Hosi Yesu, na mili karhi mikhensa Xikwembu Tatana ha yena.</verse>
			<verse number="18">Vavasati, titsongahateni ka vanuna va n'wina, hilaha svifanelaka hakona Hosini.</verse>
			<verse number="19">Vavanuna, rhandzani vasati va n'wina, mingatshameni hi kukho mivaholovela.</verse>
			<verse number="20">Vana, yingisani vapsali va n'wina timhakeni hinkwatu, hikuva hi svona lesvitsakisaka Hosi.</verse>
			<verse number="21">Vatatana, mingaxaniseni vana va n'wina, lesvaku vangaheli mbilu.</verse>
			<verse number="22">Vatirhi, yingisani vinyi va n'wina va laha misaveni timhakeni hinkwatu, kungali ntsena loko vamilangutile, onge hi loko milava kutsakisa vanhu, kambe hi timbilu letinene, na mili karhi michava Hosi.</verse>
			<verse number="23">Xin'wana ni xin'wana lexi mixiyendlaka, xiyendleni hi mbilu hinkwayu, kufana ni loko mitirhela Hosi, kungali vanhu;</verse>
			<verse number="24">hikuva masvitiva lesvaku mitanyikiwa rifuwo hi Hosi, yili hakelo ya n'wina. Mi le kutirheleni ka Hosi ya hina Kriste.</verse>
			<verse number="25">Loko ali muyendli wa lesvohomboloka, atatlheliseliwa lesvohomboloka lesvi asviyendleke; Xikwembu axiyi hi nghohe ya munhu.</verse>
		</chapter>
		<chapter number="4">
			<verse number="1">Vinyi, hanyani ni svikarawa sva n'wina hi ndlela ya kululama, hi mfanelo, na mili karhi mitiva lesvaku na n'wina mi ni n'winyi matilweni.</verse>
			<verse number="2">Yanani mahlweni mitiyisela mikhongelweni, mihitekela kona mili karhi mikhensa;</verse>
			<verse number="3">na hina mihikhongelela, lesvaku Xikwembu xihipfulela nyangwa yojondzisa Rito ra xona, lesvaku hitavula rivaleni xihundla xa Kriste, lexi ninga jele hikolaho ka xona.</verse>
			<verse number="4">Kombelani lesvaku nixihlamusela hilaha svifanelaka hakona, loko nixitwalisa.</verse>
			<verse number="5">Tirhisanani ni va le handle hi kutlhariha, na mili karhi milondzovota nkama lowu minga na wona.</verse>
			<verse number="6">Kuvulavula ka n'wina akuve lokunene, loku kunandzihaka masiku hinkwawu, mitativa hilaha mifanelaka kuhlamula mun'wana ni mun'wana hakona.</verse>
			<verse number="7">Tikiko, makwerhu lweyi arhandzekaka, mutirhi lweyi atshembekeke ni mutirhikulorhi ntirhweni wa Hosi, atamitivisa timhaka hinkwatu ta mina, hilaha tiyimeke hakona.</verse>
			<verse number="8">Nimurhuma ata ka n'wina hikolaho ka svosvo, lesvaku mitativa hilaha hihanyaka hakona, ni lesvaku atatiyisa timbilu ta n'wina.</verse>
			<verse number="9">Ana Onezimo, makwerhu lweyi atshembekeke, lweyi arhandzekaka, lweyi anga mun'we wa n'wina; vatamitivisa hinkwasvu lesvihumeleleke halenu.</verse>
			<verse number="10">Arixtarko, lweyi anga jele svin'we na mina, wamirungula; svafana na Marka makwavu wa Barnaba, lweyi nimileleteke lesvaku mimuyamukela, loko ata koseno.</verse>
			<verse number="11">Na yena Yesu lweyi avuliwaka Yusto, wamirungula. Hi vona ntsena, xikarhi ka Vayuda lavapfumeleke, lavangatirha na mina ntirhweni wa Mfumu wa Xikwembu; vanitiyisile svinene.</verse>
			<verse number="12">Epafrasi, lweyi anga mun'we wa n'wina, mutirhi wa Yesu Kriste, wamirungula; wa mitsundzuka svinene masiku hinkwawu mikhongelweni ya yena, akombela lesvaku miva lavahetisekeke ni lavatiyeke, kuyendleni ka hinkwasvu lesvi Xikwembu xisvirhandzaka.</verse>
			<verse number="13">Ni mboni ya lesvaku atikarhatela n'wina svinene, n'wina ni lava vanga le Lawudokiya, ni le Hiyerapolisi.</verse>
			<verse number="14">Luka, dokodela lweyi arhandzekaka, wamirungula svin'we na Demasi.</verse>
			<verse number="15">Rungulani vamakwerhu lava vanga le Lawudokiya, na mamana Nimfa, ni kereke leyihlengeletanaka ndlwini ya yena.</verse>
			<verse number="16">Kutani loko papela leri rihlayiwile xikarhi ka n'wina, vonani lesvaku rihlayiwa ni le kerekeni ya Lawudokiya, ni lesvaku na n'wina mihlaya papela leri rihumaka le Lawudokiya.</verse>
			<verse number="17">Nasvona bzelani Arkipo, miku: “Vona lesvaku timfanelo leti unyikiweke tona ntirhweni wa Hosi utihetisisa svinene.”</verse>
			<verse number="18">Nitsala lesvi hi xiyandla xa mina, nili: Hi mina Pawulo! Mingarivaleni lesvaku ni le jele. Timpsalu ta Xikwembu ative na n'wina!</verse>
		</chapter>
	</book>
	<book number="52">
		<chapter number="1">
			<verse number="1">Mina Pawulo na Silvhano na Timotewu ka va kereke ya le Thesalonika, lavanga vanhu va Xikwembu Tatana, ni va Hosi Yesu Kriste, hili: Timpsalu ni kurhula asvive na n'wina!</verse>
			<verse number="2">Hikhensa Xikwembu masiku hinkwawu hikolaho ka n'wina hinkwenu, na hili karhi hi mitsundzuka ka mikhongelo ya hina.</verse>
			<verse number="3">Mahlweni ka Xikwembu Tatana wa hina, hitsundzuka hilaha kupfumela ka n'wina kutikombeke hakona hi sviyendlo, ni lesvaku michivirika kulanguteleni ka Hosi ya hina Yesu Kriste, hi rirhandzu ni kutikarhata.</verse>
			<verse number="4">Hasvitiva, vamakwerhu, lesvaku Xikwembu xa mirhandza, ni lesvaku ximihlawulile.</verse>
			<verse number="5">Hikuva Evhangeli ya hina, ayifikanga ka n'wina hi marito ntsena, kambe hi matimba, ni Moya Lowokwetsima, ni kukholwisa ka yona loku kuhetisekeke, tani hilaha mitivaka hakona lesvi hihanyisaniseke xisvona na n'wina.</verse>
			<verse number="6">Kutani na n'wina milandzile tindlela ta hina ni ta Hosi, hikuva, hambilesvi mingaxaniseka ngopfu, miyamukelile Rito ra Xikwembu hi kutsaka loku kunyikiwaka hi Moya Lowokwetsima.</verse>
			<verse number="7">Hi mukhuva wolowo, mihundzukile xikombiso ka hinkwavu lavapfumeleke le Makedoniya ni le Akaya.</verse>
			<verse number="8">Hikusa Rito ra Hosi lerihumeke ka n'wina aritwalanga ntsena Makedoniya ni le Akaya, kambe nakona kupfumela ka n'wina ka Xikwembu kutwalile hinkwaku; hi kolaho asvifaneli lesvaku hingahahlaya xanchumu.</verse>
			<verse number="9">Vanhu lava hinkwavu varungula hilaha mihiyamukeleke hakona xikarhi ka n'wina, ni hilaha mingahundzuka hakona ka Xikwembu, mifularhela svikwembu sva hava, lesvaku mitirhela Xikwembu lexihanyaka, xa ntiyiso.</verse>
			<verse number="10">Nasvona milangutela kuta ka N'wana wa xona Yesu hi le matilweni, lweyi ximupfuxeke xikarhi ka vafi, lweyi ahiponisaka kuyavanyiseni ka xona loku kutaka.</verse>
		</chapter>
		<chapter number="2">
			<verse number="1">Na n'wina vamakwerhu, masvitiva lesvaku kuyamukeliwa ka hina hi n'wina akuvanga ka mahala.</verse>
			<verse number="2">Hambi loko hirhange hi xanisiwa ni kurhuketeliwa le Filipi, hilaha misvitivaka hakona, Xikwembu xa hina xihinyikile matimba ya kumitivisa Evhangeli leyihumaka ka xona, hambilesvi lavotala avali karhi valwa na yona.</verse>
			<verse number="3">Hikuva kukhutaza ka hina ahi loku kuhumaka kutikanganyiseni, kumbe ka miyanakanyu yobiha, nasvona ahitirhisi makungu yokanganyisa munhu;</verse>
			<verse number="4">kambe, tani hi lesvi Xikwembu xihivoneke na hili lavafanelaka kutamelisiwa ntirho wa Evhangeli, hayipaluxa, kungali kutsakisa vanhu, kambe kutsakisa Xikwembu lexikambelaka timbilu ta hina.</verse>
			<verse number="5">Masvitiva svinene lesvaku ahiringetanga, ni siku ni rin'we, kumitsakisa kumbe kumikanganyisa hi marito, hambi kuli kufihla kunavela kuphanga. Xikwembu i mboni ya hina!</verse>
			<verse number="6">Ahilavanga kudzunisiwa lokuhumaka ka vanhu, hambi kuli ka n'wina kumbe ka van'wana;</verse>
			<verse number="7">hambilesvi ahitava hisvikotile kumitikisela hi svikombelo sva hina, hi mhaka ya kuva vapostola va Kriste, hihanyisane na n'wina hi moya wa timpsalu, kukotisa mamana lweyi ahlayisaka svinene vana va yena.</verse>
			<verse number="8">Hikolaho, hi kunavela ngopfu kumikomba rirhandzu, hitilungiselile kuhlengela na n'wina kungali ntsena Evhangeli ya Xikwembu, kambe nabzona vutomi bza hina, hikuva mihundzukile varhandziwa va hina hi kutlulisa.</verse>
			<verse number="9">Vamakwerhu, matsundzuka kutikarhata ni kukarhateka ka hina ntirhweni lowu: Hitirhile vusiku ni nhlekanhi lesvaku hingatikiseli na mun'we wa n'wina, loko hili karhi himipaluxela Evhangeli ya Xikwembu.</verse>
			<verse number="10">Mi timboni ta hina, na xona Xikwembu i mboni: Mahanyela ya hina ka n'wina lavapfumeleke, amali lawa ya kubasa ni lawa ya kululama, mangali na xisandzu.</verse>
			<verse number="11">Masvitiva lesvaku hihlayisile mun'wana ni mun'wana wa n'wina kufana ni loko tatana ahlayisa vana va yena;</verse>
			<verse number="12">hi mikhutazile, hi mitiyisile ni kumisusumeta lesvaku mihanya hi ndlela leyitsakisaka Xikwembu lexi ximivitanelaka kuyaveliwa kufuma ka xona ni kutwala ka xona.</verse>
			<verse number="13">Kutani mhaka leyi yihisusumetaka kukhensa Xikwembu masiku hinkwawu, hi leyi: Loko himitisele rito ra Xikwembu, miriyingisile ni kuriyamukela, kungali kukota mahungu ya kuhuma ka vanhu, kambe tani hi mahungu ya kuhuma ka Xikwembu. Hakunene mahungu lawa mahuma ka xona, hikuva hi xona xitirhaka hi matimba xikarhi ka n'wina lavapfumeleke.</verse>
			<verse number="14">Loko mili n'wina vamakwerhu, mikumane ni miringo leyingatshama yihumelela xikarhi ka vanhu va ka Yesu Kriste tikerekeni ta Yudeya: Vayuda vavaxanise kufana ni lesvi vanhu va ka n'wina vangamiyendla svona.</verse>
			<verse number="15">Vayuda hi vona lavadlayeke Hosi Yesu ni vaprofeta, kutani na hina vahixanisile; avatsakisi Xikwembu, nasvona valwa ni vanhu hinkwavu.</verse>
			<verse number="16">Varingetile ni kuhisivela kuchumayela ka vamatiko mahungu lawa amatavaponisa, kutani hi mukhuva lowu vakulisile nandzu wa svijoho sva vona masiku hinkwawu; kambe svosvi, kuheteleleni, kukariha ka Xikwembu kuvawele henhla.</verse>
			<verse number="17">Loko hili hina vamakwerhu, hikalanile na n'wina nkamanyana hi lesvi ahingavonani hi mahlo, kambe hi timbilu ahili karhi hivonana, kutani hinavelile hi kunavela lokukulu kutlhela hivonana na n'wina.</verse>
			<verse number="18">Hikolaho hinavelile kutlhelela ka n'wina. Mina Pawulo niringetile makhambi mambirhi, kambe Sathana ahisivelile.</verse>
			<verse number="19">Xana hi kwihi kulangutela ka hina ni kutsaka ka hina, hi yihi hari ya kuhlula leyi hingatatidzunisa ha yona mahlweni ka Hosi ya hina Yesu, siku avuyaka ke? Xana ahi n'wina ke?</verse>
			<verse number="20">Hakunene, hi n'wina minga kudzuneka, ni kutsaka ka hina.</verse>
		</chapter>
		<chapter number="3">
			<verse number="1">Hi kuvona lesvaku ahingahakoti kutiyisela, hitihlawulele kusala hili hexe le Atena.</verse>
			<verse number="2">Kutani hi mirhumele Timotewu makwerhu, lweyi atirhelaka Xikwembu kufana na mina ntirhweni wa Evhangeli ya Kriste; lesvaku atamitiyisa ni kumikhutaza kupfumeleni ka n'wina;</verse>
			<verse number="3">ni lesvaku kungavi na mun'we lweyi atsekatsekisiwaka hi kuxaniseka loku; hikuva masvitiva na n'wina lesvaku hi svona lesvi hiyaveliweke svona.</verse>
			<verse number="4">Hikuva loko hahali le ka n'wina hi mitivisile na svingasihumelela lesvaku hitavona maxangu. Kutani svifambise svosvo, hilaha mitivaka hakona.</verse>
			<verse number="5">Hikolaho, hi kuvona lesvaku aningahakoti kutiyisela, nirhumelile rito, lesvaku nitatwa ta kupfumela ka n'wina. Anichava lesvaku kumbexana muringi angava amiringile, ni lesvaku kutikarhata ka hina kungava ka hava.</verse>
			<verse number="6">Kambe svosvi Timotewu wahakuvuya hi le ka n'wina kutani ahitisele mahungu lamanene ya kupfumela ka n'wina ni ya rirhandzu ra n'wina; ahitivisile lesvaku mahaya mahlweni mihiyanakanya hi moya lowunene masiku hinkwawu, minavela kuhivona kufana ni lesvi na hina hinavelaka kumivona.</verse>
			<verse number="7">Hikolaho, vamakwerhu, maxangwini ni le mahlomulweni hinkwawu ya hina, hikumile kuchaveleliwa hi kupfumela ka n'wina;</verse>
			<verse number="8">hikuva svosvi hihanya hi lesvi miyimeke na mitiyile Hosini.</verse>
			<verse number="9">Xana kukhensa ka hina ka Xikwembu hikolaho ka n'wina kungava loku koyini, kutsakeni hinkwaku loku hikutwaka mahlweni ka Xikwembu xa hina hikolaho ka n'wina?</verse>
			<verse number="10">Hikhongela xona hi matimba vusiku ni nhlekanhi, na hili karhi hikombela kuvonana na n'wina hi mahlo, lesvaku hita tatisa lesvipfumalekaka kupfumeleni ka n'wina.</verse>
			<verse number="11">Mawaku loko hingapfuleliwa ndlela ya kuta koseyo ka n'wina hi Xikwembu Tatana wa hina hi xiviri, svin'we ni Hosi ya hina Yesu.</verse>
			<verse number="12">Ingi Hosi yingakulisa ni kuyandzisa rirhandzu leri mirhandzanaka ha rona ni kurhandza van'wana, kufana ni lesvi na hina himirhandzisaka xisvona;</verse>
			<verse number="13">hi ndlela yoleyo, yitatiyisa timbilu ta n'wina, kutani mitapfumala xisolo, miva lavahlawulekeke mahlweni ka Xikwembu Tatana wa hina, siku leri Hosi ya hina Yesu angatavuya hi rona, svin'we ni vahlawuliwa va yena hinkwavu.</verse>
		</chapter>
		<chapter number="4">
			<verse number="1">Kutani-ke, vamakwerhu, mijondzile ka hina hilaha mifanelaka kuhanya hakona lesvaku mitsakisa Xikwembu, kutani mihanyile hi ndlela yoleyo. Hikolaho, ha mikombela hi matimba ni kumikhutaza hi vito ra Hosi Yesu, lesvaku miya mikula, na mili karhi mihanyisa svosvo.</verse>
			<verse number="2">Hikuva mitiva lesvi hingamileleta svona hi matimba ya Hosi Yesu;</verse>
			<verse number="3">nasvona kurhandza ka Xikwembu hi loku: Hi lesvaku miyendliwa lavabaseke, hi kuhambana ni vuwosvi hinkwabzu.</verse>
			<verse number="4">Mun'wana ni mun'wana wa n'wina aative kuhlayisa miri wa yena hi ndlela leyobasa ni leyolulama,</verse>
			<verse number="5">kungali hi kunavela lokobiha, kufana ni vamatiko lavangativiki Xikwembu.</verse>
			<verse number="6">Amhakeni leyi, kungavi ni lweyi ajohelaka makwavu, kumbe kumukanganyisa, hikuva Hosi i murihiseli wa svilo lesvi hinkwasvu, hilaha hingamibzela khale ni kumitsundzuxa svinene hakona.</verse>
			<verse number="7">Hikuva Xikwembu axihivitanelanga kuhanya kutshakeni, kambe kubaseni.</verse>
			<verse number="8">Hikolaho, lweyi ayalaka xitsundzuxu lexi, angasoli munhu, kambe asola Xikwembu lexi ximunyikaka Moya wa xona Lowokwetsima.</verse>
			<verse number="9">Loko tili ta kurhandzana ni vamakwenu Hosini, amifaneli kutsaleliwa nchumu hi tona; hikuva i Xikwembu lexi ximijondziseke kurhandzana;</verse>
			<verse number="10">kutani hi svona lesvi misviyendlaka ka vamakwerhu hinkwavu lavanga tikweni hinkwaru ra Makedoniya. Hambi svilitano, hamikhutaza vamakwerhu, lesvaku miya mahlweni, mikula rirhandzwini lero.</verse>
			<verse number="11">Kunavela ka n'wina lokukulu akuve kuhanya hi kurhula, mitikarhatela sva n'wina, mitirha hi mavoko ya n'wina, hilaha hingarhanga hi mitsundzuxa hakona.</verse>
			<verse number="12">Hi mukhuva lowu, mitaxiximiwa hi va le handle, mingahatikiseli munhu ni mun'we.</verse>
			<verse number="13">Vamakwerhu, nilava lesvaku mitiva ntiyiso hi tlhelo ra lava vayetleleke vurhongo bza rifu, mitakala mingavaviseki kukota van'wana lavangaliki ni kulangutela.</verse>
			<verse number="14">Hikuva lesvi hipfumelaka lesvaku Yesu afile, atlhela apfuka kufeni, hi ndlela yoleyo, hi pfumela lesvaku lavatiyetleleleke, Xikwembu xitavapfuxa na Yesu kufeni, xivavuyisa svin'we na yena.</verse>
			<verse number="15">Lesvi himibzelaka svona hi vito ra Hosi, hi lesvi: Hina hingatava hahahanya loko Hosi yivuya, hingakala hingarhangeli lavatiyetleleleke;</verse>
			<verse number="16">hikuva Hosi hi yoxe yitaxika hi le tilweni, hi mpfumawulu wa rito ra kulerisa, hi kuhuwelela ka ntsuminkulu, ni kuba ka mhalamhala ya Xikwembu, kutani lavafeleke ka Kriste, vatarhanga vapfuka kufeni;</verse>
			<verse number="17">kutani hina lava hingatava hahahanya, hitatlakuliwa hiya henhla marefini svin'we na vona, hiyakumana ni Hosi mpfhukeni. Kutani hi ndlela yoleyo, hitava ni Hosi hilaha kungaheliki.</verse>
			<verse number="18">Hikolaho mifanela kutiyisana hi marito wolawo.</verse>
		</chapter>
		<chapter number="5">
			<verse number="1">Loko tili ta minkama ni tinguva takona, vamakwerhu, amifaneli kutsaleliwa nchumu hi svona.</verse>
			<verse number="2">Hikuva n'wina hi xiviri, masvitiva svinene lesvaku siku ra Hosi ritafika kufana ni muyivi lweyi ataka nivusiku.</verse>
			<verse number="3">Siku leri vanhu vangataku: “Kurhulile, aku na xa kukarhata”, hi wona nkama lowu kuwonheka kungatavawela henhla hi xitshuketa, kufana ni kulun'wa ka wansati lweyi angakusuhi ni kuveleka n'wana; vangakala vangaponi.</verse>
			<verse number="4">Kambe n'wina vamakwerhu, ami le munyameni; hi kolaho, siku rakona aringamitshuketi kufana ni muyivi.</verse>
			<verse number="5">Hikuva hinkwenu mi vana vakuvonakala, mi vana va nhlekanhi. Ahi va vusiku hina, kumbe va munyama.</verse>
			<verse number="6">Hikolaho hingatshuki hiyetlela kukota lesvi van'wana vayendlisaka svona, kambe ahihitekeni, hitikhoma.</verse>
			<verse number="7">Hikuva lavayetlelaka, vayetlela ni vusiku, ni lavadakwaka, vadakwa ni vusiku.</verse>
			<verse number="8">Kambe lesvi hina hinga va nhlekanhi, ahitikhomeni, hiyambala kupfumela ni rirhandzu xiva xitlhangu xa hina xifuveni, kutani nhlokweni hiyambala kulangutela ka kuponisiwa, xiva xigqoko xa hina.</verse>
			<verse number="9">Xikwembu axihihlawulanga lesvaku xitahihlundzukela, kambe kuhinyika kuponisiwa hi Hosi ya hina Yesu Kriste.</verse>
			<verse number="10">Ahifelile lesvaku, hambi hihanya, kumbe hiyetlela, hitakuma vutomi svin'we na yena.</verse>
			<verse number="11">Hikolaho, tiyisanani miyakisana, hilaha misviyendlaka hakona ni svosvi.</verse>
			<verse number="12">Vamakwerhu, ha mikombela hi matimba lesvaku mixixima lavatirhaka xikarhi ka n'wina lava vamirhangelaka ndleleni ya Hosi, ni kumitsundzuxa;</verse>
			<verse number="13">mivaxixima svinene hi rirhandzu, hikolaho ka ntirho wa vona. Hanyani svin'we hi kurhula.</verse>
			<verse number="14">Kutani hamikhutaza vamakwerhu, hili: Layani malolo, mitiyisa lavahelaka matimba; pfunani lavanga ni gome, milehisela hinkwavu mbilu.</verse>
			<verse number="15">Vonani lesvaku kungavi ni lweyi atlheliselaka svobiha hi lesvobiha; kambe hi masiku hinkwawu, ringetani kuyendlelana lesvinene, misviyendla ni le ka hinkwavu.</verse>
			<verse number="16">Tshamani na mitsakile masiku hinkwawu.</verse>
			<verse number="17">Mingatshikeni kukhongela.</verse>
			<verse number="18">Ka hinkwasvu, khensani; hikuva hi kona kurhandza ka Xikwembu henhla ka n'wina ha Yesu Kriste.</verse>
			<verse number="19">Mingatimeni Moya.</verse>
			<verse number="20">Mingasandzeni vuprofeta,</verse>
			<verse number="21">kambe kambisisani hinkwasvu, mitiya ka lesvinene.</verse>
			<verse number="22">Hambanani ni hinkwasvu lesvobiha sva tinxakaxaka.</verse>
			<verse number="23">Ingi Xikwembu xa kurhula, xona ha xoxe, xingamiyendla lavahlawulekeke hi matlhelo hinkwawu. Ingi mimoya ya n'wina, ni timbilu ta n'wina, ni miri wa n'wina, svingatshama na svibasile, na svingali ni nandzu siku leri Hosi ya hina Yesu Kriste angatavuya.</verse>
			<verse number="24">Lweyi amivitanaka watshembeka, kutani atasviyendla.</verse>
			<verse number="25">Vamakwerhu, hikhongeleleni na hina.</verse>
			<verse number="26">Rungulani vamakwerhu hinkwavu hi kun'quntana kokwetsima.</verse>
			<verse number="27">Na mikombela svinene, hi matimba ya Hosi, lesvaku papela leri rihlayeliwa vamakwerhu hinkwavu.</verse>
			<verse number="28">Timpsalu ta Hosi ya hina Yesu Kriste ative na n'wina!</verse>
		</chapter>
	</book>
	<book number="53">
		<chapter number="1">
			<verse number="1">Mina Pawulo na Silvhano na Timotewu ka va kereke ya le Thesalonika, lavanga vanhu va Xikwembu Tatana wa hina, ni va Hosi Yesu Kriste, hili:</verse>
			<verse number="2">Timpsalu ni kurhula asvive na n'wina, svihuma ka Xikwembu Tatana, ni ka Hosi Yesu Kriste!</verse>
			<verse number="3">Svahifanela kukhensa Xikwembu masiku hinkwawu hikolaho ka n'wina, vamakwerhu. Hakunene svafanela svosvo, hikuva kupfumela ka n'wina kuya mahlweni kukula ngopfu, ni kurhandzana ka n'wina hinkwenu kuya kuyengeteleka.</verse>
			<verse number="4">Hikolaho, hina hi hexe, hi tikulisa ha n'wina tikerekeni ta Xikwembu, hi mhaka ya kutiyisela ka n'wina ni kupfumela ka n'wina, xikarhi ka maxangu ni mahlomulu hinkwawu lawa mimavonaka.</verse>
			<verse number="5">Lesvi i xikombiso xa kululama ka Xikwembu loko xiyavanyisa, hikuva svitayendla lesvaku miva lavalulameliweke hi Mfumu wa xona, lowu mixanisiwaka hikolaho ka wona.</verse>
			<verse number="6">Xikwembu xitayendla lesvilulameke: Xitaba lava vamixanisaka, xivavangela kuxaniseka,</verse>
			<verse number="7">kutani xitaminyika kuhumula svin'we na hina, n'wina mixanisiwaka; xitayendla svosvo siku leri Hosi Yesu ahumelelaka hi le tilweni, svin'we ni tintsumi ta yena ta matimba</verse>
			<verse number="8">malangavini ya ndzilo. Xitaba lava vangaxitiviki, vanga lava vangayingisiki Evhangeli ya Hosi ya hina Yesu.</verse>
			<verse number="9">Vanhu lava vatayavanyisiwa hi kuyisiwa kuwonhekeni lokungaheliki, ni nghohe ya Hosi avangayivoni, hambi mali matimba ya yona layokwetsima.</verse>
			<verse number="10">Hi siku rakona, loko Hosi yitela kutadzunisiwa xikarhi ka vahlawuliwa va yona, ni kuvoniwa hi vapfumeli hinkwavu, na n'wina mitava kona, hikuva vumboni lebzi mibzikumeke ka hina, mibzitwisisile.</verse>
			<verse number="11">Hikolaho, ha mikhongelela nkama hinkwavu; hikombela lesvaku Xikwembu xa hina ximiyendla lavafaneliwaka hi vutomi lebzi xingamivitanela bzona, xihetisa, hi matimba ya xona, makungu hinkwawu ya n'wina lamanene, ni mintirho hinkwayu ya kupfumela ka n'wina.</verse>
			<verse number="12">Hi ndlela leyi, vito ra Hosi ya hina Yesu ritadzunisiwa ka n'wina, na n'wina ka yena, hi timpsalu ta Xikwembu xa hina, ni ta Hosi Yesu Kriste.</verse>
		</chapter>
		<chapter number="2">
			<verse number="1">Loko tili ta kuvuya ka Hosi ya hina Yesu Kriste, ni ta kuhlengeletana ka hina, hiya ka yena, hamikombela hi matimba vamakwerhu:</verse>
			<verse number="2">Mingatshukeni mikanakanisiwa timbilwini ta n'wina, ni kutshukisiwa, hambi kuli hi moya wun'wana, kumbe hi kuvulavula kun'wana, kumbe hi papela rin'wana leri ringavuliwaka lesvaku rihuma ka hina, kutiyisa lesvaku siku ra Hosi rifikile svosvi.</verse>
			<verse number="3">Mingakanganyisiweni hi munhu nikutsongo, hikuva siku rakona aringati, loko kungasita kulahleka lokukulu, ni loko kungasihumeseliwa rivaleni munhu lweyi wohomboloka, n'wana wa kulahleka.</verse>
			<verse number="4">Munhu lweyi alwa ni hinkwasvu lesvihlayiwaka lesvaku svi ni vukwembu, kumbe lesvigandzeliwaka, kutani atikulisa henhla ka svona, akondza ayatshama Tempeleni ya Xikwembu, na ali karhi atihlaya lesvaku yena hi yena Xikwembu.</verse>
			<verse number="5">Xana amitsundzuki lesvaku, loko nahali na n'wina, anitala kumibzela timhaka leto ke?</verse>
			<verse number="6">Kutani mitiva lexi xisivelaka munhu lweyi wohomboloka kuta svosvi, kuyendlela lesvaku ahumeseliwa rivaleni, loko nkama wa yena wutava wufikile.</verse>
			<verse number="7">Hakunene, kuhomboloka loku kutifihlaka ku le kutirheni ni svosvi; kambe lweyi akusivelaka kutikomba ataya mahlweni akusivela, kukondza asusiwa.</verse>
			<verse number="8">Kutani hi kona munhu lweyi wohomboloka angatahumeseliwa rivaleni, kutani Hosi Yesu atamudlaya hi moya lowuhumaka non'weni wa yena, amuhelisa hi kukwetsima ka yena, siku leri avuyaka.</verse>
			<verse number="9">Loko munhu lweyi wohomboloka ahumelela hi matimba ya Sathana, atayendla masingita ya tinxakaxaka, ni svikombiso sva mavunhwa, ni svihlamaliso;</verse>
			<verse number="10">atatirhisa tindlela hinkwatu letobiha ta vukanganyisi henhla ka lavayaka kulahlekeni, vanga lava vangayamukelangiki ntiyiso hikuva avangawurhandzi, vayala ni kuponisiwa.</verse>
			<verse number="11">Hikolaho, Xikwembu xivarhumela moya wa kutikanganyisa lokukulu, lesvaku vapfumela lesvi svinga mavunhwa.</verse>
			<verse number="12">Kuhela ka svona hi lesvaku hinkwavu lavakalaka vangayamukelanga ntiyiso, vanga lava vatsakeleke tindlela letobiha, vatayavanyisiwa.</verse>
			<verse number="13">Svahifanela kukhensa Xikwembu masiku hinkwawu hikolaho ka n'wina vamakwerhu, n'wina lava Hosi yimirhandzaka, hikuva Xikwembu ximihlawulile lesvaku miva lavorhanga kuponisiwa, hi Moya lowumiyendlaka lavabaseke, ni kupfumela ka n'wina ka ntiyiso.</verse>
			<verse number="14">Xikwembu ximivitanele svona hi Evhangeli leyi himitiviseke yona, lesvaku miyaveliwa kukwetsima ka Hosi ya hina Yesu Kriste.</verse>
			<verse number="15">Hikolaho, vamakwerhu, yimani mitiya, minamarhela timhaka leti himijondziseke tona hi nomo, kumbe hi papela.</verse>
			<verse number="16">Svosvi-ke, ingi Hosi ya hina Yesu Kriste hi yoxe, ni Xikwembu Tatana wa hina lweyi angahirhandza, lweyi angahinyika, hi timpsalu ta yena, kuchavelela lokungaheliki ni kulangutela lokunene,</verse>
			<verse number="17">vangatiyisa timbilu ta n'wina, vaminyika matimba ya kuyendla ni kuvulavula hinkwasvu lesvinga svinene.</verse>
		</chapter>
		<chapter number="3">
			<verse number="1">Kuheteleleni vamakwerhu, hikhongeleleni, lesvaku Rito ra Hosi rihangalaka hi kuhantlisa, ritsakeliwa, kukotisa lesvi riyendliseke svona le ka n'wina;</verse>
			<verse number="2">lesvaku hilamuleliwa ka vanhu lavobiha, lavokala vangalulamanga; hikuva ahi hinkwavu lavanga ni kupfumela.</verse>
			<verse number="3">Kambe Hosi yatshembeka: Yitamitiyisa ni kumisirhelela ka lweyi wobiha.</verse>
			<verse number="4">Kutani Hosi yihinyika kutshemba hi tlhelo ra n'wina, lesvaku svilo lesvi himibzeleke svona, mikarhi misviyendla, ni lesvaku mahatasviyendla.</verse>
			<verse number="5">Ingi Hosi yingasusumeta timbilu ta n'wina, lesvaku mixirhandza, ni lesvaku michivirikela Kriste.</verse>
			<verse number="6">Hamileleta vamakwerhu, hi vito ra Hosi Yesu Kriste, lesvaku mihambana ni makwenu wihi ni wihi lweyi angalaviki kutirha, lweyi angafambiki hi tijondzo leti himinyikeke tona.</verse>
			<verse number="7">Hikuva n'wina hi n'wexe masvitiva svinene lesvaku mifanele kutekelela mahanyela ya hina; ahitshamanga hi mavoko, loko hili xikarhi ka n'wina;</verse>
			<verse number="8">na svona, ahijanga svakuja sva munhu mahala, kambe hitirhile vusiku ni nhlekanhi, hibalha nyuku ni kutikarhata, lesvaku hingatikiseli munhu ni mun'we xikarhi ka n'wina.</verse>
			<verse number="9">Asvihlayi lesvaku ahipfumala matimba ya kumikombela kuhipfuna, kambe akuli kumikomba ndlela leyi mifaneleke kufamba hi yona.</verse>
			<verse number="10">Hikuva loko hahali na n'wina, himinyikile xileriso lexinge: “Mun'wana ni mun'wana lweyi angalaviki kutirha, ni kuja angaji!”</verse>
			<verse number="11">Hihlaya lesvi hikuva hitwile lesvaku ku ni van'wana xikarhi ka n'wina lavahanyaka hi vulolo, vangalaviki kutirha, kambe vanghenelela timhaka ta van'wana.</verse>
			<verse number="12">Kutani vanhu va kufana ni lavo havarhuma ni kuvatsundzuxa hi vito ra Hosi Yesu Kriste, lesvaku vatirha ntirho wa vona hi kurhula, vatakota kuja svakuja lesvinga sva vona.</verse>
			<verse number="13">Kambe n'wina vamakwerhu, loko mili karhi miyendla lesvinene, mingakarhaleni.</verse>
			<verse number="14">Loko kuli ni mun'we lweyi ayalaka kuyingisa marito lawa hi mirhumelaka wona hi papela leri, mulangutiseni, kutani mingaveneni ni mhaka na yena, lesvaku atakhomiwa hi tingana.</verse>
			<verse number="15">Hambi svilitano, mingamulanguteni tani hi nala, kambe mulayeni tani hi makwenu.</verse>
			<verse number="16">Svosvi-ke, Hosi ya kurhula, hi yoxe, ayiminyike kurhula minkama hinkwayu ni le matlhelweni hinkwawu. Hosi ayive na n'wina hinkwenu!</verse>
			<verse number="17">Hi xiyandla xa mina nitsala lesvi nili: “Namirungula. Hi mina Pawulo.” Hi wona mfungu wa mina apapeleni rin'wana ni rin'wana ra mina; hi svona lesvi nitsalisaka svona.</verse>
			<verse number="18">Timpsalu ta Hosi ya hina Yesu Kriste, ative na n'wina hinkwenu!</verse>
		</chapter>
	</book>
	<book number="54">
		<chapter number="1">
			<verse number="1">Mina Pawulo, mupostola wa Kriste Yesu hi kulerisa ka Xikwembu Muponisi wa hina ni ka Kriste Yesu kulangutela ka hina,</verse>
			<verse number="2">nitsalela Timotewu, n'wananga wa ntiyiso kupfumeleni, nili: Timpsalu ni vunene, ni kurhula, asvive na wena, svihuma ka Xikwembu Tatana ni ka Kriste Yesu Hosi ya hina.</verse>
			<verse number="3">Loko nahaya le Makedoniya, nikukhutazile kutshama le Efesa; ni svosvi nahahlaya svosvo, hikuva ku ni van'wana le Efesa lavajondzisaka mavunhwa; vabzele kuva vamatshika,</verse>
			<verse number="4">vangaheti nkama wa vona hi minkaringana, ni kulongoloxela tinxaka tokala tingaheli, lesvivangaka kukanetana, matshan'wini ya kuseketela makungu ya Xikwembu lawa matirhaka hi kupfumela.</verse>
			<verse number="5">Kasi, laha xitsundzuxu xa hina xikongomeke kona, i kupfuxa rirhandzu lerihumaka mbilwini leyobasa ni le ripfalwini lerinene, ni le kupfumeleni ka ntiyiso.</verse>
			<verse number="6">Van'wana, hi mhaka ya kutshika svilo lesvi, vapepetsekile vayanghena kuvulavuleni lokungapfuniki nchumu;</verse>
			<verse number="7">vanavela kuva vajondzisi va nawu, kambe vangatwisisi lesvi vasvihlayaka kumbe timhaka leti vahlayaka lesvaku vatiyile ka tona.</verse>
			<verse number="8">Hina hasvitiva lesvaku nawu i wunene loko munhu awutirhisa hi ndlela yakona,</verse>
			<verse number="9">na ali karhi atwisisa lesvaku milawu ayivekeliwanga lavalulameke, kambe yivekeliwile lavohomboloka ni lava vatiyalisaka; yiyendleliwile lavangachaviki Xikwembu ni lavajohaka, ni lavangakhongeliki, ni lavasandzaka lesvohlawuleka, ni lavadlayaka vatatana va vona kumbe vamamana va vona; milawu leyi yiyavanyisa svigevenga,</verse>
			<verse number="10">ni vawosvi ni vavanuna lavativanaka hi xinuna kulobze, ni lavayivaka vanhu, ni vahembi, ni lava vokala vangavulavuli ntiyiso, ni lavayendlaka hinkwasvu lesvihambaneke ni jondzo leyinga yona ya ntiyiso.</verse>
			<verse number="11">Jondzo yakona yiyelana ni Evhangeli leyivekiweke mavokweni ya mina, leyitwalisaka kukwetsima ka Xikwembu, xihlovo xa minkateko.</verse>
			<verse number="12">Nikhensa lweyi aninyikeke matimba yotirha ntirho lowu, Hosi ya hina, Kriste Yesu; hikuva anivonile na nili lweyi atshembekeke, hi kuniveka ntirhweni wa yena,</verse>
			<verse number="13">hambilesvi khale nitshamaka nimusandza, ni kumuxanisa, ni kumupfukela. Kambe nitsetseleliwile, hikuva aniyendla hi kupfumala vutivi, ningali na kupfumela.</verse>
			<verse number="14">Kambe timpsalu ta Hosi ya hina tinitalelile, svin'we ni kupfumela ni rirhandzu, svinga lesvinga ka Kriste Yesu.</verse>
			<verse number="15">Rito leri ritiyile, rifanele kuyamukeliwa hi mandla mambirhi, leringe: “Kriste Yesu atile misaveni kutaponisa vajohi.” Kutani ka vajohi lava, mina ni lweyi worhanga hi vubihi.</verse>
			<verse number="16">Kambe ni tsetseleliwile, kuyendlela lesvaku mina lweyi ninga mujohi worhanga hi vubihi, Kriste Yesu atasvikota kukomba kuleha ka mbilu ya yena lokuhetisekeke, kutani xiva xikombiso ka lavangatapfumela ka yena, vakuma vutomi lebzingaheliki.</verse>
			<verse number="17">Ka Hosi ya minkama hinkwayu, leyingaliki ni kufa, leyingavoniwiki, xona Xikwembu xili xoxe, akuve kuchaviseka ni kudzuneka, hilaha kungaheliki! Amen.</verse>
			<verse number="18">Timotewu n'wananga, niveka milawu leyi mavokweni ya wena, hikuva utsundzuka lesvaku ku ni lavangaprofeta lesvi ungatava svona; marito lawa amakutiyise, utakota kulwa nyimpi leyinene,</verse>
			<verse number="19">uhlayisa kupfumela hi ripfalu leritshunxekeke. Hi kudlaya mapfalu ya vona, van'wana valahlekeliwile hi kupfumela.</verse>
			<verse number="20">Xikarhi ka vona, ku na Imenewu na Alexandre, lava nivanyiketeke ka Sathana, lesvaku vakhatisiwa akuva vangahasandzi Xikwembu.</verse>
		</chapter>
		<chapter number="2">
			<verse number="1">Loko svilitano, xosungula, ninavela hi matimba lesvaku kukombela, ni kukhongela, ni kukhongelela, ni kukhensa, sviyendleliwa vanhu hinkwavu,</verse>
			<verse number="2">sviyendleliwa ni tihosi ni hinkwavu lavanga svitshan'wini sva le henhla, lesvaku hikota kuhanya vutomi bza kurhula ni kutsaka, lebzinga bza vukhongeli ni lebzi bzixiximekaka hi matlhelo hinkwawu.</verse>
			<verse number="3">Lesvi i svinene, svayamukeleka mahlweni ka Xikwembu muponisi wa hina,</verse>
			<verse number="4">lexinavelaka lesvaku vanhu hinkwavu vaponisiwa, vafika laha vakotaka kutiva lesvi svinga ntiyiso.</verse>
			<verse number="5">Hikuva ku ni Xikwembu xin'we, nasvona ku ni Muyimeli mun'we lweyi ahlanganisaka Xikwembu ni vanhu, yena Kriste Yesu munhu wa ntiyiso,</verse>
			<verse number="6">lweyi atinyiketeke kuva muponisi wa vanhu hinkwavu; hi bzona vumboni bza makungu ya Xikwembu, lebzingahumelela hi nkama lowufanekelaka.</verse>
			<verse number="7">Kutani, hi svona lesvingayendla lesvaku nivekiwa kuva muchumayeli wa Rito ni mupostola (nivula lesvi svitiyeke, anihembi), nijondzisa vamatiko ta kupfumela ni ta ntiyiso.</verse>
			<verse number="8">Hikolaho, ninavela lesvaku, tindhawini hinkwatu, vavanuna vakhongela na vatlakusile mavoko lawa mabaseke, kuli hava kukariha kumbe madzolonga.</verse>
			<verse number="9">Hi ndlela yoleyo na vona vavasati avayambale lesvingakhomisiki tingana, vatisasekisa hi mpimo, kumbe kutibombisa hi misisi leyihorhiweke, kumbe hi vuhlalu bza risima, kumbe hi sviyambalu svodura ngopfu;</verse>
			<verse number="10">kambe avatibombise hi mintirho leyinene, hilaha svifanelaka hakona vavasati lavativulaka va vukhongeli.</verse>
			<verse number="11">Wansati aajondze na amiyelile, ava lweyi ayingisetaka hi kuhetiseka.</verse>
			<verse number="12">Anipfumeleli wansati kujondzisa kumbe kufambisa wanuna; afanele kutshama na amiyelile.</verse>
			<verse number="13">Hikuva kurhangile Adamu avumbiwa, kulandza Evha.</verse>
			<verse number="14">Nasvona, ahi Adamu lweyi akanganyisiweke, kambe i wansati lweyi akanganyisiweke, kutani awela kujoheni.</verse>
			<verse number="15">Hambi svilitano, wansati ataponisiwa hi lesvi avelekaka vana, loko atiyisela kupfumeleni ni le rirhandzwini ni le kubaseni, na ali ni kutikhoma.</verse>
		</chapter>
		<chapter number="3">
			<verse number="1">Rito leri ritiyile, leringe: Loko munhu anavela kuva murisi wa kereke, anavela ntirho lowunene.</verse>
			<verse number="2">Hikolaho, bixopo afanele kuva munhu lweyi angaliki na xisandzu, aave wanuna wa nsati mun'we, atikhoma, axiximeka, atsakela vayendzi, akota kujondzisa.</verse>
			<verse number="3">Angatinyiketi kunwa bzala, kumbe munhu wa tinyimpi, kambe aave lweyi wa kurhula, angavi ni vumpsaka, nasvona angavi lweyi arhandzaka ngopfu male.</verse>
			<verse number="4">Afanela kufambisa khwatsi njangu wa yena, avona lesvaku vana va yena vajondzisiwa kuyingisa, vava ni xichavu hi kuhetiseka.</verse>
			<verse number="5">Hikuva loko munhu angakoti kufambisa njangu wa yena, atasvikotisa kuyini kufambisa kereke ya Xikwembu xana?</verse>
			<verse number="6">Angavi munhu lweyi ahakupfumelaka, hikuva angatshuka ateliwa hi kutikulisa atikukumuxa, kutani ayavanyisiwa kufana na Diyavulosi.</verse>
			<verse number="7">Nasvona afanela kuva lweyi vanhu va le handle vamuxiximaka, hikuva nkama wun'wana angawela kusandziweni ni le ntlhan'wini wa Diyavulosi.</verse>
			<verse number="8">Vadiyakoni kerekeni na vona vafanele kuva lava vaxiximekaka, vavulavula ntiyiso, vangatinyiketi bzaleni, vangavi lavanavelaka bindzu robiha;</verse>
			<verse number="9">vafanele kuhlayisa xihundla xa vupfumeli hi ripfalu leribaseke.</verse>
			<verse number="10">Nasvona, avarhange hi kukambiwa, kutani loko vatikomba lesvaku ava na xisandzu, vangatirha ntirho wa vona wa vudiyakoni kerekeni.</verse>
			<verse number="11">Hi ndlela yoleyo vadiyakoni va xisati avaxiximeke, vangavi valumbeti, kambe vatshembeka ka svilo hinkwasvu.</verse>
			<verse number="12">Vadiyakoni kerekeni avave ni nsati mun'we, vafambisa khwatsi vana va vona ni minjangu ya vona.</verse>
			<verse number="13">Hikuva vadiyakoni lavayendlaka ntirho wa vona kerekeni hi nawu wakona, vatinyika xiyimu lexinene, nasvona vatiyisiwa svinene kupfumeleni ka vona ka Kriste Yesu.</verse>
			<verse number="14">Natshemba lesvaku nitata koseno ka wena kungali khale, kambe ni kutsalela timhaka leti,</verse>
			<verse number="15">lesvaku loko nitshuka nihlwela, utasvikota kutiva hilaha munhu angahanyaka hakona loko ali njangwini wa Xikwembu, yinga kereke ya Xikwembu lexihanyaka, mhandze leyikulu ni xiseketelo xa lesvinga ntiyiso.</verse>
			<verse number="16">Hakunene, hingatiyisa lesvaku xihundla xa vukhongeli bza hina i xikulu: “Ahumelelile tani hi munhu, ahlayiwile lweyi alulameke moyeni, avoniwile hi tintsumi; apaluxiwile matikweni, apfumeliwile laha misaveni, atekeliwa henhla kukwetsimeni.”</verse>
		</chapter>
		<chapter number="4">
			<verse number="1">Kutani-ke, Moya wuhlaya wutiyisile lesvaku masikwini lamataka, van'wana vatahambana ni vupfumeli, hi mhaka ya kulandza mimoya leyikanganyisaka ni tijondzo ta madimoni,</verse>
			<verse number="2">ni hikolaho ka kukanganyisiwa hi vahembi lava vafeke mapfalu.</verse>
			<verse number="3">Vakanganyisi lava vayalisa kutekana, valerisa lesvaku kutshikiwa svakuja lesvi Xikwembu xisvitumbuluxeke lesvaku sviyamukeliwa hi kukhensa hi lava vapfumelaka ni kutiva ntiyiso.</verse>
			<verse number="4">Hikuva hinkwasvu lesvi svitumbuluxiweke hi Xikwembu i svinene, kutani aku na lexi xifanelaka kunyenyiwa, loko xiyamukeliwa hi kukhensa,</verse>
			<verse number="5">hikuva svihlawulekisiwile hi rito ra Xikwembu ni xikhongelo.</verse>
			<verse number="6">Loko uyandlala timhaka leti mahlweni ka vamakwerhu, utava nandza lwenene wa Kriste Yesu, utava lweyi awundliweke maritweni ya vupfumeli ni ya tijondzo letinene leti ufambeke ha tona.</verse>
			<verse number="7">Ungavi ni mhaka ni minkaringana ya vuphukuphuku leyingaliki ni vukhongeli. Titolovete kuva mukhongeli,</verse>
			<verse number="8">hikuva hambi loko kuchukachukisa miri kuli loku kupfunaka hi matlhelo man'wana, vukhongeli bzipfuna hi matlhelo hinkwawu, nasvona bzitshembisa vutomi bza nkama lowu, ni bza lowutaka.</verse>
			<verse number="9">Rito leri ritiyile, rifanela kuyamukeliwa hi mandla mambirhi.</verse>
			<verse number="10">Hitirha svinene ni kutikarhatela svona, hikuva hivekile kutshemba ka hina ka Xikwembu lexihanyaka, lexinga muponisi wa vanhu hinkwavu, ngopfungopfu wa lavapfumelaka.</verse>
			<verse number="11">Leleta ni kujondzisa svilo lesvi.</verse>
			<verse number="12">Kungavi ni lweyi achipisaka vumpsha bza wena, kambe vana xikombiso xikarhi ka vapfumeli hi mavulavulela ni mahanyela ya wena, hi rirhandzu ni kupfumela ni kutenga.</verse>
			<verse number="13">Tinyikete kuhlayela vanhu Matsalwa, ukhongotela ni kujondzisa, nikondza nifika.</verse>
			<verse number="14">Ungatlangi hi nyiko leyi unga na yona, leyi uyikumeke siku leri vakulukumba vakutlhantekeke mavoko, vaprofeta lesvi ungatava svona.</verse>
			<verse number="15">Yendla timfanelo leti, na utinyiketela ka tona, lesvaku hinkwavu vatavona hilaha uyaka mahlweni hakona.</verse>
			<verse number="16">Tikambisise hi wexe, ni jondzo leyi uyijondzisaka. Tiya ka svona, hikuva loko uyendlisa svosvo, utatiponisa ni kuponisa vayingisi va wena.</verse>
		</chapter>
		<chapter number="5">
			<verse number="1">Ungaholoveli xijuhati, kambe xikhutaze kufana ni tatana wa wena; ka majaha ufanele kumakhoma kufana ni vamakwenu vaxinuna.</verse>
			<verse number="2">Vavasati lavajuhaleke uvalanguta kufana ni vamamana, ni vanhwanyana kufana ni vamakwenu vaxisati, hi ndlela ya kubasa matlhelo hinkwawu.</verse>
			<verse number="3">Xixima vafelakazi lavanga vona hi ntiyiso.</verse>
			<verse number="4">Loko wansati wa mufelakazi ali ni vana kumbe vatukulu, avarhange vajondza timfanelo ta vona ta vukhongeli hi tlhelo ra njangu wa ka vona, ni kutiva svin'wana kukhensa vapsali va vona, hikuva hi svona lesviyamukelekaka mahlweni ka Xikwembu.</verse>
			<verse number="5">Wansati wa mufelakazi lweyi anga wa ntiyiso, loko asale ali yexe, na avekile kutshemba ka yena ka Xikwembu, kutani atshama na ali karhi akombela ka xona ni kukhongela vusiku ni nhlekanhi.</verse>
			<verse number="6">Kasi lweyi anavelaka kutiphina ntsena, afile hambi loko ahahanya.</verse>
			<verse number="7">Leleta timhaka leti, lesvaku vatapfumala xisandzu.</verse>
			<verse number="8">Loko munhu angapfuni maxaka ya yena, ngopfungopfu lavanga va njangu wa yena wa ntiyiso, ayalile vupfumeli, kutani abihile kutlula ni lweyi angapfumeliki.</verse>
			<verse number="9">Wansati wa mufelakazi, aatsalisiwe ntsena loko ali ni malembe ya ntlhanu wa makume ni rin'we (60), nasvona lweyi aatekiwile hi nuna mun'we ntsena;</verse>
			<verse number="10">nakona afanele kuva ni vumboni lebzitwalaka hi tlhelo ra mintirho leyinene ya yena, kufana ni kuwundla vana hi ndlela yakona, ni kutsakela vayendzi, ni kuhlampsa milenge ya vahlawuliwa va Xikwembu, ni kupfuna lava vaxanisekaka, ni kutshama na ali karhi ayendla lesvinene hi matlhelo hinkwawu.</verse>
			<verse number="11">Kambe yala kutsala mavito ya vavasati va vafelakazi lavampsha; hikuva loko vangheniwa hi kunavela, valava kutekiwa, kutani vafularhela Kriste.</verse>
			<verse number="12">Svosvo svivavangela kuyavanyisiwa, hikuva vatlulile kutiboha ka vona kosungula.</verse>
			<verse number="13">Nasvona, vavasati va vafelakazi lavampsha vajondza kuloloha; varhendzeleka hi minjangu ya van'wana, kungali hi mhaka ya kuloloha ntsena, kambe vahundzuka vahlevi ni vavangi va timholova hi kufamba vavulavula lesvi vangafaneliki kusvivula.</verse>
			<verse number="14">Mina anitatsakela lesvaku vavasati va vafelakazi lavampsha vatekiwa, vakuma vana, vahlayisa minjangu ya vona, vanganyiki nala nkama wa kuhleva.</verse>
			<verse number="15">Hikuva ni svosvi van'wana vahambukile ndleleni, valandzelela Sathana.</verse>
			<verse number="16">Loko mupfumeli waxisati ali ni maxaka lawa manga vafelakazi, aavapfune; kereke yingatshuki yitikeliwa, lesvaku yitakota kupfuna lavanga vafelakazi va ntiyiso.</verse>
			<verse number="17">Yendla lesvaku vakulukumba lavatirhaka khwatsi ntirho wa vufambisi vaxiximiwa svinene, ngopfungopfu lavatikarhatelaka Rito ni kujondzisa,</verse>
			<verse number="18">hikuva Matsalwa mali: “Ungatshuki upfala nomo wa homu, loko uli karhi uhula ha yona!” Nasvona, “Mutirhi alulameliwile hi hakelo ya yena.”</verse>
			<verse number="19">Ungayamukeli mhaka ya kumangalela mukulukumba, handle ka vumboni bza vanhu vambirhi kumbe vanharhu.</verse>
			<verse number="20">Loko kuli ni vakulukumba lava vaphikelelaka kujoha, vatshinye rivaleni, lesvaku lavan'wana vatachava.</verse>
			<verse number="21">Mahlweni ka Xikwembu ni ka Kriste Yesu ni ka tintsumi letohlawuleka, nakukhongotela svinene kuhlayisa timfanelo leti, ungatekeli kuyavanyisa, nakona ungayi hi nghohe.</verse>
			<verse number="22">Ungatsutsumeli kutlhanteka munhu mavoko, nasvona ungatinghenisi svijohweni sva mun'wana munhu. Tihlayise, utshama na ubasile.</verse>
			<verse number="23">Ungahanwi mati ntsena, kambe nwana vhinyunyana, hi lesvi ukarhatekaka hi le ndzeni, ni hikolaho ka mavabzi ya wena ya nkarhi ni nkarhi.</verse>
			<verse number="24">Svijoho sva vanhu van'wana svi le rivaleni, svivayisa kuyavanyisiweni, kambe svijoho sva van'wana svivoneka ndzhaku ka nkama ntsena.</verse>
			<verse number="25">Hi ndlela yoleyo, na yona mintirho leyinene yi le rivaleni, kambe hambi loko yin'wana yingavoneki, yingakala yingatshami na yifihlekile.</verse>
		</chapter>
		<chapter number="6">
			<verse number="1">Lava varhwexiweke mpingu wa vukarawa, avateke vinyi va vona tani lavafanelaka kuxiximiwa, lesvaku vito ra Xikwembu ni lesvi hisvijondzisaka, svingatshuki svisoliwa.</verse>
			<verse number="2">Lavanga ni vinyi va vapfumeli, vangavayeyisi hi kuvona lesvaku i vamakwavu Hosini; kambe vafanele kuvatirhela hi malwandla, hi kutiva lesvaku vinyi lava vapfuniwaka hi kutirheliwa hi ndlela leyi, i vapfumeli lavarhandzekaka. Jondzisa vanhu timfanelo leto, uvaleleta tona.</verse>
			<verse number="3">Loko munhu mun'wana ajondzisa svotiviwa hi yena, lesvihambaneke ni marito lawa mahanyaka ya ntiyiso ya Hosi ya hina Kriste Yesu, ni jondzo leyifambelanaka ni vukhongeli,</verse>
			<verse number="4">munhu yelweyo wa kutikulisa ni kutikukumuxa, angativi nchumu. Afa hi kunavela kuphikizana ni madzolonga henhla ka marito ntsena, svinga lesvivangaka mavondzo, ni madzolonga, ni kurhuketelana, ni kulumbetana;</verse>
			<verse number="5">nasvona svivanga kuholova xikarhi ka vanhu lavaboleke miyanakanyu ni kulahlekeliwa hi ntiyiso, lavayanakanyaka lesvaku vukhongeli i ndlela yokuma rifuwo.</verse>
			<verse number="6">Hakunene vukhongeli lebzinga ni kutsaka ka mbilu i rifuwo lerikulu.</verse>
			<verse number="7">Hikuva ahitanga ni nchumu misaveni, nasvona hingakala hingafambi ni nchumu, loko hisuka kola misaveni.</verse>
			<verse number="8">Hikolaho, loko hili ni svakuja ni sviyambalu, hitakolwa hi svona.</verse>
			<verse number="9">Kambe lavanavelaka rifuwo, vawela ndzingweni, mintlhan'wini ya kunavela lesvotala lesvingapfuniki nchumu, kunga kunavela loku kudlayisaka vanhu, ni kuvapeta khombzeni ni le kuloveni.</verse>
			<verse number="10">Hikuva kurhandza ngopfu male i rimintsu ra lesvobiha hinkwasvu; hi yo mhaka ya kunavela male ngopfu leyi yingahambukisa van'wana, vatshika vupfumeli, kutani timbilu ta vona tingheniwa hi svivilelo lesvotala.</verse>
			<verse number="11">Kambe loko ali wena, munhu wa Xikwembu, fambela kule ni svilo lesvi hinkwasvu. Kongoma kululama, ni vukhongeli, ni kupfumela, ni rirhandzu, ni kutiyisela, ni timpsalu.</verse>
			<verse number="12">Lwana nyimpi leyinene ya kupfumela; khoma svitiya, vutomi lebzingaheliki, lebzi ungavitaniwa hikolaho ka bzona ni kuveka vumboni lebzinene henhla ka bzona, mahlweni ka vanhu lavotala lavangakutwa.</verse>
			<verse number="13">Mahlweni ka Xikwembu lexinyikaka vutomi ka svilo hinkwasvu, ni le mahlweni ka Kriste Yesu lweyi avekeke vumboni lebzinene mahlweni ka Pontiyo Pilato, nakubzela nili:</verse>
			<verse number="14">Hlayisa minawu, ungavi ni xivati ni xisandzu, kuyafika loko Hosi ya hina Kriste Yesu ahumelela.</verse>
			<verse number="15">Kuhumelela loku kutakombisiwa rivaleni hi nkama wakona, hi lweyi akatekeke, lweyi anga ni matimba ali yexe, Hosi ya tihosi ni Mufumi wa vafumi.</verse>
			<verse number="16">Hi yena ntsena lweyi angaliki ni kufa, lweyi ayakeke kuvonakaleni lokungatshineleliwiki; kuhava munhu ni mun'we lweyi atshamaka amuvona, kumbe lweyi akotaka kumuvona. Ka yena akuve kuchaviseka ni kufuma, hilaha kungaheliki. Amen.</verse>
			<verse number="17">Kambe loko vali lava vanga ni rifuwo ra misava leyi, vabzele lesvaku vangatikulisi, kumbe kuveka kulangutela ka vona rifuweni leringatiyangiki, kambe vaveka kulangutela ka vona ka Xikwembu: Hi xona xihinyikaka hi ntalu svilo hinkwasvu, lesvaku hitiphina ha svona.</verse>
			<verse number="18">Vabzele kuyendla lesvinene, vatala rifuwo ra mintirho leyinene, vanyika, vativa ni kupambulela van'wana.</verse>
			<verse number="19">Hi ndlela leyi vatihlengeletela xuma lexinene, lexitiyeke, xa minkama leyitaka, lesvaku vatayamukela vutomi bza ntiyiso.</verse>
			<verse number="20">Wena Timotewu, hlayisa lesvivekiweke mandleni ya wena. Fambela kule ni kuvulavula sva hava lesvingaliki na vukhongeli, ni kukanetana hi lesvihlayiwaka “vutivi”, kasi ahi bzona.</verse>
			<verse number="21">Van'wana hi kusvilandzelela, valahlekeliwile hi vupfumeli. Timpsalu ative na n'wina.</verse>
		</chapter>
	</book>
	<book number="55">
		<chapter number="1">
			<verse number="1">Mina Pawulo, mupostola wa Kriste Yesu hi kurhandza ka Xikwembu, hikolaho ka kutshembisiwa ka vutomi lebzinga kona ka Kriste Yesu,</verse>
			<verse number="2">nitsalela Timotewu n'wananga lweyi arhandzekaka, nili: Timpsalu, ni vunene, ni kurhula, asvive na wena, svihuma ka Xikwembu Tatana, ni le ka Kriste Yesu Hosi ya hina.</verse>
			<verse number="3">Nikhensa Xikwembu, xona lexi nixitirhelaka hi ripfalu leribaseke kufana ni vakokwana, na ningatshiki kukukhongelela vusiku ni nhlekanhi.</verse>
			<verse number="4">Loko niyanakanya minhloti ya wena, ninavela ngopfu kukuvona, lesvaku nitatsaka ngopfu;</verse>
			<verse number="5">nitsundzuka ta kupfumela ka wena lokutiyeke, kunga kupfumela lokungarhanga kuyaka ka kokwana wa wena Loyisi ni mamana wa wena Ewunise, kutani svosvi nitshemba svinene lesvaku kuyakile ni le ka wena.</verse>
			<verse number="6">Hikolaho nakutsundzuxa kupfuxeta nyiko ya Xikwembu, leyinga ka wena, leyi uyikumeke siku leri nikutlhantekeke mavoko.</verse>
			<verse number="7">Hikuva Xikwembu axihinyikanga moya wa vutoya, kambe xihinyikile moya wa matimba, ni wa rirhandzu, ni wa kutikhoma.</verse>
			<verse number="8">Hikolaho, ungavi ni tingana kuveka vumboni hi tlhelo ra Hosi ya hina, hambilesvi mina ninga mubohiwa hikolaho ka yona. Na wena, khensa kuxanisekela Evhangeli, hi kupfuniwa hi matimba ya Xikwembu.</verse>
			<verse number="9">Xihiponisile ni kuhivitana hi vitaniwo rokwetsima kuva vanhu va xona, kungali hikolaho ka mintirho ya hina, kambe kuli hikolaho ka makungu ya xona ntsena ni hikolaho ka timpsalu leti xihinyikeke tona ka Kriste Yesu na minkama yingasiva kona.</verse>
			<verse number="10">Kutani svosvi timpsalu leti tatikomba rivaleni, hi kuta ka muponisi wa hina Kriste Yesu, yena lweyi aheliseke rifu, ahumesela rivaleni vutomi lebzingawonhekiki, hi matimba ya Evhangeli.</verse>
			<verse number="11">Mina nivekiwile kuva muchumayeli wa Rito ni mupostola ni mujondzisi hikolaho ka Evhangeli leyi.</verse>
			<verse number="12">Kutani nixaniseka hi ndlela leyi hikolaho ka svona; kambe a ni na tingana, hikuva nitiva lweyi nipfumeleke ka yena, kutani nitshemba svinene lesvaku wasvikota kuhlayisa lesvi asvivekeke mavokweni ya mina, kuyafika siku lerikulu.</verse>
			<verse number="13">Tshama amaritweni lamatiyeke ya ntiyiso, lawa umatweke ka mina, kupfumeleni ni le rirhandzwini leringa ka Kriste Yesu.</verse>
			<verse number="14">Hlayisa lesvinene lesvivekiweke mavokweni ya wena, hi kupfuniwa hi Moya Lowokwetsima lowuyakeke xikarhi ka hina.</verse>
			<verse number="15">Wasvitiva lesvaku hinkwavu lavanga le tikweni ra Aziya vanisukelile, xikarhi ka vona ku na Fixjelo na Hermoxjene.</verse>
			<verse number="16">Ingi Hosi yingatsetselela njangu wa ka Oneziforo, hikuva makhambi yotala anirhulisile mbilu; na svona, kubohiwa ka mina hi machini akumukhomisanga tingana.</verse>
			<verse number="17">Kambe loko afikile le Roma anilavile hinkwaku hi matimba akondza anikuma.</verse>
			<verse number="18">Ingi Hosi yingayendla lesvaku akuma kutsetseleliwa mahlweni ka yona sikwini lerikulu. Na wena wayitiva svinene mintirho leyi aniyendleleke le Efesa.</verse>
		</chapter>
		<chapter number="2">
			<verse number="1">Hikolaho n'wananga, tiya timpsalwini letinga ka Kriste Yesu.</verse>
			<verse number="2">Kutani lesvi usvitweke ka mina mahlweni ka timboni letotala, svihundzisele ka vanhu lavotshembeka, lava na vona vangatakota kujondzisa van'wana.</verse>
			<verse number="3">Na wena, yamukela kuxaniseka tani nhenha leyinene ya Kriste Yesu.</verse>
			<verse number="4">Loko nyimpi yahalwiwa, aku na nhenha leyi yiyaka yiyatirha sva le kaya, hikuva kunavela ka yona lokukulu i kutsakisa lweyi ayirhambeke kuyalwa nyimpi yakona.</verse>
			<verse number="5">Mutlangi wa mintlangu angatlhantekiwi hari, loko angalandzi milawu yakona.</verse>
			<verse number="6">Mutirhi lweyi atirheke hi matimba masin'wini, hi yena lweyi afanelaka kurhanga akuma mihandzu yakona.</verse>
			<verse number="7">Yanakanya lesvi nisvihlayaka, hikuva Hosi yitakunyika kutwisisa timhakeni hinkwatu.</verse>
			<verse number="8">Tsundzuka Kriste Yesu, wa rixaka ra Davhida, lweyi apfukeke kufeni, hilaha Evhangeli ya mina yihlayaka hakona.</verse>
			<verse number="9">Evhangeli yakona yinivangele kuxaniseka, nikondza nibohiwa hi machini kukota xigevenga, kambe Rito ra Xikwembu rona aribohiwanga,</verse>
			<verse number="10">kutani, timhakeni hinkwatu, nitiyisela hikolaho ka vahlawuliwa va Xikwembu, lesvaku na vona vatakuma kuponisiwa loku kuhumaka ka Kriste Yesu, vakuma ni kukwetsima lokungaheliki.</verse>
			<verse number="11">Rito leri ritiyile, leringe: “Loko hifile na yena, nakona hitahanya na yena;</verse>
			<verse number="12">loko hitiyisela, nakona hitafuma na yena; loko himulandzula, na yena atahilandzula;</verse>
			<verse number="13">loko hingatshembeki, Yena watshembeka masiku hinkwawu, hikuva angakala angatilandzuli.”</verse>
			<verse number="14">Tsundzuxa vakriste timhaka leti, uvabzela svinene mahlweni ka Xikwembu lesvaku vangaphikizani hi marito, yinga mhaka leyingapfuniki nchumu, loko kungali ntsena kulovisa lavasviyingisaka.</verse>
			<verse number="15">Yendla hi matimba kuvoneka na uli lweyi akhensekaka mahlweni ka Xikwembu, na ungali na tingana hi ntirho wa wena, ujondzisa Rito ra ntiyiso hi ndlela leyinene.</verse>
			<verse number="16">Chava kuvulavula sva hava lesvingaliki na vukhongeli, hikuva lavayendlaka svosvo vatshamela kusandza Xikwembu,</verse>
			<verse number="17">kutani kuvulavula ka vona, kutafana ni xilondza xa muzoko lexibolisaka miri. Xikarhi ka vona ku na va Imenewu na Fileto,</verse>
			<verse number="18">lavatshikeke ntiyiso, hi kuvula lesvaku sva kupfuka kufeni svihundzeliwe hi nkama, kutani vahambukisa van'wana kupfumeleni.</verse>
			<verse number="19">Hambi svilitano, masungulu layotiya lamavekiweke hi Xikwembu amatsekatseki; matiyisiwa hi rito leringe: “Hosi yitiva lavanga va yona.” Nasvona: “Mani na mani lweyi avulaka vito ra Hosi, aahambane ni lesvohomboloka.”</verse>
			<verse number="20">Ndlwini leyikulu, aku na svibza sva golidi ni sva silivhere ntsena, kambe ni svovatliwa hi svigodo ni sva vumba sviko na, kutani svin'we svi ni ntirho lowukulu wodzuneka, svin'wana lowutsongo wokala wungadzuneki.</verse>
			<verse number="21">Hikolaho, loko munhu atibasisa ka svilo lesvitsongo, atava xibza xotirha lesvikulu svodzuneka, lexihlawulekeke ni kupfuna n'winyi wa yindlo, xiyimela kutirha ntirho wihi ni wihi lowunene.</verse>
			<verse number="22">Chava kuhluliwa hi kunavela loku kutelaka lavampsha, ulandza kululama, ni kupfumela, ni rirhandzu, ni kurhula, svin'we ni lavakhongelaka Hosi hi timbilu letitengeke.</verse>
			<verse number="23">Ungavi ni mhaka ni kukanetana ka vuphukuphuku lokungapfuniki nchumu; wasvitiva lesvaku svipsala timholova.</verse>
			<verse number="24">Nandza wa Hosi angafaneli kuva munhu wa timholova, kambe aave ni timpsalu ka munhu mun'wana ni mun'wana, ativa kujondzisa, alehisa mbilu,</verse>
			<verse number="25">alaya khwatsi vakaneti va yena; hikuva kumbexana Xikwembu xingayendla lesvaku vatisola vahundzuka, vafika laha vangativaka lesvinga ntiyiso.</verse>
			<verse number="26">Kutani vangakota kupona ntlhan'wini wa Sathana, lweyi avakhomeke kuva vayendla kurhandza ka yena.</verse>
		</chapter>
		<chapter number="3">
			<verse number="1">Tiva lesvaku masikwini ya makumu, kutafika minkama ya kukarhata.</verse>
			<verse number="2">Hikuva vanhu vatava lavatirhandzaka, lavarhandzaka ngopfu male, ni kutidzunisa, ni kutikukumuxa, ni kurhukana; vatava lavangayingisiki vapsele, lavangaliki na kukhensa, vokala xichavu;</verse>
			<verse number="3">vatava vanhu lavapfumalaka rirhandzu, lavangaliki ni kutsetselela, valumbeti, lavangatikotiki, lavokarhata, lavavengaka lesvolulama;</verse>
			<verse number="4">vatava vakanganyisi, vanhu vamagugu, lavabohiweke hi kutikulisa, lavarhandzaka kutiphina kutlula kurhandza Xikwembu.</verse>
			<verse number="5">Vatatiyendla ongi hi loko vali ni vukhongeli, kambe vatayala matimba ya bzona. Fambela kule ni vanhu lavotano</verse>
			<verse number="6">hikuva xikarhi ka vona, ku ni lavanghenaka minjangwini ya vanhu, vaphasa vavasati lavangatiyangiki, lavahluliwaka hi svijoho, lavayisiwaka hala ni hala hi kunavela kohambanahambana;</verse>
			<verse number="7">vayingisa mani na mani, kutani vangakala vangafiki ni siku ni rin'we kutiveni ka ntiyiso.</verse>
			<verse number="8">Vanhu lava vakaneta ntiyiso, kufana na Yani na Yambri, lavangakanetana na Moxe. I vanhu lavaboleke miyanakanyu, i vapfumeli va nomo ntsena.</verse>
			<verse number="9">Kambe avangayi kule, hikuva vuphukuphuku bza vona bzitahumela rivaleni mahlweni ka vanhu hinkwavu, tani hi lesvi svingayendlisa svona ka vavanuna lavaya vambirhi.</verse>
			<verse number="10">Svosvi-ke, ulandzelelile kujondzisa ka mina ni mahanyela ya mina, makungu ya vutomi bza mina ni vupfumeli bza mina, kulehisa ka mina mbilu, ni rirhandzu ra mina ni kutiyisela ka mina.</verse>
			<verse number="11">Uvonile kuxanisiwa ka mina ni mahlomulu ya mina; utiva hinkwasvu lesvi svinihumeleleke le Antiyoka ni le Ikoniya ni le Listra, ni kuxaniseka lokukulu loku nikuvoneke. Hambi svilitano, Hosi yinilamulelile kuxanisekeni loku hinkwaku.</verse>
			<verse number="12">Hakunene, hinkwavu lavanavelaka kuhanya vutomi bza vukhongeli ka Kriste Yesu, vataxanisiwa;</verse>
			<verse number="13">nasvona vanhu lavobiha ni vakanganyisi vataya mahlweni vayengeteleka kubiha, na vali karhi vakanganyisa, na vona vakanganyisiwa.</verse>
			<verse number="14">Kambe loko ali wena, yana mahlweni ni lesvi usvijondzeke, svinga lesvi ungapfumela ni kutiya ka svona, hikuva utiva lweyi usvijondzeke ka yena;</verse>
			<verse number="15">nasvona utiva lesvaku kusukela vutsongwanini bza wena, utolovelile Matsalwa Layohlawuleka, lamakotaka kukunyendla ntivi, makuponisa hi kupfumela ka Kriste Yesu.</verse>
			<verse number="16">Matsalwa lawa hinkwawu mahuhuteliwile hi Xikwembu, mapfuna kujondzisa, ni kulaya, ni kululeka, ni kutolovetisa lesvolulama,</verse>
			<verse number="17">lesvaku mutirheli wa Xikwembu ava lweyi ahetisekeke, atilulamisela kuyendla ntirho wini na wini lowunene.</verse>
		</chapter>
		<chapter number="4">
			<verse number="1">Mahlweni ka Xikwembu ni le ka Kriste Yesu lweyi angatayavanyisa lavahanyaka ni lavafeke, ni hikolaho ka kuhumelela ka Yesu ni Mfumu wa yena, na kukhongotela svinene nili:</verse>
			<verse number="2">Chumayela Rito, uhiseka hi nkama wakona, hambi kuli handle ka nkama; kholwisa, ulaya ni kukhutaza; ungatsandzeki hi tlhelo ra kulehisa mbilu ni le kujondziseni.</verse>
			<verse number="3">Hikuva nkama wata, lowu vanhu vangatakala vangayamukeli jondzo leyinga yona ya ntiyiso; kambe lesvi tindleve ta vona tinwayisaka, vatatihlengeletela vajondzisi lavangatavajondzisa lesvi vasvitsakelaka.</verse>
			<verse number="4">Kutani vatafularhela ntiyiso, vangahawuyingisi, vapepetsekela ka minkaringana ya hava.</verse>
			<verse number="5">Kambe loko ali wena, tiya minkama hinkwayu, yamukela kuxaniseka, tirha ntirho wa kuhiteka wa kuvula evhangeli, hetisa timfanelo ta ntirho wa wena.</verse>
			<verse number="6">Loko ali mina, nikotisa mhamba leyihumesiwaka alitarini; kutani nkama wa mina wu le kusuhi.</verse>
			<verse number="7">Nilwile nyimpi leyinene, nihetile mpfhuka wa mina wa kutsutsuma, nihlayisile kupfumela.</verse>
			<verse number="8">Lesvisaleke hi lesvaku hari ya vahluli yinirindzelile, kunga kululama loku Hosi, muyavanyisi lweyi wolulama, yingataninyika hi siku lerikulu; kutani ayinganyiki mina ntsena, kambe yitanyika ni hinkwavu lavatsakeleke kuhumelela ka yona.</verse>
			<verse number="9">Yendla hi matimba lesvaku uta halenu ka mina svosvisvosvi.</verse>
			<verse number="10">Hikuva Demasi, hi kurhandza ngopfu sva misava leyi, anibalekile aya Thesalonika. Kreskene ayile Galatiya, na Tito ayile Dalmasiya.</verse>
			<verse number="11">I Luka ntsena lweyi asaleke na mina. Tana na Marka halenu, hikuva asvikota ngopfu kunitirhela.</verse>
			<verse number="12">Tikiko nimurhumele le Efesa.</verse>
			<verse number="13">Loko uta, tana ni jansi leri ningarisiya na Karpo le Trowasi, ni tibuku, ngopfungopfu letosonga, ta svikhumba.</verse>
			<verse number="14">Alexandre mufuli wa sva koporo aniwonhelile ngopfu; Hosi yitamutlhelisela hi lesvi aniyendleke svona.</verse>
			<verse number="15">Na wena utivonela ka yena, hikuva alwile ngopfu ni jondzo ya hina.</verse>
			<verse number="16">Kusunguleni ka kutihlamulela ka mina hubzeni, kupfumalekile ni mun'we wa kuyima na mina; hinkwavu vanibalekile. Vangavekiwi nandzu ka svona.</verse>
			<verse number="17">Kambe Hosi yiyimile na mina yinitiyisa, lesvaku nikota kuchumayela Rito niheta, ni lesvaku vamatiko hinkwavu vatakota kuritwa. Nasvona niwutliwile non'weni wa nghonyama;</verse>
			<verse number="18">Hosi yitaniwutla ni le kubiheni hinkwaku, yiniponisa lesvaku nitakuma Mfumu wa yona wa le matilweni, ka yona akuve kudzuneka hilaha kungaheliki. Amen.</verse>
			<verse number="19">Rungula Priskila na Akila ni va njangu wa ka Oneziforo.</verse>
			<verse number="20">Eraxto asele Korinto. Trofimo nimusiyile na avabza le Mileto.</verse>
			<verse number="21">Yendla hi matimba lesvaku uta halenu na vuxika bzingasifika. Yubulo wakurungula; svitano na Pude na Lino na Klawudiya, ni vamakwerhu hinkwavu.</verse>
			<verse number="22">Hosi ayive ni moya wa wena. Timpsalu ative na n'wina. Amen!</verse>
		</chapter>
	</book>
	<book number="56">
		<chapter number="1">
			<verse number="1">Mina Pawulo, nandza wa Xikwembu ni mupostola wa Yesu Kriste, nirhumiwile kuseketela kupfumela ka vanhu lavahlawuliweke hi Xikwembu, ni kuvapfuna kutiva ntiyiso lowujondzisiwaka hi vukhongeli bza hina,</verse>
			<verse number="2">bzinga lebziyakiweke henhla ka kulangutela vutomi lebzingaheliki. Xikwembu lexingaliki na kuhemba xihitshembisile vutomi lebzi, na minkarhi yingasiva kona;</verse>
			<verse number="3">kutani xibzihumesile rivaleni hi dlela ya kuchumayela, loko nkarhi lowunene wufikile, hikuva ninyikiwile mahungu lawa, hi kulerisa ka Xikwembu Muponisi wa hina.</verse>
			<verse number="4">Nitsalela Tito, n'wananga wa xiviri, kupfumeleni loku hinga nakona svin'we, nili: Timpsalu ni kurhula, asvive na wena, svihuma ka Xikwembu Tatana, ni ka Yesu Kriste Muponisi wa hina!</verse>
			<verse number="5">Mhaka leyiyendleke lesvaku nikusiya le Kreta, aniyendlela lesvaku usala uhetisa lesvi asvahalava kululamisiwa, nasvona uhlawula vakulukumba va kereke doropeni rin'wana ni rin'wana. Tsundzuka lesvi nikuleriseke svona:</verse>
			<verse number="6">Mukulukumba afanela kuva munhu lweyi angaliki na xisandzu, anga ni nsati mun'we ntsena; vana va yena vafanela kuva vapfumeli, lavangasoliwiki hikolaho ka mahanyela ya vona ya mpfilumpfilu, ni kutiyalisa ka vona,</verse>
			<verse number="7">hikuva bixopo wa kereke afanela kuva munhu wopfumala xisandzu, lesvi anga mulanguteli wa ntirho wa Xikwembu. Angatshuki ava munhu lweyi atikulisaka, kumbe munhu wa xikwatisana. Angavi lweyi atinyiketaka bzaleni, kumbe munhu wa vukarhi, hambi kunavela sva van'wana;</verse>
			<verse number="8">kambe afanela kuva munhu lweyi atsakelaka kuyamukela vayendzi, lweyi arhandzaka svilo lesvinene, lweyi atikhomaka, lweyi alulameke, lweyi ahlawulekeke, lweyi akotaka kutikhoma mahanyeleni ya yena;</verse>
			<verse number="9">aave munhu lweyi anamarhelaka Rito leritshembekeke, lerifambelanaka ni lesvi svijondzisiwaka, atakota kutiyisa van'wana hi jondzo leyinga ya ntiyiso, nikukomba kuhoxa ka lava valwaka na yona.</verse>
			<verse number="10">Hikuva vatele lavatiyalisaka, ni kukanganyisa van'wana hi kuvulavula ka vona ka hava, ngopfungopfu xikarhi ka vapfumeli lavahumaka xiyudeni.</verse>
			<verse number="11">Svafanela lesvaku volavo vamiyetiwa, hikuva vakokela kule vanhu hinkwavu va minjangu yin'wana, vajondzisa lesvi vangafanelangiki kusvijondzisa, hi kunavela rifuwo rohomboloka.</verse>
			<verse number="12">Ku ni Mukreta, mun'we wa vaprofeta wa vona, lweyi angatshama aku: “Vakreta i vanhu va mavunhwa; i sviharhi lesvobiha, ni malolo lawa manga ni makolo.”</verse>
			<verse number="13">Kunene lesvi asvivuleke svitiyile. Hikolaho wena ufanela kuvatshinya hi matimba, lesvaku vatava ni kupfumela loku kuhanyaka,</verse>
			<verse number="14">vatakala vangayingisi minkaringana ya xiyuda, ni kulerisa ka vanhu lavafularheleke ntiyiso.</verse>
			<verse number="15">Svilo hinkwasvu svitengile ka lava vatengeke; kambe aku na lexitengeke ka lavanyameke, ni ka lava vangapfumeliki, hikuva miyehleketo ya vona ni mapfalu ya vona svinyamisiwile.</verse>
			<verse number="16">Hi milomo ya vona, vavula lesvaku vativa Xikwembu, kambe hi mintirho ya vona vaxilandzula. Hikolaho vanyenyentsa, vayala kuyingisa, avakoti kuyendla ntirho ni wun'we lowunene.</verse>
		</chapter>
		<chapter number="2">
			<verse number="1">Kambe wena, ufanela kujondzisa lesvi jondzo leyinga yona ya ntiyiso yilavaka svona.</verse>
			<verse number="2">Vavanuna lava vajuhaleke vafanela kutiva kutikhoma vava lava vaxiximekaka, vava ni kuyehleketa lokunene, vava ni rirhandzu ni kupfumela loku kuhanyaka ni kulehisa mbilu.</verse>
			<verse number="3">Na vona vavasati lavajuhaleke avave ni matshamela lawa makhensekaka, vangali ni mahlevo, kumbe lavatinyiketaka bzaleni; vava vajondzisi va lesvi sva kululama,</verse>
			<verse number="4">lesvaku vatajondzisa vavasati lavampsha kurhandza vanuna va vona ni vana va vona,</verse>
			<verse number="5">vakota kutikhoma ni kutenga, vava lavahlayisaka minjangu ya vona hi mfanelo, vava ni timpsalu, vayingisa vanuna va vona, lesvaku Rito ra Xikwembu ritakala ringasandziwi hi munhu.</verse>
			<verse number="6">Hi mukhuva wolowo, khutaza majaha lesvaku makota kutikhoma.</verse>
			<verse number="7">Rhanga wena uva xikombiso xa mintirho leyinene hi matlhelo hinkwawu. Kujondzisa ka wena akuve loku kubaseke ni kutshembeka;</verse>
			<verse number="8">tirhisa marito lawa manga wona ya ntiyiso, lawa mangasolekiki, lesvaku lweyi alwaka na wena atakhomiwa hi tingana hi kupfumala svobiha lesvi angasvivulaka ha hina.</verse>
			<verse number="9">Svikarawa svifanela kuyingisa vinyi va svona, svivanyika kutsaka timhakeni hinkwatu. Svingaphikizani na vona,</verse>
			<verse number="10">kumbe kuvayivela, handle ka lesvo avakombise lesvaku valulamile ni kutshembeka masiku hinkwawu, kutani ka hinkwasvu lesvi vasviyendlaka vatakomba kusaseka ka lesvijondzisiwaka hi tlhelo ra Xikwembu Muponisi wa hina.</verse>
			<verse number="11">Hakunene timpsalu ta Xikwembu ta kuponisa vanhu hinkwavu, tihumeseliwe rivaleni;</verse>
			<verse number="12">tihijondzisa kutshika kusandza sva Xikwembu ni kunavela sva misava, kutani hihanya misaveni leyi hi kutikhoma, ni kululama, ni vukhongeli,</verse>
			<verse number="13">na hili karhi hilangutela minkateko leyi hitshembisiweke yona, siku leri kungatahumelela kukwetsima ka Xikwembu Nkulukumba, ni Muponisi wa hina Yesu Kriste.</verse>
			<verse number="14">Hi yena lweyi atinyiketeke hikolaho ka hina, lesvaku ahikutsula kuhombolokeni hinkwaku, ahiyendla vanhu lavatengeke, lava vanga va yena ntsena, ni lava vachivirikelaka kuyendla lesvinene.</verse>
			<verse number="15">Jondzisa timhaka leti, utirhisa matimba hinkwawu lawa unganyikiwa wona kukhutaza ni kutshinya van'wana. Ungachipisiwi hi munhu.</verse>
		</chapter>
		<chapter number="3">
			<verse number="1">Tsundzuxa lava uvajondzisaka kutitsongahata ka vafumi ni ka tihosi, ni kutiyingisa, vatshama vatilungiselile kutirha mintirho hinkwayu leyinene;</verse>
			<verse number="2">vangatshuki vavulavula svobiha hi van'wana, kambe vava lavorhula, vava ni vuxaka masiku hinkwawu, vava ni musa ni vanhu hinkwavu.</verse>
			<verse number="3">Na hina khale ahili sviphukuphuku, hihumile ndleleni, hiyala kuyingisa; ahili svikarawa sva kunavela, ni sva kutitsakisa kohambanahambana; ahili lavahanyaka hi mona ni mavondzo; ahivengiwa, na hina hivengana.</verse>
			<verse number="4">Kambe siku leri musa wa Xikwembu Muponisi wa hina, ni rirhandzu ra xona, svihumeleleke,</verse>
			<verse number="5">xihiponisile. Kungali hi mhaka ya mintirho leyolulama leyi hina hi hoxe hiyiyendleke, kambe xihiponisile hi timpsalu ta xona, hi kuhlampsiwa loku kuyendlaka lesvaku Moya Lowokwetsima wuhinyika kupsaliwa ra vumbirhi, ni vutomi lebzimpsha.</verse>
			<verse number="6">Xikwembu xichelile Moya lowu hi ntalu henhla ka hina ha Yesu Kriste Muponisi wa hina,</verse>
			<verse number="7">lesvaku, hi timpsalu ta xona, hitayendliwa lavalulameke mahlweni ka xona, ni kuyamukela ndzhaka ya vutomi lebzingaheliki, lebzi hibzilangutelaka.</verse>
			<verse number="8">Mhaka leyi yitiyile. Kutani nilava lesvaku utiyisa timhaka leti svinene, lesvaku lava vapfumeleke ka Xikwembu, valava tindlela ta kutinyiketa, vatirha mintirho leyinene. Hi svona lesvinga svinene, lesvipfunaka vanhu.</verse>
			<verse number="9">Fularhela kuphikizana hi sva vuphukuphuku kumbe madzolonga, utshika ni timholova, ni kukanetana hi ta nawu; svilo lesvi asvipfuni nchumu, i sva hava.</verse>
			<verse number="10">Munhu lweyi avangaka kuyavana ka vanhu, mutshinye kan'we, kumbe kambirhi ntsena, kutani ungahavi ni mhaka na yena,</verse>
			<verse number="11">hikuva wasvitiva lesvaku munhu lweyi wotanu awonhekile, kutani svijoho sva yena svikomba lesvaku ahumile ndleleni.</verse>
			<verse number="12">Loko nirhumela Artema kumbe Tikiko kuta ka wena, wena ringeta hi matimba kuta ka mina le Nikopoli, hikuva nitilungisele kuyatshama kona vuxika hinkwabzu.</verse>
			<verse number="13">Yendla hi matimba kupfuna hi kulongelela Zena ntivamilawu, na Apolosi, lesvaku vakhoma riyendzo ra vona na vangapfumali nchumu.</verse>
			<verse number="14">Valekwerhu avajondze kuchivirikela mintirho leyinene, vatapfuna lomu kupfumaliwaka ngopfu; vangatshuki vahanya vutomi lebzingapfuniki nchumu.</verse>
			<verse number="15">Hinkwavu lava ninga na vona laha, vakurungula. Rungula vanghanu va hina kupfumeleni. Timpsalu ta Xikwembu ative na n'wina hinkwenu!</verse>
		</chapter>
	</book>
	<book number="57">
		<chapter number="1">
			<verse number="1">Pawulo mubohiwa hikolaho ka Kriste Yesu, ni makwerhu Timotewu, ka Filimoni lweyi arhandzekaka ni mupfuni wa hina,</verse>
			<verse number="2">na yena makwerhu Afiya na Arkipo, mutirhikulorhi kulweni, ni ka Kereke leyi yinga muntini wa wena,</verse>
			<verse number="3">timpsalu ni kurhula asvive ka n'wina hinkwenu hi tlhelo ra Xikwembu, Tatana wa hina ni ra Hosi Yesu Kriste.</verse>
			<verse number="4">Nikhensa ka Xikwembu xa mina, na nili karhi nikuyanakanya nkarhi hinkwawu mikhongelweni ya mina,</verse>
			<verse number="5">na nili karhi nitiyile hi ta rirhandzu ni kupfumela loku unga nakona ka Hosi Yesu ni ka vakwetsimi hinkwavu,</verse>
			<verse number="6">lesvaku kupfumela ni vuhlengeli bza wena na hina bziva lebzi bzihetisekeke kutiveni ka hinkwasvu lesvi svinga svinene ka hina mayelanu na Kriste.</verse>
			<verse number="7">Hikuva makwerhu, nivile ni kutsaka svinene ni kukufumela hikolaho ka rirhandzu ra wena, hikuva atimbilu ta vakwetsimi tipfuxiwile hikolaho ka wena.</verse>
			<verse number="8">Hikolaho, hambi loko mina nititwa na nitshunxekile hikolaho ka Kriste akuva nikurhuma lesvi svifanelaka,</verse>
			<verse number="9">svayampsa akuva nikukombela hikolaho ka rirhandzu, ni lesvi ninga xikoxa, nasvona ninga mubohiwa ka Yesu Kriste.</verse>
			<verse number="10">Ina, nikukombela hi vito ra n'wana wa mina Onezimo lweyi ningahundzuka tatana wa yena, svosvi ninga jele,</verse>
			<verse number="11">yena lweyi le ndzhaku aangapfuni nchumu; kambe svosvi anga xipfunu ka mina na wena.</verse>
			<verse number="12">Mina nimutlhelisela ka wena, tani hi mbilu ya mina hinkwayu.</verse>
			<verse number="13">Mina anilava kutshama na yena lesvaku anitirhela laha jele ninga kona, asiva wena na nili karhi nibohiwile hikolaho ka Evhangeli.</verse>
			<verse number="14">Hambi svilitano kuhava lexi ningaxiyendlaka na ningatwanananga na wena lesvaku akurhandza ka wena kungahundzuki ingi hi loko wosindzisiwa, kambe kuva hi kurhandza ka wena.</verse>
			<verse number="15">Hikuva nikholwa lesvaku yena asukile ka wena hi nkarhinyana, lesvaku utamuyamukela hilaha kungaheliki,</verse>
			<verse number="16">Kungali kufana ni xikarawa; kambe kutlula xikarawa, muyamukele kufana ni makwerhu lweyi arhandzekaka, ngopfungopfu ka mina hi ntiyiso, ni ka wena, angava hi vumunhu, angava Hosini.</verse>
			<verse number="17">Loko unixixima kufana ni mutirhikuloni muyamukele, kufana ni loko uyamukela mina ha noxe.</verse>
			<verse number="18">Loko akuyivelile svokarhi, kumbe loko a ni xikweneti xokarhi svitsale, hinkwasvu ka nandzu wa mina.</verse>
			<verse number="19">Mina Pawulo, hi xiyandla xa mina ha noxe nakutsalela, nili: “Nitakuhakela!” Akuva ningakulumbeti lesvaku wena hi wexe, u ni xikweneti na mina.</verse>
			<verse number="20">Ina makwerhu, aniyamukele ntsakiso ka wena ni ka Hosi. Nyika kutsaka ka mbilu ya mina ha Kriste.</verse>
			<verse number="21">Hikuva natshemba lesvaku wayingisa, mina nakutsalela, na nili karhi nisvitiva lesvaku utayendla hi kuhundzisa ka lesvi nikukombelaka svona.</verse>
			<verse number="22">Nasvona, nilungisele yindlo yotshama ka yona, hikuva ni ni kulangutela ka lesvaku hikolaho ka mikhongelo ya n'wina nitatshunxiwa nivuyela ka n'wina.</verse>
			<verse number="23">Wakurungula Epafrasi, mubohiwa svin'we na mina ka Yesu Kriste;</verse>
			<verse number="24">svitano na Marka, Arixtarko, na Demasi, na Luka, vatirhikulorhi: Na vona vakurungula.</verse>
			<verse number="25">Atimpsalu ta Hosi Yesu Kriste ative ni mimoya ya n'wina.</verse>
		</chapter>
	</book>
	<book number="58">
		<chapter number="1">
			<verse number="1">Hi minkarhi leyotala ni tindlela letotala, Xikwembu xivulavulile khale ni vatatana va hina, hi milomo ya vaprofeta.</verse>
			<verse number="2">Kambe masikwini lawa yohetelela, xivulavulile na hina hi N'wana, lweyi ximuvekeke kuva maja ndzhaka wa svilo hinkwasvu, lweyi na svona xitumbuluxeke tilo ni misava ha yena.</verse>
			<verse number="3">Hi yena lweyi kukwetsima ka Xikwembu kutikombaka ka yena, kutani atekelele lesvi Xikwembu xinga svona hi xiviri xa xona; nasvona atamele ntumbuluku hinkwawu hi rito ra yena ra matimba. Loko ahlampsile svijoho sva vanhu, atshamile vokweni ra xinene ra Lweyi anga ni vukulu hinkwabzu, henhla matilweni,</verse>
			<verse number="4">ahundzuke lweyi atlulaka ngopfu tintsumi hi vukulu, tani hi lesvi akumeke vito leritlulaka mavito ya tona hi vukulu.</verse>
			<verse number="5">Xana hi yihi ntsumi leyi Xikwembu xitshamaka xiku ka yona: “U n'wananga, namuntlha nikuvelekile”; kumbe kuyengeta xiku: “Nitava tatana ka yena, yena ava n'wana ka mina” ke?</verse>
			<verse number="6">Ka vumbirhi, loko xitisa N'wana wa xona wa mativula misaveni, xite: “Hinkwatu tintsumi ta Xikwembu atimukhinsamele!”</verse>
			<verse number="7">Hi tlhelo ra tintsumi, xite: “Xikwembu xiyendla tintsumi ta xona mimoya, ni malandza ya xona malangavi ya ndzilo.”</verse>
			<verse number="8">Kambe hi tlhelo ra N'wana, xite: “Xiluvelo xa wena, we Xikwembu, i xa minkarhi ni minkarhi, nhonga ya wena ya vuhosi i nhonga ya kululama.</verse>
			<verse number="9">Arhandzile kululama, avengile kuhomboloka. Hikolaho Xikwembu, Xikwembu xa wena, xikuchelile mafurha ya ntsako lowukulu kutlula vanakuloni.”</verse>
			<verse number="10">Nasvona xite: “Wena Hosi, uvekile masungulu ya misava kusunguleni, ni matilo i ntirho wa mavoko ya wena;</verse>
			<verse number="11">matalova, kambe wena ukona hi masiku hinkwawu; matahlakala hinkwawu kufana ni sviyambalu,</verse>
			<verse number="12">utamapetsa kufana ni xifunengelo, kutani utamacinca kufana ni sviyambalu. Kambe wena wahali svosvi unga xisvona, ni malembe ya wena amangeheli.”</verse>
			<verse number="13">Xana Xikwembu xitshama xibzela yihi ka tintsumi xiku: “Tshama vokweni ra mina ra xinene, nikondza niveka valala va wena hansi ka minkondzo ya wena” ke?</verse>
			<verse number="14">Xana tintsumi hinkwatu ahi mimoya leyitirhelaka Xikwembu, leyirhumiweke kupfuna vanhu lavafanelaka kukuma kuponisiwa ke?</verse>
		</chapter>
		<chapter number="2">
			<verse number="1">Hikolaho, hifanela kuhlayisa svinene timhaka leti hititweke, lesvaku hitakala hingahambuki ndleleni ya tona.</verse>
			<verse number="2">Hikuva loko mhaka leyivuliweke hi tintsumi yitiyisiwile, ni loko kutlula ka milawu ni kutiyalisa hinkwaku kukumile kukhatisiwa loku kufanelaka,</verse>
			<verse number="3">xana hina hingapona hi ndlela yihi, loko hinyenya kuponisiwa lokukulu kotanu ke? Hosi yivulile ta kuponisiwa loku, na kahali kusunguleni, kutani kutlhela kutiyisiwa ka hina hi lava vatweke timhaka takona.</verse>
			<verse number="4">Xikwembu na xona axilikarhi xitiyisa vumboni bzakona hi kuyendla svikombiso ni svihlamaliso ni mahlori ya tinxakaxaka, ni kuyavela tinyiko ta Moya Lowokwetsima hi kurhandza ka xona.</verse>
			<verse number="5">Hikuva misava leyimpsha leyi yingatata, yona leyi hivulavulaka hi yona, Xikwembu axiyivekanga mavokweni ya tintsumi.</verse>
			<verse number="6">Kambe ndhawini yin'wana kuvuliwile vumboni lebzinge: “Munhu i ncini lesvaku uva ni mhaka na yena, kumbe n'wana-wa-munhu lesvaku utikarhatela yena xana?</verse>
			<verse number="7">Umuvekile ava hansinyana ka tintsumi, umutlhantekile hari ya kutwala ni kuchaviseka nhlokweni.</verse>
			<verse number="8">uvekile hinkwasvu sviva hansi ka minkondzo ya yena.” Kutani-ke, loko Xikwembu xivekile hinkwasvu hansi ka minkondzo ya yena, svivula lesvaku axisiyanga xilo ni xin'we lexingaliki hansi ka yena, kambe, hilaha timhaka tiyimeke hakona, hina ahisvikoti kuvona svilo hinkwasvu lesvi svinga hansi ka matimba ya yena.</verse>
			<verse number="9">Kambe hivona Yesu, lweyi angayendliwa kuva hansi ka tintsumi nkarhinyana, svosvi anganyikiwa kukwetsima ni kutwala sviva hari ya vuhosi nhlokweni ya yena, hi mhaka ya kutwisiwa kuvaviseka ka rifu; na svili lesvaku, hi timpsalu ta Xikwembu, atwa nhlomulu wa rifu hikolaho ka munhu mun'wana ni mun'wana.</verse>
			<verse number="10">Hikuva asvifanela lesvaku Xikwembu, lexi svilo hinkwasvu svihanyelaka xona ni kuhlayisiwa hi xona, loko xifikisa vana va xona lavotala kukwetsimeni, xiyendla lesvaku murhangeli wa kuponisiwa ka vona ava lweyi ahetisekeke, hi mhaka ya kuvaviseka ka yena</verse>
			<verse number="11">Hambi ali Yesu lweyi abasisaka vanhu svijohweni, hambi vali lavabasisiwaka, hinkwavu vahuma ka Tatana mun'we. Hi yona mhaka leyi yendlaka lesvaku Yesu anga khomiwi hi tingana nikuvavula vamakwavu,</verse>
			<verse number="12">aku ka Xikwembu: “Nitatwalisa vito ra wena ka vamakwerhu, nitakudzunisa hi tinsimu xikarhi ka nhlengeletanu.”</verse>
			<verse number="13">Atlhela aku: “Nitaveka kutshemba ka mina ka xona.” Nasvona aku: “Hi mina lweyi, svin'we nivana lava Xikwembu xininyikeke vona.”</verse>
			<verse number="14">Hikolaho, lesvi vana vanga va nyama ni ngati yin'we hinkwavu, svitano na yena: I wa ntumbuluku mun'we na vona lesvaku, hi rifu ra yena, atakota kuhelisa lweyi anga ni matimba ya rifu, anga yena Diyavulosi,</verse>
			<verse number="15">kutani atshunxa hinkwavu lava avali vukaraweni vutomi bza vona hinkwabzu, hi mhaka ya kuchava rifu.</verse>
			<verse number="16">Hikuva, hakunene, ahi tintsumi leti apfunaka tona, kambe apfuna vatukulu va Abrahamu.</verse>
			<verse number="17">Hikolaho asvifanela lesvaku ayendliwa lweyi afanaka ni vamakwavu hi matlhelo hinkwawu, lesvaku atava Muprista lwenkulu wa timpsalu ni lweyi atshembekeke ntirhweni wa Xikwembu, lesvaku asusa svijoho sva vanhu.</verse>
			<verse number="18">Hikuva lesvi na yena angatwa kuvaviseka ni kuringiwa, wasvikota kupfuna lavaringiwaka.</verse>
		</chapter>
		<chapter number="3">
			<verse number="1">Loko svilitano, vamakwerhu lavakwetsimaka, lava na n'wina miyaveliwaka kuvitaniwa ka le tilweni, yanakanyani Yesu, murhumiwa wa Xikwembu ni Muprista lwenkulu wa vukhongeli bza hina.</verse>
			<verse number="2">Atshembekile ka Lweyi amuhlawuleke, tani hi Moxe lweyi na yena aatshembekile ndlwini hinkwayu ya Xikwembu.</verse>
			<verse number="3">Hambi svilitano, Yesu avuliwa lweyi kudzuneka kumufanelaka ngopfu kutlula Moxe, tani hi lesvi muyaki wa yindlo adzunisiwaka kutlula yindlo yakona.</verse>
			<verse number="4">Hikuva yindlo yin'wana ni yin'wana yiyakiwile hi munhu, kambe muyaki wa svilo hinkwasvu i Xikwembu.</verse>
			<verse number="5">Kutani-ke, Moxe aatshembekile ndlwini hinkwayu ya Xikwembu tani hi nandza, lesvaku aveka vumboni bza svilo lesvi asvahatavuliwa masikwini lawa mataka.</verse>
			<verse number="6">Kambe Kriste, atshembekile tani hi n'wana lweyi anga n'winyi ndlwini ya Xikwembu. Kutani hina hi yindlo ya xona, loko hikhoma hitiya, kutshembeni ni le kutlangeleni ka hina hi tlhelo ra svilo lesvi hisvilangutelaka.</verse>
			<verse number="7">Hikolaho, svifana ni lesvivuliwaka hi Moya Lowokwetsima loko wuku: “Namuntlha, loko mitwa rito ra Xikwembu,</verse>
			<verse number="8">minganonon'hwiseni timbilu ta n'wina, kukotisa lesvi mitshamaka misviyendla loko mixi pfukelile, siku leri mingaxiringa ha rona mananga.</verse>
			<verse number="9">Vatatana va n'wina varingetile kuniringa kona, kuvula Xikwembu, kutani vavonile mintirho ya mina hi xipimo xa mune wa makume ya malembe.</verse>
			<verse number="10">Hikolaho ka svona, nihlundzukela vanhu va rixaka lero, niku: ‘Timbilu ta vona tihambuka ndleleni masiku hinkwawu, avativanga tindlela ta mina.’</verse>
			<verse number="11">Xilesvo, nihlambanyile vukarhini bza mina, lesvaku vangakala vangangheni kuwiseni ka mina.”</verse>
			<verse number="12">Vamakwerhu, tivoneleni lesvaku kungavi na mun'we xikarhi ka n'wina lweyi anga ni mbilu leyobiha, leyingaliki na kupfumela, kutani ahambukela kule ni Xikwembu lexihanyaka.</verse>
			<verse number="13">Kambe khongotelanani masiku hinkwawu, loko mahatwa rito leringe “namuntlha”, lesvaku kungavi na mun'we xikarhi ka n'wina lweyi atinonon'hwisaka hi kuxisiwa hi vujohi.</verse>
			<verse number="14">Hikuva hi ni kuyaveliwa ka Kriste ntsena loko hikhoma hitiya kuyisa makumu, kutshembeni ka hina loku kosungula,</verse>
			<verse number="15">nkarhini lowu kahavuliwaka marito lawa mange: “Namuntlha, loko mitwa rito ra Xikwembu, minganonon'hwiseni timbilu ta n'wina, kukotisa lesvi mitshamaka misviyendla loko mixipfukelile.”</verse>
			<verse number="16">Xana i vamani lavatweke marito lawa, kambe vavuya vaxipfukela, ke? Xana avangali hinkwavu lavasukeke le Gibita, na vafambisiwa hi Moxe, ke?</verse>
			<verse number="17">Kutani avali vamani lava xingavahlundzukela hi malembe ya mune wa makume ke? Xana ahi lava vajoheke, lava mintsumbu ya vona yiweke yisala mananga ke?</verse>
			<verse number="18">Kutani Xikwembu xihlambanyele vamani lesvaku “vangakala vangangheni kuwiseni ka xona” xana? Xana axingavuli vona lava avatiyalisa ke?</verse>
			<verse number="19">Hikolaho, hasvivona lesvaku vatsandzekile kunghena kuwiseni, hi mhaka ya kukala kupfumela.</verse>
		</chapter>
		<chapter number="4">
			<verse number="1">Hikolaho, loko xitshembiso xa kunghena kuwiseni ka Xikwembu xahali kona, ahichaveni lesvaku kumbe mun'wana wa n'wina angatshuka akumiwa na asale ndzhaku.</verse>
			<verse number="2">Hikuva Evhangeli yitile ka hina kufana svinene ni lesvi yingata ka vona; kambe Evhangeli leyi vayitweke ayivapfunanga nchumu, hikuva ayikumananga ni kupfumela ka vona lava vayitweke.</verse>
			<verse number="3">Hina lava hipfumeleke, hi hina hinghenaka kuwiseni koloko, hilaha Xikwembu xingate: “Nihlambanyile kuhlundzukeni ka mina niku: ‘Vangakala vangangheni kuwiseni ka mina!’” Xivulile svosvo hambilesvi mintirho ya xona ayihetisekile hi mpfhuka misava yitumbuluxiwa.</verse>
			<verse number="4">Hikuva kun'wana Matsalweni kuvulavuliwa hi ta siku ra vuntlhanu ni mambirhi hi ndlela leyi: “Hi siku ra vuntlhanu ni mambirhi, Xikwembu xiwisile mintirhweni ya xona hinkwayu.”</verse>
			<verse number="5">Mhaka yoleyo yivuliwa kambe vaku: “Vangakala vangangheni kuwiseni ka mina.”</verse>
			<verse number="6">Hikolaho, lesvi svahatiyeke lesvaku van'wana vatanghena kona, ni lesvi lavakumeke Evhangeli kusunguleni vatsandzekeke kunghena hi mhaka ya kutiyalisa ka vona,</verse>
			<verse number="7">Xikwembu xiyengeta xiveka rin'wana siku, xiku: “Namuntlha!” Xirivula hi nomo wa Davhida ndzhaku ka nkarhi woleha svinene, hi marito lawa mahakuvuliwaka, lawa mangate: “Namuntlha, loko mitwa rito ra xona, minganonon'hwiseni timbilu ta n'wina.”</verse>
			<verse number="8">Hikuva loko onge Joxuwa aavanyikile kuwisa, ina Xikwembu xingavulavulanga hi ta siku rin'wana ndzhaku ka svosvo.</verse>
			<verse number="9">Hikolaho, kuwisa kahali kona ka vanhu va Xikwembu.</verse>
			<verse number="10">Hikuva lweyi anghenaka kuwiseni ka Xikwembu, na yena wawisa mintirhweni ya yena, kukota lesvi Xikwembu xiwiseke mintirhweni ya xona.</verse>
			<verse number="11">Loko svilitano, ahiringeteni hi matimba kunghena kuwiseni koloko, lesvaku ni mun'we angawi hi kutiyalisa lokufanaka ni ka vona.</verse>
			<verse number="12">Hikuva Rito ra Xikwembu rahanya, nasvona ratirha, rikariha kutlula tlhari lerilotiweke matlhelo ha mambirhi, ritlhava rikondza rihambanyisa ahefemulo ni moya, ni marhambu ni mongo, hi rona leri yavanyisaka miyanakanyu ni makungu ya mbilu.</verse>
			<verse number="13">Emahlweni ka Xikwembu, kuhava xivumbiwa ni xin'we lexitumbeleke. Hinkwasvu sviyo tlandlala, rivaleni, mahlweni ka Lweyi hifanelaka kutihlamulela ka yena.</verse>
			<verse number="14">Loko svilitano, lesvi hinga ni Muprista lwenkulu svinene lweyi atsemakanyeke matilo, anga yena Yesu N'wana wa Xikwembu, ahikhomeni svitiya ka vumboni bza kupfumela ka hina.</verse>
			<verse number="15">Hikuva Muprista lwenkulu lweyi hinga na yena ahi lweyi atsandzekaka kuhitwela vusiwana minkarhalweni ya hina, kambe hi lweyi aringiweke hi matlhelo hinkwawu kufana na hina, ntsena yena angajohanga.</verse>
			<verse number="16">Hikolaho, ahitshineleni kusuhi ni xiluvelo xa timpsalu, na hili ni kutshemba ka lesvaku hitatsetseleliwa ni kukuma timpsalu letingata hi pfuna minkarhini ya kupfumala.</verse>
		</chapter>
		<chapter number="5">
			<verse number="1">Muprista lwenkulu mun'wana ni mun'wana, lesvi ahlawuliweke xikarhi ka vanhu, avekiwile lesvaku atayimela vanhu kuhlanganeni ka vona ni Xikwembu, ni lesvaku ahumesa tinyiko ni timhamba hikolaho ka svijoho sva vona.</verse>
			<verse number="2">Angakota kutirha hi vunene ka lavangativiki nchumu ni ka lavahambukaka ndleleni, lesvi na yena arhendzeliweke hi minkarhalo.</verse>
			<verse number="3">Xilesvo wa boheka kutihumesela timhamba hikolaho ka svijoho sva yena, svin'we ni kuhumesela vanhu.</verse>
			<verse number="4">Nasvona, munhu angatihlawuleli ntirho lowu wo dzuneka, kambe avitaniwa hi Xikwembu, kukota lesvi svingayendliwa ka Aroni.</verse>
			<verse number="5">Svive tano na yena Kriste: Angatitlakusanga kuyendliwa Muprista lwenkulu, kambe ayo vekiwa hi Xikwembu, lexi xingate ka yena: “U n'wananga, namuntlha ni kuvelekile.”</verse>
			<verse number="6">Kun'wana xitlhele xivula xiku: “U Muprista hilaha kungaheliki, hi lesvi unga wa rixaka rin'we na Melkisedeke.”</verse>
			<verse number="7">Masikwini ya yena ya kuhanya laha misaveni, Yesu akhongelile nikukombela hi kutitsongahata, ahuwelela hi matimba ni kurila minhloti, ka lweyi anga ni matimba ya kumuponisa kufeni, kutani ayingisiwile hikolaho ka xichavu xa yena.</verse>
			<verse number="8">Hambilesvi aali N'wana wa Xikwembu, ajondzile kuyingisa hi mhaka ya kuxaniseka ka yena.</verse>
			<verse number="9">Kutani loko ayendliwile lweyi ahetisekeke, ahundzukile xihlovo xa kuponisiwa lokungaheliki ka hinkwavu lava vamuyingisaka,</verse>
			<verse number="10">hikuva avekiwile Muprista lwenkulu hi Xikwembu, hi lesvi anga wa rixaka rin'we na Melkisedeke.</verse>
			<verse number="11">Ka mhaka leyi, hi ni lesvotala lesvi hingasvivulaka, lesvi svinonon'hwaka kusvitlhamusela, hikuva tindleve ta n'wina ti ni vulolo bza kuyingisa.</verse>
			<verse number="12">Hikuva hambilesvi svosvi amifanela kuva vajondzisi, mahalava kujondzisiwa, atijondzo tosungula mayelanu ni Rito ra Xikwembu, hi munhu mun'wana. Mahalava ntswamba, kungali svakuja lesvitiyeke.</verse>
			<verse number="13">Mani na mani lweyi ahanyaka hi ntswamba, angasikuma jondzo ya lesvolulama, hikuva i xihlangi.</verse>
			<verse number="14">Kambe svakuja lesvitiyeke i sva lava vakuleke, i sva lava miyehleketo ya vona yitoloveleke kuyehleketa, lavatoloveleke kuhlawula lesvinene ka lesvobiha.</verse>
		</chapter>
		<chapter number="6">
			<verse number="1">Hikolaho, ahitshikeni kuyima ka tijondzo letosungula ta vukriste, kambe hikongoma kuhetisekeni, hingahatlheleni hijondzisa hi ta masungulu, tinga ta kuhundzuka ka mintirho leyifeke, ni ta kupfumela ka Xikwembu,</verse>
			<verse number="2">jondzo henhla ka ta kukhuvula, nitakutlhanteka vanhu mavoko, ni ta kupfuka ka vafi, ni ta siku ra kuyavanyisiwa ka makumu.</verse>
			<verse number="3">Kutani svosvo, hitasviyendla loko Xikwembu xipfumela.</verse>
			<verse number="4">Asvinge koteki ka lava vatshamaka vavoningiwa hi Xikwembu, lavanampseke nyiko ya le tilweni, lavayaveliweke Moya Lowokwetsima,</verse>
			<verse number="5">lavanganampsa kunandziha ka Rito ra Xikwembu ni matimba ya sva minkarhi leyitaka,</verse>
			<verse number="6">loko kutani vatlhelela ndzhaku, asviyendleki kuvavuyisela kambe kuhundzukeni; vatlhela vavamba N'wana wa Xikwembu, vamuhundzula xihlekiso.</verse>
			<verse number="7">Loko misava yinwile mati ya mpfula leyitalaka ku na henhla ka yona, ni loko yimilisa svimilwa lesvipfunaka lava vayirimaka, yikuma minkateko leyihumaka ka Xikwembu.</verse>
			<verse number="8">Kambe loko yimilisa mintwa ni svihlehlwana, ayipfuni nchumu, kutani yilekusuhi ni kurhukiwa; makumu ya yona i kuhisiwa.</verse>
			<verse number="9">Ni loko hivulavulisa svosvo, ahikanakani hi tlhelo ra n'wina, varhandziwa, hikuva mitiva lesvinga svinene kutlula svin'wana, lesvi svingamifikisaka kuponisiweni.</verse>
			<verse number="10">Hikuva Xikwembu axi na mona, xingakala xingarivali ntirho wa n'wina ni rirhandzu leri mirikombeke hi vito ra xona, hi kutirhela vahlawuliwa va xona, hilaha misviyendlaka hakona ni svosvi.</verse>
			<verse number="11">Kutani hinavela ngopfu lesvaku mun'wana ni mun'wana wa n'wina akomba kuchivirika koloko kuyafika makumu, kukondza kuhetiseka kulangutela ka n'wina.</verse>
			<verse number="12">Ahilavi lesvaku mihundzuka lava vololoha, kambe hilava lesvaku mifana ni vanhu lava svosvi vakumaka lesvi vatshembisiweke svona, hi mhaka ya kupfumela ka vona hi kulehisa mbilu.</verse>
			<verse number="13">Loko Xikwembu xitshembisile Abrahamu, lesvi akuli hava mun'wana lweyi anga mukulukumba ka xona lweyi axitahlambanya hi vito ra yena, xiyo tihlambanyela hi xoxe,</verse>
			<verse number="14">xiku: “Hakunene nitakukatekisa, nasvona nitakunyika vana votala.”</verse>
			<verse number="15">Hi ndlela yoleyo Abrahamu, hi kulehisa mbilu, akumile lesvi atshembisiweke svona.</verse>
			<verse number="16">Loko vanhu vahlambanya, vahlambanya hi lweyi anga nkulu ka vona, kutani kuhlambanya kutiyisa lesvi svivuliweke nasvona kuhelisa kuphikizana hinkwaku ka vona.</verse>
			<verse number="17">Hikolaho, loko Xikwembu xinavelile kukombisa hi ndlela leyikholwisaka, ka lava avali vamajandzhaka vaxitshembiso, lesvaku xingakala xingatlheleli ndzhaku makungwini ya xona, xisvitiyisile hi kuhlambanya.</verse>
			<verse number="18">Lesvaku, hi svilo svimbirhi lesvingacinciki, lesvi ka svona svingayendlekiki lesvaku Xikwembu xikumeka na xili muhembi. Kutani hina lava hitsutsumeleke kuyatumbela ka xona, hitiya nhlana svinene, hiyamukela hi mandla mambirhi kulangutela loku kuvekiweke mahlweni ka hina.</verse>
			<verse number="19">Kulangutela loku kufana ni nsoma ya hefemulo leyitiyeke ni kutshembeka; yinghena kuyafika ni le ndzeni ka nguvu ya xisirhelelo.</verse>
			<verse number="20">Yesu anghenile kona kuva murhangeli hikolaho ka hina, yena lweyi avekiweke Muprista lwenkulu hilaha kungaheliki, hi lesvi anga wa rixaka rin'we na Melkisedeke.</verse>
		</chapter>
		<chapter number="7">
			<verse number="1">Melkisedeke lweyi aali hosi ya Salema ni Muprista wa Xikwembu xa le henhlahenhla, loko Abrahamu avuya hi le kudlayeni ka tihosi. Melkisedeke ahlangane na yena, amukatekisa;</verse>
			<verse number="2">kutani Abrahamu amupambulela sva vukhume bza hinkwasvu lesviphangiweke. Xosungula, vito ra ku “Melkisedeke” loko rihlamuseliwa, rivula “hosi ya kululama”; xa vumbirhi, i “hosi ya Salema”, hi lesvaku “hosi ya kurhula”.</verse>
			<verse number="3">Tatana wa yena angativiwi, hambi ali mamana wa yena, kumbe longoloko wa rixaka ra yena. Masiku ya yena amana masungulu, hambi bzili vutomi bza yena, abzi na makumu. Afana ni N'wana wa Xikwembu, kutani aya mahlweni ali Muprista hilaha kungaheliki.</verse>
			<verse number="4">Vonani hilaha anga nkulu hakona! Abrahamu, yena kokwana wa hina, amunyikile sva vukhume bza lesvi asviphangeke nyimpini.</verse>
			<verse number="5">Kutani vatukulu va Levhi lavanyikiweke ntirho wa vuprista, vapfumeleliwa hi Nawu kuyamukela sva vukhume lebzi bzihumesiwaka hi vanhu, hi lesvaku lebzi bzihumesiwaka hi vamakwavu, kasi na vona vamakwavu lava i vatukulu va Abrahamu.</verse>
			<verse number="6">Kambe munhu lweyi, hambilesvi angaliki wa rixaka ra Valevhi, ayamukele sva vukhume bzohuma ka Abrahamu, atlhela akatekisa Abrahamu lweyi aali ni svitshembiso.</verse>
			<verse number="7">Kuhava kukaneta lesvaku lwentsongo akatekisiwa hi lwenkulu.</verse>
			<verse number="8">Hi tlhelo rin'wana, sva vukhume sviyamukeliwa hi vanhu lavafaka; kasi hi tlhelo lerin'wana, sviyamukeliwa hi munhu lweyi Matsalwa mavulaka lesvaku wahanya.</verse>
			<verse number="9">Nasvona, munhu angavula lesvaku Levhi hi yexe, lweyi ayamukelaka sva vukhume, abzihumesile loko Abrahamu ali karhi abzihumesa,</verse>
			<verse number="10">hikuva ahali ndzeni ka kokwana wa yena Abrahamu loko Melkisedeke atlhangana na yena.</verse>
			<verse number="11">Kutani-ke, loko onge kuhetiseka ka vanhu kuyendlekile hi mhaka ya vuprista bza va ka Levhi (hikuva hansi ka bzona vanhu vanyikiwile Nawu), xana akahalaveka yini, ka Muprista mun'wana “wa rixaka rin'we na Melkisedeke” ahumelela, matshan'wini ya kuva ni lweyi avuliwaka “wa rixaka rin'we na Aroni” ke?</verse>
			<verse number="12">Hikuva loko vuprista bzicinca, na wona Nawu svafanela lesvaku wucinca.</verse>
			<verse number="13">Munhu lweyi svilo lesvi svivuliwaka henhla ka yena, aali wa rixaka rin'wana, nasvona ka bzona akusihuma ni mun'we lweyi atshamaka atirha le altarini.</verse>
			<verse number="14">Hikuva svi le rivaleni lesvaku Hosi ya hina yihumile rixakeni ra va ka Yuda, kutani Moxe angavulanga nchumu henhla ka rona hi tlhelo ra vaprista.</verse>
			<verse number="15">Mhaka yakona yi le rivaleni ni kutlula kolaho, hi lesvi kuhumeleleke Muprista mun'wana lweyi afanaka na Melkisedeke,</verse>
			<verse number="16">lweyi angava Muprista, kungali hi kulandza milawu ni svileriso sva vanhu, kambe kuli hi matimba ya vutomi lebzingawonhekiki.</verse>
			<verse number="17">Hikuva Matsalwa mavekile vumboni henhla ka yena, maku: “U Muprista hilaha kungaheliki, hi lesvi unga wa rixaka rin'we na Melkisedeke.”</verse>
			<verse number="18">Hi tlhelo, Nawu wa khale wuhelisiwile, hikuva awupfumala matimba, nasvona awungapfuni nchumu</verse>
			<verse number="19">(hikuva Nawu awuyendlanga xilo ni xin'we xiva lexihetisekeke); hi tlhelo rin'wana kutisiwile kulangutela lokumpsha, loku hakona hitshinelelaka Xikwembu.</verse>
			<verse number="20">Nasvona, lesvi asviyendliwanga handle ka kuhlambanya. Lavangavekiwa vaprista khale, vavekiwile ntirhweni wa vona na kungavanga ni kuhlambanya,</verse>
			<verse number="21">kambe Yesu avekiwile kuva Muprista hi kuhlambanya ka Xikwembu, lexingate ka yena: “Hosi yihlambanyile, kutani ayingatlheleli ndzhaku; yite: ‘U muprista hilaha kungaheliki.’”</verse>
			<verse number="22">Lesvi sviyendla lesvaku Yesu ava mutiyisi wa ntwananu wa risima.</verse>
			<verse number="23">Vaprista va khale avatele, hi mhaka ya rifu, avatsandzeka kuya mahlweni ni ntirho wa vona.</verse>
			<verse number="24">Kasi ntirho wa yena wa vuprista, Yesu awukhomela makumu, hikuva ahanya hi masiku ni masiku.</verse>
			<verse number="25">Hikolaho, wasvikota minkarhi hinkwayu kuponisa lavatshinelelaka Xikwembu ha yena, lesvi ahanyaka hi masiku hinkwawu ni kuvakhongelela.</verse>
			<verse number="26">Asvifanela lesvaku hiva ni Muprista lwenkulu wotanu, wokwetsima, wopfumala nandzu, wokala xivati, wohambana ni vajohi, lweyi atlakusiweke henhla ka matilo.</verse>
			<verse number="27">Ahambanile ni Vaprista lavakulu lavaya. Angaboheki kurhanga atihumesela timhamba toriha svijoho sva yena masiku hinkwawu na angasihumesela vanhu van'wana timhamba toriha svijoho sva vona. Ahihim! Lesvi, asviyendlile kan'we loko atinyiketile hi yexe.</verse>
			<verse number="28">Hakunene Nawu wuveka vanhu lesvaku vava Vaprista lavakulu, hambilesvi vangaliki na matimba; kambe rito ra kuhlambanya leriteke ndzhaku ka Nawu, riveka N'wana kuva Muprista, yena lweyi ahetisekeke hilaha kungaheliki.</verse>
		</chapter>
		<chapter number="8">
			<verse number="1">Kutani-ke, nhlokomhaka ya lesvi hisvivulaka hi leyi: Hi ni Muprista lwenkulu wofana na yena, lweyi atshameke tlhelweni ra xinene ra xiluvelo xa vuhosi matilweni,</verse>
			<verse number="2">lweyi atirhaka tempeleni leyokwetsima ni le tabernakeleni ya xiviri, leyi yimisiweke kungali hi munhu kambe hi Hosi.</verse>
			<verse number="3">Hikuva Vaprista lavakulu hinkwavu vavekiwile lesvaku vahumesa tinyiko ni timhamba; hi ndlela yoleyo svafanela lesvaku Muprista wakona na yena ava ni svin'wana lesvi asvihumesaka.</verse>
			<verse number="4">Loko ingi ahali laha misaveni, aangatava Muprista nikutsongo, hikuva vaprista lavahumesaka tinyiko hi kulerisa ka Nawu, vakona;</verse>
			<verse number="5">vatirha ntirho lowunga xifaniso ni ndzhuti wa lesvitirhiwaka matilweni. Svifana na Moxe: Loko alavile kuyaka tabernakele, alerisiwile hi Xikwembu, lexingate: “Uvona lesvaku uyendla hinkwasvu hi kulandza lesvi ukombiweke svona ntshaveni.”</verse>
			<verse number="6">Kambe hilaha timhaka tiyimeke hakona, Kriste akumile vutirheli lebzitlulaka ngopfu lebza khale hi kusaseka, hikuva ntwananu lowu anga muyimeli wa wona wutlakukile kutlula lowa khale, hikuva lowumpsha wubohiwile hi svitshembiso lesvitlakukeke.</verse>
			<verse number="7">Loko ingi ntwananu wolowo wa kusungula awungavanga ni svihoxo, akungatalaveka wun'wana wa vumbirhi.</verse>
			<verse number="8">Hikuva Xikwembu xivona kuhoxa ka vanhu va xona, loko xiku: “Masiku mata, kuvula Hosi, lawa ningatayendla ntwananu lowumpsha ni Vaisrayele, hambi vali va ka Yuda.</verse>
			<verse number="9">Wona wungakala wungafani ni lowu niwuyendleke khale ni vatatana va vona, siku leri nivakhomeke hi voko, nivahumesa tikweni ra Gibita. Ntwananu wa mina lowu, vawutshovile, hi kolaho anaha tikarhatelanga vona, kuvula Hosi.</verse>
			<verse number="10">Lowu hi wona ntwananu lowu ningatawuyendla ni Vaisrayele, ndzhaku ka masiku wolawo, kuvula Hosi: Nitanghenisa milawu ya mina miyehleketweni ya vona, niyitsala timbilwini ta vona, kutani nitava Xikwembu xa vona, vona vava vanhu va mina.</verse>
			<verse number="11">Akungahavi na lweyi ajondzisaka muyakelani kumbe makwavu, aku: ‘Tiva Hosi!’ Hikuva vanhu hinkwavu vatanitiva, kusukela ka lwentsongo kuyafika ka lwenkulu.</verse>
			<verse number="12">Nitava rivalela kuhomboloka ka vona, svijoho sva vona aningahasvitsundzuki.”</verse>
			<verse number="13">Loko Xikwembu xivulavula hi “ntwananu lowumpsha”, xiteka lowosungula wuva lowungahatirhiki; kutani lesvi svingahatirhiki, lesvihlakalaka, svi le kusuhi ni kunyamalala.</verse>
		</chapter>
		<chapter number="9">
			<verse number="1">Svosvi-ke, hambi wuli ntwananu lowu wa kusungula awuli ni milawu ya magandzelela ni Tempele yokwetsima leyi yiyakiweke misaveni.</verse>
			<verse number="2">Hikuva akulungisiwile tabernakele, laha axilawu xorhanga axili ni xitlhoma tivoni, ni meza ni svinkwa svohumesela Xikwembu; akuvitaniwa “Ndhawu yoHlawuleka”.</verse>
			<verse number="3">Le ndzhaku ka nguvu leyi ya vumbirhi ya xisirhelelo, akuli ni tabernakele leyivuliwaka “Ndhawu yokwetsimisisa ngopfu”.</verse>
			<verse number="4">Ayili ni alitari ya golidi ni b'aso, ni areka ya ntwananu leyinamekiweke hinkwayu hi golidi; ndzeni ka areka akuli ni nkambana wa golidi wohlayisa mana, ni nhonga ya Aroni leyihlukeke matluka, ni maribze ya ntwananu.</verse>
			<verse number="5">Henhla ka areka ya ntwananu akuli ni tikerubi letovangama leti andzhuti wa tona awufunengeta ndhawu ya vurivalelo ya svijoho. Kambe hingakala hingahlayi svilo lesvi ha xin'we xin'we.</verse>
			<verse number="6">Kutani loko svilo svakona svilungisiwe hi ndlela leyi, vaprista vanghena masiku hinkwawu ka tabernakele yorhanga ya le handle, vayendla ntirho wa vona wa timhamba.</verse>
			<verse number="7">Kasi ka xilawu xa vumbirhi xa le mpfungwe, kunghena ntsena Muprista lwenkulu, anghena kan'we ntsena hi lembe, na ali ni ngati leyi atihumeselaka timhamba ta yena, ni kuhumesa hikolaho ka svijoho lesvi tiko risviyendleke kungali ha vomu.</verse>
			<verse number="8">Hi mukhuva lowu, Moya Lowokwetsima wukomba lesvaku ndlela ya kuyanghena xivandleni lexihlawulekeke ayisipfuleka, loko tabernakele ya le handle yaha yimile.</verse>
			<verse number="9">Lexi i xifananiso ka nguva leyi, lexi xikombisaka lesvaku atinyiko ni timhamba leti tihumesiwaka atisvikotanga kuhlampsa ripfalu ra lweyi atirhaka,</verse>
			<verse number="10">kambe svotirha ka svakuja, ni sva kunwa, ni mikhuva leyotala ya kutibasisa, ni milawu ya sva miri leyivekiweke, kukondza kufika nkarhi wa kupfuxeta hinkwasvu.</verse>
			<verse number="11">Kambe Kriste atile na ali Muprista lwenkulu wa svilo lesvinene lesvihumeleleke, kutani atirha sva vuprista tabernakeleni leyitlulaka matabernakele man'wana hi vukulu ni kuhetiseka, leyingayakiwangiki hi mavoko, hi lesvaku yingaliki ya laha misaveni.</verse>
			<verse number="12">Anghenile kan'we ntsena ndhawini yokwetsimisisa svinene ngopfu, kutani angatekanga ngati ya timbuti ni ya marhole kuyagandzela ha yona, kambe agandzelile hi ngati ya yena, akuva ha yona kuva ni kukutsula hilaha kungaheliki.</verse>
			<verse number="13">Hikuva, lesvi vanhu lavokala vangatenganga vakwetsimisiwaka hi kukuma kubasisiwa mirini wa vona, loko van'watsekiwa hi ngati ya sviphongo, ni ya maduna, kumbe hi nkuma wa thokazi lerihisiweke,</verse>
			<verse number="14">ngati ya Kriste yitava leyitlulisaka ngopfu hi matimba; hikuva Kriste atinyiketile hi yexe, hi Moya lowungaheliki, na angali na xisandzu mahlweni ka Xikwembu, kutani ngati ya yena yibasisa mapfalu ya hina mintirhweni leyifeke, lesvaku hitirhela Xikwembu lexihanyaka.</verse>
			<verse number="15">Hikolaho, hi yena muyimeli wa papela lerimpsha ra ndzhaka, lesvaku lavavitaniweke, vatakota kuyamukela ndzhaka leyingaheliki leyi vatshembisiweke yona; hikuva kuhumelele rifu leri rivakutsulaka minandzweni leyi avali na yona, hansi ka ntwananu loworhanga.</verse>
			<verse number="16">Laha kunga ni ntwananu wa ndzhaka, svifanela kukombisiwa svinene lesvaku mutsali wa wona afile.</verse>
			<verse number="17">Hikuva ntwananu wa ndzhaka wotirha ntsena loko mufungi wa wona afile, hikuva loko ahahanya, ntwananu awu na matimba.</verse>
			<verse number="18">Hikolaho, hambi ali ntwananu loworhanga wa ndzhaka, awusungulanga kutirha handle ka ngati:</verse>
			<verse number="19">Hikuva loko xileriso xin'wana ni xin'wana xa Nawu xitivisiwile hi Moxe ka vanhu hinkwavu, atekile ngati ya marhole ni mati, ateka ni voya ropshuka ni xiphundla xa hisopa, an'watsekela buku ya Nawu hasvona ni vanhu hinkwavu,</verse>
			<verse number="20">aku: “Leyi i ngati ya ntwananu lowu Xikwembu ximileriseke wona kuwuhlayisa.”</verse>
			<verse number="21">Hi mukhuva wolowo, an'watsekela hi ngati yakona tabernakele ni svibza hinkwasvu lesvitirhisiwaka kugandzeleni.</verse>
			<verse number="22">Hikuva hakunene, hansi ka Nawu, hingaku hinkwasvu svibasisiwa hi kucheliwa ngati, kutani handle ka kuhalatiwa ka ngati kuhava kurivaleliwa ka svijoho.</verse>
			<verse number="23">Loko svilitano, asvifanelile lesvaku svilo lesvi svifanaka kunene ni sva le tilweni, svibasisiwa hi ndlela leyi; kambe svilo sva le tilweni hi svoxe, asvifanele kubasisiwa hi timhamba letitlulaka toleto.</verse>
			<verse number="24">Hikuva Kriste anganghenanga xivandleni lexohlawuleka xoyendliwa hi mavoko, lexinga xifaniso ntsena xa leti ta xiviri, kambe anghenile tilweni hikoxe, lesvaku atahumelela svosvi mahlweni ka Xikwembu kuhiyimela.</verse>
			<verse number="25">Nasvona, anganghenanga kona kutatinyiketa hi kuphindhaphindha ava mhamba, kukota Muprista lwenkulu loko anghena ndhawini leyokwetsima svinene ngopfu lembe rin'wana ni rin'wana, na ali ni ngati leyi yingaliki ya yena ya xiviri.</verse>
			<verse number="26">Hikuva loko svilitano, Kriste aatava afanela kutwisiwa kuvaviseka hi kuphindhaphindha, kusukela loko misava yitumbulukile. Kasi, hilaha svingahakona, ahumelele kan'we ntsena svihela kolaho, svosvi kungafika minkarhi ya makumu, ayendlela kususa xijoho hi kutinyiketa ka yena ava mhamba.</verse>
			<verse number="27">Tanihilesvi kuyimisiweke lesvaku vanhu vafa kan'we, kutani ndzhaku ka svona kuta kuyavanyisiwa,</verse>
			<verse number="28">svafana na Kriste: Anyiketiwile kan'we kurhwala svijoho sva lavotala; hi kolaho, atahumelela ka vumbirhi, kungali kutasusa svijoho, kambe kutaponisa lava vamulanguteleke hi kuhiteka.</verse>
		</chapter>
		<chapter number="10">
			<verse number="1">Lesvi Nawu wunga ndzhuti ntsena wa lesvosaseka lesvingatahumelela, ahi ntiyiso wa xiviri wa svilo svakona, xilesvo svingakala svingasvikoti, kuva timhamba tin'we ni leti tihumesiwaka hi kuphindhaphindha malembe hinkwawu, kuyendla lesvaku lavatshinelelaka Xikwembu vava lavahetisekeke.</verse>
			<verse number="2">Loko Nawu awusvikotile, timhamba ingi tingayimanga kuhumesiwa xana? Hikuva lavagandzelaka Xikwembu, loko ingi vabasisiwile hi kuhetiseka, avatatitwa na vangahali na svijoho!</verse>
			<verse number="3">Kasi, hi kuhumesa timhamba leti, vanhu avatsundzuxiwa hi ta svijoho sva vona, lembe rin'wana ni rin'wana.</verse>
			<verse number="4">Hikuva svingakala svingayendleki lesvaku ngati ya maduna ni ya sviphongo yisusa svijoho.</verse>
			<verse number="5">Hikolaho ka svona, loko Kriste atile laha misaveni, ate: “Awunavelanga timhamba ni tinyiko, kambe univumbele miri.</verse>
			<verse number="6">Timhamba letihisiwaka ni timhamba tosusa svijoho, awusvitsakelanga.</verse>
			<verse number="7">Kutani nite: ‘Hi mina lweyi, we Xikwembu, nitile kutayendla kurhandza ka wena, hilaha svingatsaliwa hakona henhla ka mina bukwini ya Nawu.’”</verse>
			<verse number="8">Kusunguleni, ate: “Awunavelanga ni kutsakela timhamba ni tinyiko, kumbe timhamba letihisiwaka ni timhamba letisusaka svijoho.” Avulile svosvo hambi loko svilo lesvi svihumesiwa hi kulandza Nawu.</verse>
			<verse number="9">Kutani atlhela aku: “Vona, nitile kutayendla kurhandza ka wena.” Hikolaho, Yesu Kriste ahelisa lesvosungula lesvaku atanghenisa sva vumbirhi.</verse>
			<verse number="10">Kutani, lesvi ayendleke kurhandza loku ka Xikwembu, hina hiyendliwile lavahlawulekeke hi miri wa Yesu Kriste, lowu awunyiketeke kuva mhamba kan'we ntsena sviva svihela kolaho.</verse>
			<verse number="11">Nasvona, Muprista mun'wana ni mun'wana ayima atirha ntirho wa yena masiku hinkwawu, ahumesa hi kuphindhaphindha timhamba tofana, letingakotiki kususa svijoho ni siku ni rin'we.</verse>
			<verse number="12">Kasi Kriste ahumesile kan'we mhamba yin'we yosusa svijoho, kutani atshame vokweni ra xinene ra Xikwembu.</verse>
			<verse number="13">Kusukela kolaho ayimela lesvaku Xikwembu xiveka valala va yena hansi ka minkondzo yakwe.</verse>
			<verse number="14">Hikuva, hi kuhumesa mhamba kan'we ntsena, ayendlile lesvaku lavangakwetsimisiwa, vakuma kuhetiseka lokungaheliki.</verse>
			<verse number="15">Moya Lowokwetsima na wona wuveka vumboni bza svona ka hina; hikuva wurhange wuku:</verse>
			<verse number="16">“Lowu hi wona ntwananu, lowu ningatawuyendla na vona, ndzhaku ka masiku wolawo, kuvula Hosi: Nitanghenisa milawu ya mina timbilwini ta vona, niyitsala miyehleketweni ya vona.”</verse>
			<verse number="17">Kutani wuyengeta wuku: “Aningahatsundzuki kambe svijoho sva vona, ni mintirho ya vona leyohomboloka.”</verse>
			<verse number="18">Hikolaho, laha kunga ni kurivalela ka svilo lesvi, timhamba tosusa svijoho atahalaveki.</verse>
			<verse number="19">Kutani-ke, vamakwerhu, lesvi hinga ni kutshemba lokutiyeke kunghena xivandleni xohlawuleka hikolaho ka ngati ya Yesu,</verse>
			<verse number="20">hi ndlela leyimpsha, leyihanyaka, leyi ahipfuleleke yona yihundza hi le xikarhi ka nguvu ya xisirhelelo, wunga miri wa yena,</verse>
			<verse number="21">na svona, lesvi hinga ni Muprista wa matimba lweyi afumaka yindlo ya Xikwembu,</verse>
			<verse number="22">ahitshineleleni Xikwembu hi mbilu leyinamarhelaka ntiyiso ni kupfumela lokuhetisekeke; timbilu ta hina leti n'watsekiweke, atibase tihambana ni ripfalu lerobiha, ni miri wa hina wuva lowuhlampsiweke hi mati lawa yotenga.</verse>
			<verse number="23">Ahikhomeni svitiya kulanguteleni loku hikutwalisaka, na hingakanakani, hikuva lweyi ahitshembiseke watshembeka.</verse>
			<verse number="24">Ahilaveni tindlela topfuxana, hikombana rirhandzu ni mintirho leyinene.</verse>
			<verse number="25">Hingatshukeni hitshika kuhlengeletana, kufana ni lesvi van'wana vatoloveleke kuyendla svona, kambe hi khongotelana, ngopfu ngopfu lesvi mivonaka lesvaku siku ra Hosi riya ritshunela.</verse>
			<verse number="26">Loko hiya mahlweni hijoha ha vomu ndzhaku ka loko hinyikiwile kutiva ntiyiso, akahali na mhamba yin'wana yosusa svijoho,</verse>
			<verse number="27">kambe kuyo sala ntsena kulangutela lokuchavisaka ka kuyavanyisiwa, ni vukarhi lebzipfurhaka lebzingatahelisa valala va Xikwembu.</verse>
			<verse number="28">Munhu lweyi atlulaka Nawu wa Moxe adlayiwa na angatsetseleliwanga, loko vumboni bza vanhu vambirhi kumbe vanharhu bzihumesiwile.</verse>
			<verse number="29">Kutani-ke, miyehleketa yini hi munhu lweyi akandziyeleke milengeni ya N'wana wa Xikwembu, lweyi anyamiseke ngati ya ntwananu leyi angakwetsimisiwa ha yona, atlhela arhuketela Moya wa timpsalu, xana? Xana munhu lweyi atabiwa hi nhonga leyovavisa kufika kwihi ke?</verse>
			<verse number="30">Hikuva hamutiva lweyi anga te: “Kurihisa i ka mina, hi mina ningataba vajohi.” Atlhela aku: “Hosi yitayavanyisa tiko ra yona.”</verse>
			<verse number="31">I mhaka leyichavisaka kuwela mavokweni ya Xikwembu lexihanyaka.</verse>
			<verse number="32">Yanakanyani masiku lawa mahundzeke, kaku loko mivoningiwile, mingatiyisela kulweni lokukulu ni le kuvavisekeni.</verse>
			<verse number="33">Nkarhi wun'wana amiyimisiwa mahlweni ka vanhu mirhuketeliwa ni kuxanisiwa; nkarhi wun'wana amiyima ni lava avaxanisiwa hi ndlela yoleyo.</verse>
			<verse number="34">Mikombile timpsalu ka lava vapfaleliweke jele; nasvona misvitekile hi moya wa kutsaka loko svilo sva n'wina sviphangiwa, hikuva amitiva lesvaku mi ni rifuwo leritlulaka svosvo, leringatava kona hilaha kungaheliki.</verse>
			<verse number="35">Hikolaho, mingaheleni mbilu, hikuva kutiyisela ku ni hakelo leyikulu.</verse>
			<verse number="36">Svafanela lesvaku mitiyisela, akuva mitakota kuyendla kurhandza ka Xikwembu, mitayamukela lesvi xingamitshembisa svona.</verse>
			<verse number="37">Hikuva, hilaha Matsalwa mavulaka hakona, “kahasale nkarhinyana ntsena, kutani lweyi ataka atafika, angakala angahlweli.</verse>
			<verse number="38">Kambe mululami wa mina, atahanya hi kupfumela, kutani loko atlhelela ndzhaku, moya wa mina awungamutsakeli.”</verse>
			<verse number="39">Kutani hina ahi va ntlawa wa lavatlhelelaka ndzhaku vayakuloveni, kambe hi va ntlawa wa lavanga ni kupfumela, lesvaku hihlayisa mimoya ya hina.</verse>
		</chapter>
		<chapter number="11">
			<verse number="1">Kutani-ke, kupfumela i kutshemba lokutiyeke henhla ka svilo lesvilanguteliwaka, ni kukholwa svinene hi tlhelo ra svilo lesvingavoniwiki.</verse>
			<verse number="2">Hikuva hakona, vanhu va khale vakumile vumboni bzinene.</verse>
			<verse number="3">Hi kupfumela, hitwisisa lesvaku tilo ni misava svitumbuluxiwile hi rito ra Xikwembu, hi lesvaku lesvivoniwaka sviyendliwile svihuma ka lesvingavoniwiki.</verse>
			<verse number="4">Hi kupfumela, Abele ahumesele Xikwembu timhamba letiyamukelekeke kutlula ta Kayini, kutani hikolaho ka svona akumile vumboni bzinene avuliwa lweyi alulameke, Xikwembu na xili karhi xitiyisa svosvo hi kuyamukela tinyiko ta yena. Afile, kambe hi mhaka ya kupfumela ka yena, wahavulavula.</verse>
			<verse number="5">Hi kupfumela, Enoki atlakuliwile aya henhla, lesvaku atakala angavoni rifu; kutani angahavoniwanga, hikuva Xikwembu aximutekile. Aali ni kupfumela, hikuva loko angasitlakuliwa aya henhla, akumile vumboni bza lesvaku “aatsakisile Xikwembu”,</verse>
			<verse number="6">kutani handle ka kupfumela asvikoteki kutsakisa Xikwembu. Mani na mani lweyi alavaka kutshinelela Xikwembu afanele kupfumela lesvaku xiko na, ni lesvaku xihakela lava vaxilavaka.</verse>
			<verse number="7">Hi kupfumela, Nowa ayingisile svinene loko Xikwembu ximutivisa lesvi asvingasivoneka; kutani ayaka ngalawa kutaponisa va njangu wa yena; hi kuyendla svosvo, ayavanyisile misava, ava ayamukela kululama loku kunyikiwaka hi mhaka ya kupfumela.</verse>
			<verse number="8">Hi kupfumela, Abrahamu, siku leri avitaniweke ha rona kurhurha aya tikweni leri Xikwembu aximutshembisile rona, ayingisile, arhurha hambilesvi aangakutivi lomu ayakakona.</verse>
			<verse number="9">Hi kupfumela, atshamile tikweni leri atshembisiweke rona afana ni muluveli tikweni ra van'wana, ahanya matendeni na ali na Izaki na Yakobe, vajandzhaka va xitshembiso xin'we ni xa yena.</verse>
			<verse number="10">Mhaka hi lesvaku aalangutela doropa leringa ni masungulu lamanene, leri muyaki ni muyendli wa rona xinga Xikwembu.</verse>
			<verse number="11">Hi kupfumela, Sara hi xiviri asvikotile kuxurha nyimba hambilesvi aali mhika, na ahundzeliwile hi nkarhi, hikuva ativile lesvaku lweyi amutshembiseke watshembeka.</verse>
			<verse number="12">Hikolaho, ka munhu mun'we lweyi asvofana ni loko afile, kuhumile vatukulu lavotala vafanaka ni tinyeleti ta tilo ni misava ya ribuwa ra lwandle.</verse>
			<verse number="13">Vanhu lava hinkwavu vafele kupfumeleni, na vangakumanga lesvi avatshembisiwile svona, kambe vasvivonile ni kusvitsakela hi le kule, na vali karhi vativula valuveli ni vayendzi misaveni.</verse>
			<verse number="14">Vanhu lava vavulavulisaka lesvi, vakombisa svinene lesvaku valava tiko leringa ra vona.</verse>
			<verse number="15">Loko ingi vatsundzukile tiko leriya vahumeke ka rona, avatava vakumile nkarhi wa kutlhelela ka rona.</verse>
			<verse number="16">Kambe, hilaha svinga hakona, vanavela tiko lerinene kutlula leriya, anga lesvaku ra le tilweni; hi kolaho Xikwembu axi na tingana hi vona, ni loko vaxivula Xikwembu xa vona, hikuva xivalungiselile doropa.</verse>
			<verse number="17">Hi kupfumela, Abrahamu, siku leri aringiweke ha rona, anyiketile Izaki alitarini. Abrahamu aanyikiwile svitshembiso, kambe atiya ahumesa mhamba hi n'wana wa yena yelweyi wa mun'we;</verse>
			<verse number="18">kasi Xikwembu axite ka yena: “Vatukulu va wena vatahuma ka Izaki.”</verse>
			<verse number="19">Ayehleketile lesvaku Xikwembu xasvikota ni kupfuxa vanhu kufeni; hi kolaho, loko hivulavula tani hi xikombiso atlhele ayamukela Izaki ingi ohuma hi le kufeni.</verse>
			<verse number="20">Hi kupfumela, Izaki akatekisile Yakobe na Esawu mayelanu ni lesvi asvahatahumelela mahlweni.</verse>
			<verse number="21">Hi kupfumela, Yakobe, loko ali karhi afa, akatekisile mun'wana ni mun'wana wa vana va Yosefa, akhongela na atiseketelile henhla ka nhonga ya yena.</verse>
			<verse number="22">Hi kupfumela, Yosefa, kuheteleleni ka vutomi bza yena, avulile ta kuhuma ka Vaisrayele tikweni ra Gibita, kutani alerisa lesvi vafanelaka kuyendla svona hi marhambu ya yena.</verse>
			<verse number="23">Hi kupfumela, loko Moxe apsaliwile, vapsali va yena vamutumbetile nkarhi woringana tihweti tinharhu, hi kuvona kusaseka ka n'wana, kutani avachavanga svileriso sva hosi.</verse>
			<verse number="24">Hi kupfumela, Moxe, loko akulile, ayalile kuvuliwa n'wana wa n'wana waxisati wa Faro.</verse>
			<verse number="25">Matshan'wini ya svosvo, atihlawulele kuxaniseka svin'we ni vanhu va Xikwembu, handle ka kutitsakisa nkarhinyana hi kuhanya kujoheni.</verse>
			<verse number="26">Ayehleketile lesvaku kurhuketeliwa hikolaho ka Mesiya i rifuwo leritlulaka vukosi hinkwabzu bza Gibita, hikuva aalangutela hakelo leyi yahataka.</verse>
			<verse number="27">Hi kupfumela, Moxe asukile tikweni ra Gibita na angachavi vukarhi bza hosi, hikuva atiyiselile ingi hi loko ali karhi avona lweyi angavoniwiki.</verse>
			<verse number="28">Hi kupfumela, alungisile Paska, an'watsekela asvipfalu hi ngati lesvaku Mudlayi wa mativula angakhumbi mativula ya Vaisrayele.</verse>
			<verse number="29">Hi kupfumela, Vaisrayele vatsemakanyile Lwandle Ropshuka kufana ni laha kuwomeke. Kambe loko Vagibita varingetile kuyendla svosvo, vamintiwile hi mati.</verse>
			<verse number="30">Hi kupfumela, rithangu ra doropa ra Yeriko rihirimuxiwile, ndzhaku ka loko rirhendzeliwile hi masiku ya ntlhanu ni mambirhi.</verse>
			<verse number="31">Hi kupfumela, Rahabi lweyi wa nghwavana angalovanga ni lava vangayala kuyingisa, hikuva ayamukelile vahloli hi malwandla.</verse>
			<verse number="32">Kutani ningahavula yini svin'wana? Hikuva nkarhi wunganihelela loko ningamibzela hi ta Gidiyoni, na Baraka, na Samisoni, na Jefta, ni ta Davhida na Samuwele, ni ta vaprofeta.</verse>
			<verse number="33">Vanhu lava, hi mhaka ya kupfumela, vahlulile matiko; vayavanyisile hi kululama, vakumile lesvi avatshembisiwile svona; vapfalile milomo ya tinghonyama.</verse>
			<verse number="34">Vatimile ndzilo wa matimba makulu, vapona kutlhaviwa hi matlhari, vakuma matimba na vali lavatsaneke, vahundzuka tinghwazi ta matimba kulweni, vabalekisa tinyimpi ta valala.</verse>
			<verse number="35">Vavasati vatlhele vayamukela vafi va vona lavapfuxiweke kufeni. Van'wana vaxanisiwile ngopfu mirini, kambe vayala kutshunxiwa, lesvaku vatapfukela vuton'wini lebzinene.</verse>
			<verse number="36">Van'wana vaxanisiwile ni kutseketseliwa ni kubiwa, hambi kuli kubohiwa hi machini, vanghenisiwa jele.</verse>
			<verse number="37">Vakhandliwe hi maribze, vasahiwa hi le xikarhi, vadlayiwile hi matlhari vafambafamba hinkwaku na vayambele svikhumba sva tinyempfu ni sva timbuti, vasvelile, vali maxangwini, vatwisiwa kuvaviseka,</verse>
			<verse number="38">vona lava misava ayingavafanelanga! Vatsendzelekile mananga ni le tintshaveni, ni le timhakweni, ni le makheleni ya laha misaveni.</verse>
			<verse number="39">Kutani vanhu lava hinkwavu, hambi loko kupfumela ka vona kutikombile svinene, avakumanga lesvi avatshembisiwile svona.</verse>
			<verse number="40">Hikuva Xikwembu axili ni makungu man'wana lamanene hi tlhelo ra hina, lesvaku vangayendliwi lavahetisekeke loko hina hingali kona.</verse>
		</chapter>
		<chapter number="12">
			<verse number="1">Hikolaho, lesvi hirhendzeliweke hi refu lerikulu ra timboni, na hina ahitshikeni hinkwasvu lesvi svihisivelaka, ni vujoho lebzihantlaka kuhinamarhela, hitsutsuma na hili ni kutiyisela kutsutsumeni ka mpfhuka lowu hi vekeliweke wona.</verse>
			<verse number="2">Ahilanguteni Yesu, musunguli ni muhetisisi wa kupfumela ka hina, lweyi angachavangiki kurhwala xihambanu, angavuli nchumu hi tingana takona, hikolaho ka kutsaka loku kuvekiweke mahlweni ka yena; kutani svosvi atshamile vokweni ra xinene xiluvelweni xa Xikwembu.</verse>
			<verse number="3">Yanakanyani yena lweyi angatiyisela hi ndlela leyotano, loko vajohi valwa na yena, lesvaku mingakarhali kumbe kuhela mbilu.</verse>
			<verse number="4">Akulweni ka n'wina ni vujoho, amisilwa mikondza mihalata ngati.</verse>
			<verse number="5">Nasvona, mirivale marito ya kukhongotela, lawa ha wona mivuliwaka vana, lawa mange: “N'wananga, ungateki kulayiwa hi Hosi ukuyendla mhaka leyitsongo, nasvona ungaheli mbilu loko utshinyiwa hi yona.</verse>
			<verse number="6">Hikuva Hosi yilaya lweyi yimurhandzaka, yiba n'wana mun'wana ni mun'wana lweyi yimuyamukelaka.”</verse>
			<verse number="7">Mifanela kutiyisela kulayiweni; Xikwembu ximilanguta kufana ni vana; hikuva hi wihi n'wana lweyi angalayiwiki hi tatana wa yena xana?</verse>
			<verse number="8">Loko mitshikiwa mingalayiwi, hi kulaya loku van'wana hinkwavu valayiweke hakona, svivula lesvaku mi vana vopsaliwa handle, amivana va laha kaya.</verse>
			<verse number="9">Handle ka svona, hivile ni vatatana va nyama lava avahilaya, kutani hivaxiximile. Xana ahinge titsongahati ngopfu kutlula svosvo ka Tatana wa hina moyeni, lesvaku hihanya xana?</verse>
			<verse number="10">Vatatana va hina vahilayile hi nkarhinyana, hi kurhandza ka vona, kambe yona Hosi yihilayela kuhipfuna, lesvaku hihlengela vukwetsimi bza yona.</verse>
			<verse number="11">Hikuva kulaya hinkwaku, kuvoneka na kuvavisa hi nkarhinyana wolowo, lokungatsakisiki, kambe ndzhaku, kuveka mihandzu ya kurhula ya vutomi lebzolulama, ka lava vajondzisiweke hi kona.</verse>
			<verse number="12">Hikolaho, tiyisani mavoko ya n'wina lawa maheleke matimba, ni matsolo ya n'wina lawa mangundlangundlaka.</verse>
			<verse number="13">Mifanela kululamisela milenge ya n'wina tindlela letolulama, lesvaku xirho lexilimaleke xingasuleki, kambe xihanyisiwa.</verse>
			<verse number="14">Ringetani hi matimba kuhanya hi kurhula ni vanhu hinkwavu, miringeta ni kukwetsima, hikuva handle ka kukwetsima aku na munhu ni mun'we lweyi angatavona Hosi.</verse>
			<verse number="15">Mitivonela ka lesvaku kungavi ni mun'we lweyi atsandzekaka kukuma minkateko ya Hosi; tivoneleni xikarhi ka n'wina kungatshuki kumila “rimintsu ra kubava” lerivangaka kukarhateka, ni kunyamisa lavotala.</verse>
			<verse number="16">Kungavi ni mun'we lweyi ahundzukaka muwosvi kumbe lweyi angaliki na mhaka ni vukhongeli, kufana na Esawu lweyi anga xavisa timfanelo ta vumativula bza yena hi mhaka ya mpandzwanyana wa svakuja.</verse>
			<verse number="17">Masvitiva lesvaku, ndzhaku ka svona, loko anavelile kukuma minkateko, ayaliwile hikuva angakumanga ndlela yohundzuluxa lesvi aasviyendlile, hambi loko asvilavile hi minhloti.</verse>
			<verse number="18">Amitshinelelanga ntshava leyikhumbekaka, leyipfurhaka ndzilo, ni munyama, ni hunguva, ni xidzedze, kukota Vaisrayele.</verse>
			<verse number="19">Amitwanga mpfumawulu wa nanga, ni huwa ya marito: Lava vangatwa marito yakona vakombelile hi matimba lesvaku kungahayengeti kuvuliwa marito man'wana ka vona,</verse>
			<verse number="20">hikuva avangakoti kurhwala xileriso lexi avanyikiwile xona, lexinge: “Hambi loko xova xifuyu, loko xokhumba ntshava, xitakhandliwa hi maribze.”</verse>
			<verse number="21">Hakunene lesvi vasvivoneke, asvichavisa ngopfu, kukondza Moxe aku: “Narhurhumela hi kuchava.”</verse>
			<verse number="22">Kambe n'wina, mitshinelele ntshava ya Siyoni ni doropa ra Xikwembu lexihanyaka, Yerusalema wa le tilweni, ni le ka tintsumi letingakontekiki hi kutala. Mitile nkhubzini wa kutsaka,</verse>
			<verse number="23">ni le nhlengeletanweni ya vanhu va mativula lava mavito ya vona matsaliweke tilweni, ni le ka Muyavanyisi lweyi anga Xikwembu xa vanhu hinkwavu, ni le ka mimoya ya vanhu lavolulama lavanyikiweke kuhetiseka;</verse>
			<verse number="24">mitile ka Yesu, muyimeli wa ntwananu lowumpsha, ni le ngatini leyin'watsekiweke, leyivulavulaka lesvikulu kutlula ngati ya Abele.</verse>
			<verse number="25">Tivoneleni lesvaku mingayaleli lweyi avulavulaka. Lava vayaleke kuyingisa mutsundzuxi wa vona laha misaveni, avaponanga. Hikolaho, xana hina hingaponisa kuyini, loko hiyala kuyingisa lweyi ahitsundzuxaka na ali matilweni xana?</verse>
			<verse number="26">Nkarhini wolowo rito ra yena ritsekatsekisile misava, kambe svosvi atshembisile aku: “Nahatatsekatsekisa, kungali misava ntsena, kambe na rona tilo.”</verse>
			<verse number="27">Marito lawa mange: “Nahatatsekatsekisa”, mavula lesvaku svilo lesvivumbiweke, svitatsekatsekisiwa ni kususiwa, lesvaku lesvingatsekatsekiki svitasala.</verse>
			<verse number="28">Hikolaho, ahikhenseni, lesvi hikumeke mfumu lowungatsekatsekiki, kutani hi mukhuva lowu, ahigandzeleni Xikwembu hi ndlela leyiyamukelekaka, hi kutitsongahata ni hi xichavu.</verse>
			<verse number="29">Hikuva Xikwembu xa hina i ndzilo lowuhelisaka.</verse>
		</chapter>
		<chapter number="13">
			<verse number="1">Yanani mahlweni mirhandzana kukota vamakwavu.</verse>
			<verse number="2">Mingarivaleni kuyamukela vapfumba, hikuva hi kuyendla svosvo van'wana vayamukelile tintsumi na vangasvitivi.</verse>
			<verse number="3">Yanakanyani lavanga majele, kufana ni loko ingi na n'wina mi le jele na vona; kutani ni lava vaxanisiwaka, mifanele kutitwa na mili na vona, hikuva na n'wina mi ni miri.</verse>
			<verse number="4">Muchado akuve lowu xiximiwaka hi vanhu hinkwavu, mubedo wa vatekani wunganyamisiwi, hikuva Xikwembu xitayavanyisa tinghwavana ni vawosvi.</verse>
			<verse number="5">Mingafumiweni hi male kuhanyeni ka n'wina kambe tsakani hi lesvi minga na svona, hikuva Xikwembu xite: “Ningakala ningakutshiki, kumbe kukucukumeta, ni siku ni rin'we.”</verse>
			<verse number="6">Hikolaho hingavula nahitiyile, hiku: “Hosi i mupfuni wa mina, aningachavi nchumu; munhu anganiyendla yini xana?”</verse>
			<verse number="7">Yanakanyani vafambisi va n'wina, lavangamijondzisa rito ra Xikwembu; yehleketani vutomi bza vona ni makumu ya bzona, milandza ntila wa kupfumela ka vona.</verse>
			<verse number="8">Yesu Kriste wahali yena tolo ni namuntlha ni hilaha kungaheliki.</verse>
			<verse number="9">Mingakanganyisiweni hi tijondzo ta tinxakaxaka letingatwisisekiki. Svilulamile loko mbilu yitiyisiwa hi timpsalu ta Xikwembu, kungali hi milawu hi tlhelo ra svakuja, lesvingapfuniki nchumu ka lava vasvilandzelelaka.</verse>
			<verse number="10">Hi ni alitari leyi vaprista lavatirhaka ka tabernakele vangaliki na mfanelo ya kuja svakuja svakona.</verse>
			<verse number="11">Hikuva ngati ya svifuyu leyitisiwaka ndhawini leyokwetsimisisa hi Muprista lwenkulu kutakhongelela svijoho, anyama ya svona yihiseliwa handle ka vugovelo.</verse>
			<verse number="12">Hi mukhuva wolowo, na yena Yesu atwisiwe kuvaviseka na ali handle ka nyangwa ya doropa, lesvaku atabasisa vanhu vakwetsimisiwa hi ngati ya yena ya xiviri.</verse>
			<verse number="13">Hikolaho, ahihumeni hiya le ka yena handle ka vugovelo, nahirhwele kurhuketeliwa ka yena.</verse>
			<verse number="14">Hikuva laha misaveni, ahi na doropa leritiyeke, kambe hilava doropa leri rahataka.</verse>
			<verse number="15">Loko svilitano, ahihumeseni timhamba masiku hinkwawu ha yena Yesu, hidzunisa Xikwembu ha tona, na hili karhi hikhensa vito ra xona hi marito lawa mahumaka milon'weni ya hina.</verse>
			<verse number="16">Mingarivaleni kuyendla lesvinene ni kupambulelana lesvi minga na svona, hikuva timhamba leti hi tona letitsakisaka Xikwembu.</verse>
			<verse number="17">Yingisani varhangeli va n'wina, mititsongahata ka vona, hikuva vahitekela mimoya ya n'wina, kufana ni vanhu lavangatavutisiwa henhla ka yona. Mivona lesvaku valandza ntirho wa vona hi kutsaka, vangawuyendli hi kuvilela, hikuva loko vavilela, asvingamipfuni nchumu n'wina.</verse>
			<verse number="18">Hikhongeleleni, hikuva hitshemba svinene lesvaku hi ni ripfalu leritengeke, na hili karhi hinavela kuyendla lesvilulameke minkarhi hinkwayu.</verse>
			<verse number="19">Nimikhongotela kuyendlisa svosvo, hi mbilu hinkwayu ya n'wina, minikhongelela lesvaku nitakota kuhantla ni vuyiseliwa ka n'wina.</verse>
			<verse number="20">Svosvi-ke, Xikwembu xa kurhula lexipfuxeke Hosi ya hina Yesu xikarhi ka vafi, yena lweyi anga Murisi Lwenkulu wa tinyempfu, lweyi angafunga ntwananu lowungaheliki hi ngati ya yena,</verse>
			<verse number="21">ingi xingamilongisa hinkwasvu lesvinene lesvingatamipfuna kuyendla kurhandza ka xona, na xili karhi xitirha ka hina lesvi xisvitsakelaka, ha Yesu Kriste. Ka xona akuve kudzuneka hi masiku ni masiku. Amen!</verse>
			<verse number="22">N'wina vamakwerhu, na mikhongotela svinene, yamukelani marito ya mina, hambilesvi nimitsalelaka apapela rokoma.</verse>
			<verse number="23">Mifanela kutwisisa lesvaku Timotewu makwerhu ahumesiwile jele; loko ahantla afika, nitatamivona na nili na yena.</verse>
			<verse number="24">Rungulani varhangeli va n'wina hinkwavu ni vahlawuliwa va Xikwembu hinkwavu. Lava vahumaka tikweni ra Italiya vamirungula.</verse>
			<verse number="25">Timpsalu ta Xikwembu ative na n'wina hinkwenu.</verse>
		</chapter>
	</book>
	<book number="59">
		<chapter number="1">
			<verse number="1">Mina Yakobe, nandza wa Xikwembu ni wa Hosi Yesu Kriste, nitsalela khume ra tinxaka ni timbirhi, vanga vakriste lavahangalakeke matikweni hinkwawu, nili: Xeweni!</verse>
			<verse number="2">Vamakwerhu, loko mihlangana ni miringo ya tinxakaxaka, yitekeni na yili mhaka ya kutsakisa svinene,</verse>
			<verse number="3">hikuva masvitiva lesvaku loko kupfumela ka n'wina kutiya kuringiweni, svipsala kutiyisela.</verse>
			<verse number="4">Kambe kutiyisela ka n'wina kufanele kutirha ntirho lowuhetisekeke, lesvaku miva lavohetiseka ni kululama hi matlhelo hinkwawu, mingapfumali nchumu.</verse>
			<verse number="5">Loko mun'we wa n'wina apfumala vutlhari, aakombele ka Xikwembu, lexinyikaka vanhu hinkwavu hi timpsalu, kungali ni kuvilela, kutani atanyikiwa bzona.</verse>
			<verse number="6">Ntsena, aakombele hi kupfumela, na angakanakani, hikuva lweyi akanakanaka, afana ni gandlati ra lwandle leribiwaka riyisiwa hala ni hala hi mheho.</verse>
			<verse number="7">Munhu lweyi wotanu angatshuki ayehleketa lesvaku atanyikiwa nchumu hi Xikwembu,</verse>
			<verse number="8">hikuva i munhu wa miyehleketo yimbirhi, lweyi akanakanaka tindleleni ta yena hinkwatu.</verse>
			<verse number="9">Makwerhu lweyi anga vusiwaneni, afanela kutsaka loko atlakusiwa;</verse>
			<verse number="10">na yena mufuwi, afanela kutsaka loko atsongahatiwa, hikuva kufana ni xiluva xa nhova, xitahundza.</verse>
			<verse number="11">Jambu rihuma na rili ni kuhisa ka rona, rivunisa bzanyi; sviluva sviwela hansi, ni kusaseka ka svona kawonheka. Hi mukhuva wolowo, mufuwi na yena atavuna ahelisiwa, na ali karhi alandzelela svilo sva yena.</verse>
			<verse number="12">Kukatekile munhu lweyi atiyiselaka kuringiweni, hikuva loko ahlulile miringo, atanyikiwa hari ya vutomi leyi Xikwembu xiyitshembiseke lava vaxirhandzaka.</verse>
			<verse number="13">Kungavi ni munhu lweyi, loko aringiwa, ango: “Niringiwa hi Xikwembu.” hikuva Xikwembu xingakala xingaringiwi hi lesvobiha; na svona, xona hi xoxe, axiringi munhu ni mun'we.</verse>
			<verse number="14">Kambe munhu mun'wana ni mun'wana waringiwa loko akokiwa ni kuphasiwa hi kunavela ka yena n'winyi.</verse>
			<verse number="15">Kutani loko kunavela kukolwile, kupsala xijoho; xijoho xona, loko xihetisekile, xipsala rifu.</verse>
			<verse number="16">Mingatshukeni mitikanganyisa, vamakwerhu lavarhandzekaka.</verse>
			<verse number="17">Nyiko yin'wana ni yin'wana leyosaseka ni minkateko hinkwayu leyihetisekeke svita hi le henhla, svixika hi le ka Muvumbi wa lesvivoningaka, lweyi kungahava kucincacinca ka yena, kumbe kufularhela munhu asala xinyameni.</verse>
			<verse number="18">Hi kurhandza ka yena, ahivelekile hi rito ra ntiyiso, lesvaku hiva lavavuliwaka mativula ya svivumbiwa sva yena.</verse>
			<verse number="19">Vamakwerhu lavarhandzekaka, Tivani lesvi: Munhu mun'wana ni mun'wana aahantlise kutwa, ahlwela kuvulavula, ahlwela kukariha.</verse>
			<verse number="20">Hikuva mahlundzu ya munhu amahumesi kululama ka Xikwembu.</verse>
			<verse number="21">Hikolaho, susani chaka hinkwaru ni vubihi hinkwabzu lebzihantlaka kumila, kutani miyamukela hi kutitsongahata rito leribzaliwaka timbilwini ta n'wina, lerikotaka kumiponisa.</verse>
			<verse number="22">Miva vayendli va rito, mingavi vatwi ntsena lava vatikanganyisaka.</verse>
			<verse number="23">Hikuva loko munhu ali mutwi wa rito, angali muyendli, afana ni munhu lweyi alangutaka nghohe ya yena ya ntumbuluku ka xib'uku;</verse>
			<verse number="24">hikuva wa tinyanga ava asuka afamba, kambe ahantla arivala lesvi ativoneke na ali xisvona.</verse>
			<verse number="25">Kambe lweyi akambisisaka Nawu lowuhetisekeke wa kutshunxeka, atiyisela ka wona na angali mutwi lweyi arivalaka, kambe ali muyendli lweyi atirhaka, atakateka ka lesvi asviyendlaka.</verse>
			<verse number="26">Loko munhu ayanakanya lesvaku a ni vukhongeli, kambe angafumi ririmi ra yena, munhu lweyi watikanganyisa, vukhongeli bza yena abzipfuni nchumu.</verse>
			<verse number="27">Vukhongeli lebzitengeke, lebzingasolekiki mahlweni ka Xikwembu Tatana, hi lebzi: Kuyendzela lavafeliweke hi vapsele, ni kuyendzela vafelakazi maxangwini ya vona, ni kutikhoma ka vuherheki bza misava leyi.</verse>
		</chapter>
		<chapter number="2">
			<verse number="1">Vamakwerhu, lesvi minga ni kupfumela ka Hosi ya hina Yesu Kriste, Hosi ya kukwetsima, mingayeneni hi nghohe.</verse>
			<verse number="2">Hikuva siku rin'wana, sinagogeni ya n'wina, kunga nghena munhu lweyi anga ni ringi ya golidi ritihweni, lweyi ayambaleke xiyambalu xa risima, kutani kunghena ni lweyi ayambaleke xiyambalu xa chaka;</verse>
			<verse number="3">kambe n'wina mixixima lweyi angayambala xiyambalu xa risima miku: “Ahikombela lesvaku mitatshama halenu”, kasi ka lweyi anga xisiwana miku: “Yima koseyo”, kumbe: “Tshama hansi laha milengeni ya mina!”</verse>
			<verse number="4">Hakunene, loko miyendlisa svosvo, miya hi nghohe, mikomba kuhambana xikarhi ka n'wina kutani mihundzuka vayavanyisi lavanga ni miyehleketo leyobiha.</verse>
			<verse number="5">Yingisani, vamakwerhu lavarhandzekaka: Xana Xikwembu axihlawulanga lavanga svisiwana misaveni leyi lesvaku vava lavafuweke hi tlhelo ra kupfumela ke? Xana axivahlawulelanga kuja ndzhaka ya Mfumu lowu xiwutshembiseke lava vaxirhandzaka ke?</verse>
			<verse number="6">Kambe n'wina michipisa svisiwana! Xana ahi vafuwi lava vamixanisaka ke? Xana ahi vona lava vamirhurhuvulelaka tihubzeni ke?</verse>
			<verse number="7">Xana ahi vona lavarhuketelaka vito lerohlawuleka leri michuliweke rona ke?</verse>
			<verse number="8">Loko hakunene mihetisa Nawu lowunga wukulu ka hinkwayu, hi kulandza Tsalwa leringe: “Utarhandza munhukuloni kukota loko utirhandza”, miyendla lesvinga svinene.</verse>
			<verse number="9">Kambe loko miya hi nghohe, majoha, kutani Nawu wumurhwexa nandzu hi lesvi minga vatluli va wona.</verse>
			<verse number="10">Mhaka hi lesvaku mun'wana ni mun'wana lweyi aringetaka kuhlayisa milawu hinkwayu kambe atsandzeka ka wun'we wa yona ntsena, ayitlulile hinkwayu.</verse>
			<verse number="11">Hikuva lweyi angate: “Ungatshuki uwosva”, hi yena kambe lweyi angate: “Ungatshuki udlaya.” Loko ungawosvi kambe udlaya, utlula Nawu hinkwawu.</verse>
			<verse number="12">Hikolaho, kuvulavuleni ka n'wina ni le mintirhweni ya n'wina, tikombeni lesvaku mi lava vangatayavanyisiwa na vali hansi ka Nawu lowunyikaka tshunxeko.</verse>
			<verse number="13">Hakunene kuyavanyisa kungakala kungatweli vusiwana munhu lweyi angatweliki vusiwana van'wana. Kambe kutwela vusiwana kutahlula sikwini ra kuyavanyisa.</verse>
			<verse number="14">Svipfuna yini, vamakwerhu, loko munhu aku a ni kupfumela, kambe angali na mintirho? Xana kupfumela ka yena kungamuponisa ke?</verse>
			<verse number="15">Loko vamakwenu, vaxinuna kumbe vaxisati, vasvelile ni kupfumala svakuja sva siku rin'wana ni rin'wana,</verse>
			<verse number="16">kutani mun'wana wa n'wina aku ka vona: “Fambani hi kurhula, mikufumela, mixurha.”, na angavanyikanga lesvilavekaka sva miri wa vona, xana svingapfuna yini svosvo ke?</verse>
			<verse number="17">Hikolaho loko kupfumela kuli koxe, kungali na mintirho, kufile.</verse>
			<verse number="18">Kambe munhu angavula aku: “Wena u ni kupfumela; Mina ni ni mintirho.” “Nikombe kupfumela ka wena lokungaliki ni mintirho, kutani mina hi mintirho ya mina nitakukomba kupfumela ka mina!”</verse>
			<verse number="19">Wena upfumela lesvaku ku ni Xikwembu xin'we ntsena. Uyendla svona. Hambi mali madimoni mapfumela svosvo, na mali karhi marhurhumela.</verse>
			<verse number="20">Wena xihunguki ndziwena, xana ulava kukombiwa lesvaku kupfumela lokungatikombiki hi mintirho akupfuni nchumu ke?</verse>
			<verse number="21">Xana Abrahamu tatana wa hina angayendliwanga lweyi alulameke mahlweni ka Xikwembu hi mhaka ya mintirho ke, loko anyiketile Izaki n'wana wa yena alitarini?</verse>
			<verse number="22">Wasvivona lesvaku kupfumela ka yena akuseketeliwa hi mintirho ya yena, kutani kupfumela kuyendliwile loku kuhetisekeke hi mintirho.</verse>
			<verse number="23">Nasvona Matsalwa mahetisekile lawa mange: “Abrahamu apfumelile ka Xikwembu, kutani ximuhlayile lweyi alulameke hikolaho ka svona.” Kutani avuliwile nakulobze wa Xikwembu.</verse>
			<verse number="24">Wasvivona lesvaku munhu ayendliwa lweyi alulameke mahlweni ka Xikwembu hi mhaka ya mintirho, kungali hi kupfumela ntsena.</verse>
			<verse number="25">Hi ndlela yoleyo, xana Rahabe lweyi wa nghwavana, lweyi arhurheleke tinhloli ni kukomba vavanuna volavo ndlela yobaleka ha yona, angayendliwanga lweyi alulameke hi mhaka ya mintirho xana?</verse>
			<verse number="26">Hikolaho, tani hi lesvi miri lowungahava moya wufeke, kupfumela nakona lokungahava mintirho kufile.</verse>
		</chapter>
		<chapter number="3">
			<verse number="1">Vamakwerhu, asvifanelanga lesvaku lavotala xikarhi ka n'wina vahundzuka vajondzisi, hikuva masvitiva lesvaku kuyavanyisiwa ka hina vajondzisi, kutatika kutlula kuyavanyisiwa ka vanhu lavan'wana.</verse>
			<verse number="2">Hina hinkwerhu hi ni svihoxo lesvotala, kambe loko munhu angahoxi kuvulavuleni ka yena, munhu yelweyo ahetisekile, wasvikota kufuma miri wa yena hinkwawu.</verse>
			<verse number="3">Loko hiveka matomu milon'weni ya mahanchi lesvaku matahiyingisa, hasvikota kukongomisa miri wa wona hinkwawu lomu hikurhandzaka.</verse>
			<verse number="4">Langutani svitimela sva mati tani hi xikombiso: Hambilesvi svinga svikulu svinene ni kususumetiwa hi mimoya ya matimba, svifambisiwa hi xihendzulo lexitsongo ngopfu, sviya laha mufambisi wa svona alavaka kuya kona.</verse>
			<verse number="5">Hi mukhuva wolowo, ririmi i xirho lexitsongo, kambe ritidzunisa ngopfu hi lesvikulu. Vonani hilaha xihlahla lexikulu xingahisiwaka hakona hi ndzilo lowutsongo!</verse>
			<verse number="6">Ririmi na rona i ndzilo, kuhomboloka ka rona kuringana ni tiko hi vukulu. Ri le xikarhi ka svirho sva hina, kutani rinyamisa miri hinkwawu, nasvona ritshivela ndlela hinkwayu ya ntumbuluku; kambe rona ritshiveliwa hi ndzilo wa le Tiheleni.</verse>
			<verse number="7">Tinxaka hinkwatu ta sviharhi, svinyanyana, svikokovi ni sva le lwandle, svajondzisiwa sviva svifuyiwa hi rixaka ra vanhu.</verse>
			<verse number="8">Kambe aku na munhu lweyi angakotaka kufuma ririmi; i kubiha loku kungarhuteliki, ritele hi mahlungu lawa madlayaka.</verse>
			<verse number="9">Ha rona hidzunisa Hosi, lweyi anga Tatana; nasvona ha rona hirhuketela vanhu lavayendliweke hi xifaniso xa Xikwembu.</verse>
			<verse number="10">Non'weni wun'we kuhuma kudzunisa ni kurhuka. Vamakwerhu, lesvi asvifaneli kuva tano.</verse>
			<verse number="11">Xana xihlovo xingahumesa mati yonandziha ni lawa yodzuma ke?</verse>
			<verse number="12">Vamakwerhu, nibzeleni, xana nkuwa wungapsala maolivha, kumbe mvhinya wungapsala makuwa ke? Asviyendleki lesvaku xihlovo xa mati lawa manga ni munyu ngopfu xipfelela mati yonandziha.</verse>
			<verse number="13">Xikarhi ka n'wina i mani lweyi atlhariheke, lweyi anga ni vutivi xana? Aakombise mintirho ya yena hi mahanyela lamanene, lawa manga ni vutlhari ni kutitsongahata.</verse>
			<verse number="14">Kambe loko timbilu ta n'wina titale hi mavondzo ni moya wotirhandza, mingatshukeni mitikulisa mihembela ntiyiso.</verse>
			<verse number="15">Vutlhari bzotano ahi bzona bzota hi le henhla, kambe i bza misava, bza vuhari ni bza madimoni.</verse>
			<verse number="16">Hikuva laha mavondzo ni moya wotirhandza svinga kona, ku ni mpfilumpfilu, ni mayendlela hinkwawu yohomboloka.</verse>
			<verse number="17">Kambe vutlhari bzota hi le henhla, bzi ni kurhula, ni kuwolova, ni kuyingiseta, bzitele musa ni mihandzu leyinene; kambe ngopfungopfu bzitengile; abziyi hi nghohe, kumbe kukanganyisa.</verse>
			<verse number="18">Kutani mihandzu ya mahanyela lamalulameke yihuma ka mbewu leyingabzaliwa hi kurhula, hi vanhu lavatirhaka mintirho ya kurhula.</verse>
		</chapter>
		<chapter number="4">
			<verse number="1">Tinyimpi tivangiwa hi yini, ni kulwa xikarhi ka n'wina kuvangiwa hi yini? Xana asvivangiwi hi kunavela ka n'wina ka kutitsakisa, lokupfuxaka tinyimpi svirhweni sva n'wina, xana?</verse>
			<verse number="2">Manavela, kambe amikumi nchumu, hi kolaho madlaya. Nasvona, mi ni timbilu, kambe amikoti kusvikuma, hi kolaho malwa, mivanga tinyimpi. Amisvikumi, hikuva amikombeli.</verse>
			<verse number="3">Nasvona loko mikombela, mahoxa, hikuva mitilavela ntsena svotitsakisa ha svona.</verse>
			<verse number="4">N'wina vanhu va vuwosvi, xana amisvitivi lesvaku kurhandza sva misava svivula kulwa na Xikwembu xana? Hikolaho, lweyi atinyiketaka kurhandzeni ka sva misava, atiyendla nala wa Xikwembu.</verse>
			<verse number="5">Kumbe, xana miyehleketa lesvaku Tsalwa rivula sva hava, loko riku: “Xikwembu xivavisekela ngopfu moya lowu xiwuyendleke lesvaku wuyaka ka n'wina” xana?</verse>
			<verse number="6">Hambi svilitano, xihikomba timpsalu letinga tikulu kutlula svosvo, hikuva Tsalwa rili: “Xikwembu xiyalela vatikulisi, kambe xitsetselela lavatitsongahataka.”</verse>
			<verse number="7">Hikolaho, titsongahateni mahlweni ka Xikwembu. Yalelani Diyavulosi, kutani atamibaleka.</verse>
			<verse number="8">Tshinelani kusuhi ni Xikwembu kutani xitatshinela kusuhi na n'wina. Hlambani mandla ya n'wina, n'wina vajohi, mibasisa timbilu ta n'wina, n'wina vanhu va miyehleketo yimbirhi.</verse>
			<verse number="9">Vavisekani, miba nkosi, mirila. Kuhleka ka n'wina akuhundzuke xirilo, kutsaka ka n'wina akuhundzuke gome.</verse>
			<verse number="10">Titsongahateni mahlweni ka Hosi, kutani yona yitamitlakusa.</verse>
			<verse number="11">Vamakwerhu, Mingahlevaneni. Lweyi ahlevaka makwavu, kumbe kuyavanyisa makwavu, ahleva ni kuyavanyisa Nawu. Kutani loko munhu ayavanyisa Nawu, angawulandzi, i muyavanyisi.</verse>
			<verse number="12">Munyiki wa Nawu ni Muyavanyisi i mun'we ntsena, yena lweyi akotaka kuponisa kumbe kulovisa. Kambe, wova mani wena, lesvi uyavanyisaka munhukuloni xana?</verse>
			<verse number="13">Twanani ke, n'wina lava minge: “Namuntlha kumbe mundzuku hitaya doropeni leri ni leriya, hiyaxwa lembe hili karhi hixava ni kuxavisa, hiyendla bindzu kona!”</verse>
			<verse number="14">Kasi sva mundzuku amisvitivi! Vutomi bza n'wina i ncini ke? Hikuva mi hunguva leyihumelelaka nkarhinyana, kutani yihangalaka.</verse>
			<verse number="15">Handle ka svotano amifanela kuvula miku: “Loko Hosi yisvirhandza, hitapfuka hiyayendla lesvi kumbe lesviya.”</verse>
			<verse number="16">Kambe n'wina matidzunisa, hi mhaka ya kutitiva ngopfu. Kutidzunisa hinkwaku loku kotanu kubihile.</verse>
			<verse number="17">Hikolaho, munhu lweyi ativaka lesvolulama lesvi afanelaka kusviyendla, kambe angasviyendli, i mujohi.</verse>
		</chapter>
		<chapter number="5">
			<verse number="1">Twanani ke, n'wina lavafuweke: Mifanela kurila mikolola hikolaho ka mahlomulu lawa mangatamihumelela.</verse>
			<verse number="2">Rifuwo ra n'wina ribolile, ni sviyambalu sva n'wina svijiwile hi tinsumba.</verse>
			<verse number="3">Golidi ni silivhere ya n'wina svikurhile, kutani kukurha ka svona kutaveka vumboni lebzingatalwa na n'wina, nikuja nyama ya n'wina kufana ni ndzilo. Mihlengeletile rifuwo nkarhini lowu masiku ya makumu mafikeke.</verse>
			<verse number="4">Vonani! Ahakelo ya vatirhi lavatshoveleke masin'wini ya n'wina, leyi mingavakanganyisa, yahuwelela; nasvona svirilo sva vatshoveli svifikile tindleveni ta Hosi ya matimba hinkwawu.</verse>
			<verse number="5">Misaveni, mihanyile vutomi bzotsakisa na mili karhi mitiphina; kambe minonisile ntsena timbilu ta n'wina, milungisela siku ra kudlayiwa ka n'wina.</verse>
			<verse number="6">Miyavanyisile ni kudlaya munhu lweyi wolulama, kambe yena angatilwelanga.</verse>
			<verse number="7">Loko svilitano, vamakwerhu, lehisani timbilu, Hosi yikondza yita. Vonani, murimi arindzela mihandzu leyinene ya misava, ayilehisela mbilu yikondza yikuma mpfula yosungula ni leyi yohetelela.</verse>
			<verse number="8">Na n'wina, lehisani mbilu mitiyisela, hikuva kuta ka Hosi ku kusuhi.</verse>
			<verse number="9">Vamakwerhu, mingamangalelaneni, lesvaku mitakala mingayavanyisiwi. Vonani, muyavanyisi ayimile nyangweni.</verse>
			<verse number="10">Loko milava xikombiso xa kulehisa mbilu maxangwini, vamakwerhu, landzani svikombiso sva vaprofeta lavavulavuleke hi vito ra Hosi.</verse>
			<verse number="11">Langutani, lava hivulaka lesvaku vakatekile, hi lava vatiyiseleke. Mitwile ta kutiyisela ka Yobe, nasvona mivonile lesvi Hosi ayikongomile svona, ni hilaha Hosi yitaleke musa ni timpsalu hakona.</verse>
			<verse number="12">Kambe, henhla ka svona hinkwasvu, vamakwerhu, mingahlambanyeni hi tilo, hambi hi misava, kumbe hi mahlambanyela man'wana ni man'wana. Kambe loko miku: “Ina”, aave “Ina” ni loko miku: “Ahihim”, aave “Ahihim”, lesvaku mingaweli kuyavanyisiweni.</verse>
			<verse number="13">Xana ku ni mun'we ka n'wina lweyi axanisekaka? Aakhongele. Xana ku ni lweyi atsakeke? Aayimbelele tinsimu ta kudzunisa.</verse>
			<verse number="14">Xana ku ni lweyi avabzaka xikarhi ka n'wina? Aavitane vakulukumba va kereke lesvaku vatamukhongelela, vamutota mafurha hi vito ra Hosi;</verse>
			<verse number="15">kutani xikhongelo lexiyendliwaka hi kupfumela xitahanyisa muvabzi; Hosi yitamupfuxa, kutani loko ali ni svijoho lesvi asviyendleke, atarivaleliwa svona.</verse>
			<verse number="16">Hikolaho, tivuleni kujoha ka n'wina mun'we ka mun'wana, mikhongelelana mun'we ka mun'wana lesvaku mitahanya. Xikhongelo xa munhu wolulama xi ni matimba ngopfu, xatirha.</verse>
			<verse number="17">Eliya aali munhu kufana na hina, aali ni kutwa kofana, kambe akhongelile hi kuhiseka lesvaku mpfula yingani, kutani hi malembe manharhu ni tihweti ta ntlhanu ni yin'we, mpfula ayinanga misaveni.</verse>
			<verse number="18">Ndzhaku atlhela akhongela kambe, kutani tilo rinisa mpfula, ni misava yihumesa mihandzu ya yona.</verse>
			<verse number="19">Vamakwerhu, loko mun'we ka n'wina ahuma ntiyisweni, kutani mun'wana amuvuyisela ndleleni leyinene,</verse>
			<verse number="20">tsundzukani lesvi: Mani na mani lweyi avuyiselaka ndleleni mujohi lweyi aalahlekile, ataponisa moya wa munhu lweyo kufeni, kutani atafunengeta svijoho lesvotala.</verse>
		</chapter>
	</book>
	<book number="60">
		<chapter number="1">
			<verse number="1">Mina Petrosi, mupostola wa Yesu Kriste, nitsalela lavarhurhisiweke ni kuhangalasiwa matikweni ya Ponto, na Galatiya, na Kapadokiya, na Aziya, na Bitiniya,</verse>
			<verse number="2">vanga lavahlawuliweke khale hi vutivi bza Xikwembu Tatana, vahlawulekisiwa hi Moya lesvaku vayingisa Yesu Kriste ni kuxuviwa hi ngati ya yena, nili: Timpsalu ni kurhula asvive na n'wina hi ntalu.</verse>
			<verse number="3">Akukhensiwe Xikwembu, Tatana wa Hosi ya hina Yesu Kriste! Hi timpsalu ta yena letikulu, ahivelekile ra vumbirhi, lesvaku hiva ni kulangutela loku kuhanyaka, hikolaho ka kupfuka ka Yesu Kriste xikarhi ka vafi,</verse>
			<verse number="4">ni lesvaku hinyikiwa ndzhaka leyingaboliki, leyinganyamisiwangiki, leyingavuniki. Mivekeliwile yona matilweni,</verse>
			<verse number="5">n'wina lava mipfumeleke, kutani mihlayisiwa hi matimba ya Xikwembu, lesvaku mitakuma kuponisiwa loku kuyimeleke kukombisiwa nkameni wa makumu.</verse>
			<verse number="6">Mhaka leyi yamitsakisa, hambi loko svosvi mahafanela kutwa kuvava nkarhinyana, hikolaho ka miringo ya tinxakaxaka.</verse>
			<verse number="7">Miringo leyi yiyendla lesvaku kupfumela ka n'wina, loku kutlulaka golidi hi risima, kuvoneka na kutiyile. Golidi, hambilesvi riringetiwaka hi ndzilo, rawonheka; kambe kupfumela ka n'wina, lokutiyeke, kutadzunisiwa, kutwalisiwa, siku leri Yesu Kriste angatahumelela.</verse>
			<verse number="8">Ni loko mingasimuvona, mamu rhandza; hambi ni svosvi mingamuvoniki, mapfumela ka yena, kutani mitsaka hi kutsaka loku kuhlamalisaka, lokungahlayekiki,</verse>
			<verse number="9">na mili karhi mikuma mihandzu ya kupfumela ka n'wina, kunga kuponisiwa ka mimoya ya n'wina.</verse>
			<verse number="10">Vaprofeta lavativiseke sva timpsalu leti atifanele kukombiwa n'wina, valavisisile ni kukambisisa ta kuponisiwa loku;</verse>
			<verse number="11">vakambisisile hi kulava kutiva lesvaku xana Moya wa Kriste lowu avali na wona, awukomba mani kumbe nkama wihi ke, loko wuli karhi wutivisa ta mahlomulu ya Kriste lweyi, ni kudzunisiwa loku akutalandzela ndzhaku.</verse>
			<verse number="12">Vakombisiwile hi kuhlavuteliwa lesvaku avangatitirheli, kambe avatirhela n'wana, ka svilo lesvi mitivisiweke svona svosvi. Mitivisiwile svilo svakona hi lava vapaluxeke Evhangeli ka n'wina, hi Moya Lowokwetsima lowurhumeliweke hi le tilweni. Svilo svakona, tintsumi na tona tanavela kusvihlometela.</verse>
			<verse number="13">Hikolaho, pfukani miyehleketweni! Tikhomeni! Vekani kutshemba ka n'wina hinkwaku henhla ka timpsalu leti mingatakombiwa tona, siku leri Yesu Kriste angatahumelela.</verse>
			<verse number="14">Kufana ni vana lavanga ni kuyingisa, mingalandzeni kunavela ka n'wina lokobiha loku amili nakona na mingasitiva nchumu.</verse>
			<verse number="15">Kambe, lesvi lweyi angamivitana akwetsimeke, kwetsimani na n'wina mahanyeleni hinkwawu ya n'wina.</verse>
			<verse number="16">Hikuva kutsaliwile lesvi: “Kwetsimani, hikuva mina nikwetsimile.”</verse>
			<verse number="17">Loko mikhongela, mimuhlaya “Tatana”, yena lweyi ayavanyisaka munhu mun'wana ni mun'wana, na angayi hi nghohe kambe hi mintirho ya munhu; hi kolaho, hanyani hi xichavu, nkameni hinkwawu wa kuhanya ka n'wina laha misaveni.</verse>
			<verse number="18">Masvitiva lesvaku miponisiwile ka tindlela letingapfuniki nchumu, leti mitikumeke ka vatatana va n'wina; miponisiwile kungali hi svilo lesviwonhekaka kufana ni silivhere kumbe golidi,</verse>
			<verse number="19">kambe hi ngati ya risima ya Kriste, leyifanaka ni ya xinyempfana lexingaliki na vulema kumbe xivati.</verse>
			<verse number="20">Lweyi angativiwa hi Xikwembu, na misava yingasitumbuluka, akombisiwa hikolaho ka n'wina, minkameni leyi ya makumu.</verse>
			<verse number="21">Hikolaho ka yena, mi ni kutshemba ka Xikwembu, lexi ximipfuxeke xikarhi ka vafi, xinyika kudzuneka, kuyendlela lesvaku kupfumela ka n'wina ni kulangutela ka n'wina sviva ka Xikwembu.</verse>
			<verse number="22">Lesvi mibasiseke mimoya ya n'wina hi kuyingisa ntiyiso ni kurhandza vamakwenu hi rirhandzu ra ntiyiso, rhandzananani svinene hi timbilu ta n'wina hinkwatu.</verse>
			<verse number="23">Mipsaliwile ra vumbirhi, kungali hi mbewu leyibolaka, kambe hi leyingaboliki, ringa Rito ra Xikwembu lerihanyaka, leritshamaka hi masiku hinkwawu.</verse>
			<verse number="24">Hikuva, “Nyama hinkwayu yifana ni bzanyi, ni kusaseka ka yona kufana ni xiluva xa nhova. Bzanyi bzavuna, ni xiluva xiwela hansi,</verse>
			<verse number="25">kambe Rito ra Hosi ritshama hilaha kungaheliki.” Rito lero i Evhangeli leyi mijondzisiweke yona.</verse>
		</chapter>
		<chapter number="2">
			<verse number="1">Hikolaho, tshikani mona hinkwawu, ni vubihi hinkwabzu, ni vukanganyisi, ni mavondzo, ni kulumbeta hinkwaku.</verse>
			<verse number="2">Kufana ni vatsongwana lava vahakuvelekiwaka, mifanele kunavela ntswamba lowubaseke wa moya, lesvaku ha wona mitakota kukula miya kuponisiweni,</verse>
			<verse number="3">hikuva minampsile vunene bza Hosi.</verse>
			<verse number="4">Tanani ka yena, hikuva yena i ribze lerihanyaka, lerinyenyiweke hi vanhu, kasi mahlweni ka Xikwembu hi lerihlawuliweke, ra risima.</verse>
			<verse number="5">Kutani, kufana ni maribze lamahanyaka, na n'wina mifanele kuyakiwa miyendla yindlo ya moya, lesvaku mitava vaprista lavahlawulekeke, mihumesa timhamba ta moya letiyamukelekaka ka Xikwembu ha Yesu Kriste.</verse>
			<verse number="6">Hikuva ka Matsalwa, ku ni lesvinge: “Vonani, niveka ribze le Siyoni, ribze ra yinhla lerihlawuliweke, ra risima; kutani lweyi apfumelaka ka rona, angakala angakhomiwi hi tingana.”</verse>
			<verse number="7">Hikolaho, ka n'wina mipfumelaka, i ra risima, kambe ka lavangapfumeliki, “Ribze leri vayaki vangarinyenya, hi rona ringayendliwa ribze lerikulu ra yinhla.”</verse>
			<verse number="8">Nasvona, “I ribze leringatakhunguvanyisa vanhu, i ribze leringatavawisa.” Vakhunguvanyisiwa vawa, hikuva vayala kuyingisa Rito, hilaha svingabohiwa hakona khale, lesvaku vatayendla svona.</verse>
			<verse number="9">Kambe n'wina, mi rixaka lerihlawuliweke, mi vaprista va Hosi, mi tiko lerihlawulekeke, vanhu lavanga va Xikwembu hi ntiyiso, lesvaku mitakota kutwalisa mintirho leyosaseka ya lweyi amivitaneke kuhuma munyameni, mitanghena kuvonakaleni ka yena loku kuhlamalisaka.</verse>
			<verse number="10">Khale amingali tiko, kambe svosvi mi tiko ra Xikwembu; khale amingatsetseleliwi, kambe svosvi mikumile kutsetseleliwa.</verse>
			<verse number="11">Varhandziwa, lesvi minga vatshami ni vayendzi misaveni, namikhongotela hi matimba lesvaku mihambana ni kunavela ka miri, lokulwaka ni mimoya ya n'wina.</verse>
			<verse number="12">Hanyani hi mukhuva lowolulama xikarhi ka vamatiko, lesvaku loko vatshuka vamilumbeta, vaku mivajohi, vatavona mintirho ya n'wina leyosaseka, vadzunisa Xikwembu, hi siku leri xingatata ha rona.</verse>
			<verse number="13">Hikolaho ka Hosi, titsongahateni ka lavafambisaka tihuvu ta tiko, kufana ni hosi leyikulu ya tiko leyinga henhla ka tin'wana tihosi,</verse>
			<verse number="14">hambi tili tindhuna letirhumiweke hi yona kukhatisa lavayendlaka lesvobiha ni kudzunisa lavayendlaka lesvolulama.</verse>
			<verse number="15">Hikuva i kurhandza ka Xikwembu lesvaku, hi kuyendla lesvolulama, mitamiyeta lavangativiki nchumu, hi mhaka ya vuphukuphuku bza vona.</verse>
			<verse number="16">Hanyani kufana ni vanhu lavatshunxekeke; mingatekeni kutshunxeka ka n'wina yili ndlela yokanganyisa ha yona, yoyendla lesvobiha, kambe hanyani kufana ni vatirhi va Xikwembu.</verse>
			<verse number="17">Xiximani vanhu hinkwavu. Rhandzani nhlengeletanu ya vamakwenu. Chavani Xikwembu. Xiximani hosi leyikulu ya tiko.</verse>
			<verse number="18">N'wina vatirhi, titsongahateni ka vinyi va n'wina hi xichavu lexilavekaka, kungali ntsena ka lavanga ni timpsalu ni vunene, kambe ni lava vokarhata.</verse>
			<verse number="19">Hikuva wakhenseka munhu lweyi avekaka Xikwembu mbilwini, kutani atiyisela mahlomulweni na ali karhi atwa kuvaviseka na angawonhanga nchumu.</verse>
			<verse number="20">Xana loko mibiwa hikolaho ka kujoha ka n'wina, kutani mitiyisela, svi ni kudzunisiwa svosvo ke? Kasi, loko miyendla lesvilulameke, kutani mitiyisela na mili karhi mitwisiwa kuvava hikolaho ka svona, svosvo svakhenseka ka Xikwembu.</verse>
			<verse number="21">Mivitaneliwe svona, hikuva Kriste na yena atwile kuvaviseka hikolaho ka n'wina, amiboxela ndlela lesvaku mitamulandzelela.</verse>
			<verse number="22">Angajohanga nchumu, angavulanga svokanganyisa van'wana.</verse>
			<verse number="23">Loko arhuketeliwa, angatlheliselanga hi kurhuketela; loko vamuxanisa, angahlayanga lesvaku atatirihisela, kambe asvitshikele mavokweni ya lweyi ayavanyisaka hi kululama.</verse>
			<verse number="24">Yena hi yexe, arhwele svijoho sva hina mirini wa yena le xihambanwini, lesvaku na hina hifa hi tlhelo ra kujoha, hihanyela kululama. Miholisiwile hi svilondza sva yena.</verse>
			<verse number="25">Khale, amipepetseka kufana ni tinyempfu, kambe svosvi mivuyile ka bixopo ni mulanguteli wa mimoya ya n'wina.</verse>
		</chapter>
		<chapter number="3">
			<verse number="1">Hi svosvo, n'wina vavasati lavatekiweke: Titsongahateni ka vanuna va n'wina, lesvaku van'wana vakokiwa hi mahanyela ya n'wina vasati va vona, hambi loko vangayingisi Rito avangabzeliwi hi munhu,</verse>
			<verse number="2">hikuva vatavona xichavu xa n'wina ni kutenga ka n'wina.</verse>
			<verse number="3">Xa n'wina, kungavi kutibombisa hi sva le handle, hi misisi leyisasekisiweke, ni kutisasekisa hi svilo sva golidi, ni kuyambala tinguvu ta risima.</verse>
			<verse number="4">Kutibombisa ka n'wina, akuve ka vumunhu bza n'wina lebzinga xihundleni xa mbilu; akuve ka moya lowungawonhekiki wa kunabzala ni kurhula, lowunga ni risima lerikulu mahlweni ka Xikwembu.</verse>
			<verse number="5">Khale, vavasati lavohlawuleka lava avatshembile Xikwembu, avatolovela kutibombisa hi mukhuva lowu, kutani avatitsongahata ka vanuna va vona.</verse>
			<verse number="6">Svivile tano na Sara, lweyi ayingiseke Abrahamu, amuvula “hosi yanga”. Kutani svosvi, mi vana va yena loko miyendla lesvolulama, na mingachavisiwi ha nchumu.</verse>
			<verse number="7">Hi ndlela yoleyo, na n'wina vavanuna, hanyisanani ni vasati va n'wina hi kutwisisana, hikuva vafana ni svibza lesvingatiyangiki, nasvona mivaxixima, hikuva vataja ndzhaka ya timpsalu ni vutomi svin'we na n'wina. Vaxiximeni lesvaku mikhongelo ya n'wina yitakala yingasiveliwi.</verse>
			<verse number="8">Kuheteleleni: N'wina hinkwenu mifanele kuva ni moya wun'we, mitwelana vusiwana, miva ni rirhandzu ka vamakwenu, miva ni mbilu ya vumunhu ni miyehleketo ya kutitsongahata.</verse>
			<verse number="9">Mingatlheliseleni vubihi hi vubihi, kumbe kurhuka hi kurhuka, kambe matshan'wini ya svosvo, katekisani, hikuva hi lesvi mingavitaneliwa kuyendla svona, lesvaku mitakuma nkateko na n'wina.</verse>
			<verse number="10">Hikuva, hilaha Matsalwa mahlayaka hakona, “Lweyi anavelaka kuhanya vutomi lebzitsakisaka, ni kuvona masiku lamanene, aafume ririmi ra yena richava sva kubiha, ni nomo wa yena wungavulavuli mavunhwa;</verse>
			<verse number="11">aatshike lesvohomboloka ayendla sva kululama; aalave kurhula atiyisela ndleleni yakona.</verse>
			<verse number="12">Hikuva mahlo ya Hosi matsakela lavolulama, ni tindleve ta yona tipfulekele svikhongelo sva vona, kambe Hosi yifularhela lavayendlaka sva kubiha.”</verse>
			<verse number="13">Hi svosvo ke, xana i mani lweyi angamiyendlaka lesvobiha, loko n'wina mihisekela kuyendla lesvilulameke ke?</verse>
			<verse number="14">Kambe ni loko mixanisiwa hikolaho ka lesvolulama, mikatekile; mingachaveni vanhu, nasvona mingakarhatekeni.</verse>
			<verse number="15">Timbilwini ta n'wina, kombisani xichavu ka Kriste, lesvi anga Hosi; masiku hinkwawu tilungiseleni kutihlamulela ka mun'wana ni mun'wana lweyi amivutisisaka henhla ka kulangutela loku minga nakona,</verse>
			<verse number="16">kambe misviyendla hi moya wa kutenga. Nasvona, mitshama na mili ni ripfalu leribaseke, lesvaku loko mihembeliwa, lavasandzaka mahanyela ya n'wina layolulama ka kriste, vatakhomiwa hi tingana.</verse>
			<verse number="17">Hikuva svayampsa kutwa kuvaviseka hi mhaka ya kuyendla lesvolulama, loko svosvo svili lesvi Xikwembu xisvirhandzaka, kutlula kutwa kuvaviseka hi mhaka ya kuyendla lesvingalulamangiki.</verse>
			<verse number="18">Kriste na yena afele svijoho kan'we, afela n'wina; yena munhu lowolulama afele lavangalulamangiki, lesvaku atamifikisa ka Xikwembu; adlayiwile hi tlhelo ra miri, kambe ayendliwile lweyi ahanyaka hi tlhelo ra moya.</verse>
			<verse number="19">Hi moya, ayile ayatwalisa rito ka mimoya leyinga jele,</verse>
			<verse number="20">leyi kusunguleni yikalaka yingayingisanga Xikwembu loko xilehisa mbilu xiyima xingayendli nchumu, nkameni lowu Nowa angayaka ha wona ngalawa. Ngalaweni leyi kunghenile vangali vangani, hi lesvaku vanhu va ntlhanu ni vanharhu, lavaponisiweke ha yona matini.</verse>
			<verse number="21">Ntsakamiso wuyelana ni mhaka leyi; svosvi wa miponisa, kungali hi kususa nsila mirini, kambe hi kuyendla lesvaku mikombela ripfalu leribaseke ka Xikwembu. Ntsakamiso wa miponisa hi mhaka ya kupfuka ka Yesu Kriste kufeni,</verse>
			<verse number="22">yena lweyi ayeke tilweni, kutani svosvi anga vokweni ra xinene ra Xikwembu, na tintsumi ni vafumi ni lesvi sva matimba svili hansi ka yena.</verse>
		</chapter>
		<chapter number="4">
			<verse number="1">Hikolaho, lesvi Kriste atweke kuvava nyameni, na n'wina hlomani matlhari ni miyanakanyu yofana ni ya yena, hikuva mun'wana ni mun'wana lweyi angatwa kuvava nyameni, atshikile kujoha.</verse>
			<verse number="2">Kutani nkameni wa n'wina lowusaleke wa kuhanya laha misaveni, mingahafambisiweni hi kunavela kutitsakisa, kukota vanhu van'wana, kambe mifambisiwa hi lesvi Xikwembu xirhandzaka svona.</verse>
			<verse number="3">Tshikani kuyendla lesvitsakeliwaka hi vamatiko, hikuva sviringene loko misviyendlile minkameni leyihundzeke. Khale amihanya hi kuyendla sva kubiha, hi kunavela kutitsakisa, hi kudakwa, ni makolo, ni kuhanya mabzaleni, ni kugandzela svikwembu sva hava lesvingalavekiki.</verse>
			<verse number="4">Vahlamala loko vamivona svosvi na mingahafambi na vona, kuwonhekeni loku kutlulisaka mpimo, kutani vamisandza.</verse>
			<verse number="5">Kambe vanhu lava vatatihlamulela mahlweni ka lweyi atilungiseleke kuyavanyisa lavahanyaka ni lavafeke.</verse>
			<verse number="6">Hi svona lesvingayendla lesvaku Evhangeli yipaluxiwa ni ka lavafeke: Vona lava vayavanyisiweke kufana ni vanhu van'wana, na vahali misaveni, svosvi vahanya moyeni kufana ni Xikwembu.</verse>
			<verse number="7">Kuhela ka svilo hinkwasvu kule kusuhi. Hikolaho, tlharihani mitikhoma, mitakota kukhongela.</verse>
			<verse number="8">Kutlula lesvi hinkwasvu, tiyani kurhandzaneni, hikuva rirhandzu rifunengeta svijoho lesvotala.</verse>
			<verse number="9">Titoloveteni kuyamukela vayendzi, mirhurhelana, handle ka kutseketsela.</verse>
			<verse number="10">Lesvi mun'wana ni mun'wana anyikiweke nyiko ya yena, tirhisani tinyiko leti, mipfunana ha tona, miva valanguteli lavanene va tinyiko ta Xikwembu ta tinxakaxaka.</verse>
			<verse number="11">Loko mun'wana anyikiwile kuvulavula, aavulavule hi kulandza marito ya Xikwembu; loko mun'wana anyikiwile kutirhela vanhu, aasviyendle kufana ni lweyi asvitirhaka hi matimba lawa Xikwembu ximunyikaka wona, lesvaku ka svilo hinkwasvu Xikwembu xidzunisiwa ha Yesu Kriste. Kudzuneka ni matimba svi le ka xona hilaha kungaheliki. Amen.</verse>
			<verse number="12">Varhandziwa, mingahlamaleni loko miweliwa hi miringo leyipfurhaka kufana ni ndzilo kutaringa kutiya ka n'wina, onge hi loko mihumeleliwa hi lesvohlamalisa.</verse>
			<verse number="13">Kambe tsakani hi lesvi miyaveliwaka kuvaviseka ka Kriste, lesvaku siku leri ahumelelaka kukwetsimeni ka yena, na n'wina mitatsaka mitsakisisa.</verse>
			<verse number="14">Loko misoliwa hikolaho ka vito ra Kriste, mikatekile, hikuva Moya lowukwetsimaka, lowunga wa Xikwembu, wu le ka n'wina.</verse>
			<verse number="15">Ntsena kungavi na mun'we wa n'wina lweyi atwisiwaka kuvava hi lesvi anga mudlayi, kumbe muyivi, kumbe xigevenga, kumbe lweyi anghenelaka timhaka ta van'wana.</verse>
			<verse number="16">Kambe loko munhu atwisiwa kuvava hikolaho ka lesvi anga mukriste, angatshuki akhomiwa hi tingana, kambe aadzunise Xikwembu, hi mhaka ya vito leri ra “mukriste”.</verse>
			<verse number="17">Hikuva nkama wufikile wa kuyavanyisiwa lokungatasungula hi va yindlo ya Xikwembu. Kutani, loko kusungula hi hina, xana makumu ya lavangayingisiki Evhangeli ya Xikwembu matava lawa yoyini ke?</verse>
			<verse number="18">Nasvona, vate: “Loko munhu wolulama apona hi kunonon'hwa, xana lavasandzaka Xikwembu ni lavajohaka, vatakumeka na vali ka xiyimu xihi ke?”</verse>
			<verse number="19">Hikolaho, lavatwisiwaka kuvava hilaha Xikwembu xirhandzaka hakona, avayendle lesvi sva kululama, kutani vaveka mimoya ya vona mavokweni ya Muvumbi lweyi atshembekaka.</verse>
		</chapter>
		<chapter number="5">
			<verse number="1">Svosvi-ke, ni khongotela vakulukumba lavanga mahlweni ka n'wina, lesvi na mina ninga mun'we wa vona; ningamboni ya kuvaviseka ka Kriste, ni lweyi atshembaka kuyaveliwa kukwetsima lokungatahumelela, kutani nili:</verse>
			<verse number="2">Risani ntlhambi wa Xikwembu lowunga xikarhi ka n'wina, miwuhlayisa kungali hi kusindzisiwa, kambe kuli hi kusvirhandza, hilaha Xikwembu xisvilavaka hakona, nasvona kungali hi kulangutela bindzu lerikhomisaka tingana, kambe hi kuhiseka.</verse>
			<verse number="3">Mingatshukeni mifuma lava minganyikiwa vona kuvarisa, kambe miva svikombiso lesvinene ka ntlhambi.</verse>
			<verse number="4">Kutani siku leri murisi lwenkulu angatahumelela, mitakuma hari leyo ya kudzuneka, leyingaliki na kuwonheka.</verse>
			<verse number="5">Svixitanu na n'wina lavampsha: Titsongahateni ka lavakulu. Hinkwenu yambalani kutitsongahata, mitiveka hansi, van'we ka van'wana, hikuva va khale vate: “Xikwembu xiyalela lavatikulisaka, kambe xitsetselela lavatitsongahataka.”</verse>
			<verse number="6">Hikolaho, titsongahateni hansi ka voko ra matimba ra Xikwembu, lesvaku hi nkama wakona xitamitlakusa.</verse>
			<verse number="7">Rhulani kukarhateka hinkwaku ka n'wina ka xona, hikuva xitikarhatela n'wina.</verse>
			<verse number="8">Tikhomeni mihiteka. Nala wa n'wina anga Sathana, warhendzelekarhendzeleka kufana ni nghonyama leyibongaka, yilava lweyi yingamujaka.</verse>
			<verse number="9">Muyaleleni, mitiya kupfumeleni ka n'wina, hi kutiva lesvaku vamakwenu misaveni hinkwayu vahlangana ni kuxaniseka kofana ni loku minga nakona.</verse>
			<verse number="10">Kutani ndzhaku ka loko mitava mixanisiwile nkamanyana. Xikwembu xa timpsalu hinkwatu lexi ximivitaneke kunghena kukwetsimeni ka xona lokungaheliki, ka Kriste, xona hi xoxe xitamipfuxa, ximiyaka ni kumitiyisa, mingatsekatseki.</verse>
			<verse number="11">Matimba amave ka xona hi masiku ni masiku. Amen.</verse>
			<verse number="12">Nimitsalela hi kukomisa, hi xiyandla xa Silvhano, makwerhu lweyi hi kuvona ka mina anga lweyi atshembekeke; namikhongotela, ni kutiyisa lesvaku timpsalu ta ntiyiso ta Xikwembu hi tona leti! Tiyani ka tona.</verse>
			<verse number="13">Kereke leyinga Babilona, ya lavahlawuliweke kufana na n'wina, yamirungula, ni n'wana wa mina Marka wamirungula.</verse>
			<verse number="14">Xewetanani hi kun'quntana hi rirhandzu ra vukwavu. Kurhula akuve ka n'wina hinkwenu va ka Kriste.</verse>
		</chapter>
	</book>
	<book number="61">
		<chapter number="1">
			<verse number="1">Mina Simoni Petrosi, nandza ni mupostola wa Yesu Kriste, nitsalela lavanyikiweke kupfumela loku hi risima leriringanaka ni kupfumela ka hina, hi kululama ka lweyi anga Xikwembu ni muponisi wa hina Yesu Kriste, nili:</verse>
			<verse number="2">Timpsalu ni kurhula asvive na n'wina svimitalela, kutiveni ka Xikwembu ni ka Yesu Hosi ya hina.</verse>
			<verse number="3">Hi matimba ya vukwembu bza yena, Kriste ahinyikile svilo hinkwasvu lesvi svihipfunaka kuhanya vutomi bza vukhongeli, hi mhaka ya kutiva lweyi ahivitaneleke kukwetsimeni ka yena ni le kudzunekeni ka ntiyiso.</verse>
			<verse number="4">Hi ndlela leyi hinyikiwile svitshembiso sva Hosi lesvikulu ngopfu, sva risima, lesvaku ha svona mitakota kupona kuwonhekeni lokunga kona misaveni hikolaho ka kunavela lokobiha, mihundzuka lavayaveliweke vutomi lebzi bzihumaka ka Xikwembu.</verse>
			<verse number="5">Hikolaho ka svona svosvo, yendlani hi matimba hinkwawu kuseketela kupfumela ka n'wina hi vunene, vunene bzona mibziseketela hi vutivi,</verse>
			<verse number="6">miseketela vutivi hi kutikhoma, ni kutikhoma hi kutiyisela, ni kutiyisela hi vukhongeli,</verse>
			<verse number="7">ni vukhongeli hi kutsakelana ka vuxaka, ni kutsakelana ka vuxaka hi rirhandzu.</verse>
			<verse number="8">Hikuva loko mili ni svilo lesvi, ni loko svimitalela svikula, svitayendla lesvaku mingalolohi kumbe kupfumala mihandzu, kutani svitamifikisa kutiveni loku kuhetisekeke ka Hosi ya hina Yesu Kriste.</verse>
			<verse number="9">Hikuva lweyi apfumalaka svilo lesvi, afile mahlo, angavoni kule, nasvona wakohlwa lesvaku asusiwile svijoho sva yena sva khale.</verse>
			<verse number="10">Hikolaho, vamakwerhu, hisekelani ngopfungopfu kutiyisa kuvitaniwa ni kuhlawuliwa ka n'wina, hikuva loko miyendla svosvo amingaphariyetiwi miwa ni siku ni rin'we.</verse>
			<verse number="11">Hi ndlela yoleyo, mitanyikiwa mfanelo hinkwayu ya kunghena Mfun'wini lowungaheliki wa Hosi ni muponisi wa hina Yesu Kriste.</verse>
			<verse number="12">Hikolaho, hi masiku hinkwawu, ninavela kutshama na nili karhi ni mitsundzuxa timhaka leti, hambilesvi mititivaka ni kutiyisela ntiyisweni lowu minga na wona.</verse>
			<verse number="13">Niyanakanya lesvaku svilulamile kumipfuxa hi kumitsundzuxa svilo lesvi, loko nahali mirini lowu.</verse>
			<verse number="14">Hikuva nasvitiva lesvaku kurhurha ka mina mirini lowu wa mina kule kusuhi, hilaha Hosi ya hina Yesu Kriste anikombeke hakona.</verse>
			<verse number="15">Kutani niringeta kuyendla lesvaku mitsundzuka timhaka leti minkama hinkwayu; mitatiyanakanya ni loko nitava nifambile.</verse>
			<verse number="16">Ahilandzanga svihitana svoyendliwa hi vutlhari, loko himitivisile ta kuhumelela ka Hosi ya hina Yesu Kriste hi matimba; hina hi timboni ta vukulukumba bza yena, lebzi hingabzivona hi mahlo.</verse>
			<verse number="17">Hikuva siku leri anganyikiwa kudzuneka ni kutwala hi Xikwembu Tatana, rito rifikile ka yena rita hi kukwetsima loku kuhlamalisaka, riku: “Lweyi i N'wananga, lweyi nimurhandzaka, lweyi ni mutsakelaka.”</verse>
			<verse number="18">Kutani hina hiritwile rito leri, loko rihuma tilweni, hikuva ahili na yena ntshaveni Leyokwetsima.</verse>
			<verse number="19">Hikolaho, rito ra vaprofeta, hina hirikuma ritiyile kutlula ni khale. Mitava miyendla svona loko mihlayisa svinene rito lero, kufana ni rivoni lerivoningaka lomu kunga ni munyama, kufikela loko vurhonga bzitsuvuka, ni loko nyeleti ya mixo yihumelela timbilwini ta n'wina.</verse>
			<verse number="20">Henhla ka hinkwasvu, mifanela kutwisisa lesvaku kuhava marito ya vaprofeta Matsalweni lawa munhu angamahlamuselaka hi kutisungulela.</verse>
			<verse number="21">Hikuva kuhava rito ni rin'we ra vaprofeta leriteke hi kutitwa ka munhu, kambe vanhu lavahuhuteliweke hi Moya Lowokwetsima, vavulile lesvihumaka ka Xikwembu.</verse>
		</chapter>
		<chapter number="2">
			<verse number="1">Khale, vaprofeta va mavunhwa na vona vavekona xikarhi ka vanhu, kufana ni lesvi kungatava ni vajondzisi va mavunhwa xikarhi ka n'wina, lavangatanghenisa hi le xihundleni tijondzo tohambuka letiwonhaka; vatalandzula hambi ali Hosi leyivakutsuleke, vativangela kulahleka lokungatahantla kuvawela.</verse>
			<verse number="2">Vanhu lavotala vatalandza sva manyala lesvi vasviyendlaka, nasvona ndlela ya ntiyiso yitasandziwa hi mhaka ya vona.</verse>
			<verse number="3">Kutani, hikolaho ka makolo ya vona, vatamidelela hi marito ya vona ya vukanganyisi. Kusukela khale, kuyavanyisiwa ka vona akuyimanga, ni kulova ka vona akuyetlelanga.</verse>
			<verse number="4">Xikwembu axitsetselelanga tintsumi loko tijohile, kambe xiticukumetile Tiheleni, ni kutinghenisa na tibohiwile axivandleni xa vafi, laha tipfaleliweke kona kuyafika siku ra kuyavanyisa,</verse>
			<verse number="5">axitsetselelanga misava ya khale, kambe xihlayisile Nowa mujondzisi wa lesvovululama, svin'we ni vanhu van'wana va ntlhanu ni vambirhi, nkameni lowu xingavanga ndhambhi misaveni ka vanhu lava avangali na mhaka na xona;</verse>
			<verse number="6">xiyendlile lesvaku madoropa ya Sodoma na Gomora, mahundzuka nkuma mayavanyiseliwa kulova, ximayendla xitsundzuxu ka lava vangatakala vangali na mhaka na xona.</verse>
			<verse number="7">Nasvona xiponisile Loti munhu wolulama, loko yena atwile kuvava hi mhaka ya svilo sva tingana lesvi asviyendliwa hi vanhu lavobiha;</verse>
			<verse number="8">hikuva svilo lesvi munhu lweyi wolulama asvivoneke ni kusvitwa loko ali karhi ahanya xikarhi ka vona, svimukarhatile ngopfu moyeni wa yena masiku hinkwawu, akarhateka hi mhaka ya mahanyela ya vona layohomboloka.</verse>
			<verse number="9">Lesvi svihlaya lesvaku Hosi yasvitiva kuponisa vanhu va vukhongeli kukarhatekeni ka vona, ni kutshika vanhu lavohomboloka na vali kubiweni kufikela siku ra kuyavanyisa,</verse>
			<verse number="10">ngopfungopfu lavalandzaka sva nyama, vanavela kutitsakisa hi svilo sva chaka, vasandza ni vuhosi bza Xikwembu. Vanhu lava vatitshemba ngopfu, nasvona vatitiva; avachavi kusandza sva le henhla lesvikwetsimeke.</verse>
			<verse number="11">Kasi tintsumi, hambilesvi tivatlulaka hi vukulu ni matimba, atihumesi marito ya kuvayavanyisa hi kuvasandza mahlweni ka Hosi.</verse>
			<verse number="12">Kambe vanhu lava vafana ni sviharhi lesvipfumalaka kuyanakanya, sviharhi sva nhova svopsaleliwa kukhomiwa ni kudlayiwa ntsena; vasandza timhakeni leti vangativiki nchumu ka tona, kutani vatahelisiwa hi kuhelisiwa loku kufanaka ni ka sviharhi.</verse>
			<verse number="13">Vatayamukela hakelo yobiha, hilaha vangayendla svobiha hakona. Vakuma svivatsakisa vona kucina mintlangu, vanwa nhlekanhi hinkwawu. I svivati, ni svisandzu vanhwini. Ni loko vali na n'wina minkhubzini, vona vatsakela kucina ni kunwa ngopfu.</verse>
			<verse number="14">Va ni mahlo lawa mataleke hi vunghwavana, lawa manga ni torha ra svijoho. Varhiya mimoya leyingatiyangiki. Va ni timbilu leti toloveleke makolo. I vanhu lavarhukiweke hi Xikwembu.</verse>
			<verse number="15">Vatshikile ndlela leyinene, valandza ndlela ya Balamu n'wana Beyori, lweyi arhandzeke bindzu hi kuyendla lesvohomboloka.</verse>
			<verse number="16">Kambe aholoveliwile hikolaho ka xijoho xa yena n'winyi; mbongolo leyingakotiki kuvulavula yivulavulile hi rito rofana ni ra munhu, yisivela muprofeta kuhlanyeni ka yena.</verse>
			<verse number="17">Vanhu lava i svihlovo svopfumala mati; i hunguva leyifambisiwaka hi xidzedze; munyama lowukulu ngopfu wuvayimelile.</verse>
			<verse number="18">Vatlakusa rito ni kutidzunisa ngopfu hi svilo sva hava; hi kunavela lokobiha ka sva manyala sva laha misaveni, vaphasa vanhu lava vaha kuponaka mavokweni ya valahleki.</verse>
			<verse number="19">Vavatshembisa kutshunxeka, kambe vona hi voxe i svikarawa sva lesvibolaka; hikuva munhu i xikarawa xa xilo xihi ni xihi lexi ximuhlulaka.</verse>
			<verse number="20">Hikuva, loko vanhu vapona chakeni ra misava hi kutiva Hosi ya hina ni Muponisi Yesu Kriste, kutani vatlhela vaphasiwa ni kuhluliwa hi svona, xiyimu xa vona xohetelela xibihile kutlula lexosungula.</verse>
			<verse number="21">Asvitava sviyampsile ka vona loko vangativanga ndlela ya kululama, handle ka loko vayitivile kutani vatlhelela ndzhaku vatshika Nawu lowohlawuleka lowu vanyikiweke wona.</verse>
			<verse number="22">Svivahumelele hilaha xihlayahlaya xa ntiyiso xihlayeke hakona, loko xiku: “Mbzana yivuyela mahlanteni ya yona.” Nasvona: “Khumba, loko rihlampsiwile, ritlhela ripuluvundza madakeni!”</verse>
		</chapter>
		<chapter number="3">
			<verse number="1">Varhandziwa leri i papela ra vumbirhi leri nimitsalelaka rona svosvi, kutani ka wona lawa mambirhi nipfuxa miyanakanyu ya n'wina leyinga ni kutwisisa, hi kumitsundzuxa.</verse>
			<verse number="2">Aniyendlela kumitsundzuxa marito lamangahlayiwa khale hi vaprofeta lavohlawuleka, ni milawu ya Hosi ni Muponisi, leyiteke hi milomo ya vapostola va n'wina.</verse>
			<verse number="3">Xosungula, mifanela kutwisisa lesvaku, masikwini yohetelela, kutahumelela vasandzi lavafambisiwaka hi kunavela ka vona lokobiha;</verse>
			<verse number="4">vaku: “Svihelele kwihi, sva lweyi kungatshembisiwa lesvaku atavuya, xana? Hi mpfhuka vatatana vangatiyetlelela, svilo hinkwasvu svahaya mahlweni hilaha asvifamba hakona, kusukela loko misava yitumbuluka.”</verse>
			<verse number="5">Vanhu lava vavula ha vomu, hi kurivala mhaka leyi: Hi lesvaku matilo amali kona khale ni khale, ni lesvaku misava yivumbiwile hi rito ra Xikwembu yihuma matini, na yili xikarhi ka mati.</verse>
			<verse number="6">Hi rito lero, misava leyi ayili kona nkameni wolowo, yijiwile hi mati ya ndhambhi, yifunengetiwa.</verse>
			<verse number="7">Kambe hi ro rito lero, matilo ni misava ya svosvi, svihlayiseliwe kupsha hi ndzilo, sviyimele siku ra kuyavanyisiwa ni ra kuhelisiwa ka vanhu lavangaliki na mhaka ni Xikwembu.</verse>
			<verse number="8">Kambe mingakhohlweni mhaka yin'we leyi, varhandziwa: Mahlweni ka Hosi, siku rin'we rikotisa malembe ya khulu (1 000) ni malembe ya khulu (1 000) ma kotisa siku rin'we.</verse>
			<verse number="9">Hosi ayihlweli kuyendla lesvi yingatshembisa svona, hilaha van'wana vatwisisaka “kuhlwela” hakona, kambe yilehisa mbilu hikolaho ka n'wina; ayilavi lesvaku ni mun'we wa n'wina alahleka, kambe yilava lesvaku hinkwavu vata kuhundzukeni.</verse>
			<verse number="10">Kambe siku ra Hosi ritata kufana ni muyivi, kutani matilo matahundza hi huwa leyikulu; hinkwasvu sva ntumbuluku svitapsha hi ndzilo svihela, kutani misava ni mintirho leyinga ka yona svitahisiwa.</verse>
			<verse number="11">Lesvi kungatapsha svilo lesvi hinkwasvu svihela hi ndlela leyi, mifanele kuva ni vutomi lebzohlawuleka bza vukhongeli,</verse>
			<verse number="12">na mili karhi milangutela siku ra Xikwembu, miyendla lesvaku rihantla rifika, ringa siku leri ha rona kungatapsha matilo mahela, ni hinkwasvu sva ntumbuluku svingatanyunguluka, hi ndzilo.</verse>
			<verse number="13">Kambe, hi kuya hi kutshembisa ka Hosi, hilangutele matilo lamampsha ni misava leyimpsha, laha kungatava ni kululama.</verse>
			<verse number="14">Hikolaho varhandziwa, lesvi milanguteleke svilo lesvi, tikarhateni lesvaku Xikwembu ximikuma na mingali na xivati ni xisandzu, kambe ximikuma na mili ni kurhula.</verse>
			<verse number="15">Kutani, twisisani lesvaku loko Hosi ya hina yilehisa mbilu, yiyendlela kuhiponisa. Makwerhu Pawulo murhandziwa wa hina, na yena amitsalele hi yona ndlela leyi, hi kulandza vutlhari lebzi anyikiweke bzona.</verse>
			<verse number="16">Hi svona lesvi atoloveleke kusvivula mapapeleni ya yena hinkwawu, loko akhumba timhaka leti. Mapapeleni yakona ku ni svilo svin'wana lesvi svikarhataka kusvitwisisa; lavapfumalaka vutivi ni lavangatiyangiki vasvihombolokisa, hilaha vayendlaka hakona ka matsalwa laman'wana, kutani svivalovisa.</verse>
			<verse number="17">Hikolaho n'wina varhandziwa, lesvi mitivaka mhaka leyi hi nkama, tivoneleni, hikuva mingatshuka mihumile ndleleni hi kuxengiwa hi lavohomboloka, kutani milahlekeliwa hi kutiya ka n'wina.</verse>
			<verse number="18">Kambe kulani, na mili timpsalwini ni le kutiveni ka Yesu Kriste, Hosi ya hina ni Muponisi wa hina. Ka yena akuve kutwala svosvi, ni kuyafika sikwini leringaheliki. Amen!</verse>
		</chapter>
	</book>
	<book number="62">
		<chapter number="1">
			<verse number="1">Lesvi asvili svona kusukela kusunguleni, lesvi hisvitweke, lesvi hisvivoneke hi mahlo ya nyama, lesvi hisvihlaleleke, ni lesvi mavoko ya hina masvikhomeke, kutani hi lesvi himitivisaka svona mayelanu ni Rito ra Vutomi;</verse>
			<verse number="2">hikuva vutomi bzitikombisile, hina hibzivonile, hi timboni ta bzona, himibzela hi ta vutomi lebzingaheliki, lebzi abzili na Tatana, lebzi bzitikombiseke ka hina.</verse>
			<verse number="3">Lesvi hisvivoneke ni lesvi hisvitweke, himitivisa svona na n'wina, lesvaku miva ni vuhlengeli svin'we na hina; avuhlengeli bzi kona xikarhi ka hina na Tatana, na yena N'wana wa yena Yesu Kriste.</verse>
			<verse number="4">Asvilo lesvi hinkwasvu himitsalela lesvaku akutsaka ka n'wina kuhetiseka.</verse>
			<verse number="5">Leri hi rona rungula leri hingaritwa ka N'wana, hi rona leri himibzelaka rona; lesvaku Xikwembu i kuvonakala, aku na munyama ni vutsongo ka xona.</verse>
			<verse number="6">Loko hiku hi ni vuhlengeli na xona, kambe hifamba munyameni, hahemba, ahihanyi hi kulandza ntiyiso.</verse>
			<verse number="7">Loko hifamba kuvonakaleni, kufana na xona xinga kuvonakaleni, hi ni vuhlengeli, kutani angati ya Yesu Kriste N'wana wa xona yahibasisa ka svijoho hinkwasvu.</verse>
			<verse number="8">Loko hiku ahi na vujoho hatikanganyisa ha hoxe, kutani ntiyiso awu kona ka hina.</verse>
			<verse number="9">Kambe loko hitisola svijoho sva hina, xona xitshembekile, nasvona xilulamile akuva xihirivalela svijoho sva hina, ni kuhibasisa xihisusela kuhomboloka hinkwaku.</verse>
			<verse number="10">Loko hivula lesvaku ahijohanga, hixiyendla muhembi, kutani Rito ra xona ari kona ka hina.</verse>
		</chapter>
		<chapter number="2">
			<verse number="1">Vananga, nimitsalela timhaka leti hinkwatu akuva mingajohi; kambe loko munhu atshuka ajoha, hina yena muyimeli ka Tatana, anga Yesu Kriste, lweyi alulameke;</verse>
			<verse number="2">Hi yena mhamba hikolaho ka svijoho sva hina, svingali sva hina ntsena, kambe na svona sva misava hinkwayu.</verse>
			<verse number="3">Hi timhaka leti, hikholwa lesvaku hamutiva; loko hihlayisa milawu ya yena.</verse>
			<verse number="4">Lweyi avulaka lesvaku: “Mina namutiva”, kambe angahlayisi milawu ya yena, wahemba, ka yena ntiyiso awu kona.</verse>
			<verse number="5">Kambe, mani na mani, lweyi ahlayisaka rito ra yena, rirhandzu ra Xikwembu ri kona ka yena, nasvona rihetisekile hakunene. Xilesvo hitiva lesvaku hina hi le ka xona.</verse>
			<verse number="6">Lweyi ange atshama ka xona, nasvona afanela kufamba tani hi lesvi Yesu afambiseke xisvona.</verse>
			<verse number="7">Varhandziwa: Animitsaleli Nawu lowumpsha, kambe Nawu wa khale lowu mingava na wona kusukela kusunguleni; Nawu wa khale i rito leri kusukela kusunguleni miritweke.</verse>
			<verse number="8">Hambi svilitano namitsalela Nawu lowumpsha, lowu wunga wa ntiyiso ka yena ni ka hina: Hikuva munyama wahundza, svosvi akuvonakala ka ntiyiso kavoninga.</verse>
			<verse number="9">Lweyi avulaka aku a le kuvonakaleni, kambe avenga makwavu, kufika ni svosvi a le munyameni.</verse>
			<verse number="10">Lweyi arhandzaka makwavu a le kuvonakaleni, ka yena aku na kukhunguvanyeka.</verse>
			<verse number="11">Kambe lweyi avengaka makwavu, ale munyameni, afamba munyameni, angasvitivi lesvaku afanela kuya kwihi: Hikuva munyama wumudlaye mahlo.</verse>
			<verse number="12">Nitsalela n'wina, vananga, hikuva svijoho sva n'wina svitsetseleliwile hikolaho ka vito ra yena.</verse>
			<verse number="13">Nitsalela n'wina, vatatana, hikuva mitivile lweyi anga yena kusukela kusunguleni. Nitsalela n'wina lavampsha hikuva mihlulile lweyi wobiha.</verse>
			<verse number="14">Nitsalela n'wina vananga, hikuva mitivile Tatana. Nitsalela n'wina vatatana, hikuva mitiva lweyi anga kona kusukela kusunguleni. Nitsalela n'wina lavampsha, hikuva mi ni matimba, ni rito ra Xikwembu ritshame ka n'wina, nasvona mihlulile lweyi wobiha.</verse>
			<verse number="15">Mingarhandzeni misava, hambi svilo lesvi svinga misaveni. Loko munhu arhandza misava, rirhandzu ra Tatana ari kona ka yena.</verse>
			<verse number="16">Hikuva hinkwasvu lesvi svinga kona misaveni, kunavela ka nyama, ni kunavela ka mahlo, ni kutikulisa hi sva vutomi lebzi, hinkwasvu lesvi asviti hi le ka Tatana, kambe svita hi le ka misava.</verse>
			<verse number="17">Kambe misava yahundza ni kunavela ka yona, lweyi ayendlaka kurhandza ka Xikwembu atshama hilaha kungaheliki.</verse>
			<verse number="18">Vananga, lowu hi wona nkarhi wa makumu, tani hi loko misvitwile lesvaku Antikriste wata, ni svosvi valala va Kriste lavotala vahumelelile; xilesvo hitiva lesvaku i nkarhi wa makumu.</verse>
			<verse number="19">Vahumile ka hina, kambe avangali va hina; hikuva loko avali va hina avatatshama na hina ni svosvi, kambe lesvi svihumelelile akuva kutavoneka lesvaku ahi hinkwavu vanga va ka hina.</verse>
			<verse number="20">Kambe n'wina mi ni kutotiwa loku kutaka hi le ka lweyi wokwetsima, kutani n'wina hinkwenu masvitiva.</verse>
			<verse number="21">Animitsalelanga hi kuva mingawutiviki ntiyiso, kambe hikuva mawutiva ni lesvaku aku na mavunhwa lawa mataka hi le ka ntiyiso.</verse>
			<verse number="22">I mani muhembi loko angali yena lweyi ayalaka lesvaku Yesu hi yena Kriste? Munhu wotanu, hi yena Antikriste, lweyi akanetaka Tatana ni N'wana.</verse>
			<verse number="23">Mani na mani lweyi ayalaka N'wana anga na yena hambi Tatana. Lweyi apfumelaka N'wana hambi Tatana ana yena.</verse>
			<verse number="24">Hikolaho lesvi mingasvitwa kusukela kusunguleni asvitshame ka n'wina. Loko lesvi mingasvitwa kusukela kusunguleni svitshama ka n'wina, na n'wina mitshama ka N'wana ni ka Tatana.</verse>
			<verse number="25">Lexi i xitshembiso lexi angahitshembisa xona; anga vutomi lebzingaheliki.</verse>
			<verse number="26">Nimitsalela svilo lesvi hinkwasvu hikolaho ka lava vamikanganyisaka.</verse>
			<verse number="27">Kambe kutotiwa loku mikuyamukeleke ka yena kutshama ka n'wina, xilesvo amivileli kuva munhu amijondzisa wona; kambe moya wa yena lowu mingatotiwa wona wa mijondzisa hinkwasvu, wu ni ntiyiso, awuhembi, tani hi lesvi wumijondziseke, xilesvo tshamani ka yena.</verse>
			<verse number="28">Kutani svosvi, vananga, tshamani ka yena, lesvaku loko yena ahumelela, hitava ni ntshembo hingavi ni tingana loko yena avuya.</verse>
			<verse number="29">Loko misvitiva lesvaku yena i munene, masvitiva lesvaku mani na mani lweyi ayendlaka lesvolulama apsaliwa hi yena.</verse>
		</chapter>
		<chapter number="3">
			<verse number="1">Vonani rirhandzu leronghasi leri Tatana ahinyikeke rona, lesvaku hivuliwa vana va Xikwembu. Hikolaho, misava ayihitivi; hikuva ayimutivanga yena.</verse>
			<verse number="2">Varhandziwa, svosvi hi vana va Xikwembu, asvisitikomba lesvi hingatava svona. Kambe hasvitiva lesvaku, loko yena atatikombisa ka hina, hitafana na yena, hikuva hitamuvona tani hi lesvi anga xisvona.</verse>
			<verse number="3">Kutani mani na mani lweyi amulangutelaka, watihlampsa yena hi yexe, kufana ni lesvi yena angatenga.</verse>
			<verse number="4">Mani na mani lweyi ayendlaka xijoho nasvona ayendla lesvi svinga handle ka nawu, hikuva xijoho i kuyendla lesvinga handle ka nawu.</verse>
			<verse number="5">Kambe masvitiva lesvaku yena atikombisile lesvaku asusa svijoho, nasvona ka yena aku na kujoha.</verse>
			<verse number="6">Mani na mani lweyi atshamaka ka yena angajohi; mani na mani lweyi ajohaka angamuvonanga, nasvona angamutivanga.</verse>
			<verse number="7">Vananga, mingakanganyisiweni hi munhu. Lweyi ayendlaka lesvilulameke alulamile, kufana ni lesvi yena alulameke.</verse>
			<verse number="8">Lweyi ajohaka i wa Diyavulosi, hikuva Diyavulosi i mujohi kusukela kusunguleni. Hi svolesvi sviyendleke lesvaku N'wana wa Xikwembu atikombisa lesvaku mitshunxiwa ka mintirho ya Diyavulosi.</verse>
			<verse number="9">Mani na mani lweyi apsaliwaka hi Xikwembu angayendli xijoho; hikuva mbewu ya xona yitshama na yena, angakala angajohi, hikuva apsaliwa hi Xikwembu.</verse>
			<verse number="10">Hikolaho, kuvonekaka lava vanga vana va Xikwembu ni lava vanga vana va Diyavulosi: Mani na mani lweyi angayendliki lesvinene, lweyi angarhandziki makwavu ahi wa Xikwembu.</verse>
			<verse number="11">Hikuva leri hi rona rungula leri mingaritwa kusukela kusunguleni; lesvaku hifanela kurhandzana.</verse>
			<verse number="12">Hingafaneni na Kayini lweyi aali wa lweyi wobiha, kutani adlaya makwavu. Xana amudlayile hi mhaka muni ke? Hikuva mintirho ya yena ayili leyobiha, kambe ya makwavu ayili leyolulama.</verse>
			<verse number="13">Vamakwerhu, mingahlamaleni loko misava yimivenga.</verse>
			<verse number="14">Hina hasvitiva lesvaku hihumile kufeni, hinghena vuton'wini, hikuva hirhandza vamakwerhu. Lweyi angarhandziki makwavu atshama kufeni.</verse>
			<verse number="15">Mani na mani lweyi ahambulaka makwavu i mudlayi. N'wina masvitiva lesvaku aku na mudlayi lweyi vutomi lebzingaheliki bzitshamaka ka yena.</verse>
			<verse number="16">Hitiva rirhandzu lesvi ringa svona loko hitiva yena lweyi anyiketeke vutomi bza yena hikolaho ka hina. Xilesvo na hina hifanela kunyiketa vutomi bza hina ka vamakwerhu.</verse>
			<verse number="17">Lweyi anga ni svilo sva misava leyi, kambe avona makwavu na ali kupfumaleni, kambe anonon'hwisa mbilu ya yena angamupfuni, xana rirhandzu rorhandza Xikwembu ringatshamisa kuyini ka yena ke?</verse>
			<verse number="18">Vananga, hingarhandzaneni hi marito, kumbe hi kuvulavula ntsena, kambe akuve hi mintirho ni ntiyiso.</verse>
			<verse number="19">Kutani, hitiva hakona lesvaku hi ni ntiyiso, xilesvo le mahlweni ka yena hirhulisa timbilu;</verse>
			<verse number="20">na hili karhi hitiva lesvaku loko timbilu ta hina tihiyavanyisa, Xikwembu i xikulu kutlula timbilu ta hina, nasvona xitiva svilo hinkwasvu.</verse>
			<verse number="21">Varhandziwa, loko timbilu ta hina tingahiyavanyisi, hi ni kutshembeka loku kutiyeke ka Xikwembu.</verse>
			<verse number="22">Kutani hinkwasvu lesvi hisvikombelaka ka xona, hitanyikiwa svona; hikuva hihlayisa milawu ya xona, hiyendla lesvi svitsakisaka mahlweni ka xona.</verse>
			<verse number="23">Kutani Nawu wa xona hi lowu: Hi lesvaku hifanela kupfumela ka Vito ra N'wana wa xona Yesu Kriste, ni lesvaku hifanela kurhandzana tani hilaha xihibzeleke hakona.</verse>
			<verse number="24">Lweyi ahlayisaka milawu ya xona atshama ka xona, na xona ka yena. Xilesvo hitiva lesvaku xitshama ka hina; hikolaho ka Moya lowu xihinyikeke wona.</verse>
		</chapter>
		<chapter number="4">
			<verse number="1">Varhandziwa, mingapfumeleni ka mimoya hinkwayu, kambe kambisisani mimoya kutiva lesvaku hakunene i ya Xikwembu; hikuva vaprofeta va mavunhwa vahangalakile misaveni.</verse>
			<verse number="2">Mitativa Moya wa Xikwembu hi ndlela leyi: Moya wun'wana ni wun'wana lowuvulaka lesvaku Yesu atile misaveni tani hi munhu i wa Xikwembu.</verse>
			<verse number="3">Kambe moya wun'wana ni wun'wana lowu wungapfumeliki lesvaku Yesu Kriste atile tani hi munhu ahi wa Xikwembu, kambe lowo i moya wa Antikriste, lowu mitweke ta wona lesvaku wata; kutani ni svosvi wu kona laha misaveni.</verse>
			<verse number="4">Vananga, n'wina mi va Xikwembu, kutani mivahlulile va mavunhwa; hikuva Moya lowunga ka n'wina wutlula hi vukulu moya lowu wunga misaveni.</verse>
			<verse number="5">Vona i va misava, hi kolaho vavulavula hi sva laha misaveni, kutani va laha misaveni vavayingisa.</verse>
			<verse number="6">Hina hi va Xikwembu. Mani na mani lweyi ativaka Xikwembu wahiyingisa, kambe lweyi angaliki wa Xikwembu, angahiyingisi. Hikolaho hina hawutiva Moya wa ntiyiso ni moya wa mavunhwa.</verse>
			<verse number="7">Varhandziwa, ahirhandzaneni, hikuva rirhandzu i ra Xikwembu; hi kolaho mani na mani lweyi anga ni rirhandzu apsaliwile hi Xikwembu, nasvona ativa Xikwembu.</verse>
			<verse number="8">Lweyi angaliki na rirhandzu, angaxitivi Xikwembu, hikuva Xikwembu i rirhandzu.</verse>
			<verse number="9">Xilesvo, rirhandzu ra Xikwembu ritikomba ka hina hi ndlela leyi: Hi lesvaku Xikwembu xirhume N'wana wa xona lweyi angapsaliwa ali yexe kuta laha misaveni, lesvaku hitakota kuhanya hikolaho ka yena.</verse>
			<verse number="10">Leri hi rona rirhandzu ra ntiyiso, hikuva ahi hina hingarhandza Xikwembu, kambe hi xona xihirhandzeke, kutani xirhumela N'wana wa xona lesvaku ava mukutsuli wa svijoho sva hina.</verse>
			<verse number="11">Varhandziwa, lesvi Xikwembu xihirhandzeke hi ndlela leyi, na hina hifanela kurhandzana.</verse>
			<verse number="12">Aku na munhu ni mun'we lweyi atshamaka avona Xikwembu; loko hina hirhandza Xikwembu, xona xi le ka hina, kutani rirhandzu ra xona rihetisekile ka hina.</verse>
			<verse number="13">Lesvi svihiyendla hitiva lesvaku hi le ka xona, na xona ka hina, hikuva xihinyikile Moya wa xona.</verse>
			<verse number="14">Kutani na hina hisvivonile, hiva hiveka vumboni, lesvaku Tatana arhumele N'wana kuva Muponisi wa misava.</verse>
			<verse number="15">Mani na mani lweyi avulaka lesvaku Yesu i N'wana wa Xikwembu, Xikwembu xi le ka yena, na yena a le ka Xikwembu.</verse>
			<verse number="16">Hikolaho, hina hasvitiva, nasvona hapfumela ka rirhandzu leri Xikwembu xinganarona ka hina. Xikwembu i rirhandzu, lweyi atshamaka rirhandzwini atshama ka Xikwembu, ni Xikwembu xi le ka yena.</verse>
			<verse number="17">Xilesvo loko rirhandzu rihetisekile ka hina, hi tatiya nhlana lesvaku ka siku ra kuyavanyisa hitava hitshembekile; hikuva lesvi Kriste anga xisvona na hina hi va svona misaveni leyi.</verse>
			<verse number="18">Ka rirhandzu aku na kuchava. Kambe, rirhandzu lerihetisekeke rihlongola nchavo, hikuva rirhandzu lerihetisekeke risusa kuchava; hikuva kuchava kufambelana ni xikhatiso, kutani lweyi achavaka angahetisekanga rirhandzwini.</verse>
			<verse number="19">Hina hamurhandza, hikuva hi yena arhangeke ahirhandza kusungula.</verse>
			<verse number="20">Loko munhu aku: “Mina nirhandza Xikwembu”, kambe ahambula makwavu, i muhembi; hikuva lweyi angarhandziki makwavu lweyi amuvonaka hi mahlo, angakoti kurhandza Xikwembu lexi angaxivoniki.</verse>
			<verse number="21">Kutani Nawu lowu xihinyikeke wona, hi lesvaku lweyi arhandzaka Xikwembu, afanela nasvona kurhandza makwavu.</verse>
		</chapter>
		<chapter number="5">
			<verse number="1">Mani na mani lweyi apfumelaka lesvaku Yesu hi yena Kriste apsaliwa hi Xikwembu, kutani mani na mani lweyi arhandzaka mupsali wa Kriste nasvona arhandza ni mupsaliwa wa yena.</verse>
			<verse number="2">Hikohaho hitivaka lesvaku hirhandza vana va Xikwembu, loko hirhandza Xikwembu ni loko hihlayisa milawu ya xona.</verse>
			<verse number="3">Hikuva lesvi i rirhandzu ra Xikwembu, xilesvo ahihlayiseni Milawu ya xona, hikuva Milawu ya xona ayitiki.</verse>
			<verse number="4">Hikuva mani na mani lweyi apsaliweke hi Xikwembu, ahlula misava, kutani kuhlula loku, hi loku kuhlulaka misava, angakupfumela ka hina.</verse>
			<verse number="5">I mani lweyi ahlulaka misava xana? Ntsena lweyi apfumelaka lesvaku Yesu i N'wana wa Xikwembu.</verse>
			<verse number="6">Lweyi hi yena lweyi angata hi mati ni ngati,Yesu Kriste, kungali hi mati ntsena, kambe hi mati ni ngati. Kutani Moya hi wona mboni, hikuva Moya i ntiyiso.</verse>
			<verse number="7">Hikuva ku ni timboni tinharhu;</verse>
			<verse number="8">moya ni mati ni ngati, kutani vunharhu lebzi i xilo xin'we.</verse>
			<verse number="9">Loko hipfumela vumboni bza vanhu va misava, ahitiveni lesvaku vumboni bza Xikwembu i bzikulu ngopfu, hikuva vumboni bza Xikwembu hi lebzi xibzinyikeke mayelanu ni N'wana wa xona.</verse>
			<verse number="10">Lweyi apfumelaka ka N'wana wa Xikwembu, a ni vumboni le mbilwini, lweyi angapfumeliki ka Xikwembu axiyendla muhembi, hikuva angapfumelanga vumboni lebzi Xikwembu xibzinyikeke mayelanu ni N'wana wa xona.</verse>
			<verse number="11">Kutani-ke, vumboni bzakona hi lebzi: Hi lesvaku Xikwembu xihinyikile vutomi lebzingaheliki, kutani, vutomi lebzi bzi le ka N'wana wa xona.</verse>
			<verse number="12">Lweyi anga ni N'wana a ni vutomi; lweyi angaliki na N'wana wa Xikwembu anga na vutomi.</verse>
			<verse number="13">Nimitsalela svilo lesvi hinkwasvu, n'wina lava mipfumelaka ka N'wana wa Xikwembu, akuva mitativa lesvaku mi ni vutomi lebzingaheliki.</verse>
			<verse number="14">Loku hi kona kutshemba loku hinga nakona ka yena, hi lesvaku loko hikombela xokarhi mayelanu ni kurhandza ka yena, yena wahiyingisa.</verse>
			<verse number="15">Kutani-ke, loko hitiva lesvaku wahiyingisa ka hinkwasvu lesvi hikombelaka svona hasvitiva lesvaku hikumile lesvi hisvikombelaka ka yena.</verse>
			<verse number="16">Loko munhu avona makwavu na ali karhi ayendla xijoho lexi xingayisiki kufeni, afanela kukhongela, kutani Xikwembu xitanyika vutomi ka lava vangajohangiki xijoho xoyisa kufeni. Svijoho sviko na lesvi sviyisaka kufeni, kutani anivuli lesvaku kukhongeleliwa svona.</verse>
			<verse number="17">Hinkwaku kubiha i xijoho, kambe ku ni xijoho lexi xingayisiki kufeni.</verse>
			<verse number="18">Hasvitiva lesvaku mani na mani lweyi apsaliweke hi Xikwembu, angajohi; kambe lweyi apsaliweke hi Xikwembu watihlayisa, xilesvo lweyi wobiha angamukhumbi.</verse>
			<verse number="19">Hasvitiva lesvaku hi va Xikwembu, ni lesvaku misava hinkwayu yi le ka lweyi wobiha.</verse>
			<verse number="20">Nasvona, hasvitiva lesvaku N'wana wa Xikwembu se atile, ni lesvaku ahinyikile kutwisisa lesvaku hitativa yena lweyi anga wa ntiyiso; kutani hi le ka lweyi anga ntiyiso, yena N'wana wa xona Yesu Kriste. Lweyi hi yena Xikwembu hi ntiyiso, ni vutomi lebzingaheliki.</verse>
			<verse number="21">Vananga, fularhelani svikwembu sva hava.</verse>
		</chapter>
	</book>
	<book number="63">
		<chapter number="1">
			<verse number="1">Mina mukulukumba nitsalela muhlawuliwa waxisati, ni vana va yena, lava mina nivarhandzaka hi ntiyiso, ingali mina ntsena, kambe ni hinkwavu lava vativaka ntiyiso.</verse>
			<verse number="2">Hikolaho ka ntiyiso lowu wutshamaka na hina, lowu wungatatshama na hina hilaha kungaheliki.</verse>
			<verse number="3">Timpsalu ni musa ni kurhula, asvive na n'wina, svihuma ka Xikwembu Tatana ni ka Hosi Yesu Kriste, N'wana wa Tatana, asvive na hina hi ntiyiso ni rirhandzu.</verse>
			<verse number="4">Nitsakile ngopfu loko nikuma lesvaku vana van'wana va wena vafamba ntiyisweni, tani hi lesvi hiyamukeleke milawu ya Tatana hakona.</verse>
			<verse number="5">Svosvi-ke muhlawuliwa waxisati na kukombela, anikutsaleli Nawu lowumpsha, kambe wolowu hinga na wona kusukela kusunguleni: Lesvaku hirhandzana.</verse>
			<verse number="6">Kutani rirhandzu rakona hi leri: Hifanela kuhanya mayelanu ni milawu ya yena. Lowu hi wona Nawu, tani hilaha misvitweke hakona kusukela kusunguleni. Lesvaku mihanya ha wona.</verse>
			<verse number="7">Hikuva vakanganyisi lava votala se vanghenile misaveni, lava vangapfumeliki lesvaku Yesu Kriste atile tani hi munhu. Lweyi avulaka svosvo i mukanganyisi nasvona i Antikriste.</verse>
			<verse number="8">Hikolaho tivoneleni n'wina ha n'wexe, lesvaku mingalahlekeliwi hi lesvi mingatikarhatela svona, kambe mikota kukuma hakelo leyi yimifanelaka.</verse>
			<verse number="9">Mani na mani lweyi ayaka mahlweni hi kutsandzeka, angatiyiseli jondzweni ya Kriste, anga Xikwembu; lweyi atiyiselaka jondzweni ya Kriste, lweyo ana Tatana ni N'wana.</verse>
			<verse number="10">Loko munhu wokarhi ata ka n'wina, kambe angatisi jondzo leyi, mingatshukeni mimuyamukela mintini ya n'wina, nasvona mingatshukeni mimuxeweta.</verse>
			<verse number="11">Hikuva lweyi axewetaka munhu wotanu atwanana ni mintirho ya yena leyobiha.</verse>
			<verse number="12">Ni ni lesvotala kumitsalela, ntsena anilavanga kusviyendla hi papela ni tinta; kambe nilangutela kuta koseyo, nitavulavula na n'wina hi nomo, na hili karhi hivonana, lesvaku kutsaka ka hina kuva loku kuhetisekeke.</verse>
			<verse number="13">Avana va makwenu, lweyi anga muhlawuliwa waxisati, vakurungula.</verse>
		</chapter>
	</book>
	<book number="64">
		<chapter number="1">
			<verse number="1">Mina mukulukumba nitsalela wena Gayo murhandziwa, lweyi mina nimurhandzaka hi ntiyiso.</verse>
			<verse number="2">Murhandziwa, ninavela kuva ukateka timhakeni hinkwatu, nasvona uva ni vutomi, uva lweyi atsakeke svinene mirini; nasvitiva lesvaku moya wa wena wutsakile.</verse>
			<verse number="3">Hakunene nitsakile ngopfu loko vamakwerhu lava vateke koseyo vavekile vumboni henhla ka ntiyiso wa wena ni lesvi uhanyisaka xisvona ntiyisweni.</verse>
			<verse number="4">Loko nitwa lesvaku vana va mina vahanya ntiyisweni, ka mina aku na kutsaka kun'wana loku kutlulaka koloko.</verse>
			<verse number="5">Murhandziwa, ukomba kutshembeka ka wena ka hinkwasvu lesvi usviyendlaka, loko upfuna vamakwenu, ngopfungopfu ni lava ungavativiki.</verse>
			<verse number="6">Vapfhumba lava hi vona vavuleke vumboni bza rirhandzu ra wena mahlweni ka vanhu va kereke. Utava uyendla svona loko uvalongelela timbuva ta vona, hilaha svifanelaka hakona mahlweni ka Xikwembu.</verse>
			<verse number="7">Hikuva hi vito ra xona vahumile makaya ya vona, na vangatekanga nchumu ka vamatiko.</verse>
			<verse number="8">Hikolaho, svahifanela kuyamukela vanhu votanu, lesvaku hitava lava hitirhisanaka na vona ntiyisweni.</verse>
			<verse number="9">Nitsalela kereke timhaka tin'wana, kambe Diyotrefa, lweyi arhandzisaka kuva worhanga xikarhi ka vona, angahiyamukeli.</verse>
			<verse number="10">Hikolaho, loko nita, nitapaluxa lesvi asviyendlaka, hikuva wahihleva hi timhaka tobiha. Handle ka svona svosvo, ayala ni kuyamukela vamakwerhu, atlhela asivela lava vanavelaka kuvayamukela, avahlongola ni le kerekeni.</verse>
			<verse number="11">Murhandziwa, ungatekeleli mikhuva leyi yobiha, kambe tekelela leyi yosaseka. Lweyi ayendlaka lesvinene i wa Xikwembu; kambe lweyi ayendlaka lesvobiha angavonanga Xikwembu.</verse>
			<verse number="12">Vanhu hinkwavu vanyika vumboni lebzinene ha Demetriyo; kunene svosvo i ntiyiso hi xiviri; na hina hiveka vumboni bza svona kutani wasvitiva lesvaku vumboni bza hina i bza ntiyiso.</verse>
			<verse number="13">Anili ni svinyingi svokutsalela, ntsena anilavi kukutsalela na nitirhisa tinta ni risiva.</verse>
			<verse number="14">Kambe, nitshemba lesvaku nitahantla nikuvona kungali khale, kutani hitavulavula hi milomo, na hi vonana.</verse>
			<verse number="15">Kurhula akuve na wena.Vanakulorhi hinkwavu vakurungula. Rungula vanakulorhi hinkwavu hi mavito ya vona.</verse>
		</chapter>
	</book>
	<book number="65">
		<chapter number="1">
			<verse number="1">Mina Yuda, nandza wa Yesu Kriste ni makwavu wa Yakobe, nitsalela lava Xikwembu Tatana xivavitaneke, lavahanyaka rirhandzwini ra xona, na vali karhi vahlayisiwa hi Yesu Kriste, nili:</verse>
			<verse number="2">Musa, ni kurhula, ni rirhandzu, asvive na n'wina hi ntalu.</verse>
			<verse number="3">Varhandziwa, aninavela ngopfu kumitsalela timhaka ta kuponisiwa lokunga ka hina hinkwerhu, kambe nikumile lesvaku svanifanela kumitsalela nimikhongotela kulwela vupfumeli lebzi Xikwembu xibzinyikeke kan'we vahlawuliwa va xona.</verse>
			<verse number="4">Hikuva vanhu van'wana vangungumelile vanghena xikarhi ka hina; kuyavanyisiwa ka vona kulungisiwe khale. I vanhu lavangaliki na mhaka ni vukhongeli; vahundzula timpsalu ta Xikwembu xa hina, vayendla sva manyala ha tona, nasvona valandzula Yesu Kriste, yena N'winyi wa hinkwasvu ni Hosi ya hina.</verse>
			<verse number="5">Hambilesvi mitivaka svinene timhaka leti, ninavela kumitsundzuxa lesvaku Hosi yiponisile Vaisrayele, yivahumesa tikweni ra Gibita, kambe ndzhaku ka svosvo, yihelisile lava vangapfumelangiki.</verse>
			<verse number="6">Nasvona ku ni tintsumi letingahlayisangiki xiyimu xa tona, kambe tisukile laha akuli kaya ka tona; hi kolaho, Xikwembu xibohile tintsumi takona hi machini, xitipfalela hilaha kungaheliki xinyameni lexichavisaka, tirindzela siku lerikulu ra kuyavanyisiwa.</verse>
			<verse number="7">Svahafana na Sodoma na Gomora, ni madoropa lawa amali kusuhi na wona, lawa amahanya vuwosvini kufana ni tintsumi letiya ni kutinyiketa kunaveleni ka sva manyala: Madoropa lawaya svosvi mahundzuke xitsundzuxu hi kubiwa mahisiwa hi ndzilo lowungaheliki.</verse>
			<verse number="8">Na vona vanhu lava, vahanyisa xisvosvo: Vanyamisa miri wa vona hi milorho ya vona. Ava na mhaka ni vuhosi bza Xikwembu, vasandza ni matimba ya svivumbiwa sva le tilweni.</verse>
			<verse number="9">Kasi Mikayele ntsuminkulu, loko alwetana na Diyavulosi vaphikizana hi ntsumbu wa Moxe, achavile kuyavanyisa Diyavulosi ni kuhumesa marito ya kumusandza, kambe ate: “AHosi ayikutshinye!”</verse>
			<verse number="10">Kambe vanhu lava vasandza xihi na xihi lexi vangaxitwisisiki, kutani vayendla svilo lesvi vasvitivaka hi ntumbuluku kufana ni sviharhi sva nhova; hi svona lesvi svivalovisaka.</verse>
			<verse number="11">Vabuyagwana! Hikuva vakhomile ndlela ya Kayini; hi kunavela bindzu, vatinyiketa mintirhweni leyohomboloka ya Balamu, vatilovisa hi vupfukeli bzofana ni bza Kora.</verse>
			<verse number="12">Vanhu lava i svivati minkhubzeni ya n'wina ya rirhandzu, loko vali karhi vacina vanwa ngopfu na vangali na tingana, vatiphina voxe. I marefu lawa mangahava mpfula, lawa mayisiwaka hala ni hala hi kuhunga ka mimoya; i minsinya ya vuxika yopfumala mihandzu, leyidlayiweke kambirhi hi kutsuvuliwa ni timintsu;</verse>
			<verse number="13">i magandlati yoleva ya lwandle, lawa matlhutlhaka khuvi ra tingana ta vona; i tinyeleti totsendzeleka letihlayiseliweke munyama lowukulu ngopfu, hilaha kungaheliki.</verse>
			<verse number="14">Avile Enoke, munhu wa rixaka ra vuntlhanu kusukela ka Adamu, lweyi aprofeteke mayelanu ni vanhu volavo aku: “Vonani, Hosi yifikile ni vakwetsimi va yona va madzanadzana,</verse>
			<verse number="15">kutayavanyisa hinkwavu, ni kukholwisa hinkwavu va ka vona lavangaliki ni vukhongeli henhla ka mintirho ya vona hinkwayu leyi vayiyendleke hi kusandza, ni le henhla ka marito hinkwawu ya vusandzi lawa vajohi lavangaliki ni vukhongeli vamavuleke henhla ka yona.”</verse>
			<verse number="16">Lava i vanhu votshamela kungurangura ni kuvilela, lavasusumetiwaka hi kunavela ka vona lokobiha, vanhu vamanyunyu lavatikulisaka, lavakanganyisaka van'wana hi kuvabumabumela, kasi valava kuvuyeliwa.</verse>
			<verse number="17">Kambe n'wina varhandziwa, mifanele kutsundzuka lesvivuliweke khale hi vapostola va Hosi ya hina Yesu Kriste;</verse>
			<verse number="18">vamibzelile vaku: “Minkarhini leyohetelela, kutahumelela vasandzi lavasusumetiwaka hi kunavela ka vona lokobiha vangachavi Xikwembu.”</verse>
			<verse number="19">Hi vona vavangaka kuyavana ka vanhu; hikuva i vanhu lavafambisiwaka hi kunavela ka nyama, ava na Moya.</verse>
			<verse number="20">Kambe n'wina, varhandziwa, tiyakeni kupfumeleni ka n'wina lokokwetsima ngopfu, Khongelani hi matimba ni Moya Lowokwetsima.</verse>
			<verse number="21">Tshamani rirhandzwini ra Xikwembu. Langutelani musa wa Hosi ya hina Yesu Kriste lowuyisaka vuton'wini lebzingaheliki.</verse>
			<verse number="22">Twelani vusiwana lavakanakanaka.</verse>
			<verse number="23">Ponisani van'wana hi kuvawutla ndzilweni; van'wana mivatsetselela na mili ni kutivonela: Mifanela kunyenya hambi ali sviyambalu sva vona svinene, lesvinyamisiweke hi sva misava leyi.</verse>
			<verse number="24">Eka yena lweyi anga ni matimba ya kumihlayisa lesvaku mingakhunguvanyeki miwa, ka yena lweyi akwetsimaka, lweyi akotaka kumiyimisa mahlweni ka yena na mingali na xivati, na mitsakile svinene kutwalisiweni ka yena.</verse>
			<verse number="25">Ka xona Xikwembu xili xin'we, muponisi wa hina ha Yesu Kriste Hosi ya hina, ku ni kutwala, ni vukulukumba, ni kufuma, ni matimba, kusukela minkarhini hinkwayu leyihundzeke, ni svosvi, ni hilaha kungaheliki. Amen.</verse>
		</chapter>
	</book>
	<book number="66">
		<chapter number="1">
			<verse number="1">Loku i kuhlavutela ka Yesu Kriste, loku Xikwembu ximunyikeke kona, lesvaku atakomba malandza ya yena svilo lesvi svifanelaka kuhumelela kungali khale. Kriste asvitivisile hi kurhumela ntsumi ya yena ka Yohani nandza wakwe.</verse>
			<verse number="2">Hi kurungula hinkwasvu lesvi asvivoneke, Yohani aveka vumboni henhla ka Rito lerihumaka ka Xikwembu, ni le henhla ka ntiyiso ya lesvivuliwaka hi Yesu Kriste.</verse>
			<verse number="3">Kukatekile munhu lweyi ahlayaka mahungu ya vuprofeta lebzi, kukatekile ni lava vamayingisaka, ni kulandza lesvitsaliweke bukwini leyi; hikuva nkarhi wa kuhumelela ka svona wu le kusuhi.</verse>
			<verse number="4">Mina Yohani nitsalela tikereke ta ntlhanu ni timbirhi letinga tikweni ra Aziya, nili: Timpsalu ni kurhula asvive na n'wina, svihuma ka lweyi anga kona, lweyi aali kona, lweyi angatata; svihuma ni le ka mimoya ya ntlhanu ni yimbirhi leyinga mahlweni ka xiluvelo xa yena,</verse>
			<verse number="5">ni le ka Yesu Kriste, mboni leyotshembeka, mativula ya lavafeke ni mufumi wa tihosi ta misava. Ka lweyi ahirhandzaka, lweyi ahitshunxeke svijohweni sva hina hi ngati ya yena,</verse>
			<verse number="6">ahiyendla tiko, ni kuva vaprista lavatirhelaka Xikwembu Tatana wa yena, ka yena Kriste akuve kudzuneka ni matimba, hilaha kungaheliki! Amen.</verse>
			<verse number="7">Vonani, wata ni marefu! Mahlo hinkwawu matamuvona, hambi lava vamutlhaveke. Tinxaka hinkwatu ta vanhu va misava titaba nkosi tirila hikolaho ka yena, hakunenenene! Amen.</verse>
			<verse number="8">“Hi mina Alfa na Omega”, wosungula ni wa makumu, kuvula Hosi Xikwembu “lweyi anga kona, lweyi aali kona, lweyi angatata, lweyi wa matimba hinkwawu.”</verse>
			<verse number="9">Mina Yohani, ninga makwenu ni nakuloni maxangweni, ni le Mfun'wini, ni le kulehiseni ka mbilu ka Yesu Kriste, anili xihlaleni lexivuliwaka Patmosi, hi mhaka ya Rito ra Xikwembu ni kutiyisa vumboni bza Yesu.</verse>
			<verse number="10">Kutani, hi siku ra Hosi, anikumeka Moyeni, ni twa rito lerihuwelelaka hi le ndzhaku ka mina, ripfuma kufana ni mhalamhala,</verse>
			<verse number="11">riku: “Tsala bukwini lesvi usvivonaka, kutani uyirhumela tikerekeni leti ta ntlhanu ni timbirhi: Kereke ya le Efesa ni ya le Smirna ni ya le Pergamo ni ya le Tiyatira ni ya le Sarda ni ya le Filadelfiya ni ya le Lawudokiya.”</verse>
			<verse number="12">Kutani nihundzukula, nilava kuvona lweyi avulavulaka na mina. Loko nihundzukulile, nivona svitlhomativoni sva ntlhanu ni svimbirhi sva golidi,</verse>
			<verse number="13">ni mun'we wofana ni N'wana-wa-Munhu na ayimile xikarhi ka svona, ayambale xiyambalu lexifikaka milengeni ya yena, na ali ni bandi ra golidi xifuveni xa yena.</verse>
			<verse number="14">Misisi ni nhloko ya yena ayibasile kufana ni voya bza tinyempfu, yifana ni gapongo. Matihlo ya yena amafana ni malangavi ya ndzilo.</verse>
			<verse number="15">Minkondzo ya yena ayifana ni koporo leyihundzeke hi le ndzilweni yitlhela yipolichiwa, yivangama. Rito ra yena arifana ni mpfumawulu wa mati lawa yotala.</verse>
			<verse number="16">Vokweni ra yena ra xinene aatamelile tinyeleti ta ntlhanu ni timbirhi; non'weni wa yena akuhuma tlhari lerilotiweke ka matlhelo ha mambirhi; nghohe ya yena ayifana ni jambu loko rivangama ninhlekanhi.</verse>
			<verse number="17">Loko nimuvona, niwela milengeni ya yena, nifana ni munhu lweyi afeke. Kambe yena atlhanteka voko ra xinene henhla ka mina, aku: Ungachavi! Ni lweyi wosungula ni lweyi wogamesa,</verse>
			<verse number="18">ni lweyi ahanyaka. Anifile, kambe vona, svosvi ni lweyi ahanyaka hilaha kungaheliki. Ni ni makhiya ya rifu ni ya hayidisi.</verse>
			<verse number="19">Hikolaho, tsala lesvi usvivonaka, svinga lesvinga kona svosvi ni lesvingatahumelela ndzhaku ka svona.</verse>
			<verse number="20">Xihundla xa tinyeleti leti ta ntlhanu ni timbirhi leti utivoneke vokweni ra mina ra xinene, ni xihundla xa svitlhomativoni sva ntlhanu ni timbirhi ta golidi, hi lexi: Tinyeleti ta ntlhanu ni timbirhi i tintsumi ta tikereke ta ntlhanu ni timbirhi, kutani svitlhomativoni sva ntlhanu ni timbirhi i tikereke takona ta ntlhanu ni timbirhi.</verse>
		</chapter>
		<chapter number="2">
			<verse number="1">Tsalela ntsumi ya kereke ya le Efesa, uku: Marito ya lweyi atamelaka tinyeleti ta ntlhanu ni timbirhi vokweni ra yena ra xinene, lweyi afambaka xikarhi ka svitlhomativoni sva ntlhanu ni svimbirhi sva golidi, hi lawa:</verse>
			<verse number="2">Nitiva mintirho ya wena, ni kutikarhata ka wena, ni kutiyisela ka wena. Nitiva lesvaku awukoti kutwanana ni vanhu lavohomboloka; nasvona uxiyaxiyile svinene lavativulaka vapostola, na vangali vona, kutani usvivonile lesvaku vahemba.</verse>
			<verse number="3">Nasvona waxaniseka kambe watiyisela; utwisiwe kuvaviseka hikolaho ka vito ra mina, kambe awukarhalanga.</verse>
			<verse number="4">Hambi svilitano, ku ni lexi univilelisaka ha xona: Hi lesvaku utshikile rirhandzu leri awuli na rona kusunguleni.</verse>
			<verse number="5">Hikolaho-ke, tsundzuka laha ungawa kona, kutani hundzuka uvuyela mintirhweni leyi awuyiyendla kusunguleni. Loko svingalitano, nitata ka wena, nitasusa xitlhomativoni xa wena laha xinga kona, loko ungahundzuki.</verse>
			<verse number="6">Hambi svilitano, lesvinene lesvi unga na svona hi lesvi: Uvenga mintirho ya Vanikolayiti, leyi na mina niyivengaka.</verse>
			<verse number="7">Lweyi anga ni tindleve aayingise lesvi Moya wusvibzelaka tikereke. Lweyi angatahlula, nitamunyika kuja mihandzu ya nsinya wa vutomi lowunga Paradiseni ya Xikwembu.</verse>
			<verse number="8">Tsalela ni ntsumi ya kereke ya le Smirna, uku: Marito ya lweyi wosungula ni lweyi wogamesa, lweyi afeke atlhela apfuka, hi lawa:</verse>
			<verse number="9">Nitiva maxangu ya wena ni vusiwana bza wena (kambe u xipfundzi), nitiva ni kusandziwa ka wena hi lava vativulaka Vayuda, na vangali vona, kambe na vali va Sinagoga ya Sathana.</verse>
			<verse number="10">Ungachavi lesvinga kusuhi ni kukutwisa kuvava. Vona, Diyavulosi alava kuhoxa van'wana va n'wina jele, lesvaku mitaringiwa, kutani mitava ni kuxaniseka loku kungataheta khume ra masiku. Vana lweyi atshembekaka kufika kufeni, kutani mina nitakunyika hari ya vutomi.</verse>
			<verse number="11">Lweyi anga ni tindleve aayingise lesvi Moya wusvibzelaka tikereke. Lweyi ahlulaka, angakala angavavisiwi hi rifu ra vumbirhi.</verse>
			<verse number="12">Tsalela ni ntsumi ya kereke ya le Pergamo, uku: Marito ya lweyi anga ni tlhari lerilotiweke hi matlhelo ha mambirhi, hi lawa:</verse>
			<verse number="13">Nitiva laha uyakeke kona, laha xiluvelo xa Sathana xinga kona, ukhome svitiya vitweni ra mina, nasvona awulandzulanga kupfumela ka wena ka mina, hambi masikwini ya kudlayiwa ka Antipasi, mboni ya mina leyotshembeka leyidlayiweke xikarhi ka n'wina, laha Sathana ayakeke kona.</verse>
			<verse number="14">Kambe, ku ni svilo svingali svingani lesvi univilelisaka hi svona: Hi lesvaku ku ni van'wana lava unga na vona kolaho, lavakhomeleleke jondzweni ya Balamu, lweyi akuceteleke Balaka kurhiya mintlhamu mahlweni ka Vaisrayele, lesvaku vaja svakuja sva timhamba lesvihumeseliweke svikwembu sva hava, vayendla ni vuwosvi.</verse>
			<verse number="15">Hi mukhuva wolowo na wena u ni van'wana lava valandzelaka jondzo ya Vanikolayiti.</verse>
			<verse number="16">Hundzuka ke! Loko ungahundzuki, nitahantla nikutela koseyo, nitalwa ni vanhu vakona hi tlhari ra nomo wa mina.</verse>
			<verse number="17">Lweyi anga ni tindleve, aayingise lesvi Moya wusvibzelaka tikereke. Lweyi angatahlula, nitamunyika kuja amana leyifihliweke; nasvona nitamunyika ribze lerobasa, leri vito lerimpsha ritsaliweke henhla ka rona, vito leri kungaliki na lweyi aritivaka handle ka lweyi anyikiwaka rona.</verse>
			<verse number="18">Tsalela ni ntsumi ya kereke ya le Tiyatira, uku: Marito ya N'wana wa Xikwembu, lweyi anga ni mahlo lawa mafanaka ni malangavi ya ndzilo, lweyi minkondzo ya yena yifanaka ni koporo leyipolichiweke, hi lawa:</verse>
			<verse number="19">Nitiva mintirho ya wena, rirhandzu ra wena ni kutshembeka ka wena, ni migingiriko ya wena, ni kutiyisela ka wena, ni lesvaku mintirho ya wena ya svosvi yitlula leyosungula.</verse>
			<verse number="20">Kambe ku ni lexi univilelisaka hi xona: Hi lesvaku utshika Jezabele, wansati lweyi ativulaka muprofeta, aya mahlweni ni mintirho ya yena, kasi ajondzisa ni kukanganyisa malandza ya mina kuyendla vuwosvi ni kuja svakuja lesvihumeseliweke svikwembu sva hava.</verse>
			<verse number="21">Nimunyikile nkarhi lesvaku ahundzuka, kambe wayala kuhundzuka atshika vuwosvi bza yena.</verse>
			<verse number="22">Vona, nitamuwisela sangwini ra mavabzi, kutani lavayendlaka vuwosvi na yena nitavavangela maxangu lamakulu, loko vangahundzuki vatshika kuyendla lesvi vasviyendlaka.</verse>
			<verse number="23">Nitadlaya vana va yena, kutani tikereke hinkwatu titativa lesvaku hi mina lweyi akambisisaka miyanakanyu ni timbilu. Kutani nitayavanyisa mun'wana ni mun'wana hi kuya hi mintirho ya n'wina.</verse>
			<verse number="24">Kambe n'wina ni van'wana va le Tiyatira, lavangafambiki mayelanu ni jondzo leyi, n'wina mingajondzangiki lesvi van'wana vasvivulaka svihundla sva kuyeta sva Sathana, nili ka n'wina: Anahamirhwexi ndzhwalu wun'wana.</verse>
			<verse number="25">Ntsena khomani svitiya ka lesvi minga na svona, kukondza nita.</verse>
			<verse number="26">Lweyi ahlulaka ni kuhlayisa mintirho ya mina kufikela makumu, nitamunyika matimba yofuma matiko,</verse>
			<verse number="27">kutani atamarisa hi nhonga ya nsimbi, amafayetela kukota timbita ta vumba,</verse>
			<verse number="28">kufana ni lesvi na mina hi xiviri ninyikiweke matimba ya kufuma hi Tatana wa mina. Kutani nitamunyika nyeleti ya mixo.</verse>
			<verse number="29">Lweyi anga ni tindleve aayingise lesvi Moya wusvibzelaka tikereke.</verse>
		</chapter>
		<chapter number="3">
			<verse number="1">“Tsalela ni ntsumi ya kereke ya le Sarda, uku: “‘Marito ya lweyi anga ni mimoya ya ntlhanu ni yimbirhi ya Xikwembu ni tinyeleti ta ntlhanu ni timbirhi, hi lawa: Nitiva mintirho ya wena: U ni vito ra lesvaku wahanya, kuve ufile.</verse>
			<verse number="2">Pfuka uhiteka, utiyisa lesvisaleke, lesvinga kusuhi ni kufa, hikuva anikumanga mintirho ya wena na yihetisekile mahlweni ka Xikwembu.</verse>
			<verse number="3">Svosvi-ke, tsundzuka lesvi usviyamukeleke ni kusvitwa; svihlayise, uva uhundzuka. Loko ungapfuki uhiteka, nitata kufana ni muyivi, kutani awungatawutiva nkarhi lowu ningatata ka wena ha wona.</verse>
			<verse number="4">Nasvona, wahasele ni mavito ya vanhu vangali vangani le Sarda, lava vanganyamisangiki sviyambalu sva vona. Kutani vatafamba na mina na vayambalile sva kubasa, hikuva svivalulamelile.</verse>
			<verse number="5">Lweyi angatahlula, atayambexiwa hi mukhuva wolowo, anyikiwa sviyambalu lesvobasa. Aningasusi vito ra yena bukwini ya vutomi, nitativisa vito rakona mahlweni ka Tatana wa mina ni le mahlweni ka tintsumi ta yena.</verse>
			<verse number="6">“‘Lweyi anga ni tindleve aayingise lesvi Moya wusvibzelaka tikereke.’</verse>
			<verse number="7">“Tsalela ni ntsumi ya kereke ya le Filadelfiya, uku: “‘Lweyi akwetsimeke, lweyi anga wa ntiyiso, lweyi atameleke khiya ra Davhida, lweyi apfulaka kungapfali munhu, lweyi apfalaka kungapfuli munhu, avula svosvo ali:</verse>
			<verse number="8">Nitiva mintirho ya wena. Vona, nivekile mahlweni ka wena xipfalu lexipfulekeke, lexi kungaliki na mun'we lweyi angakotaka kuxipfala. Nasvitiva lesvaku matimba ya wena i matsongo, kambe rito ra mina urihlayisile, ni vito ra mina awuriyalanga.</verse>
			<verse number="9">Vona, loko vali va ntlawa wa ka Sathana, vahembi lavativulaka Vayuda kuve ahi vona, nitayendla lesvaku vata, vatakhinsama mahlweni ka wena vakugandzela; vatativa lesvaku nikurhandzile.</verse>
			<verse number="10">Lesvi ungahlayisa rito ra mina ra lesvaku ufanela kutiyisela, na mina nitakusirhelela nkarhini wa ndzingo lowu wungatata misaveni hinkwayu, kutaringa vayaki va misava.</verse>
			<verse number="11">Nitata kungali khale. Hlayisa lesvi unga na svona, lesvaku kungavi na lweyi angatakutekela hari ya wena.</verse>
			<verse number="12">Lweyi angatahlula, nitamuyendla nsika leyikulu Tempeleni ya Xikwembu xa mina, kutani angakala angahumesiwi ka yona. Nitatsala henhla ka yena vito ra Xikwembu xa mina, ni Vito ra doropa ra Xikwembu xa mina, anga Yerusalema lwemumpsha leri rixikaka hi le tilweni rihuma ka Xikwembu xa mina; nitatsala ni vito lerimpsha ra mina henhla ka yena.</verse>
			<verse number="13">“‘Lweyi anga ni tindleve, aayingise lesvi Moya wusvibzelaka tikereke.’</verse>
			<verse number="14">“Tsalela ni ntsumi ya kereke ya le Lawudokiya, uku: “‘Marito ya lweyi anga Amen, mboni leyitshembekeke ya ntiyiso, masungulu ya lesvitumbuluxiweke hi Xikwembu, hi lawa:</verse>
			<verse number="15">Nitiva mintirho ya wena, ni lesvaku awutitimeli, nasvona awuhisi. Asvitayampsa loko awutitimela, kumbe uhisa.</verse>
			<verse number="16">Kambe lesvi ukufumelaka, ungahisiki, nasvona ungatitimeliki, nitakukampfula non'weni wa mina.</verse>
			<verse number="17">Uvula lesvaku ufuwile, nakona u mufuwi, awupfumali nchumu, kasi awusvitivi lesvaku u mutsandzeki ni muxaniseki ni xisiwana ni xifamahlo ni lesvaku awuyambalanga nchumu!</verse>
			<verse number="18">Loko svilitano, nakukhutaza lesvaku uxava ka mina golidi leyi yibasisiweke yiva yisasekisiwa hi ndzilo, lesvaku uva xipfundzi; xava ni sviyambalu svobasa lesvaku usviyambala, ufunengeta tingana ta vusveti bza wena lesvaku bzingavoneki; xava ni murhi wotota mahlo ya wena lesvaku utakota kuvona.</verse>
			<verse number="19">Nitshinya ni kukhatisa lava nivarhandzaka; hikolaho, tikarhate uhundzuka!</verse>
			<verse number="20">Vona, niyimile nyangweni, nagongondza. Loko munhu atwa rito ra mina apfula xipfalu, nitanghena kaya ka yena nija na yena, na yena ataja na mina.</verse>
			<verse number="21">Lweyi ahlulaka, nitamunyika kutshama na mina xiluvelweni xa mina, kukotisa lesvi na mina hi xiviri nihluleke, kutani nitshamaka ni Tatana wa mina xiluvelweni xa yena.</verse>
			<verse number="22">“‘Lweyi anga ni tindleve, aayingise lesvi Moya wusvibzelaka tikereke.’”</verse>
		</chapter>
		<chapter number="4">
			<verse number="1">Ndzhaku ka svosvo, nilangutile, kutani nivona xipfalu lexipfulekeke le tilweni. Kutani rito leri ningaritwa kusunguleni loko rivulavula na mina, na rifana ni mhalamhala, riyengeta riku: “Tlhantuka uta halenu, kutani nitakukomba lesvifanelaka kuhumelela ndzhaku ka lesvi.”</verse>
			<verse number="2">Hi nomo-lo nitala hi Moya, kutani nivona xiluvelo na xivekiwile tilweni. Akutshamile munhu xiluvelweni.</verse>
			<verse number="3">Lweyi aatshamile ka xona aalanguteka kufana ni ribze ra nkoka ra “xjaxpe” ni ra “sardoni”, kutani xiluvelo axirhendzeliwile hi nkwangulatilo lowu wulangutekaka kufana ni “exmeralda”.</verse>
			<verse number="4">Xiluvelo axirhendzeliwile hi sviluvelo svin'wana sva makume mambirhi ni mune, na kutshamile vakulukumba va makume mambirhi ni mune ka svona, lava avayambele sviyambalu lesvobasa, na vali ni tihari ta golidi tinhlokweni.</verse>
			<verse number="5">Xiluvelweni akuhuma kuhatimahatima ni kudzindza ka tilo; kutani mahlweni ka xiluvelo akupfurha ndzilo ka tivoni ta ntlhanu ni timbirhi, yinga mimoya ya ntlhanu ni yimbirhi ya Xikwembu.</verse>
			<verse number="6">Nakona mahlweni ka xiluvelo, akuli ni lesvifanaka ni lwandle ra nghilazi, rovangama tani hi “krixtali”. Xiluvelo axirhendzeliwile hi svivumbiwa lesvihanyaka sva mune, lesvi asvili ni mahlo lawa yotala mahlweni ni le ndzhaku.</verse>
			<verse number="7">Xivumbiwa xohanya lexosungula axifana ni nghonyama; xa vumbirhi axifana ni rhole; xa vunharhu axili ni nghohe yofana ni ya munhu; kutani xa vumune axifana ni gama lerihahaka.</verse>
			<verse number="8">Xivumbiwa xin'wana ni xin'wana xa lesvihanyaka sva mune, axili ni timpapa ta ntlhanu na rin'we letingatala hi mahlo hinkwaku, ndzeni ni le handle. Kutani asviyimbelela vusiku ni nhlekanhi na svingamiyeli, sviku: “Wakwetsima, wakwetsima, wakwetsima, lweyi anga Hosi Xikwembu xa matimba hinkwawu, lweyi aali kona, lweyi anga kona, lweyi angatata.”</verse>
			<verse number="9">Nkarhi wihi ni wihi loko svivumbiwa lesvihanyaka svili karhi sviyimbelela tinsimu totwalisa, ni kudzunisa, ni kukhensa lweyi atshameke xiluvelweni, anga lweyi ahanyaka hilaha kungaheliki,</verse>
			<verse number="10">vakulukumba lava va makume mambirhi ni mune avakhinsama mahlweni ka lweyi atshameke xiluvelweni, vagandzela yena lweyi ahanyaka hilaha kungaheliki, vahoxa tihari ta vona mahlweni ka xiluvelo, vayimbelela vaku:</verse>
			<verse number="11">“Svakufanela we Hosi, Xikwembu xa hina, kuyamukela kutwala, ni kudzunisiwa, ni matimba, hikuva hi wena Muyendli wa svilo hinkwasvu, kutani hi kurhandza ka wena svitumbulukile, svikuma kuhanya.”</verse>
		</chapter>
		<chapter number="5">
			<verse number="1">Kutani nivona buku vokweni ra xinene ra yena lweyi atshameke xiluvelweni; ayitsaliwile ndzeni ni le handle, yilemiwile hi mimfungu ya ntlhanu ni yimbirhi.</verse>
			<verse number="2">Nivona ni ntsumi leyi ya matimba, leyihuwelelaka i rito leritlakukeke yiku: “Xana i mani lweyi afanekeliwaka hi kunamula mimfungu, apfula buku ke?”</verse>
			<verse number="3">Kambe akuvanga na mun'we tilweni, hambi misaveni, kumbe hansi ka misava, lweyi akoteke kupfula buku alanguta ndzeni ka yona.</verse>
			<verse number="4">Kutani nirila hi xiviti hi mhaka ya lesvi kungapfumaleka ni mun'we lweyi afanekeliwaka hi kupfula buku kumbe kulanguta ndzeni ka yona.</verse>
			<verse number="5">Hi loko mun'we wa vakulukumba aku ka mina: “Ungarili. Vona, Nghonyama ya rixaka ra ka Yuda, Rimintsu ra Davhida, yihlulile, akuva yikota kupfula buku ni mimfungu ya rona ya ntlhanu ni yimbirhi.”</verse>
			<verse number="6">Kutani nivona Xinyempfana na xiyimile xiluvelweni, xirhendzeliwile hi svivumbiwa lesvihanyaka sva mune ni vakulukumba, na xona xili xikarhi. Xinyempfana axivoneka onge hi loko xitshama xidlayiwa; axili ni timhondzo ta ntlhanu ni timbirhi, ni mahlo ya ntlhanu ni mambirhi, lawa manga mimoya ya ntlhanu ni yimbirhi ya Xikwembu leyirhumeliweke misaveni hinkwayu.</verse>
			<verse number="7">Xinyempfana lexi, xiya xiyateka buku leyi ayili vokweni ra xinene ra lweyi atshameke xiluvelweni.</verse>
			<verse number="8">Loko xitekile buku, svivumbiwa lesvihanyaka sva mune ni vakulukumba va makume mambirhi ni mune vakhinsama mahlweni ka Xinyempfana. Mun'wana ni mun'wana wa vona aali ni harpa, ni mindzheko ya golidi leyitaleke hi b'aso ronun'hwela, yinga mikhongelo ya vakwetsimi.</verse>
			<verse number="9">Vayimbelela risimu lerimpsha vaku: “Afanekeliwa hi kuteka buku ni kupfula mimfungu ya yona, hikuva aadlayiwile, kutani hi ngati ya yena, axavile vanhu avaxavela Xikwembu, vahuma tinxakeni hinkwatu, na vali va tindzimi hinkwatu ni svib'ongo hinkwasvu ni va matiko hinkwawu.”</verse>
			<verse number="10">“Avayendlile tiko, ni kuva vaprista lavatirhelaka Xikwembu xa hina, kutani vatafuma misaveni.”</verse>
			<verse number="11">Hi loko nilanguta, kutani nitwa rito ra tintsumi letotala, ta magidigidi, tirhendzele xiluvelo ni svivumbiwa lesvihanyaka sva mune ni vakulukumba.</verse>
			<verse number="12">Atihuwelela hi rito leritlakukeke tiku: “Xinyempfana lexitshamaka xidlayiwa, xafaneliwa hi kunyikiwa matimba ni vuhosi ni vutlhari ni ntamu ni kudzuneka ni kutwala, ni kukhensiwa.”</verse>
			<verse number="13">Kutani nitwa svivumbiwa lesvinga tilweni ni la misaveni ni le hansi ka misava ni le lwandle, svinga svivumbiwa hinkwasvu sva ntumbuluku hinkwawu, svili karhi svikhensa sviku: “Ka lweyi atshameke xiluvelweni ni le ka Xinyempfana, akuve kukhensiwa ni kudzuneka ni kutwala ni matimba, hilaha kungaheliki.”</verse>
			<verse number="14">Svivumbiwa lesvihanyaka sva mune svihlamula sviku: “Amen!” Kutani vakulukumba vakhinsama vagandzela.</verse>
		</chapter>
		<chapter number="6">
			<verse number="1">Kutani nivona Xinyempfana loko xili karhi xipfula mfungu wosungula ka leyi ya ntlhanu ni yimbirhi, kutani nitwa xin'we ka svivumbiwa lesvihanyaka sva mune xivula hi rito leridzindzaka kufana ni tilo, xiku: “Tana!”</verse>
			<verse number="2">Nilanguta, kutani nivona hanchi lerobasa. Lweyi agadeke rona aakhomile vurha, anyikiwile ni hari ya vuhosi, ahuma kukota nhenha leyiyaka kuhluleni.</verse>
			<verse number="3">Loko Xinyempfana xipfulile mfungu wa vumbirhi, nitwa xivumbiwa lexihanyaka xa vumbirhi xiku: “Tana!”</verse>
			<verse number="4">Kutani hanchi rin'wana rihuma. Arili ropshuka; mugadi wa rona aanyikiwile matimba yopfuxa tinyimpi misaveni, lesvaku vanhu vadlayana; aanyikiwile ni ripanga lerikulu.</verse>
			<verse number="5">Loko Xinyempfana xipfulile mfungu wa vunharhu, nitwa xivumbiwa lexihanyaka xa vunharhu xiku: “Tana!” Nilanguta, kutani nivona hanchi ra ntima. Mugadi wa rona aatamele xikalu xa kupima vokweni ra yena.</verse>
			<verse number="6">Kutani nitwa xofana ni rito lerihumaka ka svivumbiwa lesvihanyaka sva mune, riku: “Mpimo wa trigu utaxaviwa hi denari rin'we ntsena; ni mimpimo yinharhu ya maxalana yitaxaviwa hi denari rin'we ntsena; kambe ungawonhi mafurha ya maolivha ni vhinyu.”</verse>
			<verse number="7">Loko Xinyempfana xipfulile mfungu wa vumune, nitwa xivumbiwa lexihanyaka xa vumune xiku: “Tana!”</verse>
			<verse number="8">Nilanguta, kutani nivona hanchi ra halandi. Mugadi wa rona aavuliwa “Rifu” ni lweyi vange i “Tihele” aamulandzelela. Avanyikiwile matimba henhla ka sva xikhemu xin'we xa vumune xa misava, kusvidlaya hi tlhari ni jandza ni ntungu ni hi sviharhi sva nhova.</verse>
			<verse number="9">Loko Xinyempfana xipfulile mfungu wa vuntlhanu, nivona hansi ka alitari mimoya ya lava avadlayiwile hi mhaka ya kutwalisa Rito ra Xikwembu ni hikolaho ka kuveka vumboni bza vona.</verse>
			<verse number="10">Avahuwelela hi rito leritlakukeke vaku: “Wena Hosi ya matimba hinkwawu, wena wokwetsima, wa ntiyiso, svahatateka nkarhi muni kufika laha ungatalondza ni kuyavanyisa vayaki va misava hi mhaka ya ngati ya hina xana?”</verse>
			<verse number="11">Kutani mun'wana ni mun'wana wa vona anyikiwa xiyambalu xoleha lexobasa; vabzeliwa kuya mahlweni ni kuhumula nkarhinyana kambe, kukondza kuhetiseka ntsengo wa malandzakulobze ni vamakwavu, lava vangatadlawa kufana na vona.</verse>
			<verse number="12">Kutani nilanguta loko Xinyempfana xipfula mfungu wa vuntlhanu ni wun'we. Kuva ni kutsekatseka lokukulu ka misava; jambu rihundzuka ra ntima, rifana ni saka rokhwaxa, n'weti wuhundzuka wopshuka kufana ni ngati.</verse>
			<verse number="13">Tinyeleti ta tilo tiwela misaveni tifana ni makuwa ya mambisi loko majujiwa hi moya wa matimba lowu wuhlakahlaka nkuwa wakona.</verse>
			<verse number="14">Kutani tilo risusiwa kufana ni buku loko risongiwa. Loko risongiwile tintshava hinkwatu ni svihlale hinkwasvu svisusiwa tindhawini ta svona.</verse>
			<verse number="15">Hi loko tihosi ta misava ni tindhuna ni vafambisi vatinyimpi ni vafumi ni vanhu va matimba, ni lavan'wana hinkwavu, svikarawa kumbe lavatshunxekeke, vatumbela timhakweni ni le hansi ka maribze ya tintshava.</verse>
			<verse number="16">Vabzela tintshava ni maribze vaku: “Hiweleni henhla, mihifunengeta lesvaku lweyi atshameke xiluvelweni atakala angahivoni, ni vukarhi bza Xinyempfana bzitakala bzingahifikeli.</verse>
			<verse number="17">Hikuva siku lerikulu ra vukarhi bza vona rifikile, kutani i mani lweyi angaritiyelaka xana?”</verse>
		</chapter>
		<chapter number="7">
			<verse number="1">Ndzhaku ka svosvo nivona mune wa tintsumi na tiyimile makhoneni ya mune ya misava, na tisivela mimoya ya mune ya misava, lesvaku ni wun'we wa yona wungahungi misaveni, kumbe lwandle, kumbe nsinyeni ni wun'we.</verse>
			<verse number="2">Kutani nivona ntsumi yin'wana yitlhantuka hi tlhelo ra vuxa na yitamele mfungu wa Xikwembu lexi xihanyaka. Yivitana, hi rito leritlakukeke, tintsumi leti ta mune leti Xikwembu xitinyikeke matimba yowonha misava ni lwandle.</verse>
			<verse number="3">Ntsumi yiku: “Mingawonheni misava, kumbe lwandle, kumbe minsinya, kukondza hiheta kufunga mimombo ya malandza ya Xikwembu xa hina.”</verse>
			<verse number="4">Kutani nitwa ntsengo wa lavafungiweke: Avaringana dzana ni mune wa makume ni mune wa makhulu (144 000), wa vafungiwa lavahumaka tinyimbeni hinkwatu ta Vaisrayele.</verse>
			<verse number="5">Rixaka ra ka Yuda, lavafungiweke avaringana khume wa makhulu ni makhulu mambirhi (12 000); rixaka ra ka Rubeni avaringana khume wa makhulu ni makhulu mambirhi (12 000); rixaka ra ka Gadi, khume wa makhulu ni makhulu mambirhi (12 000);</verse>
			<verse number="6">rixaka ra ka Asere, khume wa makhulu ni makhulu mambirhi (12 000); rixaka ra ka Neftali, khume wa makhulu ni makhulu mambirhi (12 000); va ka Manase, khume wa makhulu ni makhulu mambirhi (12 000);</verse>
			<verse number="7">va ka Simiyoni, khume wa makhulu ni makhulu mambirhi (12 000); va ka Levhi, khume wa makhulu ni makhulu mambirhi (12 000); va ka Isakara, khume wa makhulu ni makhulu mambirhi (12 000);</verse>
			<verse number="8">va ka Zabuloni, khume wa makhulu ni makhulu mambirhi (12 000); va ka Yosefa, khume wa makhulu ni makhulu mambirhi (12 000); na vona va nyimba yaka Benjamini lavafungiweke, avaringana khume wa makhulu ni makhulu mambirhi (12 000).</verse>
			<verse number="9">Ndzhaku ka svosvo, nilanguta, kutani nivona xitshungu lexikulu xa vanhu. Akungali na munhu lweyi akotaka kuvakonta. Avahuma matikweni hinkwawu, ni le tinxakeni hinkwatu, na vali va svib'ongo hinkwasvu ni va tindzimi hinkwatu. Avayimile mahlweni ka xiluvelo ni le mahlweni ka Xinyempfana na vayambale sviyambalu svoleha lesvobasa, na vatamele mincindzu mavokweni ya vona.</verse>
			<verse number="10">Avahuwelela hi rito leritlakukeke vaku: “Kuponisiwa kuhuma ka Xikwembu xa hina lexitshameke xiluvelweni, ni le ka Xinyempfana!”</verse>
			<verse number="11">Kutani tintsumi hinkwatu tiyima na tirhendzele xiluvelo ni vakulukumba ni svivumbiwa lesvihanyaka sva mune, tikhinsama tikorhama mahlweni ka xiluvelo, tigandzela Xikwembu,</verse>
			<verse number="12">tiku: “Amen! Kuvongiwa, ni kutwala, ni vutlhari, ni kukhensiwa, ni kudzuneka, ni matimba, ni ntamu, asvive ka Xikwembu xa hina, hilaha kungaheliki! Amen.”</verse>
			<verse number="13">Kutani mun'we wa vakulukumba anivutisa aku: “I vamani lava vayambaleke sviyambalu svoleha svakubasa xana? Nakona vahuma kwihi ke?”</verse>
			<verse number="14">Niku ka yena: “Svotiviwa hi wena, Hosi yanga.” Hi loko aku ka mina: “Lava, hi lava vataka hi le kuxanisekeni lokukulu; vahlampseke sviyambalu sva vona, vasvibasisa sviva ni muhlovo wa ku svibasa hi ngati ya Xinyempfana.”</verse>
			<verse number="15">“Hikolaho, va le mahlweni ka xiluvelo xa Xikwembu, vaxitirhela vusiku ni nhlekanhi atempeleni ya xona. Kutani lweyi atshameke xitshan'wini xa vuhosi, atayanamisa tabernakele ya yena ava kusuhi na vona avasirhelela.</verse>
			<verse number="16">Avangahatwi ndlala kumbe torha, avangahahisiwi hi jambu hambi hi mumu,</verse>
			<verse number="17">hikuva Xinyempfana lexinga Xitshan'wini xa Vuhosi xitava murisi wa vona; xitavayisa svihlobzeni sva mati ya vutomi, kutani Xikwembu xitasula minhloti hinkwayu ka mahlo ya vona.”</verse>
		</chapter>
		<chapter number="8">
			<verse number="1">Loko Xinyempfana xipfulile mfungu wa vuntlhanu ni yimbirhi, kumiyeliwa kuku zwee, letilweni, hi nkarhi lowulavaka kuringana hamfu ya wora.</verse>
			<verse number="2">Hi loko nivona tintsumi ta ntlhanu ni timbirhi letiyimeke mahlweni ka Xikwembu, tinyikiwa timhalamhala ta ntlhanu ni timbirhi.</verse>
			<verse number="3">Kutani ntsumi yin'wana yita yitayima kusuhi ni alitari, na yili ni ximbitana xa golidi; yinyikiwa b'aso rinyingi ronun'hwela, lesvaku yirihumesa svin'we ni svikhongelo hinkwasvu sva vakwetsimi, henhla ka alitari ya golidi leringa mahlweni ka Xitshamu xa Vuhosi.</verse>
			<verse number="4">Musi wa b'aso ronun'hwela wutuvika wuya henhla svin'we ni svikhongelo sva vakwetsimi, kusukela vokweni ra ntsumi kuyafika mahlweni ka Xikwembu.</verse>
			<verse number="5">Kutani ntsumi yiteka ximbitana xakona yixitata hi ndzilo lowuhumaka alitarini, kutani yixihoxa misaveni. Hi loko kuva ni kudzindza ka tilo, ni marito, ni kuhatimahatima, ni kutsekatseka ka misava.</verse>
			<verse number="6">Kutani tintsumi leta ntlhanu ni timbirhi leti atili ni timhalamhala ta ntlhanu ni timbirhi, titilungisela kutichaya.</verse>
			<verse number="7">Ntsumi yosungula yiba mhalamhala ya yona, kutani kuva ni marhalana ni ndzilo, na svipatsiwe ni ngati, sviwela misaveni; xikhemu xin'we ka svinharhu xa misava xipsha, ni xa vunharhu xa minsinya xipsha, ni bzanyi hinkwabzu bza rihlaza bzipsha.</verse>
			<verse number="8">Ntsumi ya vumbirhi yiba mhalamhala ya yona, kutani xilo xokarhi lexifanaka ni ntshava leyikulu leyipfurhaka ndzilo, xihoxiwa lwandle. Kutani xikhemu xin'we xa vunharhu xa lwandle xihundzuka ngati.</verse>
			<verse number="9">Kufa xikhemu xin'we xa vunharhu xa svivumbiwa lesvihanyaka sva le lwandle, kuwonheka ni xa vunharhu xa tingalawa.</verse>
			<verse number="10">Ntsumi ya vunharhu yiba mhalamhala ya yona, kutani nyeleti leyikulu yiwa hi le tilweni yivuvumela kufana ni xisa xa ndzilo, yiwela henhla ka xikhemu xin'we xa vunharhu xa milambu, ni le svihlobzeni sva mati.</verse>
			<verse number="11">Vito ra nyeleti yakona avaku i “Manono”, kutani xikhemu xin'we xa vunharhu xa mati xihundzuka manono, kutani vanhu lavotala vafa hi mati wolawo, hikuva amahundzukile lawa mabavaka svinene.</verse>
			<verse number="12">Ntsumi ya vumune yiba mhalamhala ya yona, kutani xikhemu xin'we xa vunharhu xa jambu xitimeka, ni xa vunharhu xa n'weti, ni xa vunharhu xa tinyeleti, lesvaku xikhemu xin'we xa vunharhu xa kuvonakala ka svona xihundzuka xa ntima. Xikhemu xin'we xa vunharhu xa nhlekanhi xingahavoningi, sviva tano ni xa vunharhu xa vusiku.</verse>
			<verse number="13">Loko nilanguta, nivona ni kutwa gama rihaha na riyimba hi rito leritlakukeke tilweni, riku: “Yowee! Yowee! Yowee ka vayaki va misava, loko timhalamhala letin'wana titachayiwa hi tintsumi letinharhu leti tahasaleke.”</verse>
		</chapter>
		<chapter number="9">
			<verse number="1">Ntsumi ya vuntlhanu yiba mhalamhala ya yona, kutani nivona nyeleti leyiweke hi le tilweni yiwela misaveni. Yinyikiwa khiya ra nomo wa khele royenta svinene rokala makumu,</verse>
			<verse number="2">kutani yipfula nomo wa khele rakona, kuhuma musi lowufanaka ni wa xihogo lexikulu xa ndzilo. Jambu ni mpfhuka svisiviwa hi musi lowutuvikaka hi le non'weni wa khele.</verse>
			<verse number="3">Kutani kuhuma tinjiya hi le ximusini tita misaveni, na tinyikiwile matimba yofana ni ya svipame sva laha misaveni.</verse>
			<verse number="4">Tibzeliwile lesvaku tingawonhi bzanyi bza laha misaveni, hambi xihi na xihi lexi xinga xa rihlaza, kumbe nsinya wihi na wihi, kambe tifanela kuyela vanhu lavangaliki ni mfungu wa Xikwembu mimombzeni ya vona.</verse>
			<verse number="5">Tipfumeleliwe kuvaxanisa hi kuvaluma ntlhanu wa tihweti, kambe tingavadlayi, kufehla ka vuhlungu bzakona bzifana ni kufehla ka xipame loko xiluma munhu.</verse>
			<verse number="6">Masikwini walawo vanhu vatalava rifu, kambe avangarikumi; vatanavela kufa, kambe rifu ritavabaleka ritsutsuma rivasiya.</verse>
			<verse number="7">Tinjiya takona ativonaka na tifana ni mahanchi lawa malungiseliweke kuya nyimpini. Tinhlokweni ta tona akuli ni svofana ni tihari, tivoneka tonge i ta golidi; xivumbeko xa nghohe ya tona axifana ni nghohe ya munhu.</verse>
			<verse number="8">Misisi ya tona ayifana ni misisi ya vavasati, kasi matinyo ya tona amafana ni matinyo ya nghonyama.</verse>
			<verse number="9">Atili ni lesvifanaka ni svisirhelelo sva nsimbi svifuveni sva tona, kutani mpfumawulu wa timpapa ta tona awufana ni mpfumawulu wa tin'qolo letotala ta mahanchi letitsutsumelaka nyimpini.</verse>
			<verse number="10">Mincila ya tinjiya ayifana ni ya svipame na yili ni mindzhombo, kutani matimba ya tona, lawa amali mincileni ya tinjiya, amali ya kuvavisa vanhu hi ntlhanu wa tihweti.</verse>
			<verse number="11">Atili ni hosi leyi yitifumaka, yinga ntsumi ya khele leri royenta svinene rokala makumu; vito ra yona hi Xiheberu i Abadoni, hi Xigirika vaku i Apoliyoni.</verse>
			<verse number="12">Kuhundzile khombo rosungula, kambe vonani, kahata ra vumbirhi.</verse>
			<verse number="13">Kutani ntsumi ya vuntlhanu ni yin'we yiba mhalamhala ya yona. Nitwa rito lerihumaka hi le timhondzweni ta mune ta alitari ya golidi leringa mahlweni ka Xikwembu.</verse>
			<verse number="14">Yibzela ntsumi ya vuntlhanu ni yin'we leyinga ni mhalamhala, yiku: “Tshunxa tintsumi leti ta mune letibohiweke nambzeni lowukulu wa Ewufrata!”</verse>
			<verse number="15">Kutani tintsumi leti ta mune leti atitilulamiselile na tirindzela nkarhi ni siku ni hweti ni lembe, titshunxiwa lesvaku tidlaya xikhemu xin'we xa vunharhu xa vanhu va misava.</verse>
			<verse number="16">Ntsengo wa mab'uthu lawa amagadile mahanchi awuringana madzana mambirhi ya magidi (200 000 000); ntsengo wakona niwutwile hi tindleve.</verse>
			<verse number="17">Hi svona lesvi ningasvivonisa xisvona sva mahanchi, ka xivono xa mina: Vagadi va wona avayambale svisirhelelo svifuveni lesvi asvifana ni ndzilo hi kupshuka, svili sva rihlaza kukota “xjasinto” ni xivavula. Tinhloko ta mahanchi atifana ni ta tinghonyama; milon'weni ya tona akuhuma ndzilo ni musi ni xivavula.</verse>
			<verse number="18">Xiyenge xin'we xa vunharhu xa vanhu xidlayiwa hi mintungu leyi yinharhu; xidlayiwa hi ndzilo ni musi ni xivavula, svinga lesvi asvihuma milon'weni ya mahanchi.</verse>
			<verse number="19">Matimba ya mahanchi amali milon'weni ya wona ni le mincileni ya wona, hikuva mincila yoleyo ayifana ni tinyoka, yili ni tinhloko, kutani mahanchi amakota kuluma hi yona.</verse>
			<verse number="20">Vanhu hinkwavu lavangapona kudlayiwa hi mintungu leyi, avafularhelanga lesviyendliweke hi mavoko ya vona: Avatshikanga kugandzela madimoni ni svikwembu sva hava sva golidi ni sva silivhere ni sva koporo ni sva maribze ni sva mintsandza, lesvingavoniki, svingatwiki, hambi kuli kufamba svingafambiki.</verse>
			<verse number="21">Avahundzukanga ka vudlayi, hambi ka vuloyi bza vona, hambi ka vuwosvi hambi ka vuyivi bza vona.</verse>
		</chapter>
		<chapter number="10">
			<verse number="1">Kutani nivona ntsumi yin'wana ya matimba yixika hi le tilweni na yiyambale refu, yili ni nkwangulatilo henhla ka nhloko ya yona; nghohe ya yona ayifana ni jambu, milenge ya yona ayifana ni timhandze ta ndzilo.</verse>
			<verse number="2">Vokweni ra yona ayili ni xibukwana lexipfuliweke. Kutani yiveka nenge wa yona wa xinene ka lwandle, lowu wa ximantsi yiwuveka laha ka misava,</verse>
			<verse number="3">yihuwelela hi rito leritlakukeke kufana ni loko nghonyama yibonga. Loko yihuwelelile, kutwakala kudzindza ka matilo ka ntlhanu ni ka mbirhi.</verse>
			<verse number="4">Kuteloko matilo ya ntlhanu ni mambirhi madzindzile, ni tilulamisela kutsala, kambe nitwa rito lerihumaka tilweni riku: “Pfala hi mfungu lesvivuliweke hi kudzindza ka svingwalangwandza lesvi sva ntlhanu ni svimbirhi, kambe ungasvitsali.”</verse>
			<verse number="5">Kutani ntsumi leyi niyivoneke na yiyimile lwandle ni ka misava, yitlakusela voko ra yona ra xinene tilweni,</verse>
			<verse number="6">yihlambanya hi vito ra Lweyi ahanyaka hilaha kungaheliki, lweyi atumbuluxeke tilo ni lesvinga ka rona, ni misava ni lesvinga ka yona, ni lwandle ni lesvinga ka rona, kutani ntsumi yiku: “Akungahavi na kuhlwela,</verse>
			<verse number="7">kambe masikwini ya rito ra ntsumi ya vuntlhanu ni timbirhi, loko yitachaya mhalamhala, xihundla xa Xikwembu lexi axifihliwile, lexi xixibzeleke vaprofeta, malandza ya xona, xitahetiseka.”</verse>
			<verse number="8">Kutani rito leri niritweke rihuma tilweni, ritlhela rivulavula na mina riku: “Famba uyateka buku leyipfuliweke, vokweni ra ntsumi leyiyimeke lwandle ni laha misaveni.”</verse>
			<verse number="9">Hi loko niya ka ntsumi niyakombela lesvaku yininyika xibukwana lexinga vokweni ra yona. Ntsumi yiku ka mina: “Xiteke uxija; khwirini ra wena xitabava, kambe non'weni xitatsokombela kufana ni vulombe.”</verse>
			<verse number="10">Hi loko niteka xibukwana vokweni ra ntsumi, nixija. Axitsokombela kufana ni vulombe non'weni, kambe loko nixijile, nitwa kubava khwirini ra mina.</verse>
			<verse number="11">Kutani yinibzela lesvinge: “Wahafaneliwa hi kuyaprofeta kambe ka vanhu va svib'ongo svohambanahambana, ni vamatiko layotala, ni va tindzimi tohambanahambana, ni ka tihosi letotala.”</verse>
		</chapter>
		<chapter number="11">
			<verse number="1">Kutani ninyikiwa rihlanga ropima ha rona, rofana ni nhonga, nibzeliwa marito lawa mange: “Pfuka upima Tempele ya Xikwembu ni alitari ni ntsengo wa lavagandzelaka kona.</verse>
			<verse number="2">Kambe ungapimi rithangu ra Tempele ra le handle, ritshike, hikuva rinyikiwile vamatiko, kutani vatakandziyela doropa lerokwetsima hi xipimo xoringana tihweti ta mune wa makume ni timbirhi.</verse>
			<verse number="3">Nitanyika timboni ta mina ta timbirhi matimba, kutani titaprofeta hi xipimo xa khulu ni madzana mambirhi ni ntlhanu wa makume ni rin'we (1260) wa masiku, na tiyambale sviyambalu sva masaka.”</verse>
			<verse number="4">Timboni leti i minsinya yimbirhi ya maolivha ni svitlhomativoni svimbirhi, lesvi svinga mahlweni ka Hosi ya misava.</verse>
			<verse number="5">Loko munhu aringeta kuvayendla svobiha, kutahuma ndzilo hi le milon'weni ya vona, wuhelisa valala va vona; hi mukhuva wolowo mani na mani lweyi angataringeta kuvayendla svobiha, afanela kudlayiwa.</verse>
			<verse number="6">Lava va ni matimba yopfala tilo lesvaku mpfula yingani, masikwini ya kuprofeta ka vona; nasvona va ni matimba henhla ka mati kumahundzula mayendla ngati; vanyikiwile ni matimba ya kuba misava hi mintungu ya tinxakaxaka, makhambi lawa vamalavaka.</verse>
			<verse number="7">Loko vaheta kuvula vumboni bza vona, xivandzana lexihumaka hi le kheleni leroyenta svinene rokala makumu, xitalwa na vona, xivahlula, xiva xivadlaya.</verse>
			<verse number="8">Kutani mintsumbu ya vona yiku chanjala ntsendzeleni wa doropa lerikulu, laha Hosi ya vona yingavambiwa kona xihambanwini, doropa leri loko vafanisa vange, i Sodoma ni Gibita.</verse>
			<verse number="9">Kuhundze masiku manharhu ni hamfu na mintsumbu leyi yili karhi yihlaleliwa hi vanhu va svib'ongo lesvotala, va tinxaka ni tindzimi letotala, lavahumaka matikweni lawa yotala, kutani vangapfumeli lesvaku mintsumbu leyi yilahliwa sirheni.</verse>
			<verse number="10">Lava vayakeke misaveni vatatsaka hi kudlayiwa ka vona, vacina, vanyikana ni svihiwa, hikuva vaprofeta lava vambirhi avaxanisile svinene vayaki va misava.</verse>
			<verse number="11">Kambe ndzhaku ka masiku lawo ya manharhu ni hamfu, amoya wa vutomi lowuhumaka hi le ka Xikwembu, wunghenile ka vona, kutani vasuka vayima hi milenge ya vona. Hinkwavu lava vavavoneke vakhomiwa hi kuchava lokukulu.</verse>
			<verse number="12">Kutani vatwa rito leritlakukeke na rihuma tilweni rivabzela lesvi: “Tlhantukani mita halenu!” Hi loko vatlhantukela tilweni hi refu, na valala va vona vali karhi vavavona.</verse>
			<verse number="13">Hi nkarhi wolowo kuva ni kutsekatseka lokukulu ka misava, kutani xikhemu xin'we xa vukhume xa doropa xihirimuka, kufa vanhu va ntlhanu wa makhulu ni makhulu mambirhi (7 000) na vadlawa hi kutsekatseka loku. Lava vasaleke vakhomiwa hi kuchava lokukulu, kutani vadzunisa Xikwembu xa le tilweni.</verse>
			<verse number="14">Kuhundzile yowee wa vumbirhi. Kambe vonani, yowee wa vunharhu wata kungali kangani.</verse>
			<verse number="15">Hi loko ntsumi ya vuntlhanu ni timbirhi yiba mhalamhala ya yona, kutani kutwakala marito lamatlakukeke ya le tilweni maku: “Matimba ya mimfumu ya misava, svosvi manyikiwile Hosi ya hina na Kriste wa yona, kutani atafuma hilaha kungaheliki.”</verse>
			<verse number="16">Kutani vakulukumba va makume mambirhi ni mune lava vatshameke sviluvelweni sva vona mahlweni ka Xikwembu, vakhinsama vakorhamisa tinhloko, vagandzela Xikwembu,</verse>
			<verse number="17">vaku: “We Hosi, Xikwembu xa matimba hinkwawu, wena lweyi anga kona, lweyi aali kona, hakukhensa, hikuva utirhisile matimba lamakulu ya wena, kutani svosvi usungulile kufuma.</verse>
			<verse number="18">Matiko ya misava mahlundzuka svinene, kambe siku ra vukarhi bza wena rifikile; i nkarhi wa kuyavanyisa lavafeke. I nkarhi wa kunyika hakelo ka vaprofeta, malandza ya wena, ni ka vahlawuliwa va wena hinkwawu, ni ka hinkwavu lava vakuchavaka, lavakulu ni lavatsongo. I nkarhi wa kuhelisa lavahahlulaka misava.”</verse>
			<verse number="19">Hi loko kupfuliwa Tempele ya Xikwembu leyinga tilweni, kutani Areka ya Ntwananu yivonaka Tempeleni leyi ya xona. Kutani kuva ni kuhatimahatima, ni kudzindza ka tilo, kutwakala ka marito, misava yitsekatseka, kuwa ni marhalana lamakulu.</verse>
		</chapter>
		<chapter number="12">
			<verse number="1">Kutani kuhumelela singita lerikulu tilweni, ra wansati lweyi ayambaleke jambu, n'weti ayili hansi ka minkondzo ya yena, aali ni hari nhlokweni ya yena, ya tinyeleti ta khume ni timbirhi.</verse>
			<verse number="2">Yena aalun'wa, ali kusuhi ni kuveleka, kutani aba nyandha hi kutwa kuvava ka kulun'wa ka kuveleka.</verse>
			<verse number="3">Kuhumelela singita rin'wana tilweni ra dragona lerikulu ropshuka, ra tinhloko ta ntlhanu ni timbirhi ni timhondzo ta khume, ni hari ya vuhosi henhla ka nhloko yin'wana ni yin'wana ya yona.</verse>
			<verse number="4">Ncila wa rona dragona wuhawula xikhemu xin'we xa vunharhu xa tinyeleti ta le mpfhukeni, wuticukumetela misaveni. Kutani dragona riyayima mahlweni ka wansati lweyi aali kusuhi ni kuveleka, lesvaku ritatekela kuminta n'wana loko ahakuvelekiwa.</verse>
			<verse number="5">Wansati aveleka n'wana wa mufana, lweyi angatafuma matiko hinkwawu hi nhonga ya nsimbi. Kambe n'wana awutliwa, ayisiwa henhla ka Xikwembu ni le Xitshan'wini xa Vuhosi.</verse>
			<verse number="6">Kutani wansati ayatumbela mananga, laha Xikwembu ximulungiseleke ndhawu kona, laha angatahlayisiwa aphameliwa kona, hi masiku lawa maringanaka khulu ni madzana mambirhi ni ntlhanu wa makume ni rin'we (1260).</verse>
			<verse number="7">Kutani kupfuka nyimpi tilweni, ya Mikayele ni tintsumi ta yena loko valwa ni dragona; na rona dragona rilwa na rili ni tintsumi ta rona.</verse>
			<verse number="8">Kambe dragona rihluliwa, ringahapfumeleliwi kutshama tilweni, rona ni tintsumi ta rona.</verse>
			<verse number="9">Hi loko dragona lerikulu ricukumetiwa riyawela hansi, rona nyoka ya khale leyivuliwaka Diyavulosi kumbe Sathana, Mukanganyisi wa misava hinkwayu; ricukumetiwa riyawela hansi misaveni, tintsumi ta rona na tona ticukumetiwa kun'we na rona.</verse>
			<verse number="10">Kutani nitwa rito leritlakukeke tilweni riku: “Svosvi, kuhlayiseka ka Xikwembu xa hina ni matimba ya xona, ni Mfumu wa xona, ni vuhosi bza Kriste wa xona, svifikile, hikuva lweyi ahehlaka vamakwerhu, muhehli lweyi avamangalelaka vusiku ni nhlekanhi mahlweni ka Xikwembu xa hina, acukumetiwile ayawela hansi.</verse>
			<verse number="11">Vamakwerhu vamuhlulile hi ngati ya Xinyempfana, ni vumboni lebzi vabzihumeseke, kutani avarhandzanga vutomi bza vona kuyafika kufeni.</verse>
			<verse number="12">Hikolaho, tsakani n'wina matilo, na n'wina lavayakeke ka wona; kambe yowee, n'wina vayaki va misava ni va lwandle, hikuva Diyavulosi axikele ka n'wina; akarihile ngopfu hi kutiva lesvaku nkarhi wa yena wukomile.”</verse>
			<verse number="13">Loko dragona rivona lesvaku ricukumetiwile riyawela hansi misaveni, rihlongolisa wansati lweyi angaveleka n'wana wamufana.</verse>
			<verse number="14">Kambe wansati anyikiwa timpapa timbirhi ta gama lerikulu lesvaku ahahela mananga, kuyatumbela kona, ndhawini leyi angatahlayisiwa aphameliwa ka yona hi xipimo xa nkarhi, ni minkarhi, ni hamfu ya nkarhi kule ni nyoka.</verse>
			<verse number="15">Hi loko dragona rihlanta mati hi nomo wa rona, mafana ni nambu hi kutala, malandza wansati lesvaku mamukoka.</verse>
			<verse number="16">Kambe misava yilamulela wansati hi kuyahlamisa nomo wa yona, yiminta nambu lowu dragona riwuhlanteke hi nomo wa rona.</verse>
			<verse number="17">Dragona rikariha svinene hikolaho ka wansati lweyi, risuka riyalwa ni va rixaka ra yena lavasaleke, lavahlayisaka milawu ya Xikwembu ni kuveka vumboni bza Yesu.</verse>
			<verse number="18">Kutani riyayima ribuweni ra lwandle.</verse>
		</chapter>
		<chapter number="13">
			<verse number="1">Kutani nivona xivandzana na xihuma hi le lwandle. Axili ni khume ra timhondzo ni tinhloko ta ntlhanu ni timbirhi, ni hari ya vuhosi rimhondzweni rin'wana ni rin'wana ra xona, ni vito lerisandzaka Xikwembu na ritsaliwile tinhlokweni ta xona.</verse>
			<verse number="2">Xivandzana lexi nixivoneke, axifana ni yingwe, milenge ya xona ayifana ni ya berhe ni nomo wa xona awufana ni nomo wa nghonyama. Kutani dragona rinyika ntamu wa rona ka xivandzana lexi, nasvona riva rinyikela ni xiluvelo xa rona ni matimba lamakulu.</verse>
			<verse number="3">Yi'nwe ka tinhloko ta xivandzana yivoneka na yili ni muzoko lowuyisaka kufeni, kambe muzoko wakona wuhola, kutani misava hinkwayu yilandza xivandzana lexi, yixihlamala.</verse>
			<verse number="4">Vanhu vagandzela dragona hikuva rinyikile xivandzana matimba ya rona, vagandzela xivandzana vaku: “Lweyi afanaka ni xivandzana i mani, nasvona, xana i mani lweyi angalwaka na xona?”</verse>
			<verse number="5">Kutani xivandzana xinyikiwa nomo wohumesa marito yotikulisa ni yosandza, xipfumeleliwa kutirha kuringana tihweti ta mune wa makume ni timbirhi.</verse>
			<verse number="6">Hi loko xipfula nomo wa xona xisandza Xikwembu ni kusandza vito ra xona ni tabernakele ya xona ni kusandza lavayakeke tilweni.</verse>
			<verse number="7">Nasvona, xipfumeleliwa kulwa ni vahlawuliwa va Xikwembu ni kuvahlula. Xinyikiwa ni matimba henhla ka vanhu vatinxaka hinkwatu, ni vasvivongo hinkwasvu, ni vatindzimi hinkwatu, ni va matiko hinkwawu.</verse>
			<verse number="8">Kutani vayaki hinkwavu va laha misaveni vataxigandzela; vanga lava mavito ya vona mangatsaliwangiki ka Buku ya Xinyempfana lexi xingadlawa kusukela kutumbulukeni ka matilo ni misava.</verse>
			<verse number="9">“Lweyi anga ni tindleve, aayingise:</verse>
			<verse number="10">Lweyi kukhomiwa svimukongomeke, atakhomiwa hakunene; ni lweyi kudlayiwa hi tlhari svimukongomeke, atadlayiwa hi tlhari hakunene.” Lesvi svivula lesvaku vahlawuliwa va Xikwembu vafanele kutiyisela, vava ni kupfumela.</verse>
			<verse number="11">Kutani nivona xivandzana xin'wana lexihumaka hi le misaveni, na xili ni timhondzo timbirhi kufana ni Xinyempfana, kambe xivulavula kukota dragona.</verse>
			<verse number="12">Ka xivandzana lexorhanga, lexavumbirhi xi ni matimba hinkwawu yotirha, kukota lexorhanga; xisindzisa misava ni vayaki va yona kugandzela xivandzana lexorhanga lexi muzoko wa xona woyisa kufeni wungahola.</verse>
			<verse number="13">Xiyendla masingita lamakulu, hambi wuli ndzilo xiwuxikisa hi le tilweni, wuwela misaveni na vanhu vali karhi vasvivona.</verse>
			<verse number="14">Kutani hi masingita lawa xipfumeleliwaka kumayendla mahlweni ka xivandzana lexorhanga, xikanganyisa vayaki va misava, xivabzela kuyendla xifaniso vayendlela xivandzana lexi axitsemiwile hi banga kambe xiya mahlweni xihanya.</verse>
			<verse number="15">Kutani xivandzana xavumbirhi xipfumeleliwa kunghenisa kuhefemula ka xifaniso xa xivandzana lexorhanga, lesvaku xifaniso xakona xikota ni kuvulavula, ni kuyendla lesvaku lavayalaka kuxigandzela vadlawa.</verse>
			<verse number="16">Nasvona, xivandzana lexi xilerisa lesvaku vanhu hinkwavu, lavakulu ni lavatsongo, vafuwi ni svisiwana, vatshunxeki ni svikarawa, vafungiwa vokweni ra xinene kumbe ka ximombo,</verse>
			<verse number="17">kuyendlela lesvaku kungavi na mun'we lweyi akotaka kuxava kumbe kuxavisa, loko angali na mfungu, hi lesvaku vito ra xivandzana, kumbe nhlayo leyivulaka vito ra xona.</verse>
			<verse number="18">Lesvi svilava vutlhari: Lweyi anga ni kutwisisa aakume nhlayo yoleyo ya xivandzana, hikuva i nhlayo leyivulaka vito ra munhu. Nhlayo yakona i ntlhanu wa madzana ni rin'we ni ntlhanu wa makume ni rin'we ni ntlhanu na xin'we (666).</verse>
		</chapter>
		<chapter number="14">
			<verse number="1">Nilanguta, kutani nivona Xinyempfana na xiyimile ntshaveni ya Siyoni, na xili ni vanhu va dzana ni mune wa makume ni mune wa makhulu (144 000) lava mimombo ya vona yitsaliweke vito ra xona ni ra Tatana wa xona.</verse>
			<verse number="2">Kutani nitwa rito rihuma tilweni rifana ni mpfumawulu wa mati layotala, ni mpfumawulu wa kudzindza lokukulu; rito leri niritweke arifana ni mpfumawulu wa tiharipa loko tichayiwa hi vachayi va tona.</verse>
			<verse number="3">Vayimbelela lesvifanaka ni risimu lerimpsha, na vali mahlweni ka xiluvelo ni le mahlweni ka svivumbiwa lesvihanyaka sva mune, ni le mahlweni ka vakulukumba. Akuli hava ni mun'we lweyi akotaka kujondza risimu rakona handle ka lava va dzana ni mune wa makume ni mune wa makhulu (144 000), lavakutsuliweke misaveni.</verse>
			<verse number="4">Lava, hi lava vangatinyamisangiki hi vavasati, hikuva vatengile. Hi lava valandzelelaka Xinyempfana hinkwaku lomu xiyaka kona. Lava hi lava vakutsuliweke xikarhi ka vanhu lesvaku vava mihandzu yorhanga ya ntshovelo, vahumeseliwa Xikwembu ni Xinyempfana.</verse>
			<verse number="5">Akuhumanga vunhwa milon'wini ya vona ni siku ni rin'we; vahava xivati.</verse>
			<verse number="6">Kutani nivona ntsumi yin'wana na yili karhi yihaha hi le xikarhi ka tilo, na yili ni Evhangeli leyingaheliki, lesvaku yitayipaluxa ka lava vayakeke misaveni, ka vanhu va matiko hinkwawu, ni va tinxaka hinkwatu, ni va tindzimi hinkwatu, ni va svib'ongo hinkwasvu.</verse>
			<verse number="7">Kutani yitlakusa rito yiku: “Chavani Xikwembu, mixidzunisa, hikuva nkarhi wa xona wa kuyavanyisa wufikile. Mugandzeleni, yena muyendli wa tilo ni misava ni wa lwandle ni svihlovo sva mati.”</verse>
			<verse number="8">Kulandza ntsumi yin'wana ya vumbirhi, yiku: “Awile, awile Babilona, doropa lerikulu, rona leri ringanwisa vanhu va matiko hinkwawu vhinyu lerobava ra vuwosvi bza rona!”</verse>
			<verse number="9">Kutani kulandza ntsumi yin'wana ya vunharhu, yitlakusa rito yiku: “Mun'wana ni mun'wana lweyi agandzelaka xivandzana ni xifaniso xa xona, atlhela akuma ni mfungu mombzeni wa yena kumbe vokweni ra yena,</verse>
			<verse number="10">na yena atanwa vhinyu ra vukarhi bza Xikwembu, leringatacheliwa xinwelweni xa kukariha loku ka xona, na ringatimuliwanga; kutani ataxanisiwa hi ndzilo ni xivavula, mahlweni ka tintsumi letokwetsima ni le mahlweni ka Xinyempfana.</verse>
			<verse number="11">Kutani musi wa ndzilo lowu wuvaxanisaka wutuvikela henhla hilaha kungaheliki; lavagandzelaka xivandzana ni xifaniso xa xona, svin'we ni hinkwavu lava vayamukeleke mfungu wa vito ra xona, avakumi kuwisa, vaxaniseka vusiku ni nhlekanhi.”</verse>
			<verse number="12">Lesvi svilava lesvaku vahlawuliwa va Xikwembu vatiyisela, na vali karhi vahlayisa milawu ya xona, ni kupfumela ka vona ka Yesu.</verse>
			<verse number="13">Kutani nitwa rito rihuma tilweni riku: “Tsala lesvi: Kukatekile vafi lava kusukela svosvi vafelaka Hosini!” Moya na wona wuli: “Ina, vakatekile, hikuva vatahumula minkarhalweni ya vona, kutani mintirho ya vona yitavalandzela.”</verse>
			<verse number="14">Nilanguta kutani nivona refu lerobasa; henhla ka rona akutshamile lweyi afanaka ni N'wana-wa-Munhu, na ali ni hari ya golidi nhlokweni ni sikelo lerokariha vokweni.</verse>
			<verse number="15">Kutani ntsumi yin'wana yihuma hi le Tempeleni, yihuwelela hi rito leritlakukeke, yiku ka lweyi atshameke henhla ka rifu “Nghenisa sikelo ra wena utshovela, hikuva nkarhi wa kutshovela wufikile, nasvona ntshovelo wa misava wuwupfile svinene, wuwupfele kutshoveliwa.”</verse>
			<verse number="16">Hi loko lweyi atshameke henhla ka refu andzuwetela sikelo ra yena misaveni, kutani misava yitshoveliwa.</verse>
			<verse number="17">Kutani ntsumi yin'wana yita na yihuma hi le Tempeleni ya le tilweni, na yona yili ni sikelo lerokariha.</verse>
			<verse number="18">Hi loko ntsumi yin'wanyana leyinga ni matimba henhla ka ndzilo, yita hi le alitarini, kutani yihuwelela hi rito leritlakukeke, yibzela lweyi atameleke sikelo lerokariha yiku: “Nghenisa sikelo ra wena leri, uhlengeleta svichocho sva mimvhinya ya laha misaveni, hikuva mihandzu yakona yiwupfile!”</verse>
			<verse number="19">Hi loko ntsumi yindzuwetela sikelo ra yona misaveni yihlengeleta mawuvha ya mimvhinya ya laha misaveni, yihoxa xikamelweni xa vukarhi lebzikulu bza Xikwembu.</verse>
			<verse number="20">Kutani mihandzu yipshanyeliwa xikamelweni handle ka doropa, kutani ngati yihuma xikamelweni, yikhuluka mpfhuka wa madzana manharhu ya makilometru (300 km), yiyendla nambu woyenta kolomu ka metru ni hamfu.</verse>
		</chapter>
		<chapter number="15">
			<verse number="1">Kutani nivona tilweni xikombiso xin'wana lexikulu, xohlamalisa, xa tintsumi ta ntlhanu ni timbirhi letinga ni mintungu ya ntlhanu ni mimbirhi. Leyi i mintungu yohetelela, hikuva hi wona makumu ya vukarhi bza Xikwembu.</verse>
			<verse number="2">Kutani nivona xilo xin'wana lexifanaka ni lwandle ra nghilazi leripatsaneke ni ndzilo, nivona ni lavangahlula xivandzana ni xifaniso xa xona, na vahlulile ni nhlayo leyivulaka vito ra xona. Avayimile kusuhi ni lwandle ra nghilazi na vatamele tiharipa leti Xikwembu xivanyikeke tona,</verse>
			<verse number="3">vayimbelela risimu ra Moxe nandza wa Xikwembu, ni risimu ra Xinyempfana, vaku: “Wena Hosi, Xikwembu xa matimba hinkwawu, ahi kukula ni kuhlamalisa ka mintirho ya wena; wena Mufumi wa matiko hinkwawu, ahi kululama ni kutshembeka ka tindlela ta wena!</verse>
			<verse number="4">I mani lweyi angatakala angakuchavi, wena Hosi, i mani lweyi angatayala kutwalisa vito ra wena ke? Hi wena ntsena lweyi akwetsimeke, kutani vamatiko hinkwavu vatata vatakhinsama mahlweni ka wena, hikuva mintirho ya wena leyolulama yi le rivaleni!”</verse>
			<verse number="5">Ndzhaku ka svosvo, nivona Tempele na yipfuliwile tilweni, na yili ni tabernakele ya vumboni ndzeni ka yona.</verse>
			<verse number="6">Tintsumi ta ntlhanu na timbirhi leti atili ni mintungu ya ntlhanu ni mimbirhi, tihuma Tempeleni, na tiyambele sviyambalu sva ntsembzana wunene wa kubasa, titibohe svifuva hi mabandhi ya golidi.</verse>
			<verse number="7">Kutani xin'we xa svivumbiwa sva mune lesvihanyaka, xinyika tintsumi leti ta ntlhanu ni timbirhi mindzheko ya golidi ya ntlhanu ni yimbirhi, leyitaleke hi vukarhi bza Xikwembu lexihanyaka hilaha kungaheliki.</verse>
			<verse number="8">Tempele yitala hi musi lowutisiwaka hi kukwetsima ni matimba ya Xikwembu. Aangali kona ni mun'we lweyi aakota kunghena Tempeleni, kukondza kuhela mintungu ya ntlhanu ni yimbirhi leyi yitisiweke hi tintsumi ta ntlhanu ni timbirhi.</verse>
		</chapter>
		<chapter number="16">
			<verse number="1">Kutani nitwa rito leritlakukeke na rihuma Tempeleni, riku ka tintsumi leti ta ntlhanu ni timbirhi: “Yanani, miyachulula misaveni lesvi svinga ka mindzheko leyi ya ntlhanu ni yimbirhi ya vukarhi bza Xikwembu.”</verse>
			<verse number="2">Ntsumi yorhanga yiyachulula lesvi asvili ndzhekweni wa yona misaveni. Kutani vanhu lavanga ni mfungu wa xivandzana, vanga lavagandzelaka xifaniso xa xona, vahuma svilondza lesvonyenyentsa, svovavisa ngopfu.</verse>
			<verse number="3">Ntsumi ya vumbirhi yichulula lesvi asvili ndzhekweni wa yona lwandle, kutani lwandle rihundzuka rifana ni ngati ya munhu lweyi afeke; kutani hinkwasvu lesvihanyaka lwandle svifa.</verse>
			<verse number="4">Ntsumi ya vunharhu yichulula lesvi asvili ndzhekweni wa yona minambzeni ni le svihlobzeni sva mati, kutani svihundzuka ngati.</verse>
			<verse number="5">Hi loko nitwa ntsumi leyinga ni matimba henhla ka sva mati yiku: “Ululamile kuyavanyiseni ka wena, wena lweyi akwetsimeke, wena lweyi anga kona, lweyi aali kona.</verse>
			<verse number="6">Hikuva vanhu lava vahalatile ngati ya vahlawuliwa va wena ni ya vaprofeta, kutani uvanyikile ngati vanwa. I hakelo ya vona.”</verse>
			<verse number="7">Kutani nitwa rito lerihumaka hi le alitarini riku: “Ina, we Hosi Xikwembu xa matimba hinkwawu, kuyavanyisa ka wena katshembeka, kululamile.”</verse>
			<verse number="8">Ntsumi ya vumune yichulula lesvi asvili ndzhekweni wa yona ka jambu, kutani jambu ripfumeleliwa kuhisa vanhu hi ndzilo.</verse>
			<verse number="9">Vanhu vapsha hi kuhisa loku kuchavisaka ngopfu, kutani varhuketela vito ra Xikwembu lexinga ni matimba henhla ka mintungu leyi, kambe avahundzukanga, ni kuxidzunisa avaxidzunisanga.</verse>
			<verse number="10">Ntsumi ya vuntlhanu yichulula lesvi asvili ndzhekweni wa yona xiluvelweni xa xivandzana. Hi loko mfumu wa xona wufunengetiwa hi munyama, kutani vanhu vatiluma tindzimi hikolaho ka kuvaviseka;</verse>
			<verse number="11">varhuketela Xikwembu xa le matilweni, hi mhaka ya kutwa kuvava ni kuxaniseka hi svilondza, kambe avahundzukanga mintirhweni ya vona.</verse>
			<verse number="12">Ntsumi ya vuntlhanu ni yin'we yichulula lesvi asvili ndzhekweni wa yona nambzeni lowukulu wa Ewufrata, kutani mati ya wona mapsha lesvaku ndlela ya tihosi letitaka hi le vuxeni yipfuleka.</verse>
			<verse number="13">Hi loko nivona mimoya yinharhu leyi ya chaka yofana ni makhele, na yihuma hi le non'weni wa dragona, ni le non'weni wa xivandzana, ni le non'weni wa muprofeta wa mavunhwa.</verse>
			<verse number="14">Leyi i mimoya ya madimoni leyiyendlaka masingita, leyirhendzelekaka ka tihosi ta misava hinkwayu, yirhamba nyimpi, kuyalwa ni Xikwembu xa matimba hinkwawu hi siku lerikulu leritaka.</verse>
			<verse number="15">(“Languta, nata kufana ni muyivi. Kukatekile lweyi ahitekaka, lweyi ahlayisaka sviyambalu sva yena, lesvaku angafambi na angayambalanga, kutani kuvoneka tingana takwe!”)</verse>
			<verse number="16">Kutani mimoya yihlengeleta tihosi ndhawini leyi vange i Armaxjedoni hi ririmi ra Xiheberu.</verse>
			<verse number="17">Ntsumi ya vuntlhanu ni timbirhi yichulula lesvi asvili ndzhekweni wa yona mpfhukeni, kutani kutwala rito lerotlakuka, na rihuma hi le Xitshan'wini xa Vuhosi Tempeleni ya tilo, riku: “Sviyendlekile!”</verse>
			<verse number="18">Kutani kuva ni kudzindza ni kuhatimahatima ni marito ni kutsekatseka lokukulu ka misava, loku akutshukanga kuva kona kusukela loko vanhu vavile kona laha misaveni; kutsekatseka loko kuvile ka matimba ni lokukulu svinene.</verse>
			<verse number="19">Kutani, doropa lerikulu rikhemeka kuhuma svikhemu svinharhu, kutani madoropa ya vamatiko mahirimuka. Hi loko Xikwembu xitsundzuka Babilona, doropa lerikulu, kulinwisa ndzheko wa vhinyu ra vukarhi lebzikulu bza xona.</verse>
			<verse number="20">Svihlale hinkwasvu svinyamalala, ni tintshava tingahali kona.</verse>
			<verse number="21">Hi loko ku na mpfula ya marhalana lamakulu ngopfu, maribze yakona amali ya mpimo wa mune wa makume ya makilu, mawa hi le tilweni, mawela vanhu vakondza varhuketela Xikwembu hi mhaka ya ntungu wa marhalana. Hikuva, ntungu wakona awuli wukulu nasvona awuchavisa ngopfu.</verse>
		</chapter>
		<chapter number="17">
			<verse number="1">Kutani yin'we ka tintsumi leta ntlhanu ni timbirhi leti atili ni mindzheko ya ntlhanu ni yimbirhi, yita yiku ka mina: “Tana, nitakukomba hilaha muwosvi lwenkulu, lweyi atshameke henhla ka mati layotala, angatayavanyisiwa hakona,</verse>
			<verse number="2">lweyi tihosi ta misava tiwosvaneke na yena, lweyi angadakwisa vayaki va laha misaveni hi vhinyu ra vuwosvi bza yena.”</verse>
			<verse number="3">Hi loko ntsumi yiniteka, yiniyisa mananga hi Moya. Kutani nivona wansati na atshamile henhla ka xivandzana xopshuka lexi axitele hinkwaku hi mavito yosandza Xikwembu; xivandzana xakona axili ni tinhloko ta ntlhanu ni timbirhi ni timhondzo ta khume.</verse>
			<verse number="4">Wansati lweyi aayambale sviyambalu svovangama sva xivunguvungu ni lesvopshuka, nasvona aatisasekisile hi golidi, ni maribze ya risima ngopfu, ni tinwarhu ta nxavu wa kudura; vokweni ra yena aatamele ndzheko woyendliwa hi golidi lowutaleke hi svilo sva manyala ni chaka ra vuwosvi bza yena.</verse>
			<verse number="5">Mombzeni wa yena akutsaliwile vito leri nhlamuselo ya rona wunga wa xihundla, lowunge: “BABILONA LWENKULU, MAMANA WA TINGHWAVANA NI WA LAVAYENDLAKA SVA MANYALA LAHA MISAVENI.”</verse>
			<verse number="6">Kutani nivona wansati lweyi, aadakwisiwile hi ngati ya vahlawuliwa va Xikwembu ni ngati ya lavadlayiweke hi mhaka ya kulandza Yesu. Loko nimuvona, nihlamala ngopfu.</verse>
			<verse number="7">Kambe ntsumi yiku ka mina: “Uhlamalela yini? Nitakubzela xihundla xa wansati lweyi, ni xa xivandzana lexi atshameke henhla ka xona, xa tinhloko ta ntlhanu ni timbirhi ni timhondzo ta khume.</verse>
			<verse number="8">Xivandzana lexi uxivoneke, axili kona, kutani axahali kona, kambe xitafanela kutlhantuka xihuma hi le kheleni leroyenta svinene rokala makumu, xiya kuloveni. Kutani vayaki va laha misaveni, lava mavito ya vona makalaka mangatsaliwanga bukwini ya vutomi khale, na misava yingasitumbuluka, vatahlamala kuvona xivandzana, hikuva axili kona, kutani axahali kona, kambe xitafanela kutlhela xiva kona.</verse>
			<verse number="9">“Lesvi svilava miyanakanyu ya vutlhari. Tinhloko leti ta ntlhanu ni timbirhi i tintshava ta ntlhanu ni timbirhi leti wansati atshameke henhla ka tona. Nasvona, i tihosi ta ntlhanu ni timbirhi;</verse>
			<verse number="10">ntlhanu wa tona tiwile, yin'wana yi kona, leyi yin'wana ayisita, kambe loko yita, yitafanela kuva kona nkarhinyana ntsena.</verse>
			<verse number="11">Loko xili xivandzana lexi axili kona, lexi svosvi xingahaliki kona, i hosi ya vuntlhanu ni tinharhu, kambe i yin'we ni letosungula ta ntlhanu ni timbirhi, kutani xivandzana xexo xiya kuloveni.</verse>
			<verse number="12">“Timhondzo ta khume leti utivoneke i tihosi ta khume; atisinyikiwa kufuma, kambe titanyikiwa matimba ya vuhosi kuringana nkarhinyana ntsena, na tili ni xivandzana.</verse>
			<verse number="13">Tihosi leti ti ni kupimisa kofana, kutani tinyika ntamu wa tona ni matimba ya tona ka xivandzana.</verse>
			<verse number="14">Titalwa ni Xinyempfana, kambe Xinyempfana xitatihlula, hikuva i Hosi ya tihosi, ni Mufumi wa vafumi; ni malandza ya xona lawa mavitaniweke, lawa mahlawuliweke ni lawa matshembekaka, xitamanyika kuhlula.”</verse>
			<verse number="15">Kutani ntsumi yitlhela yiku ka mina: “Mati lawa umavoneke, laha kungatshama wansati lweyi wa muwosvi, i vanhu va svib'ongo lesvotala ni xitshungu lexikulu, i vanhu vamatiko layotala ni tindzimi letotala.</verse>
			<verse number="16">Timhondzo ta khume leti utivoneke, ka xivandzana, hi tona tingatavenga ni kukwatisa wansati lweyi wa muwosvi, titayendla lesvaku ava xisiwana ni kusala na angayambalanga nchumu, titaja nyama ya yena, timuhisa hi ndzilo.</verse>
			<verse number="17">Hikuva Xikwembu xinghenisile timbilwini ta tona lesvaku tiyisa mahlweni makungu ya tona: Hi kutwanana ka tona, titanyika matimba ya vuhosi bza tona ka xivandzana, kukondza marito ya Xikwembu mahetiseka.</verse>
			<verse number="18">“Loko ali wansati lweyi umuvoneke, i doropa lerikulu, lerifumaka tihosi ta misava.”</verse>
		</chapter>
		<chapter number="18">
			<verse number="1">Ndzhaku ka svosvo nivona ntsumi yin'wana yixika hi le tilweni, na yili ni matimba lamakulu, ni misava yivoningiwa hi kuvangama ka yona.</verse>
			<verse number="2">Yihuwelela hi rito lerikulu yiku: “Awile, awile, Babilona lwenkulu, ahundzukile kaya ka madimoni, ni vuchavelo bza mimoya ya chaka ya tinxakaxaka, ni tinyanyana ta tinxakaxaka letingatengangiki, tonyenyentsa, tovengeka.</verse>
			<verse number="3">Vanhu va matiko hinkwawu vanwile vhinyu robava ra vuwosvi bza yena; tihosi ta misava tiwosvane na yena, ni van'wamabindzu va misava leyi vafuwisiwile hi vuhunguki bza yena lebzochavisa.”</verse>
			<verse number="4">Kutani nitwa rito rin'wana lerihumaka tilweni riku: “N'wina vanhu va mina, humani mimusiya, lesvaku mitakala mingangheni svijohweni sva yena, mitakala mingaweliwi hi maxangu ya yena,</verse>
			<verse number="5">hikuva svijoho sva yena svintlhantakanyane kuyafika henhla tilweni, kutani Xikwembu xitsundzukile kuhomboloka ka yena.</verse>
			<verse number="6">Muyendleni lesvi amiyendleke svona, mimunyika ha kambirhi hakelo ya lesvi asviyendleke; andzhekweni lowu angachela svonwa ka wona, mucheleleni ka wona ka mbirhi.</verse>
			<verse number="7">Mukombeni maxangu ni mahlomulu, hi kuya hi mpimo wa kutidzunisa ka yena ni wa kuhunguka ka yena, hikuva mbilwini ya yena avula lesvi: ‘Nitshama laha, mina Nkosikazi! Ani wansati wa mufelakazi, aningagami hi kuvona mahlomulu!’</verse>
			<verse number="8">Hikolaho ka svona, mintungu hinkwayu yitamuwela henhla hi siku rin'we, akuma mavabzi yochavisa, ni mahlomulu ni ndlala, kutani atahisiwa hi ndzilo, hikuva Hosi Xikwembu, muyavanyisi wa yena, a ni matimba lamakulu.”</verse>
			<verse number="9">Tihosi ta misava letinga wosvana na yena ni kuhanya vuhunguki bza yena, titarila tiba nkosi hikolaho ka yena, loko titavona musi wa kupsha ka yena.</verse>
			<verse number="10">Titava kule hi kuchava maxangu ya yena, tiku: “Yowee! Yowee! Wena doropa lerikulu, wena Babilona doropa ra matimba, kuyavanyisiwa kukufikelile hi nkarhinyana ntsena.”</verse>
			<verse number="11">Van'wamabindzu va laha misaveni varila ni kuba nkosi hikolaho ka yena, lesvi nhundzu ya vona svosvi yingahava lweyi angayixavaka.</verse>
			<verse number="12">Kuhava ni mun'we lweyi axavaka golidi ya vona, ni silivhere, ni maribze ya nkoka, ni tinwarhu ta nxavu wo dura; sviyambalu sva vona sva ntshembzana wa risima, lesvovangama sva xivunguvungu ni sva silika ni lesvopshuka; tinxakaxaka ta mapulangu layonun'hwela ni svibza sva mihlovohlovo lesvingavatliwa hi matinyo ya tindlopfu ni lesvi svinga sva mapulangu ya risima rikulu ni sva koporo, ni sva nsimbi, ni sva maribze lawa ya kurhetemuka;</verse>
			<verse number="13">sinamoni, ni svin'wana svonandzihisa svakuja; b'aso ra alitari, ni mafurha ya “mira” ni minsinya yin'wana yonun'hwela; vhinyu ni mafurha ya maolivha, mapa ya mavele, ni fulahu, tihomu ni tinyempfu, mahanchi ni tin'qolo, ni svikarawa, hambi yili mimoya ya vanhu.</verse>
			<verse number="14">Vataku: “Svilo lesvosaseka lesvi awunavela kuva na svona, svinyamalalile, hinkwaru rifuwo ra wena ni kuvangama ka wena svifambile, ungakala ungahasvikumi nakambe.”</verse>
			<verse number="15">Van'wamabindzu va svilo lesvi, lavangafuma hi kubindzulisa doropeni rolero, vatayimela kule, hi kuchava maxangu ya yena. Vatarila ni kuba nkosi,</verse>
			<verse number="16">vaku: “Yowee! Yowee! Doropa lerikulu, leri ariyambale sviyambalu sva ntshembzana wa risima, svovangama sva xivunguvungu ni lesvopshuka; awutisasekisile hi golidi, ni maribze ya nkoka, ni tinwarhu.</verse>
			<verse number="17">Kambe hi nkarhinyana ntsena rifuwo leri hinkwaru rihelisiwile!” Kutani hinkwavu vinyi va tingalawa, ni vakhandziyi va tona, ni vatluti, ni hinkwavu lavabindzulisaka hi kutirha le lwandle, vanyime kule,</verse>
			<verse number="18">vahuwelela svinene loko vavona musi wa kupsha ka doropa lerikulu, vaku: “Hi rihi doropa leritshamaka rifana ni doropa leri hi vukulu xana?”</verse>
			<verse number="19">Kutani vaticheletela ntshuri tinhlokweni, na vali karhi varila vaba nkosi, vahuwelela vaku: “Yowee! Yowee! Doropa lerikulu, leri hinkwavu lava avali ni tingalawa lwandle vakanganyisiwa hi rifuwo ra rona: Hi nkarhinyana ntsena, rihelisiwile.</verse>
			<verse number="20">Tsaka hi mhaka ya rona, wena tilo; na n'wina vahlawuliwa va Xikwembu, ni vapostola, ni vaprofeta, tsakani, hikuva Xikwembu xiriyavanyisile, ximirihisela.”</verse>
			<verse number="21">Kutani ntsumi ya matimba yitlakula ribze lerifanaka ni ribze ra kusila hi kukula, yirihoxa lwandle, yiku: “Hi svolesvi ungatayendliwa svona, wena Babilona, doropa lerikulu: Utawiseliwa hansi hi nsele, kutani awungahavi kona nakambe.</verse>
			<verse number="22">Mpfumawulu wa vachayi va tiharipa ni wa vayimbeleli ni wa vachayi va svitiringo ni va timhalamhala, awungahatwali nakambe laha ka wena. Mutirhi wa svilo svihi ni svihi sva mavoko angakala angahavi kona nakambe laha ka wena; ni mpfumawulu wa xigayu awungahatwali nakambe laha ka wena.</verse>
			<verse number="23">Kuvoninga ka rivoni, akungahavonaki nakambe laha ka wena, ni marito ya muteki ni ya mutekiwa amangahatwali nakambe laha ka wena; hikuva van'wamabindzu va wena avali vafuwi va laha misaveni, kutani vanhu va matiko hinkwawu vakanganyisiwile hi vungoma bza wena.”</verse>
			<verse number="24">Ka doropa leri, kukumiwe ngati ya vaprofeta ni ya vahlawuliwa va Xikwembu ni ya hinkwavu lavangadlawa laha misaveni.</verse>
		</chapter>
		<chapter number="19">
			<verse number="1">Ndzhaku ka svosvo, nitwa lesvifanaka ni rito ra matimba, ra xitshungu lexikulu le tilweni, rihuwelela riku: “Haleluya! Kuhlayiseka ni kukwetsima ni matimba i sva Xikwembu xa hina,</verse>
			<verse number="2">hikuva kuyavanyisa ka xona katshembeka, kululamile minkarhi hinkwayu. Xiyavanyisile muwosvi lwenkulu lweyi aboliseke misava hi vuwosvi bza yena, kutani xirihiselile ngati ya malandza ya xona henhla ka yena.”</verse>
			<verse number="3">Xiyengeta xihuwelela xiku: “Haleluya! Musi wa kupsha ka yena wutuvikela henhla hilaha kungaheliki.”</verse>
			<verse number="4">Kutani vakulukumba lava va makume mambirhi ni mune, vakhinsama vakorhama, vagandzela Xikwembu lexitshameke Xitshan'wini xa Vuhosi na vali ni svivumbiwa lesvihanyaka sva mune, vaku: “Amen, Haleluya!”</verse>
			<verse number="5">Kutani kuhuma rito hi le Xitshan'wini xa Vuhosi riku: “Dzunisani Xikwembu xa hina, n'wina hinkwenu malandza ya xona na n'wina lava mixichavaka, lavakulu ni lavatsongo.”</verse>
			<verse number="6">Kutani nitwa lesvifanaka ni rito ra xitshungu lexikulu kumbe mpfumawulu wa mati layotala, svifana ni mpfumawulu wa kudzindza lokukulu ka tilo, sviku: “Haleluya! Kufuma i ka Hosi, Xikwembu xa hina lexinga ni matimba hinkwawu.</verse>
			<verse number="7">Ahitsakeni hitsakisisa, hixidzunisa, hikuva nkhuvu wa vukati bza Xinyempfana wufikile, ni mutekiwa wa xona atilulamisile;</verse>
			<verse number="8">anyikiwile kuyambala sva ntshembzana wa risima, wovangama ni wa nkoka.” Lesvi sva “ntshembzana wa risima”, svivula mintirho yolulama ya vahlawuliwa va Xikwembu.</verse>
			<verse number="9">Kutani ntsumi yiku ka mina: “Tsala lesvi: Kukatekile lavarhambiweke kutalalela nkhubzini wa vukati bza Xinyempfana.” Kutani yitlhela yiku ka mina: “Lawa i marito lawa matiyeke ya Xikwembu.”</verse>
			<verse number="10">Kutani nikhinsama nikorhama milengeni ya yona kutayigandzela, kambe yiku ka mina: “Ungatshuki uyendla svosvo, mina ni nandza ntsena, kukota wena ni vamakwenu lavahlayisaka vumboni lebzihumesiweke hi Yesu Gandzela Xikwembu!” Vumboni lebzi bzihumesiweke hi Yesu, hi bzona mongo wa vuprofeta.</verse>
			<verse number="11">Ndzhaku ka svona, nivona tilo ripfuliwile, kan'wekan'we, kuvoneka hanchi robasa. Lweyi agadeke rona, mavito ya yena vali i “Mutshembeki” ni “Ntiyiso”. Ayavanyisa ni kulwa hi kululama.</verse>
			<verse number="12">Mahlo ya yena mafana ni langavi ra ndzilo; nhlokweni ya yena ku ni tihari ta vuhosi letotala, nasvona atsaliwile vito leri kungaliki na munhu lweyi aritivaka, loko angali yena n'winyi wa rona ntsena.</verse>
			<verse number="13">Ayambele sviyambalu lesvipetiweke angatini, kutani vito leri vamuchuleke rona i “Rito ra Xikwembu”.</verse>
			<verse number="14">Kutani mab'uthu ya le tilweni lawa mayambaleke sviyambalu sva ntshembzana wa risima, lowobasa ni wa nkoka, mamulandzelela na magadile mahanchi yobasa.</verse>
			<verse number="15">Anon'weni wa yena kuhuma tlhari lerokariha, leri angatatsema matiko ha rona, kutani atamafuma hi nhonga ya nsimbi. Atakandziyela xikamelweni xa vhinyu ra vukarhi lebzochavisa bza Xikwembu lexinga ni matimba hinkwawu.</verse>
			<verse number="16">Ka jansi ra yena ni le nyongeni ya yena, kutsaliwile vito leringe: “Mufumi wa vafumi ni Hosi ya tihosi.”</verse>
			<verse number="17">Kutani nivona ntsumi na yiyimile ka jambu. Yivitana, hi rito leritlakukeke, tinyanyana hinkwatu letihahaka xibakabakeni xa tilo, yiku: “Tanani, mitahlengeletana, milalela nkhubzini lowukulu wa Xikwembu;</verse>
			<verse number="18">mitaja nyama ya tihosi, ni nyama ya tindhuna ta tinyimpi, ni nyama ya tinhenha, ni nyama ya mahanchi ni ya vagadi va wona, ni nyama ya vanhu hinkwavu, vatshunxeki ni svikarawa, lavakulu ni lavatsongo.”</verse>
			<verse number="19">Kutani nivona xivandzana ni tihosi ta misava ni mab'uthu ya tona, titlhangene kulwa ni lweyi atshameke henhla ka hanchi, tilwa ni mab'uthu ya yena.</verse>
			<verse number="20">Xivandzana xikhomiwa, kukhomiwa ni muprofeta wa mavunhwa lweyi aayendla masingita mahlweni ka xona hi masingita lawa, aaxisa lava avali ni mfungu wa xivandzana ni lava avagandzela xifaniso xa xona. Kutani xivandzana ni muprofeta wa mavunhwa vahoxiwa svin'we na vahahanya tiveni ra ndzilo lowupfurhaka na wuli ni xivavula.</verse>
			<verse number="21">Lava van'wana vadlawa hi tlhari ra lweyi atshameke henhla ka hanchi, tlhari leri rihumaka non'weni wa yena, kutani tinyanyana hinkwatu tija tixurha hi nyama ya vona.</verse>
		</chapter>
		<chapter number="20">
			<verse number="1">Kutani nivona ntsumi leyixikaka hi le tilweni, na yitamele khiya ra khele leroyenta rokala makumu, yitamele ni chini lerikulu.</verse>
			<verse number="2">Kutani yikhoma dragona, nyoka leyi ya khale yiriboha nkarhi woringana malembe ya khulu (1 000).</verse>
			<verse number="3">Yirihoxa kheleni, yipfala, yilema ndzeni, yiveka ni mfungu lesvaku ringahayi mahlweni hi kukanganyisa vanhu vamatiko, kukondza kuhundza malembe ya khulu (1 000). Ndzhaku ka svona, rifanela kutshunxiwa nkarhinyana.</verse>
			<verse number="4">Kutani nivona svitshamu sva vuhosi; lavatshameke ka svona, vanyikiwa matimba ya kuyavanyisa. Nasvona, nivona mimoya ya lava vatsemiweke tinhloko hi mhaka ya kupaluxa vumboni bza vona ha Yesu ni kuvula Rito ra Xikwembu. Avagandzelanga xivandzana kumbe xifaniso xa xona, avafungiwanga hi mfungu wa xona mimombzeni ya vona, kumbe mavokweni ya vona. Kutani hi loko vatlhela vahanya, vafuma na Kriste malembe ya khulu (1 000).</verse>
			<verse number="5">Kambe, vafi van'wana avatlhelanga vahanya, kukondza kuhundza malembe ya khulu (1 000). Xilesvo, loku i kupfuka korhanga kufeni.</verse>
			<verse number="6">Munhu lweyi avonaka kupfuka kufeni lokorhanga, akatekile, nasvona akwetsimile. Rifu ra vumbirhi ari na matimba henhla ka vanhu lavotano, kambe vatava vaprista va Xikwembu ni va Kriste, kutani vatafuma svin'we na Kriste malembe ya khulu (1 000).</verse>
			<verse number="7">Loko malembe ya khulu (1 000) matava mahelile, Sathana atatshunxiwa jele lomu apfaleliweke kona,</verse>
			<verse number="8">kutani atahuma akanganyisa vamatiko lavayakeke matlhelweni hinkwawu ya misava, vanga vona va ka Goge na Magoge. Sathana atahuma nyimpi na vona, na vafana ni misava ya lwandle hi kutala.</verse>
			<verse number="9">Kutani vahuma vahangalaka misaveni hinkwayu, varhendzela magovela ya vahlawuliwa va Xikwembu svin'we ni doropa lerirhandzekaka; kambe ndzilo wuxika hi le tilweni wuvahisa vaku mbii.</verse>
			<verse number="10">Diyavulosi lweyi aavakanganyisa ahoxiwa tiveni ra ndzilo ni xivavula, laha xivandzana ni muprofeta wa mavunhwa vanga kona, kutani vataxanisiwa vusiku ni nhlekanhi hilaha kungaheliki.</verse>
			<verse number="11">Kutani nivona Xitshamu xa Vuhosi lexikulu xobasa, na yena lweyi atshameke ka xona; loko tilo ni misava svimuvona, svibaleka sviya kule, kutani ndhawu ya svona ayahavanga kona.</verse>
			<verse number="12">Nasvona, nivona vafi, lavakulu ni lavatsongo, na vayimile mahlweni ka Xitshamu xa Vuhosi, kutani tibuku tipfuliwa. Kupfuliwa ni buku yin'wanyana, yinga buku ya vutomi. Vafi vayavanyisiwa mayelanu ni lesvi svingatsaliwa tibukwini, hi kuya hi lesvi vasviyendleke.</verse>
			<verse number="13">Lwandle ritlhelisa lavafeleke ka rona. Rifu ni Tihele svitlhelisa vafi lava avali ka svona, kutani hinkwavu vayavanyisiwa mayelanu ni lesvi vasviyendleke.</verse>
			<verse number="14">Rifu ni Tihele svihoxiwa tiveni ra ndzilo, ringa rona rifu ra vumbirhi.</verse>
			<verse number="15">Loko vito ra munhu ringakumiwi na ritsaliwile bukwini ya vutomi, munhu yelweyo ahoxiwa tiveni ra ndzilo.</verse>
		</chapter>
		<chapter number="21">
			<verse number="1">Kutani nivona tilo lerimpsha ni misava leyimpsha, hikuva tilo lerosungula ni misava leyosungula asvihundzile, ni lwandle aringahali kona.</verse>
			<verse number="2">Kutani nivona doropa Lerokwetsima ra Yerusalema Lwemumpsha, na rixika hi le tilweni rihuma ka Xikwembu, na ritilulamiselile tani hi mutekiwa loko atisasekiselela nuna wa yena.</verse>
			<verse number="3">Nitwa ni rito lerikulu lerihumaka Xitshan'weni xa Vuhosi riku: “Vonani, tabernakele ya Xikwembu ni vanhu va xona, hikuva, xitayaka ka vona. Kutani vatava vanhu va xona; Xikwembu hi xoxe xitatshama na vona, xiva Xikwembu xa vona.</verse>
			<verse number="4">Hikolaho Xikwembu xitasula minhloti hinkwayu matihlweni ya vona, ni rifu aringahatava kona; hambi mali mahlomulu kumbe kurila kumbe kuvaviseka asvingahatava kona, hikuva lesvosungula se svihundzile.”</verse>
			<verse number="5">Kutani lweyi atshameke Xitshan'weni xa Vuhosi aku: “Vonani, niyendla svilo hinkwasvu sviva lesvimpsha.” Atlhela aku: “Tsala, hikuva marito lawa i ya ntiyiso, matshembeka.”</verse>
			<verse number="6">Kutani aku ka mina: “Sviyendlekile! Hi mina Alfa na Omega, wosungula ni wohetelela. Lweyi anga ni torha, nitamunyika mati mahala angahakeli nchumu, mahuma xihlobzeni xa mati ya vutomi.</verse>
			<verse number="7">Lweyi angatahlula, atakuma ndzhaka ya svilo lesvi, kutani nitava Xikwembu xa yena, na yena ava n'wana wa mina.”</verse>
			<verse number="8">Kambe loko mali matoya ni lavayalaka kupfumela ni lavayendlaka sva manyala, ni vadlayi ni vawosvi ni valoyi ni lavagandzelaka svikwembu sva hava ni vahembi hinkwavu, makumu ya vona kutava kuhoxiwa tiveni leripfurhaka ndzilo ni xivavula, ringa rona rifu ra vumbirhi.</verse>
			<verse number="9">Kutani kufika yin'we ka tintsumi leti ta ntlhanu ni timbirhi letinga ni mindzheko ya ntlhanu ni yimbirhi, leyiteleke hi mintungu leyohetelela; ntsumi yivulavula na mina yiku: “Tana, nitakokumba Mutekiwa, nsati wa Xinyempfana.”</verse>
			<verse number="10">Moya wuniteka, kutani ntsumi yiniyisa ntshaveni leyikulu leyotlakuka; yinikomba doropa Lerokwetsima ra Yerusalema, na rili karhi rixika hi le tilweni rihuma ka Xikwembu,</verse>
			<verse number="11">rili ni kukwetsima ka Xikwembu. Kuvangama ka rona, akutsunya mahlo kufana ni ribze ra nkoka lowukulu, nasvona ariphatima kukotisa ribze ra “xjaxpe” rovangama kukotisa “krixtali”.</verse>
			<verse number="12">Arili ni rithangu lerikulu rotlakuka, ra svipfalu sva khume ni svimbirhi, kuli ni tintsumi ta khume ni timbirhi svipfalwini, kutani svipfalu svakona asvikevetliwile mavito ya svib'ongo sva khume ni svimbirhi sva Vaisrayele.</verse>
			<verse number="13">Hi tlhelo ra vuxa, akuli ni svipfalu svinharhu; n'walungwini, svipfalu svinharhu; dzongeni, svipfalu svinharhu; ni le vupelajambu, svipfalu svinharhu.</verse>
			<verse number="14">Kutani rithangu ra doropa arili ni maribze ya masungulu ya khume ni mambirhi, na ka wona kuli ni mavito ya khume ni mambirhi ya vapostola lava va khume ni vambirhi va Xinyempfana.</verse>
			<verse number="15">Kutani lweyi avulavuleke na mina, aali ni rihlanga ra golidi ropima ha rona, lesvaku atapima doropa ni svipfalu sva rona ni rithangu ra rona.</verse>
			<verse number="16">Doropa arili ni matlhelo ya mune yoringana; mupimi apima hi rihlanga ra yena, akuma mpimo wa khume wa makhulu ni makhulu mambirhi (12 000) ya makilometro, matlhelo hinkwawu, hambi kuli kuya henhla.</verse>
			<verse number="17">Apima ni kuyanama ka rithangu kuya ndzeni, akuma mpimo wa “svisungunhu” sva dzana ni mune wa makume ni mune (144) hipimela ra hina vanhu, ringa ra ntsumi.</verse>
			<verse number="18">Rithangu ariyakiwile hi “xjaxpe”, kasi loko rili doropa rona ariyakiwile hi golidi leyotenga, yofana ni nghilazi hi kuvonekela.</verse>
			<verse number="19">Masungulu ya rithangu ra doropa amasasekisiwile hi mihlovo hinkwayu ya maribze ya nkoka. Rosungula arili ra “xjaxpe”, kulandza “safira”, ra vunharhu “agata”, ra vumune “exmeralda”,</verse>
			<verse number="20">ra vuntlhanu “onikisi”, ra vuntlhanu ni rin'we “sardiyo”, ra vuntlhanu ni mambirhi “krizolita”, ra vuntlhanu ni manharhu “berilo”, ra vuntlhanu ni mune “topazi”, ra vukhume “krizopurazo”, ra vukhume ni rin'we “xjasinto”, ra vukhume ni mambirhi “ametixta”.</verse>
			<verse number="21">Kutani svipfalu lesvi sva khume ni svimbirhi asviyendliwe hi vuhlalu bza nkoka bza “tinwarhu” ta khume ni timbirhi. Xipfalu xin'wana ni xin'wana axiyendliwile hi “dayimani” yin'we. Ntsendzele wa doropa awuli wa golidi leyotenga, yofana ni nghilazi leyivonekelaka.</verse>
			<verse number="22">Tempele aniyivonanga doropeni, hikuva Tempele ya rona, i Hosi Xikwembu xa matimba hinkwawu, ni Xinyempfana.</verse>
			<verse number="23">Doropa arilavi jambu kumbe n'weti kurivoninga, hikuva rivoningiwa hi kukwetsima ka Xikwembu, kutani Xinyempfana i rivoni ra rona.</verse>
			<verse number="24">Vanhu va matiko hinkwawu vatafamba kuvonakaleni ka rona, kutani tihosi ta misava titaritisela rifuwo ra tona.</verse>
			<verse number="25">Ninhlekanhi, svipfalu sva rona asvingatapfaliwa, nasvona vusiku abzingahatava kona ka rona.</verse>
			<verse number="26">Vukosi ni kudzuneka ka matiko hinkwawu svitatisiwa ka rona.</verse>
			<verse number="27">Kambe akungangheni xilo ni xin'we xa chaka kona, hambi ali lweyi ahanyaka hi sva manyala ni mavunhwa; kutanghena ntsena lava mavito ya vona matsaliweke bukwini ya vutomi ya Xinyempfana.</verse>
		</chapter>
		<chapter number="22">
			<verse number="1">Kutani ntsumi yinikomba nambu wa mati ya vutomi lowuvangamaka kufana ni “krixtali”, wukhuluka wuhuma Xitshan'wini xa Vuhosi xa Xikwembu ni xa Xinyempfana.</verse>
			<verse number="2">Xikarhi ka ntsendzele wa doropa ni le matlhelweni ya nambu seni ni seniya, akuli ni nsinya wa vutomi lowupsalaka khume ra mihandzu ni yimbirhi, wupsala mihandzu yakona hweti yin'wana ni yin'wana; nasvona matluka ya nsinya wakona matirhela kujaha vanhu va matiko hinkwawu.</verse>
			<verse number="3">Akungahavi na nchumu lexingarhukiwa kona. Xitshamu xa Vuhosi xa Xikwembu ni xa Xinyempfana xitava ndzeni ka doropa, kutani malandza ya xona mataxitirhela.</verse>
			<verse number="4">Vatavona nghohe ya xona, ni vito ra xona ritava mimombzeni ya vona.</verse>
			<verse number="5">Vusiku abzingahavi kona, avangahavileli rivoni kumbe jambu, hikuva Hosi Xikwembu xitava kuvonakala ka vona, kutani vatafuma hilaha kungaheliki.</verse>
			<verse number="6">Kutani ntsumi yiku ka mina: “Marito lawa matshembeka, ma ni ntiyiso. Hosi Xikwembu, xona lexinyikaka vaprofeta Moya wa xona, xirhumele ntsumi ya xona kukomba malandza ya xona svilo lesvi svifanelaka kuhumelela kungali khale.”</verse>
			<verse number="7">Yesu ali: “Vonani, nata svosvisvosvi. Kukatekile lweyi ahlayisaka marito ya vuprofeta bza buku leyi.”</verse>
			<verse number="8">Hi mina Yohani hi xiviri ningatwa ni kuvona svilo lesvi. Kutani loko nisvitwile ni kusvivona, niwa hi matsolo, kugandzela milengeni ya ntsumi leyi yinikombeke svona.</verse>
			<verse number="9">Kambe yiku ka mina: “Ungatshuki uyendla svosvo! Mina ni nandza ntsena, kukota wena ni vamakwenu, vanga vaprofeta ni hinkwavu lavahlayisaka marito ya buku leyi. Gandzela Xikwembu!”</verse>
			<verse number="10">Yitlhela yiku ka mina: “Ungalemi marito ya vuprofeta bza buku leyi, hikuva nkarhi wukusuhi.</verse>
			<verse number="11">Lweyi ayendlaka lesvobiha aaye mahlweni ayendla lesvobiha, wa chaka aaye mahlweni na rona, lweyi alulameke, aaye mahlweni ayendla lesvolulama, ni lweyi akwetsimeke aaye mahlweni atikwetsimisa nakambe.”</verse>
			<verse number="12">Yesu ali: “Vonani, nata svosvisvosvi, nita ni hakelo ya mina, kutahakela mun'wana ni mun'wana hi kuya hi lesvi asviyendleke.</verse>
			<verse number="13">Hi mina Alfa na Omega, lweyi worhanga ni lweyi wohetelela, kusungula ni kuhela.”</verse>
			<verse number="14">Kukatekile lavahlampsaka sviyambalu sva vona, lesvaku vatava ni matimba ya kuja nsinya wa vutomi, ni kunghena doropeni hi minyangwa ya rona.</verse>
			<verse number="15">Lava vasalaka handle ka doropa hi lava vayendlaka lesvobiha, ni valoyi, ni vawosvi, ni vadlayi, ni lavagandzelaka svikwembu sva hava, ni hinkwavu lavatsakelaka vunhwa ni kuhanya ha rona.</verse>
			<verse number="16">Yesu ali: “Nirhumile ntsumi ya mina tikerekeni lesvaku yimitivisa ntiyiso wa svilo lesvi. Hi mina rimintsu ra Davhida, ni wa rixaka ra yena, nyeleti leyovangama ya mixo.”</verse>
			<verse number="17">Moya ni Mutekiwa vali: “Tana! Ni lweyi asvitwaka aavule aku: ‘Tana!’ Lweyi anga ni torha aate; ni lweyi asvinavelaka aanwe mati ya vutomi mahala, angahakeli.”</verse>
			<verse number="18">Mina Yohani nitivisa mani na mani lweyi atwaka marito ya vuprofeta bza buku leyi, nili: Loko munhu ayengetela svin'wana ka wona, Xikwembu xitayengetela ka yena mintungu leyitsaliweke bukwini leyi.</verse>
			<verse number="19">Ni loko mun'wana angasusa svin'wana ka marito ya vuprofeta bza buku leyi, Xikwembu xitamusivela kuja mihandzu ya nsinya wa vutomi, ni kutshama doropeni Lerokwetsima, svinga svilo lesvihlamuseliweke bukwini leyi.</verse>
			<verse number="20">Yena lweyi ativisaka ntiyiso wa timhaka leti, ali: “Hakunene, nata svosvisvosvi.” Amen, tana Hosi Yesu!</verse>
			<verse number="21">Timpsalu ta Hosi Yesu ative ni hinkwavu!</verse>
		</chapter>
	</book>
</bible>