<?xml version="1.0" encoding="UTF-8"?>
<bible translation="Tatar 2025 (Инҗил)" link="https://www.bible.com/bible/4386/MAT.5.%25D0%2598%25D0%259D%25D2%25962025" status="© Институт перевода Библии, 2025">
	<testament name="New">
		<book number="40">
			<chapter number="1">
				<verse number="1">Ибраһим һәм Давыт нәселеннән булган Гайсә Мәсихнең шәҗәрәсе менә мондый:</verse>
				<verse number="2">Ибраһим – Исхакның, Исхак – Ягъкубның, Ягъкуб – Яһүдәнең һәм аның агай-энеләренең,</verse>
				<verse number="3">Яһүдә – Тамардан туган Перес һәм Зерахның, Перес – Хесронның, Хесрон – Рамның,</verse>
				<verse number="4">Рам – Амминадабның, Амминадаб – Нахшонның, Нахшон – Салмонның,</verse>
				<verse number="5">Салмон – Рәхәбтән туган Богазның, Богаз – Руттан туган Обиднең, Обид – Ишайның,</verse>
				<verse number="6">Ишай исә Давыт патшаның әтисе иде. Давыт – Уриянең хатыныннан туган Сөләйманның,</verse>
				<verse number="7">Сөләйман – Рехабгамның, Рехабгам – Абиянең, Абия – Асаның,</verse>
				<verse number="8">Аса – Еһошафатның, Еһошафат – Йорамның, Йорам – Уззиянең,</verse>
				<verse number="9">Уззия – Иотамның, Иотам – Әхәзнең, Әхәз – Хизәкыйянең,</verse>
				<verse number="10">Хизәкыйя – Менашшеның, Менашше – Амонның, Амон исә Йошиянең әтисе иде.</verse>
				<verse number="11">Исраил халкы Бабилгә сөрелгән дәвердә Йошиянең углы Якөнья һәм аның агай-энеләре туды.</verse>
				<verse number="12">Бабилгә сөрелгәннән соң Якөньянең углы Шеһалтиел туды. Шеһалтиел – Зеруббабелның,</verse>
				<verse number="13">Зеруббабел – Абиһудның, Абиһуд – Эльякыймның, Эльякыйм – Аззурның,</verse>
				<verse number="14">Аззур – Садыйкның, Садыйк – Ахимнең, Ахим – Элиудның,</verse>
				<verse number="15">Элиуд – Элгазарның, Элгазар – Маттанның, Маттан – Ягъкубның,</verse>
				<verse number="16">Ягъкуб исә Мәрьям ире Йосыфның әтисе иде. Мәрьямнән Мәсих дип аталган Гайсә туды.</verse>
				<verse number="17">Шулай итеп, Ибраһимнан – Давытка кадәр, Давыттан – Бабилгә сөрелгән вакытка кадәр һәм Бабилгә сөрелгән вакыттан башлап Мәсих туганга кадәр ундүртәр буын булды.</verse>
				<verse number="18">Гайсә Мәсихнең тууы менә болайдыр: Аның анасы Мәрьям Йосыфка ярәшелгән иде, әмма алар өйләнешкәнче Мәрьямнең Изге Рухтан балага узганы ачыкланды.</verse>
				<verse number="19">Аның кияве Йосыф, тәкъва кеше буларак, Мәрьямне оятка калдырмас өчен ярәшүне яшертен генә өзәргә ниятләде.</verse>
				<verse number="20">Әмма шул турыда уйланып йөргәндә, төшендә аның янына Раббы фәрештәсе килеп: – Давытның нәсел варисы Йосыф! Мәрьямне хатынлыкка алырга курыкма. Карынында йөрткән баласы аның Изге Рухтан.</verse>
				<verse number="21">Мәрьям Угыл тудырачак, һәм син Аңа Гайсә дип исем кушарсың, чөнки Ул Үз халкын гөнаһлардан коткарачак! – диде.</verse>
				<verse number="22">Болар барысы да Раббының пәйгамбәр аша: «Менә, гыйффәтле кыз, авырга калып, угыл табачак, Аңа Иммануил дип исем кушарлар», – дип әйткән сүзләре гамәлгә ашсын өчен булды (бу исем «Аллаһы безнең белән» дигәнне аңлата).</verse>
				<verse number="23"></verse>
				<verse number="24">Йосыф, йокысыннан уянгач, Раббы фәрештәсе кушканча эшләде – Мәрьямгә өйләнде.</verse>
				<verse number="25">Әмма Мәрьямнең Углы туганчы, Йосыф аңа якынаймады. Балага ул Гайсә дип исем кушты.</verse>
			</chapter>
			<chapter number="2">
				<verse number="1">Яһүдия җирендәге Бәйт-Лехем шәһәрендә Гайсә туганнан соң, Иерусалимгә көнчыгыштан йолдызчылар килде. Ул заманда Яһүдиядә Һируд патша идарә итә иде.</verse>
				<verse number="2">– Яһүдиләрнең яңа туган Патшасы кайда? – дип сорашты алар кешеләрдән. – Көнчыгышта Аның йолдызын күреп, Аңа баш ияргә дип килдек без.</verse>
				<verse number="3">Бу хакта ишеткәч, Һируд патша һәм аның белән бергә бөтен Иерусалим хафага төште.</verse>
				<verse number="4">Һируд, барлык баш руханиларны һәм Канун белгечләрен җыеп, алардан Мәсихнең кайда туарга тиешлеген сорады.</verse>
				<verse number="5">– Яһүдия җирендәге Бәйт-Лехем шәһәрендә, – диде алар, – чөнки пәйгамбәр аша Аллаһы болай дип әйткән:</verse>
				<verse number="6">«Ә син, Яһүдия җирендәге Бәйт-Лехем, Яһүдәнең бөек шәһәрләреннән һич тә ким түгелсең, чөнки синдә Юлбашчы туачак һәм Ул халкым Исраилнең Көтүчесе булачак».</verse>
				<verse number="7">Шуннан Һируд, йолдызчыларны яшертен генә чакыртып алып, алардан йолдызның төгәл калыккан вакытын белеште</verse>
				<verse number="8">һәм аларны Бәйт-Лехемгә җибәреп: – Барыгыз, Бала хакында барын да җентекләп белешегез. Аны тапкач, миңа хәбәр итегез. Мин дә барып Аңа баш иярмен, – диде.</verse>
				<verse number="9">Патшаны тыңлап бетергәннән соң, йолдызчылар юлга чыктылар, ә көнчыгышта алар күргән йолдыз алларыннан барды һәм, Бала яткан урынга барып җиткәч, туктап калды.</verse>
				<verse number="10">Йолдызны күрүләренә алар бик шат иде.</verse>
				<verse number="11">Өйгә кергәч, алар Бала белән анасы Мәрьямне күрделәр һәм Бала каршында тезләнеп баш иделәр, аннары, хәзинәләрен чыгарып, Аңа алтын, ладан һәм мирра бүләк иттеләр.</verse>
				<verse number="12">Төшләрендә Һируд янына кире кайтмаска дип Аллаһыдан кисәтү алгач, алар башка юл белән үз илләренә кайтып киттеләр.</verse>
				<verse number="13">Алар китү белән, Раббы фәрештәсе Йосыфның төшенә кереп: – Бала белән анасын ал да Мисырга кач. Мин сиңа әйткәнгә кадәр шунда кал, чөнки Һируд Баланы табып үтерергә ниятли, – диде.</verse>
				<verse number="14">Йосыф төнлә торды да, анасы белән Баланы алып, Мисырга китеп барды.</verse>
				<verse number="15">Һируд үлгәнче, ул шунда яшәде. Раббының пәйгамбәр аша «Үземнең Углымны Мин Мисырдан чакырып алдым» дигән сүзе әнә шулай гамәлгә ашты.</verse>
				<verse number="16">Йолдызчылар тарафыннан алданганын күреп, Һируд бик ярсыды. Шуннан ул, йолдызчылар сүзе буенча Баланың яшен чамалап, Бәйт-Лехемдәге һәм аның тирәсендәге ике яшькә җитмәгән барлык ир балаларны үтерергә боерды.</verse>
				<verse number="17">Аллаһының Ишагыйя пәйгамбәр аша: «Рамаһ шәһәрендә бер тавыш – ачыргаланып, иңрәп елаган тавыш ишетелә. Балаларын кызганып Рахилә елый анда; һичкемнең юатуын теләми ул, чөнки балалары юк инде», – дип әйткән сүзләре әнә шулай гамәлгә ашты.</verse>
				<verse number="18"></verse>
				<verse number="19">Һирудның вафатыннан соң, Мисырда Йосыфның төшенә Раббы фәрештәсе кереп:</verse>
				<verse number="20">– Тор, Бала белән Аның анасын алып, Исраил җиренә әйләнеп кайт. Баланы юк итәргә теләүчеләр инде үлде, – диде.</verse>
				<verse number="21">Йосыф торды да, Бала белән Аның анасын алып, Исраил җиренә юнәлде.</verse>
				<verse number="22">Әмма Яһүдиядә атасы Һируд урынына Архелай патша идарә итүен ишетеп, Йосыф анда барырга курыкты; төшендә кисәтү алгач, Гәлиләя өлкәсенә китте</verse>
				<verse number="23">һәм Насара шәһәренә барып урнашты. Шул рәвешле пәйгамбәрләрнең «Аны „Насаралы“ дип атарлар» дигән сүзләре гамәлгә ашты.</verse>
			</chapter>
			<chapter number="3">
				<verse number="1">Шул көннәрдә Яһүдия чүленә Чумдыручы кушаматы йөрткән Яхъя исемле кеше килде.</verse>
				<verse number="2">– Тәүбә итегез, – дип әйтә иде ул үзенең вәгазьләрендә, – чөнки Күкләр Патшалыгы инде бик якын!</verse>
				<verse number="3">Яхъя турында Ишагыйя пәйгамбәр болай дип әйткән иде: «Чүлдә әнә бер аваз яңгырый: „Раббыга юл әзерләгез, Ул үтәсе сукмакларны турайтыгыз!“»</verse>
				<verse number="4">Яхъяның киеме дөя йоныннан булып, билен ул күн каеш белән буып йөрде, ә ашаган ризыгы аның саранча һәм кыр балы иде.</verse>
				<verse number="5">Иерусалимдә, бөтен Яһүдиядә, шулай ук Үрдүн елгасы буенда яшәүче бар халык аның янына килеп</verse>
				<verse number="6">кылган гөнаһларыннан тәүбә итә, һәм шуның билгесе итеп Яхъя аларны Үрдүндә чумдырып чыгара иде.</verse>
				<verse number="7">Суга чумдырылыр өчен күп кенә фарисейларның һәм саддукейларның килүен күреп, ул аларга болай диде: – И сез, елан токымы! Башыгызга төшәсе Аллаһы ярсуыннан котыла алырбыз дигән фикерне кем әйтте сезгә?</verse>
				<verse number="8">Тәүбәгә килүегезнең ихлас күңелдән икәнен эшегез белән раслагыз.</verse>
				<verse number="9">«Безнең атабыз Ибраһим бит – котылырбыз!» дип уйламагыз. Шуны әйтәм сезгә: Аллаһы әнә шул ташлардан да Ибраһимга балалар булдыра ала.</verse>
				<verse number="10">Балта инде агач тамыры янында ята: яхшы җимеш бирми торган һәр агачны кисеп утка ташлыйлар.</verse>
				<verse number="11">Тәүбә итүегезнең билгесе итеп мин сезне суга чумдырам, ләкин миннән кодрәтлерәк Берәү килә; мин Аның аяк киемен күтәреп йөрергә дә лаек түгелмен. Ул башкарган чумдыру Изге Рух һәм ут белән булыр.</verse>
				<verse number="12">Ындырдагы ашлыкны җилгәрер өчен кулына Ул көрәк тоткан; бодаен, аерып, келәтенә салыр, ә кибәген сүнмәс утта яндырыр.</verse>
				<verse number="13">Шулай бервакыт Яхъя тарафыннан суга чумдырылыр өчен Үрдүн буена Гәлиләядән Гайсә килде.</verse>
				<verse number="14">Яхъя Аны туктатырга тырышып: – Син миңа килгәнсең, ә бит Син мине чумдырырга тиеш! – диде. Әмма аңа җавап итеп Гайсә:</verse>
				<verse number="15">– Хәзергә шулай булсын, чөнки Аллаһы ихтыярын без шул рәвешле үтәргә тиеш, – диде, һәм Яхъя Аның белән килеште.</verse>
				<verse number="16">Йоланы үтәгәннән соң Гайсә судан чыкты. Ул шунда күк капусы ачылуын һәм Аллаһы Рухының күгәрчен рәвешендә Үзенә иңүен күрде.</verse>
				<verse number="17">Шулчак күкләр киңлегеннән «бу – Минем сөекле Углым, Ул – Минем куанычым!» дигән өн килеп иреште.</verse>
			</chapter>
			<chapter number="4">
				<verse number="1">Шуннан соң Аллаһы Рухы Гайсәне иблис тарафыннан сынар өчен чүлгә алып китте.</verse>
				<verse number="2">Ризык капмыйча кырык көн һәм кырык төн уздырып, Гайсә бик нык ачыкты.</verse>
				<verse number="3">Сынаучы иблис, Аның янына килеп: – Әгәр Син Аллаһы Углы икәнсең, бу ташларга боер – икмәккә әйләнсеннәр! – диде.</verse>
				<verse number="4">Гайсә аңа болай дип җавап бирде: – Язмада «кеше икмәк белән генә түгел, Аллаһының һәр сүзе белән яшәр» дип әйтелгән.</verse>
				<verse number="5">Шуннан соң иблис Аны изге шәһәр Иерусалимгә алып килде дә Аллаһы йортының иң биек урынына китереп бастырды</verse>
				<verse number="6">һәм: – Әгәр Син Аллаһы Углы булсаң, түбән ташлан! – диде. – Язмада: «Аллаһы Синең турыда фәрештәләренә әмер бирер. Алар Сине кулларына күтәреп алырлар, аякларың ташка абынмас», – дип әйтелгән бит.</verse>
				<verse number="7">– Анда «Раббы Аллаңны сынама» дигән сүзләр дә бар, – дип җавап бирде Гайсә.</verse>
				<verse number="8">Аннары иблис Аны биек тау башына алып менеп дөньяның барлык патшалыкларын, аларның бар шөһрәтен күрсәтте</verse>
				<verse number="9">һәм: – Әгәр йөзтүбән капланып миңа табынсаң, боларның һәммәсен Сиңа бирәм! – диде.</verse>
				<verse number="10">– Кит, иблис! – дип җавап кайтарды Гайсә. – Язмада «Раббы Аллаңа табын, Аңа гына хезмәт ит» дип әйтелгән.</verse>
				<verse number="11">Шуннан соң иблис Аны калдырып китеп барды, ә Гайсә янына фәрештәләр килеп хезмәт күрсәтә башлады.</verse>
				<verse number="12">Яхъяның кулга алынуын белгәннән соң Гайсә Гәлиләядәге Насарага кайтты; аннары, шәһәрдән китеп, Гәлиләя күле янындагы Зәбулун һәм Нәптали җирендә урнашкан Кәпәрнаум шәһәренә күченде.</verse>
				<verse number="13"></verse>
				<verse number="14">Аллаһының Ишагыйя пәйгамбәр аша: «И Зәбулун җире, Нәптали җире, диңгезгә алып баручы юл һәм Үрдүн аръягы – мәҗүсиләр иле Гәлиләя! Караңгылыкта яшәүче халык бөек яктылыкны күрде. Үлем караңгылыгында яшәүчеләр өчен нур балкыды», – дип әйткән сүзләре әнә шулай гамәлгә ашты.</verse>
				<verse number="15"></verse>
				<verse number="16"></verse>
				<verse number="17">Шул вакыттан Гайсә: – Тәүбәгә килегез! Күкләр Патшалыгы инде бик якын! – дип вәгазьли башлады.</verse>
				<verse number="18">Гәлиләя күле буеннан үтеп барганда Гайсә, ятьмә салып йөрүче агалы-энеле ике балыкчыны – Петер дип аталган Шимун белән Әндрине күреп, аларга:</verse>
				<verse number="19">– Миңа иярегез! Мин сезне кеше аулаучы итәрмен! – диде.</verse>
				<verse number="20">Алар шунда ук, ятьмәләрен калдырып, Аңа иярделәр.</verse>
				<verse number="21">Арырак киткәч, Гайсә бертуган кардәшләрне – Ягъкуб белән Яхъяны күрде. Алар аталары Зебедәй белән бергә көймәдә ятьмә сипләп утыра иде. Гайсә аларны Үзе белән чакырды.</verse>
				<verse number="22">Алар шунда ук, көймәне һәм аталарын калдырып, Гайсәгә иярделәр.</verse>
				<verse number="23">Гайсә шулай гыйбадәтханәләрдә халыкны өйрәтеп, Аллаһы Патшалыгы турындагы Яхшы хәбәрне таратып, кешеләрне төрле чир-хасталардан савыктырып бар Гәлиләяне әйләнеп чыкты.</verse>
				<verse number="24">Аның турындагы хәбәр бөтен Сүриягә таралды. Янына төрле сырхаулардан, интектергеч чирләрдән җәфаланган, җен кагылган, өянәге кузгалган, паралич суккан кешеләрне алып килделәр, һәм Гайсә аларны савыктырды.</verse>
				<verse number="25">Аңа Гәлиләядән, Ун каладан, Иерусалимнән, Яһүдиядән һәм Үрдүн аръягыннан килгән халык төркеме ияреп йөрде.</verse>
			</chapter>
			<chapter number="5">
				<verse number="1">Җыелып торган халык төркемен күреп, Гайсә тау битенә килеп утырды, янына шәкертләре килде.</verse>
				<verse number="2">Гайсә аларны өйрәтеп сөйли башлады:</verse>
				<verse number="3">– Аллаһыга мохтаҗ булганнар бәхетле, чөнки Күкләр Патшалыгы – аларныкы.</verse>
				<verse number="4">Хәсрәт чигүчеләр бәхетле, чөнки алар юаныч табарлар.</verse>
				<verse number="5">Юашлар бәхетле, чөнки алар җирне мирас итеп алырлар.</verse>
				<verse number="6">Тәкъвалыкка ачыккан-сусаган кешеләр бәхетле, чөнки Аллаһы аларны тукландырыр.</verse>
				<verse number="7">Шәфкатьлеләр бәхетле, чөнки аларга да шәфкать күрсәтелер.</verse>
				<verse number="8">Саф күңеллеләр бәхетле, чөнки алар Аллаһыны күрерләр.</verse>
				<verse number="9">Татулык урнаштыручылар бәхетле, чөнки алар Аллаһы балалары дип аталыр.</verse>
				<verse number="10">Тәкъва булган өчен эзәрлекләнүчеләр бәхетле, чөнки Күкләр Патшалыгы – аларныкы.</verse>
				<verse number="11">Кешеләр сезне Минем аркада хурлаганда, эзәрлекләгәндә һәм сезгә каршы төрле явызлык эшләгәндә – сез бәхетле.</verse>
				<verse number="12">Шатланыгыз һәм куаныгыз, чөнки күкләрдә әҗерегез зур. Сезгә кадәр яшәгән пәйгамбәрләрне дә шулай эзәрлекләгәннәр.</verse>
				<verse number="13">Сез – җирнең тозы. Әгәр тоз үзенең тәмен җуйса, аңа ничек тәм кайтарасың? Аяк астына чыгарып ташлаудан башкага ярамас ул.</verse>
				<verse number="14">Сез – дөнья өчен яктылык. Тау башына салынган шәһәр күренми калмас.</verse>
				<verse number="15">Шәмгә ут алгач, аны савыт астына куймыйлар, киресенчә, шәмдәлгә утырталар, һәм ул өйдәгеләрнең бөтенесе өчен дә яктырта.</verse>
				<verse number="16">Яхшы эшләрегезне күреп Күктәге Атагызны данласыннар өчен, сезнең яктылык та кешеләр алдында шулай балкысын.</verse>
				<verse number="17">Минем хакта, Муса канунын яки пәйгамбәрләр язганны юкка чыгарыр өчен килгән, дип уйламагыз. Мин юкка чыгарыр өчен түгел, бәлки аларны үтәр өчен килдем.</verse>
				<verse number="18">Хак сүз әйтәм сезгә: җир һәм күк юкка чыкканчы, Канунның бер генә сызыгы да юкка чыкмаячак. Анда язылганның барысы да тормышка ашачак!</verse>
				<verse number="19">Шулай итеп, кем дә булса андагы иң кечкенә әмерләрнең берәрсен бозып кешеләрне дә шуңа өйрәтсә, Күкләр Патшалыгында ул иң түбән кеше дип саналыр. Ә инде кем дә булса әмерләрне үтәп башкаларны да шуңа өйрәтсә, ул кеше Күкләр Патшалыгында бөек дип аталыр.</verse>
				<verse number="20">Сезгә әйтәм: тәкъвалыгыгыз фарисейларныкыннан һәм Канун белгечләренекеннән өстен булмаса, Күкләр Патшалыгына кермәячәксез.</verse>
				<verse number="21">Ата-бабаларыгызга: «Үтермә! Кеше үтерүче хөкемгә лаек», – дип әйтелгәнне сез ишеттегез.</verse>
				<verse number="22">Ә Мин исә болай дим: туганына ачу тотучы хөкемгә лаек, туганына «яраксыз» дип әйтүче исә Югары киңәшмә алдында җавапка тартылуга, ә инде «ахмак» дип әйтүче җәһәннәм утына лаек.</verse>
				<verse number="23">Шуңа күрә Аллаһыга багышлап бүләк алып барган чакта туганыңның сиңа булган рәнҗеше мәзбәх алдында исеңә төшсә,</verse>
				<verse number="24">бүләгеңне шунда калдырып торып башта туганың белән татулаш, аннан соң гына кире килеп бүләгеңне тапшыр.</verse>
				<verse number="25">Берәү, дәгъвалашып, сине хөкемчегә алып барса, әле юлда чакта ук дәгъвалы эшне җайга сал. Югыйсә гаепләүчең сине хөкемчегә китерер, хөкемче зиндан хезмәтчесенә тапшырыр, һәм сине зинданга ябарлар.</verse>
				<verse number="26">Хак сүз әйтәм сиңа: бурычыңны актык тиененә кадәр биреп бетермичә, аннан чыга алмассың.</verse>
				<verse number="27">Сез: «Зина кылма», – дип әйтелгәнне ишеттегез.</verse>
				<verse number="28">Ә Мин исә болай дим: хатын-кызга җенси теләк белән караучы күңеленнән инде зина кылган була.</verse>
				<verse number="29">Әгәр уң күзең вәсвәсәгә салса, аны умырып ал да читкә ташла! Бөтен гәүдәң җәһәннәмгә эләккәнче, бер әгъзаңны югалтуың синең өчен хәерлерәк.</verse>
				<verse number="30">Әгәр уң кулың гөнаһка төшерсә, аны чап та читкә ташла! Бөтен гәүдәң җәһәннәмгә эләккәнче, бер әгъзаңны югалтуың синең өчен хәерлерәк.</verse>
				<verse number="31">Шулай ук: «Берәрсе хатынын аерып җибәрсә, аңа аерылышу кәгазе бирсен», – дип әйтелгән иде.</verse>
				<verse number="32">Ә Мин исә болай дим: хатыны тарафыннан зина кылу булмыйча, ире башка сәбәп аркасында аерылышса, ул аны зина кылуга этәрә. Иреннән аерылган хатынга өйләнүче дә зина кыла.</verse>
				<verse number="33">Ата-бабаларыгызга: «Биргән антыңны бозма! Раббы алдында биргән антыңны үтә», – дип әйтелгәнне дә сез ишеттегез.</verse>
				<verse number="34">Ә Мин исә болай дим: бөтенләй дә ант итмә! Күк белән дә ант итмә, чөнки ул – Аллаһының тәхете;</verse>
				<verse number="35">җир белән дә ант итмә, чөнки ул – Аллаһының аяк баскан урыны; Иерусалим белән дә ант итмә, чөнки ул – бөек Патшаның шәһәре;</verse>
				<verse number="36">башың белән дә ант итмә, чөнки чәчеңнең бер генә бөртеген дә ак яки кара итә алмыйсың.</verse>
				<verse number="37">Сезнең «әйе» дигән сүзегез – «әйе», «юк» дигәнегез – «юк» булсын. Шуннан артыгы – иблистән.</verse>
				<verse number="38">Сез: «Күз өчен – күз» һәм «теш өчен – теш», – дип әйтелгәнне ишеттегез.</verse>
				<verse number="39">Ә Мин исә болай дим: явызлыкка каршы явызлык белән кайтарма. Уң яңагыңа суккан кешегә сул яңагыңны да куй.</verse>
				<verse number="40">Күлмәгеңне алырга теләп берәрсе сине хөкемгә тартса, аңа өске киемеңне дә биреп калдыр.</verse>
				<verse number="41">Берәрсе сине бер чакрым җир үтәргә мәҗбүр итсә, аның белән бергә ике чакрым үт.</verse>
				<verse number="42">Синнән сораучыга бир һәм бурычка алырга теләүчене буш итмә.</verse>
				<verse number="43">Сез: «Якыныңны ярат, дошманыңа нәфрәт белән кара!» – дип әйтелгәнне ишеттегез.</verse>
				<verse number="44">Ә Мин исә болай дим: дошманнарыгызны яратыгыз һәм сезне эзәрлекләүчеләр өчен догада булыгыз.</verse>
				<verse number="45">Шулай эшләп, Күктәге Атагызның балалары булуыгызны күрсәтерсез. Аллаһы кояшны явызлар өчен дә, рәхимлеләр өчен дә чыгара һәм яңгырны тәкъваларга да, тәкъва булмаганнарга да яудыра бит.</verse>
				<verse number="46">Әгәр сезне яраткан кешеләрне генә яратсагыз, Аллаһы сезгә нәрсә өчен әҗер бирер? Салым җыючылар да шулай эшли түгелме соң?</verse>
				<verse number="47">Дусларыгызны гына сәламләсәгез, искитәрлек нәрсәсе бар моның? Мәҗүсиләр дә шулай эшли түгелме соң?</verse>
				<verse number="48">Димәк ки, Күктәге Атагыз кебек сез дә камил булыгыз.</verse>
			</chapter>
			<chapter number="6">
				<verse number="1">Карагыз аны, тәкъва эшләрегезне кешеләр күрсен дип башкармагыз. Югыйсә Күктәге Атагыздан әҗер алмассыз.</verse>
				<verse number="2">Шулай итеп, сәдака бирәсең икән, ул хакта сөйләп йөрмә; гыйбадәтханәләрдә, урамнарда макталыр өчен икейөзле кешеләр генә шулай эшли. Хак сүз әйтәм сезгә: алар инде үзләренең әҗерен алды.</verse>
				<verse number="3">Әгәр хәер бирәсең икән, уң кулың ни кылганны сулы белмәсен,</verse>
				<verse number="4">ярдәмең яшертен эшләнсен. Яшерен эшләрнең һәммәсен күреп торучы Атаң сиңа әҗереңне бирер.</verse>
				<verse number="5">Дога кылганда да икейөзле кешеләр кебек булмагыз. Алар, барысы да күрсен дип, гыйбадәтханәләрдә яисә урам чатларында тукталып дога кылырга яраталар. Хак сүз әйтәм сезгә: алар үзләренең әҗерен алды инде.</verse>
				<verse number="6">Ә син, дога кылганда, бүлмәңә кереп артыңнан ишегеңне яп та күзгә күренмәс Атаңа дога кыл. Яшерен эшләрнең һәммәсен күреп торучы Атаң сиңа әҗереңне бирер.</verse>
				<verse number="7">Күбрәк сөйләсәк, яхшырак ишетелер, дип уйлаучы мәҗүсиләр сыман, дога кылганда буш сүз сөйләмәгез.</verse>
				<verse number="8">Алар кебек булмагыз. Чөнки Атагыз нәрсәгә мохтаҗ булуыгызны сез сораганчы ук белеп тора.</verse>
				<verse number="9">Сез менә болай дип дога кылыгыз: Күктәге Атабыз! Исемең изге дип танылсын,</verse>
				<verse number="10">Синең Патшалыгың килсен. Күктәге кебек, җирдә дә Синең ихтыярың гамәлгә ашсын.</verse>
				<verse number="11">Кирәкле икмәгебезне безгә бүген бир.</verse>
				<verse number="12">Безгә явызлык кылучыларны без кичергән кебек, Син дә безнең явыз эшләребезне кичер.</verse>
				<verse number="13">Безне сынауларга дучар итмә, ә явыз заттан сакла.</verse>
				<verse number="14">Кешеләрнең гаеп эшләрен кичерсәгез, Күктәге Атагыз сезнекен дә кичерер.</verse>
				<verse number="15">Әгәр инде башкаларны кичермәсәгез, Атагыз да гаеп эшләрегезне кичермәс.</verse>
				<verse number="16">Ураза тотканда икейөзле адәмнәр сыман караңгы чырайлы булмагыз; ураза тотуларын кешеләр күрсен дип алар шулай боегып йөри. Хак сүз әйтәм сезгә: алар үзләренең әҗерен алды инде.</verse>
				<verse number="17">Син исә ураза тотканда чәчләреңне майлап, битләреңне юып йөр;</verse>
				<verse number="18">синең ураза тотуыңны башкалар түгел, ә бәлки күзгә күренмәс Атаң гына белсен. Яшерен эшләрнең һәммәсен күреп торучы Атаң сиңа шул чагында әҗереңне бирер.</verse>
				<verse number="19">Дөньялыкта мал-мөлкәт җыймагыз: аны көя кисә, тутык баса, караклар урлап чыга.</verse>
				<verse number="20">Хәзинәне сез күкләрдә туплагыз: анда аны көя дә кисми, тутык та басмый, караклар да кереп урлап чыкмый,</verse>
				<verse number="21">чөнки хәзинәгез кайда, күңелегез дә шунда булыр.</verse>
				<verse number="22">Тәннең яктырткычы – күзләрдер. Күзләрең якты булса, синнән яктылык бөркелеп торыр;</verse>
				<verse number="23">әгәр күзләрең тонык икән, бөтен тәнең караңгылыкка уралган кебек булыр. Әгәр инде эчеңдәге яктылык тоташ караңгылык икән, ул вакытта караңгылык үзе нинди булырга тиеш соң?</verse>
				<verse number="24">Берәү дә ике хуҗага хезмәт итә алмас, чөнки берсен ул яратмас, ә икенчесе күңеленә якын булыр; берсенә тугрылык саклар, икенчесен санга сукмас. Аллаһыга да, байлыкка да берьюлы хезмәт итә алмассыз.</verse>
				<verse number="25">Шуңа күрә Мин сезгә болай дим: җан асрар өчен нәрсә белән тукланыйм һәм нәрсә эчим, тәнемне каплар өчен нәрсә киим дип борчылмагыз. Җан – ризыктан, тән киемнән мөһимрәк түгелме соң?</verse>
				<verse number="26">Әнә кошларга карагыз: алар чәчми дә, урмый да, амбарларга ашлык та салмый, шулай да Күктәге Атагыз аларны туендыра. Ә сез кошлардан кадерлерәк түгелме соң?</verse>
				<verse number="27">Сезнең кайсыгыз, кайгырганга карап, үз гомерен бер сәгатькә булса да озайта ала?</verse>
				<verse number="28">Кием өчен ник борчыласыз? Кырда үсеп утырган чәчәкләргә карагыз: алар эшләми дә, эрләми дә;</verse>
				<verse number="29">әмма мин сезгә болай дим: Сөләйман патша никадәр мәһабәт булса да, аларның берсе кадәр дә киенә алмаган.</verse>
				<verse number="30">Бүген кырда үсеп утырган, ә иртәгә учакка ташланасы үләнне Аллаһы шулай киендерә икән, сезне ничек киендермәсен инде, и сай иманлылар!</verse>
				<verse number="31">Шулай булгач, «ни ашарбыз, ни эчәрбез, ни киярбез?» дип борчылмагыз.</verse>
				<verse number="32">Мәҗүсиләрнең генә төп кайгылары шулдыр. Ә боларның һәммәсенә мохтаҗ булуыгызны Күктәге Атагыз болай да белеп тора.</verse>
				<verse number="33">Барыннан да бигрәк Аллаһы Патшалыгын һәм Аның гадел ихтыярын эзләгез, һәм боларның барысы да сезгә насыйп ителер.</verse>
				<verse number="34">Шулай итеп, иртәгәге көн турында кайгырмагыз, чөнки туачак көн үзе хакында үзе кайгыртыр; һәр көннең үз мәшәкате үзенә җитәрлек.</verse>
			</chapter>
			<chapter number="7">
				<verse number="1">Берәүне дә хөкем итмәгез, шул чагында үзегез дә Аллаһы хөкеменә дучар булмассыз.</verse>
				<verse number="2">Чөнки башкаларны ничек хөкем итсәгез, Аллаһы сезгә карата да шундый ук хөкем кылыр, нинди үлчәм белән үлчәп бирсәгез, сезгә дә шундый ук үлчәм белән кайтарыр.</verse>
				<verse number="3">Нигә син туганың күзендәге чүп бөртеген күрәсең, ә үз күзеңдәге бүрәнәне сизмисең?</verse>
				<verse number="4">Үз күзеңдә бүрәнә була торып, ничек син туганыңа: «Кая, күзеңдәге чүпне алыйм әле», – дип әйтә аласың?</verse>
				<verse number="5">Икейөзле бәндә! Элек үз күзеңдәге бүрәнәне чыгар, шул чакта туганың күзендәге чүпне ничек алырга икәнен ачыграк күрерсең.</verse>
				<verse number="6">Изге дип саналган әйберләрне этләргә бирмәгез, юкса алар борылып үзегезне ботарлар. Энҗегезне дуңгызлар алдына сипмәгез, юкса алар аны таптап изәр.</verse>
				<verse number="7">Сорагыз – һәм Аллаһы сезгә бирер, эзләгез – һәм табарсыз, шакыгыз – һәм Ул сезгә ачар;</verse>
				<verse number="8">чөнки һәр сораучы – ала, эзләүче – таба, һәм шакучыга ачалар.</verse>
				<verse number="9">Арагыздан кайсыгыз, углы икмәк сораса, аңа таш тоттырыр;</verse>
				<verse number="10">балык сораса, елан бирер икән?</verse>
				<verse number="11">Әгәр сез, начар кеше булып та, балаларыгызга игелекле гамәлләр кыла аласыз икән, Күктәге Атагыз Үзеннән сораганнарга һичшиксез игелек күрсәтер.</verse>
				<verse number="12">Шулай итеп, кешеләрнең сезгә нәрсә эшләвен теләсәгез, үзегез дә аларга һәрчак шуны эшләгез, чөнки Муса канунының һәм пәйгамбәрләр язмаларының асылы шулдыр.</verse>
				<verse number="13">Тар капкадан керегез, чөнки һәлакәткә илтүче юл киң булыр, аның капкасы да иркен, һәм күпләр шул капкадан керә;</verse>
				<verse number="14">ә тормыш капкасы тар, аның юлы да тар, һәм аны бик азлар гына таба.</verse>
				<verse number="15">Яныгызга сарык тиресе ябынып килүче ялган пәйгамбәрләрдән сакланыгыз – асылда ерткыч бүре алар.</verse>
				<verse number="16">Кылган гамәлләренең җимешенә карап танырсыз сез аларны. Күгән куагыннан – йөзем, тигәнәк сабагыннан инҗир җыялармыни?</verse>
				<verse number="17">Һәрбер яхшы агач – яхшы җимеш, начар агач исә начар җимеш бирә.</verse>
				<verse number="18">Яхшы агачның җимеше начар була алмаган кебек, начар агачның җимеше дә яхшы була алмый.</verse>
				<verse number="19">Яхшы җимеш бирми торган һәр агачны кисеп утка ташлыйлар.</verse>
				<verse number="20">Шулай итеп, ялган пәйгамбәрләрне кылган гамәлләренең җимешенә карап танырсыз.</verse>
				<verse number="21">Миңа «Хакимем! Хакимем!» дип әйтүчеләрнең һәммәсе дә Күк Патшалыгына керә алмас; Күктәге Атамның ихтыярын үтәүче генә анда аяк басар.</verse>
				<verse number="22">Шул көнне Миңа күпләр: «Хакимем, Хакимем! Без Синең исемеңнән пәйгамбәрлек итмәдекмени? Синең исемне телгә алып җеннәрне куып чыгармадыкмыни? Синең исемне телгә алып байтак могҗизалар башкармадыкмыни?» – дип әйтерләр.</verse>
				<verse number="23">Шулвакыт Мин аларга: «Мин сезне белмим; китегез янымнан, явызлык кылучылар!» – дип җавап кайтарырмын.</verse>
				<verse number="24">Шулай итеп, сүзләремә колак салган һәм аларны үтәгән һәркем үзенең йортын таш нигез өстенә төзегән гакыллы кешегә охшаган:</verse>
				<verse number="25">яңгыр явып, елгалар ташып, җилләр ябырылса да, йорт җимерелмәгән, чөнки аның нигезе таштан булган.</verse>
				<verse number="26">Ә инде Минем сүзләремне ишетеп тә, аларны үтәмәгән кем дә үзенең йортын ком өстенә төзегән гакылсыз кешегә охшаган:</verse>
				<verse number="27">яңгыр явып, елгалар ташып, көчле җилләр ябырылуга, йорт җимерелеп төшкән – аңардан хәрабә генә калган.</verse>
				<verse number="28">Гайсә сөйләүдән туктагач, Аның тәгълиматына халык хәйран калды;</verse>
				<verse number="29">чөнки Ул аларны Канун белгечләре сыман түгел, ә бәлки Аллаһы тарафыннан зур хакимлек бирелгән кеше кебек өйрәтте.</verse>
			</chapter>
			<chapter number="8">
				<verse number="1">Гайсә таудан төшкәч, Аның артыннан бик күп халык иярде.</verse>
				<verse number="2">Шул арада Аның янына махаулы бер кеше килде һәм тезләнеп: – Әфәндем! Теләсәң, Син мине савыктыра алыр идең! – диде.</verse>
				<verse number="3">Гайсә, кулын сузып, аңа орынды һәм: – Әйе, телим. Савык! – диде. Теге кеше шундук махау зәхмәтеннән котылды.</verse>
				<verse number="4">Шуннан соң Гайсә аңа: – Кара аны, берәүгә дә сөйлисе булма, ләкин руханига барып күрен һәм терелүеңнең билгесе итеп, Муса канунында таләп ителгәнчә, корбан бүләгеңне китер, – диде.</verse>
				<verse number="5">Гайсә Кәпәрнаумга кире кайткач, Аңардан ярдәм сорап римлыларның бер йөзбашы килде дә:</verse>
				<verse number="6">– Әфәндем! Хезмәтчем өйдә параличтан газапланып ята, – диде.</verse>
				<verse number="7">– Килеп терелтермен Мин аны, – дип әйтте Гайсә.</verse>
				<verse number="8">– Әфәндем! Сине үз йортымда кабул итәргә лаек түгел мин, – дип җавап бирде Аңа йөзбашы. – Син әйт кенә, һәм хезмәтчем савыгачак.</verse>
				<verse number="9">Мин үзем дә буйсынудагы кешемен, үземнең дә кул астында гаскәриләр бар. Аларның берәрсенә «кит!» дисәм – китә, икенчесенә «бире кил!» дисәм – килә; хезмәтчемә «шуны эшлә!» дисәм – эшли.</verse>
				<verse number="10">Бу сүзләрне ишетеп Гайсә хәйран калды һәм артыннан ияреп баручыларга: – Хак сүз әйтәм сезгә: хәтта Исраилдә дә бу кадәр ышанган кешене күрмәгән идем, – диде. –</verse>
				<verse number="11">Сезгә әйтәм: көнчыгыш һәм көнбатыш тарафлардан күпләр килеп Күк Патшалыгында Ибраһим, Исхак һәм Ягъкуб белән бергә мәҗлестә утырыр.</verse>
				<verse number="12">Ә Патшалыкка ия булырга тиешле кешеләр тышка, караңгылыкка куып чыгарылыр – анда елау һәм теш шыкырдату булыр.</verse>
				<verse number="13">Шуннан Гайсә әлеге йөзбашына: – Бар, өеңә кайт, син ышанганча булсын, – диде. Хезмәтчесе шул сәгатьтә үк савыкты.</verse>
				<verse number="14">Гайсә бервакыт Петернең өенә килде һәм аның кызышып-авырып яткан кайнанасын күреп</verse>
				<verse number="15">кулына кагылды – тегенең кызышуы шундук бетте, һәм хатын, урыныннан торып, Гайсә хөрмәтенә табын әзерли башлады.</verse>
				<verse number="16">Кич җиткәч, Гайсә янына җен кагылган байтак кешене алып килделәр. Ул Үзенең сүзе белән явыз рухларны куып чыгарды һәм барча авыруларны савыктырды.</verse>
				<verse number="17">Ишагыйя пәйгамбәрнең: «Ул безнең сырхауларны Үзенә алды, чирләребезне күтәреп китте», – дигән сүзләре әнә шулай тормышка ашты.</verse>
				<verse number="18">Әйләнә-тирәсендәге халыкны күреп, шәкертләренә Гайсә күл аръягына чыгарга кушты.</verse>
				<verse number="19">Шулчак Канун белгечләреннән берәү Аның янына килеп: – Остаз, кая гына барсаң да, мин Синең артыңнан барырга әзермен, – диде. Гайсә аңа:</verse>
				<verse number="20">– Төлкеләрнең – өннәре, кошларның оялары бар, ә Адәм Углының барып баш төртер урыны юк, – дип җавап бирде.</verse>
				<verse number="21">Икенче берсе – шәкертләренең кайсыдыр – Аңа болай диде: – Әфәндем! Өемә кайтып, әүвәл атамны күмеп килергә рөхсәт ит.</verse>
				<verse number="22">Ләкин Гайсә аңа: – Миңа ияр! Үз үлеләрен үлеләр җирләсен, – диде.</verse>
				<verse number="23">Шуннан Гайсә көймә эченә атлады, аның артыннан шәкертләре дә керде.</verse>
				<verse number="24">Кинәт күл өстендә көчле давыл күтәрелеп, дулкыннар көймәгә бәрә башлады. Гайсә исә йокыга киткән иде.</verse>
				<verse number="25">Шәкертләре, янына килеп: – Хакимебез, коткар! Батабыз! – дип Аны уяттылар.</verse>
				<verse number="26">– Әй сай иманлылар, нигә шулай курыктыгыз? – диде Гайсә аларга һәм, аягүрә басып, җилне дә, диңгезне дә тыйды. Әйләнә-тирә тып-тын булып калды.</verse>
				<verse number="27">Шәкертләре гаҗәпләнеп: – Кем соң Ул? Аңа җил дә, диңгез да буйсына! – диештеләр.</verse>
				<verse number="28">Гайсә аргы ярдагы Гәдара җиренә килеп җиткәч, каршына кабер-мәгарәләрдән җен кагылган ике кеше килеп чыкты. Әлеге котырынган кешеләрдән куркып, бу юлдан һичкем йөрмәгән.</verse>
				<verse number="29">– Аллаһы Углы, Сиңа бездән ни кирәк? Безне вакытыннан элек газапларга килдеңме? – дип кычкырды алар.</verse>
				<verse number="30">Еракта зур гына дуңгыз көтүе утлап йөри иде.</verse>
				<verse number="31">Җеннәр: – Әгәр безне куып чыгарсаң, әнә шул дуңгыз көтүенә җибәр! – дип үтенделәр.</verse>
				<verse number="32">– Барыгыз, – дип җавап бирде Гайсә. Җеннәр, теге ике адәмнән чыгып, дуңгызлар эченә керделәр, һәм шул ук мизгелдә бөтен көтү текә ярдан күлгә ташланды да батып үлде.</verse>
				<verse number="33">Көтүчеләр торып йөгерделәр һәм, шәһәргә кайтып, бөтенесе турында, шул исәптән җен кагылган кешеләр белән ни булганын да сөйләп бирделәр.</verse>
				<verse number="34">Шуннан шәһәрнең бар халкы Гайсә каршына китте һәм, Аны күреп, җирләреннән китүен үтенде.</verse>
			</chapter>
			<chapter number="9">
				<verse number="1">Гайсә көймәдә күлне кичте дә Үзе яшәгән шәһәргә кайтты.</verse>
				<verse number="2">Берничә кеше, паралич суккан авыруны ятагы белән күтәреп, Аның янына килде. Аларның ышануларын күреп, авыру адәмгә Гайсә: – Кыю бул, углым! Синең гөнаһларың кичерелде! – диде.</verse>
				<verse number="3">Шулвакыт Канун белгечләре эчтән генә: «Бу Кеше көфер сөйли!» – дип уйлап куйдылар.</verse>
				<verse number="4">Аларның уйларын белеп, Гайсә: – Ни өчен күңелегездә шундый начар уйлар йөртәсез? – дип сорады. –</verse>
				<verse number="5">Нәрсә дип әйтү җиңелрәк: «гөнаһларың кичерелде» дипме, әллә «тор да йөреп кит» дипме?</verse>
				<verse number="6">Адәм Углының җир йөзендә гөнаһларны кичерергә кодрәте барлыгын белеп торыгыз, – дип әйтте, аннары паралич суккан кешегә мөрәҗәгать итеп, – тор да ятагыңны алып өеңә кайт! – диде.</verse>
				<verse number="7">Теге, торып, өенә кайтып китте.</verse>
				<verse number="8">Бу хәлне күргән халык куркуга калды һәм кешеләргә шундый кодрәт биргән Аллаһыга дан-шөһрәт яудырырга тотынды.</verse>
				<verse number="9">Гайсә, юлын дәвам итеп, салым җыя торган урында утыручы Маттай исемле кешене күрде һәм аңа: – Миңа ияр! – диде. Маттай, торып, Аның артыннан китте.</verse>
				<verse number="10">Гайсә аның өенә ашка килгәч, анда байтак кына салым җыючылар һәм гөнаһлы башка кешеләр җыелган иде; алар Гайсә һәм Аның шәкертләре белән бергә ашарга утырдылар.</verse>
				<verse number="11">Моны күреп, фарисейлар шәкертләргә: – Ни өчен Остазыгыз салым җыючылар һәм гөнаһлылар белән бергә ашап-эчеп утыра? – дип сорау бирделәр.</verse>
				<verse number="12">Гайсә аларның сүзләрен ишетеп: – Табиб сәламәт кешеләргә түгел, бәлки авыруларга кирәк.</verse>
				<verse number="13">Барыгыз һәм Аллаһының «Мин сездән корбан көтмим, ә бәлки бер-берегезгә мәрхәмәтле булуыгызны телим» дигән сүзләренең асылын аңларга тырышыгыз. Мин тәкъва кешеләрне түгел, гөнаһлыларны чакырырга дип килдем, – диде.</verse>
				<verse number="14">Шуннан Аның янына Чумдыручы Яхъяның шәкертләре килеп: – Ни өчен без һәм фарисейлар еш ураза тотабыз, ә Синең шәкертләрең тотмый? – дип сорады.</verse>
				<verse number="15">Гайсә аларга: – Яннарында кияү булганда, туйдагы кунаклар күңелсезләнеп утырыр микән? Әмма килер бер көн, кияүне алар яныннан алып китәрләр, әнә шул чакта уразалы булырлар.</verse>
				<verse number="16">Берәү дә иске киемгә яңа тукымадан ямау салмас, югыйсә ямаулык, утырып, иске тукыманы тарттырыр да, ертык зураеп китәр.</verse>
				<verse number="17">Берәү дә яңа шәрабны иске турсыкка салмас, югыйсә турсык тишелер һәм шәраб агып бетәр, турсык та әрәм булыр. Яңа шәрабны яңа турсыкка салалар. Шул вакытта шәрабка да, турсыкка да зыян килмәс, – дип җавап бирде.</verse>
				<verse number="18">Гайсә шулай сөйләп торганда, янына яһүдиләр башлыгының берсе килеп аягына егылды да: – Әле генә кызым үлде, килеп кулларың белән аңа орынсаң, ул терелер иде! – диде.</verse>
				<verse number="19">Гайсә, урыныннан торып, шәкертләре белән шул кеше артыннан китте.</verse>
				<verse number="20">Унике ел дәвамында кан китүдән газапланган бер хатын шунда, киеменә кагылсам да савыгыр идем, дип уйлап, сиздермичә генә Гайсәнең чабуына орынды.</verse>
				<verse number="21"></verse>
				<verse number="22">Гайсә борылып карады да аны күреп: – Кыю бул, кызым! Сине ышануың савыктырды, – диде. Шул көннән әлеге хатын авыруыннан котылды.</verse>
				<verse number="23">Башлыкның өенә кергәч, Гайсә, матәм көен уйнаучыларны һәм каушап калган кешеләрне күреп:</verse>
				<verse number="24">– Чыгыгыз биредән! Кыз бала үлмәгән, йоклый гына ул! – диде. Аңардан көлә башладылар.</verse>
				<verse number="25">Халык өйдән чыгып бетүгә, Гайсә бүлмәгә кереп кызны кулыннан алды, һәм кыз торып басты.</verse>
				<verse number="26">Әлеге вакыйга турындагы хәбәр бөтен әйләнә-тирәгә таралды.</verse>
				<verse number="27">Гайсә аннан киткәндә, артыннан ике сукыр иярде. – Давыт Углы, безне кызгансаң иде! – дип кычкырды алар.</verse>
				<verse number="28">Гайсә өйгә кергәч, бу сукыр адәмнәр Аның янына килделәр, һәм Ул алардан: – Ярдәм итә алуыма ышанасызмы? – дип сорады. – Әйе, Әфәндебез, – дип җавап бирде алар.</verse>
				<verse number="29">Гайсә сукырларның күзләренә орынды һәм: – Ышануыгызча булсын сезгә, – диде.</verse>
				<verse number="30">Аларның күзләре ачылып китте. – Карагыз аны, бу хакта беркем белмәсен, – дип кисәтте аларны Гайсә.</verse>
				<verse number="31">Әмма Аның яныннан киткәч, алар Гайсә хакында бөтен тирә-якта сөйләп йөрделәр.</verse>
				<verse number="32">Алар китүгә, Гайсә янына җен кагылган телсез бер кешене китерделәр.</verse>
				<verse number="33">Гайсә җенне куып чыгаргач, телсез кеше сөйләшә башлады. Бу хәлгә исе киткән халык: – Исраил җирендә әле мондый нәрсәнең булганы юк иде, – диде.</verse>
				<verse number="34">Ләкин фарисейлар: – Җеннәрне Ул җеннәр башлыгы ярдәмендә куып чыгара, – дип каршы төште.</verse>
				<verse number="35">Гайсә шулай гыйбадәтханәләрдә халыкны өйрәтеп, Аллаһы Патшалыгы турында Яхшы хәбәр таратып, кешеләрне төрле чир-хасталардан савыктырып барча шәһәр һәм авыллар буйлап йөрде.</verse>
				<verse number="36">Көтүчесез калган сарыклар сыман интегеп беткән, ярдәмгә мохтаҗ халык төркемен күреп Гайсә аларны бик кызганды.</verse>
				<verse number="37">Шунда Ул шәкертләренә әйтте: – Урасы ашлык күп, тик уракчылар аз.</verse>
				<verse number="38">Шуңа күрә ашлык Хуҗасына ялварып әйтегез: Үзенең ашлыгын урып алырга эшчеләр җибәрсен.</verse>
			</chapter>
			<chapter number="10">
				<verse number="1">Үзенең унике шәкертен чакырып алып Гайсә аларга явыз рухларны куып чыгару һәм кешеләрне төрле чир-сырхаулардан савыктыру кодрәте бирде.</verse>
				<verse number="2">Әлеге унике рәсүлнең исемнәре түбәндәгечә: беренчесе – «Петер» кушаматлы Шимун, аның бертуган кардәше Әндри, Зебедәй углы Ягъкуб һәм аның бертуган кардәше Яхъя,</verse>
				<verse number="3">Филип һәм Бартулумай, Томас һәм салым җыючы Маттай, Һалфай углы Ягъкуб һәм Таддай,</verse>
				<verse number="4">Көрәшче Шимун һәм соңыннан Гайсәгә хыянәт итәчәк Яһүдә Искариот.</verse>
				<verse number="5">Шәкертләрен юлга озатканда Гайсә аларга мондый үгет-нәсыйхәт бирде: – Мәҗүси халыкларга илтүче юлларны әйләнеп узыгыз, Самарея шәһәрләренә дә аяк басмагыз.</verse>
				<verse number="6">Иң әүвәл адашкан сарыклар янына – Исраил халкына барыгыз</verse>
				<verse number="7">һәм юл уңаенда: «Күкләр Патшалыгы инде бик якын!» – дип хәбәр таратыгыз.</verse>
				<verse number="8">Авыру бәндәләрне савыктырыгыз, үлгәннәргә җан өрегез, махаулыларны терелтегез, җеннәрне куыгыз. Бушка килгәнне бушлай бирегез.</verse>
				<verse number="9">Билбау янчыгыгызга алтын-көмеш тә, бакыр тәңкә дә төйнәмәгез;</verse>
				<verse number="10">биштәр дә, алмаш күлмәк тә, аяк киеме дә, юл таягы да алмагыз – эшләгән кешегә ризыгы табылыр.</verse>
				<verse number="11">Кайсы шәһәргә яки авылга килсәгез дә, сезне кабул итәргә лаек кешене табып, киткәнче шуның өендә калыгыз.</verse>
				<verse number="12">Йортка аяк басканда, бөтен өй җәмәгатенә иминлек теләгез.</verse>
				<verse number="13">Әгәр өйдәгеләр моңа лаек икән, сез аларга теләгән иминлек алар белән калыр; инде лаек түгел икән, иминлек үзегезгә кайтыр.</verse>
				<verse number="14">Әгәр сезне кабул итмәсәләр һәм сүзләрегезне тыңлап та тормасалар, бу йорттан яки бу шәһәрдән киткәндә аягыгыздан тузанны кагып төшерегез.</verse>
				<verse number="15">Хак сүз әйтәм сезгә: кыямәт көнендә Сәдүм белән Гамура шәһәрләренең хәле ул шәһәрнекенә караганда җиңелрәк булыр.</verse>
				<verse number="16">Менә, Мин сезне, сарыклар сыман, бүреләр арасына озатам, шуңа күрә еландай сак һәм күгәрчендәй хәйләсез булыгыз.</verse>
				<verse number="17">Кешеләрдән сакланыгыз: алар сезне хөкемгә тартырлар, үзләренең гыйбадәтханәләрендә кыйнарлар.</verse>
				<verse number="18">Минем аркада сезне идарәчеләр, патшалар каршына китерерләр, сез аларга һәм мәҗүсиләргә Минем хакта шаһитлык бирерсез.</verse>
				<verse number="19">Сезне мәхкәмәгә алып килгәч, нәрсә һәм ничек сөйләрбез дип борчылмагыз: шул сәгатьтә сезгә нәрсә хәбәр ителсә, шуны сөйләрсез,</verse>
				<verse number="20">чөнки үз сүзегезне сөйләмәссез, телегездә Атагызның Рухы сөйләгән сүз булыр.</verse>
				<verse number="21">Кардәш – кардәшен, ата үзенең баласын үлемгә тапшырыр, ә балалар, ата-аналарына каршы чыгып, аларны үтертер.</verse>
				<verse number="22">Минем аркада барысы да сезгә нәфрәт белән карар. Әмма ахырга кадәр чыдаган кеше котылыр.</verse>
				<verse number="23">Бер шәһәрдә эзәрлекли башласалар, икенчесенә качыгыз. Хак сүз әйтәм: сез Исраилнең барлык шәһәрләрен әйләнеп чыгарга өлгергәнче, Адәм Углы килеп җитәр.</verse>
				<verse number="24">Шәкерт үзенең остазыннан өстен була алмаган кебек, хезмәтче дә үзенең хуҗасыннан өстен була алмый.</verse>
				<verse number="25">Шәкерт – үзенең остазы, хезмәтче – үзенең хуҗасы кебек була алса, шул җитә. Әгәр йорт хуҗасын Белзебул дип йөртәләр икән, аның өй җәмәгатен инде тагын да яманрак сүз белән атарлар.</verse>
				<verse number="26">Шулай да кешеләрдән курыкмагыз! Бер генә яшерен нәрсәнең дә беленмичә һәм бер генә сернең дә ачылмыйча калганы юк.</verse>
				<verse number="27">Мин сезгә караңгыда сөйләгәнне кешеләргә көн яктысында җиткерегез, пышылдап әйткәнне өй түбәсеннән игълан итегез.</verse>
				<verse number="28">Бәдәнне үтереп тә, җанны үтерә алмаучылардан курыкмагыз. Җәһәннәмдә җанны да, бәдәнне дә һәлак итәргә кодрәте җиткән Аллаһыдан куркыгыз!</verse>
				<verse number="29">Ике чыпчык бер бакыр тәңкәгә сатыла түгелме? Тик шулай да аларның берсе-бер Атагыз ихтыярыннан башка җиргә егылып төшми.</verse>
				<verse number="30">Сезнең исә башыгыздагы чәч бөртеге дә санаулы.</verse>
				<verse number="31">Шуңа күрә курыкмагыз: сез өер-өер чыпчыклардан күпкә кадерлерәк.</verse>
				<verse number="32">Кешеләр алдында Мине таныган һәркемне Мин дә Күктәге Атам алдында танырмын.</verse>
				<verse number="33">Ә инде берәрсе кешеләр алдында Миннән ваз кичсә, Мин дә Күктәге Атам хозурында аңардан ваз кичәрмен.</verse>
				<verse number="34">Сез Мине җиргә тынычлык китерер өчен килгән дип уйламагыз. Тынычлык түгел, кылыч алып килдем Мин.</verse>
				<verse number="35">Угыл белән – атаны, кыз белән – ананы, килен белән кайнананы аерырга килдем.</verse>
				<verse number="36">Кешегә үз өендәгеләр дошман булыр.</verse>
				<verse number="37">Миңа караганда үзенең атасын яки анасын күбрәк яраткан кеше Минеке дип саналырга лаек түгел. Миңа караганда үзенең углын яки кызын күбрәк яраткан кеше Минеке дип саналырга лаек түгел.</verse>
				<verse number="38">Үзенең хачын күтәреп Миңа иярмәгән кеше Минеке дип саналырга лаек түгел.</verse>
				<verse number="39">Җанын саклап калырга теләгән кеше аны югалтыр, ә Минем хакка җанын югалткан кеше аны саклап калыр.</verse>
				<verse number="40">Сезне кабул иткән кеше – Мине кабул итә, ә Мине кабул итүче исә Мине Җибәргән Затны кабул итә дигән сүз.</verse>
				<verse number="41">Пәйгамбәрне пәйгамбәр булганы өчен кабул иткән кеше пәйгамбәргә бирелгәнчә үк әҗер алыр; тәкъваны тәкъва булганы өчен кабул иткән кеше тәкъвага бирелгәнчә үк әҗер алыр.</verse>
				<verse number="42">Минем шәкертем булган өчен шәкертләремнең иң кечесенә бер чынаяк салкын су эчергән кеше – хак сүз әйтәм сезгә – әҗерсез калмас.</verse>
			</chapter>
			<chapter number="11">
				<verse number="1">Үзенең унике шәкертенә үгет-нәсыйхәтен тәмамлаганнан соң Гайсә халыкка гыйлем бирү һәм вәгазь сөйләү өчен башка шәһәрләргә юл алды.</verse>
				<verse number="2">Зинданда утырган Яхъя исә, Мәсих кылган могҗизалы галәмәтләр турында ишетеп, «килергә тиеш булган Зат Синме, әллә бүтән берәүне көтәргәме?» дип сорар өчен Гайсә янына үзенең шәкертләрен җибәрде.</verse>
				<verse number="3"></verse>
				<verse number="4">Гайсә аларга җавап итеп: – Барыгыз, күргән-ишеткәннәрегезне Яхъяга кайтып сөйләгез:</verse>
				<verse number="5">сукырлар янә күрә, аксаклар йөри, махаулылар тазарына, чукраклар ишетә, үлгәннәр терелә, фәкыйрьләргә Яхшы хәбәр игълан ителә, – диде һәм, –</verse>
				<verse number="6">Минем хакта күңелендә шик йөртмәүче – бәхетле, – дип өстәде.</verse>
				<verse number="7">Яхъяның шәкертләре киткәннән соң, Гайсә халыкка Яхъя хакында сөйләргә тотынды: – Сез чүлгә нәрсә карарга бардыгыз? Җилдә тирбәлгән камышнымы?</verse>
				<verse number="8">Нәрсә карарга бардыгыз инде сез? Купшы киемле кешенеме? Ә бит купшы кием киючеләр – патша сарайларында.</verse>
				<verse number="9">Алайса, кемне күрергә дип бардыгыз? Пәйгамбәрнеме? Әйе, шулай. Ә Мин сезгә, ул пәйгамбәрдән дә бөегрәк, дип әйтәм!</verse>
				<verse number="10">Язмада: «Менә, Синең алдыңнан Мин хәбәрчемне җибәрәм, ул Синең барыр юлыңны әзерли торыр», – дип әйтелгән сүзләр аның турында.</verse>
				<verse number="11">Хак сүз әйтәм сезгә: хатын-кыз тудырган адәм балалары арасында Чумдыручы Яхъядан бөегрәк һичкем юк. Әмма Күкләр Патшалыгында иң кечесе дигәне дә аңардан бөегрәк.</verse>
				<verse number="12">Чумдыручы Яхъя яшәгән вакытлардан алып бүгенгә хәтле кешеләр бар көчләрен куеп Күкләр Патшалыгына омтылалар, һәм омтылучылар аңа ия булалар.</verse>
				<verse number="13">Борынгы пәйгамбәрләрнең барысы да, Канун да Яхъяга кадәр буласы вакыйгалар турында әйткән.</verse>
				<verse number="14">Әгәр белергә теләсәгез, Яхъя – килергә тиешле Ильяс ул.</verse>
				<verse number="15">Колагы булганнар – ишетсен!</verse>
				<verse number="16">Бүгенге буынны кемгә тиңләп була? «Без сезгә күңелле көйләр уйнадык, ә сез биемәдегез. Без моңсу җырлар җырладык, ә сез еламадыгыз», – дип базар мәйданында бер-берсенә кычкырып утыручы балаларны хәтерләтә алар.</verse>
				<verse number="17"></verse>
				<verse number="18">Менә Яхъя килде, ул ашамый да, шәраб та эчми. Ә кешеләр: «Аңа җен кагылган», – диләр.</verse>
				<verse number="19">Адәм Углы килде, Ул әнә ашый да, эчә дә, ә кешеләр моны күреп: «Күрегезче, менә бирән, эчкече, салым җыючыларның һәм гөнаһ ияләренең дусты!» – диләр. Әмма зирәклек үзенең гамәлләрендә күренә.</verse>
				<verse number="20">Аннары Гайсә, Ул кылган байтак могҗизаларны күреп тә тәүбәгә килмәгән шәһәрләрне әрләп, болай диде:</verse>
				<verse number="21">– Кайгы сиңа, Хоразин! Кайгы сиңа, Бәйт-Сайда! Әгәр сездә кылынган могҗизалар Сур һәм Сидун шәһәрләрендә эшләнгән булса, алар күптән инде тупас тукымага төренеп һәм башларына көл сибеп тәүбәгә килерләр иде.</verse>
				<verse number="22">Шуның өчен, сезгә әйтәм, кыямәт көнендә Сур белән Сидунның хәле сезнекенә караганда җиңелрәк булыр.</verse>
				<verse number="23">И Кәпәрнаум, әллә сине күкләргә күтәрерләр дип уйлыйсыңмы? Юк, үлеләр дөньясына төшәрсең син. Әгәр синдә кылынган могҗизалар Сәдүмдә эшләнсә, ул хәзерге көнгә кадәр сакланып калган булыр иде.</verse>
				<verse number="24">Шуның өчен, сезгә әйтәм, кыямәт көнендә Сәдүм җиренең хәле синекенә караганда җиңелрәк булыр.</verse>
				<verse number="25">Сүзен дәвам итеп Гайсә: – Әй Атам, күк вә җирнең Хуҗасы! Зирәк адәмнәрдән һәм акыл ияләреннән яшерен булганны балаларга ачып биргән өчен Сиңа шөкрана кылам! – диде. –</verse>
				<verse number="26">Әйе, Атам, Синең изге теләгең шундый булды!</verse>
				<verse number="27">Атам һәммә нәрсәне Миңа тапшырды. Атасыннан гайре Углын бүтән һичкем белми; Углыннан гайре Атасын да һичкем белми; Атасын да Угылдан һәм Углы белдерергә теләгән кешедән гайре һичкем белми.</verse>
				<verse number="28">Хәлдән тайганнар, авыр йөктән җәфа чигүчеләр, һәммәгез Миңа килегез. Мин сезгә тынычлык бирермен.</verse>
				<verse number="29">Минем камытымны киегез һәм Миннән өйрәнегез, чөнки Мин юаш, йомшак күңеллемен; һәм сез җаннарыгызга тынычлык табарсыз –</verse>
				<verse number="30">Минем камытым уңайлы, йөгем дә җиңел!</verse>
			</chapter>
			<chapter number="12">
				<verse number="1">Шимбә көннәрнең берсендә Гайсә иген кыры буйлап бара иде. Ачыккан шәкертләре башак өзеп ашый башлады.</verse>
				<verse number="2">Фарисейлар, моны күреп, Гайсәгә: – Кара, шәкертләрең шимбә көнне эшләргә ярамаганны эшли! – диде.</verse>
				<verse number="3">– Давыт һәм аның юлдашлары ачыккач, Давытның нәрсә эшләве турында укыганыгыз булмадымыни? Ул, Изге йортка кереп, руханилардан башка һичкемгә – ни аның үзенә, ни юлдашларына ашарга рөхсәт ителмәгән изге икмәкләрне ашаган, – дип җавап кайтарды Гайсә. –</verse>
				<verse number="4"></verse>
				<verse number="5">Руханиларның Аллаһы йортында шимбә көнне хезмәт итеп шимбәнең изгелеген бозулары, әмма моның гаепкә саналмавы турында Муса китабыннан укымадыгызмыни?</verse>
				<verse number="6">Сезгә әйтәм: биредә исә Аллаһы йортыннан да бөегрәк Зат!</verse>
				<verse number="7">Әгәр сез «Мин сездән корбан көтмим, ә бәлки бер-берегезгә мәрхәмәтле булуыгызны телим» дигән Аллаһы сүзләренең асылын аңласагыз, гаепсезләрне хөкем итмәс идегез.</verse>
				<verse number="8">Адәм Углы – шимбә көннең Хуҗасыдыр.</verse>
				<verse number="9">Аннары Гайсә, ул урыннан китеп, гыйбадәтханәгә килде.</verse>
				<verse number="10">Анда кулы корышкан бер кеше бар иде. Яһүдиләрнең кайберләре, гаепләргә сәбәп эзләп, Гайсәдән: – Шимбә көнне кешеләрне дәваларга ярыймы? – дип сорады.</verse>
				<verse number="11">– Бердәнбер сарыгы шимбә көнне чокырга егылып төшсә, сезнең кайсыгыз аны чыгармас иде? – дип җавап кайтарды Гайсә. –</verse>
				<verse number="12">Ә бит кеше сарыктан күпкә кадерлерәк. Шулай булгач, шимбә көнне яхшылык кылу бик мәгъкуль эш.</verse>
				<verse number="13">Аннары Гайсә авыру адәмгә: – Кулыңны суз! – диде. Теге адәм сузды, һәм аның кулы икенчесе кебек үк сәламәт булды.</verse>
				<verse number="14">Гыйбадәтханәдән чыккач, фарисейлар Гайсәне ничек һәлак итү хакында киңәшергә тотындылар.</verse>
				<verse number="15">Бу хакта белгәннән соң Гайсә ул яклардан китеп барды. Аның артыннан бик күп халык иярә китте. Авыруларның һәммәсен Ул савыктырды,</verse>
				<verse number="16">әмма Үзенең Кем булуы хакында беркемгә белгертмәскә кушты.</verse>
				<verse number="17">Шулай итеп, Аллаһының Ишагыйя пәйгамбәр аша: «Менә – Үзем сайлаган Хезмәтчем, Минем сөеклем һәм җанымның шатлыгы. Мин Аны Үземнең Рухым белән сугарырмын, һәм Ул бар халыкларга гадел хөкем игълан итәр. Ул бәхәсләшмәс, кычкырмас, урамнарда Аның тавышы ишетелмәс. Гаделлек җиңгәнне күрми торып, чатнаган камышны сындырмас, пыскып яткан филтәне сүндермәс. Халыклар Аның исеменә өмет баглар», – дип әйткән сүзләре гамәлгә ашты.</verse>
				<verse number="18"></verse>
				<verse number="19"></verse>
				<verse number="20"></verse>
				<verse number="21"></verse>
				<verse number="22">Аннары Гайсә янына җен кагылган берәүне китерделәр; ул сукыр һәм телсез иде. Гайсә аны савыктырды, һәм әлеге кеше сөйләшә, күрә башлады.</verse>
				<verse number="23">Бу хәлгә исе киткән халык үзара: – Давыт Углы түгел микән Ул? – диеште.</verse>
				<verse number="24">Шушы сүзләрне ишетеп фарисейлар: – Җеннәр башлыгы Белзебул ярдәм итмәсә, җеннәрне куып чыгара алмас иде Ул, – диделәр.</verse>
				<verse number="25">Гайсә аларның уйларын белеп: – Бүлгәләнгән һәр патшалык җимерелер; бүлгәләнгән шәһәр яки гаилә дә таркалыр, – диде. –</verse>
				<verse number="26">Әгәр шайтан шайтанны куып чыгара икән, димәк, ул үз-үзе белән низагъка килә. Андый патшалык ничек сакланып калыр икән?</verse>
				<verse number="27">Мин җеннәрне Белзебул ярдәмендә куып чыгарам икән, сезнең иярченнәрегез кем ярдәме белән куып чыгара соң? Шул сәбәпле сезне алар хөкем итсен!</verse>
				<verse number="28">Инде дә Мин җеннәрне Аллаһы Рухының ярдәме белән куып чыгарам икән, димәк, Аллаһы Патшалыгы сезгә килеп җиткән дигән сүз, – диде.</verse>
				<verse number="29">– Кем дә булса, көчле кешенең өенә кереп, башта аны бәйләмәсә, малын талый алыр микән? Бәйләгән очракта гына талар.</verse>
				<verse number="30">Минем яклы булмаган – Миңа каршы дигән сүз; кем Минем белән җыймый – шул тарката.</verse>
				<verse number="31">Шуңа күрә Мин сезгә болай дим: кешеләрнең барча гөнаһлары һәм көфер сүзләре кичерелер, әмма Аллаһы Рухына карата көфер сүз әйтүчеләр кичерелмәс.</verse>
				<verse number="32">Адәм Углына каршы сүз әйтүче кичерелер, әмма Изге Рухка каршы сүз әйтүче хәзерге заманда да, киләчәктә дә кичерелмәс.</verse>
				<verse number="33">Әгәр агач яхшы икән, аның җимеше дә яхшы булыр; әгәр инде агач начар икән, аның җимеше дә начар булыр. Агач бит җимешенә карап беленә.</verse>
				<verse number="34">И елан токымы! Явыз була торып, сез ничек яхшы сүз әйтә аласыз? Чөнки кеше күңеленнән нәрсә ташыса, аның телендә дә шул була.</verse>
				<verse number="35">Яхшы кеше яхшылык сандыгыннан – яхшылык, ә явыз кеше явызлык сандыгыннан явызлык чыгара.</verse>
				<verse number="36">Сезгә әйтәм: әйтелгән һәр буш сүзе өчен адәм балалары кыямәт көнендә хисап тотачак.</verse>
				<verse number="37">Чөнки әйткән сүзләреңә карап сине акларлар яисә хөкемгә тартырлар.</verse>
				<verse number="38">Шуннан Канун белгечләре һәм фарисейлар арасыннан берничәсе Гайсәгә: – Остаз, безгә берәр илаһи билге күрсәтсәң иде, – диде.</verse>
				<verse number="39">Ләкин аларга җавап итеп Гайсә: – Явыз һәм Аллаһыга иман итмәүче буын илаһи билгеләр таләп итә, әмма Юныс пәйгамбәр билгесеннән гайре аларга башкасы бирелмәс, – диде. –</verse>
				<verse number="40">Юныс пәйгамбәр диңгез җанварының карынында өч көн һәм өч төн үткәргән кебек, Адәм Углы да җир куенында өч көн һәм өч төн үткәрер.</verse>
				<verse number="41">Ниневә халкы, кыямәт көнендә бүгенге буын кешеләре каршына басып, аларны гаепләр, чөнки алар Юныс пәйгамбәрнең вәгазен ишетеп тәүбәгә килгән иде; ә сезнең яндагы Зат – Юныстан бөегрәк.</verse>
				<verse number="42">Кыямәт көнендә Көньяк патшабикәсе, бүгенге буын кешеләре каршына басып, аларны гаепләр. Сөләйман патшаның зирәк сүзләрен тыңлар өчен ул җир читеннән килгән, ә сезнең яндагы Зат – Сөләйманнан бөегрәк.</verse>
				<verse number="43">Кешедән чыкканнан соң явыз рух сусыз чүл буйлап үзенә сыеныр урын эзләп йөри дә таба алмагач:</verse>
				<verse number="44">«Элекке йортыма әйләнеп кайтыйм әле», – ди. Кайткач исә, аны аулак, себерелгән, җыештырылган хәлдә күрә һәм,</verse>
				<verse number="45">үзеннән дә явызрак җиде рухны ияртеп кайтып, алар шунда яши башлыйлар. Шуннан әлеге кешенең хәле элеккегә караганда да начарлана. Менә бу явыз буын белән дә шулай булыр.</verse>
				<verse number="46">Гайсә шулай дип сөйләп торганда, Аның анасы белән энеләре килеп йорт янында көтеп тордылар: аларның Гайсәгә әйтәсе сүзләре бар иде.</verse>
				<verse number="47">Кемдер берәү килеп Гайсәгә: – Анаң белән энеләрең тышта көтеп тора. Алар Синең белән сөйләшергә тели, – дип әйтте.</verse>
				<verse number="48">Әлеге кешегә җавап итеп Гайсә болай диде: – Минем анам һәм туганнарым кем дисезме? –</verse>
				<verse number="49">Аннары кулы белән шәкертләренә күрсәтеп, – менә Минем анам һәм туганнарым.</verse>
				<verse number="50">Чөнки Күктәге Атамның ихтыярын үтәүчеләр – Минем ир туганым да, кыз туганым да, анам да.</verse>
			</chapter>
			<chapter number="13">
				<verse number="1">Шул ук көнне Гайсә өйдән чыкты да күл буена барып утырды.</verse>
				<verse number="2">Аның янына бик күп халык җыелды. Шунлыктан Аңа көймәгә кереп утырырга туры килде, халык исә яр буенда басып торды.</verse>
				<verse number="3">Гыйбрәтле хикәяләр ярдәмендә Гайсә аларга күп нәрсәләр турында сөйләде: – Менә бер кеше чәчүгә чыккан ди.</verse>
				<verse number="4">Чәчкән вакытта орлыкның бер өлеше юл буена төшкән, һәм кошлар, очып килеп, аны чүпләп бетергән.</verse>
				<verse number="5">Икенче бер өлеше аз туфраклы, ташлы урынга төшкән. Тирән ятмаганга күрә орлык бик тиз тишелеп чыккан.</verse>
				<verse number="6">Ә инде кояш чыгып кыздыра башлагач, тамырланып өлгермәгән үсентеләр шиңеп төшкән.</verse>
				<verse number="7">Орлыкның кайберсе күгән куагы арасына төшкән. Куак үскән дә орлыкны басып киткән.</verse>
				<verse number="8">Уңдырышлы җиргә төшкән башка орлыклар исә йөз, алтмыш, утыз тапкыр артыграк уңыш биргән.</verse>
				<verse number="9">Колагы булганнар – ишетсен!</verse>
				<verse number="10">Шәкертләре шунда Аның янына килеп: – Нигә Син аларга кинаяләп сөйлисең? – диделәр.</verse>
				<verse number="11">– Күкләр Патшалыгының серләре сезгә ачылган, ә башкаларга ачылмаган, – дип җаваплады Ул, –</verse>
				<verse number="12">чөнки кемдә бар – шуңа тагын да бирелер, һәм аңарда артыгы белән булыр. Ә кемдә юк икән, булган нәрсәсе дә тартып алыныр.</verse>
				<verse number="13">Алар әнә карап торалар, ләкин күрмиләр, тыңлыйлар, тик ишетмиләр һәм төшенмиләр; менә шуның өчен Мин аларга кинаяләп сөйлим.</verse>
				<verse number="14">Ишагыйя пәйгамбәрнең: «Колагыгыз белән тыңларсыз, ләкин аңламассыз, күзләрегез белән карарсыз, ләкин күрмәссез. Күзләре белән күрмәс, колаклары белән ишетмәс, йөрәкләре белән аңламас һәм Мин аларны савыктырсын дип Миңа мөрәҗәгать итмәс өчен бу халыкның йөрәге каткан, колаклары томаланган, күзләре йомылган», – дип әйткән сүзләре әнә шулай гамәлгә ашты.</verse>
				<verse number="15"></verse>
				<verse number="16">Әмма сезнең күзләрегез бәхетле, чөнки алар күрә, колакларыгыз бәхетле, чөнки алар ишетә.</verse>
				<verse number="17">Хак сүз әйтәм сезгә: байтак пәйгамбәрләр һәм тәкъвалар сез күргәнне күрергә теләде, ләкин күрмәде, сез ишеткәнне ишетергә теләде, ләкин ишетмәде.</verse>
				<verse number="18">Шулай итеп, чәчүче хакындагы гыйбрәтле хикәянең нәрсә аңлатканын тыңлагыз.</verse>
				<verse number="19">Күкләр Патшалыгы турындагы сүзне ишетүчеләр, әмма аны аңламаучылар янына иблис килә дә алар күңеленә салынганны урлап китә – юл буена чәчелгән орлык әнә шундый кешеләрне хәтерләтә.</verse>
				<verse number="20">Ташлы урынга чәчелгән орлыклар – ишеткән сүзне шундук шатланып кабул итүчеләр,</verse>
				<verse number="21">әмма тамыры булмаганга сүзне алар вакытлыча гына тота. Шул сүз өчен авырлыклар яки эзәрлекләүләр башланса, алар бик тиз кире чигенә.</verse>
				<verse number="22">Күгән куаклары арасына төшкән орлыклар исә – сүзне ишетүчеләр, әмма тормыш мәшәкатьләре һәм байлыкка хирыслык аркасында аларның ишеткән сүзләре басылып кала һәм уңыш бирми.</verse>
				<verse number="23">Ә уңдырышлы җиргә чәчелгәне – сүзне ишетеп, аның асылына төшенүчеләр. Андыйлар йөз, алтмыш, утыз тапкыр артыграк уңыш бирә.</verse>
				<verse number="24">Шуннан соң Гайсә тагын бер гыйбрәтле хикәя сөйләде: – Күкләр Патшалыгын нәрсә белән чагыштырып булыр иде? Әйтик, бер кеше үзенең басуына яхшы орлык чәчкән ди.</verse>
				<verse number="25">Әмма төн җитеп һәммәсе йокыга талгач, дошманы килеп иген арасына тиле бодай орлыгы чәчеп киткән.</verse>
				<verse number="26">Бодай үсентеләре күтәрелеп башак җибәрә башлауга, тиле бодай да күренгән.</verse>
				<verse number="27">Хезмәтчеләре, йорт хуҗасына килеп: «Әфәнде, син бит басуыңа орлыкның яхшысын чәчкән идең, тиле бодай каян килеп чыккан соң?» – дип сораганнар.</verse>
				<verse number="28">«Дошман эше бу», – дип җавап биргән хуҗалары. «Теләсәң, барып утыйк аны!» – дигән аңа хезмәтчеләре.</verse>
				<verse number="29">Ләкин ул аларга: «Кирәкми, югыйсә утаганда тиле бодай белән бергә игенне дә йолкып атарсыз.</verse>
				<verse number="30">Иген өлгергәнче тегесе дә, монысы да үссен; уракка төшкәч, уракчыларыма мин: „Башта тиле бодайны җыеп алып көлтәләргә бәйләгез дә яндырыгыз, ә ашлыкны урып келәткә илтеп салыгыз“», – диярмен.</verse>
				<verse number="31">Аннары Гайсә янә бер хикәя сөйләде: – Күкләр Патшалыгын басуга чәчкән горчица орлыгы белән чагыштырып булыр иде.</verse>
				<verse number="32">Ул барча орлыклардан ваграк, ә инде үсеп җиткәч, бакчадагы һәммә үсемлектән биегрәк, агач кебек була; кошлар очып килеп аның сабакларында оя кора.</verse>
				<verse number="33">Гайсә аларга тагын бер гыйбрәтле хикәя сөйләде: – Күкләр Патшалыгын ачыткы белән чагыштырып булыр иде. Әйтик, бер хатын өч үлчәм онга ачыткы сала да, күпмедер вакыттан ачыткы камырны бик нык кабарта.</verse>
				<verse number="34">Гайсә халыкка һәрвакыт шулай гыйбрәтле хикәяләр ярдәмендә сөйләде; Ул бер нәрсәне дә кинаясез генә аңлатмады.</verse>
				<verse number="35">Шулай итеп, Аллаһының пәйгамбәр аша: «Гыйбрәтле хикәяләр сөйләргә авызымны ачармын; дөнья яратылган көннән яшерен булганны хәбәр итәрмен», – дип әйткән сүзләре гамәлгә ашты.</verse>
				<verse number="36">Халыкны озатып җибәргәннән соң Гайсә өйгә керде. Шәкертләре Аның янына килеп: – Басудагы тиле бодай хакындагы гыйбрәтле хикәянең мәгънәсен аңлатып бирче! – диделәр.</verse>
				<verse number="37">– Яхшы орлык чәчүче – Адәм Углы ул, – диде аларга Гайсә. –</verse>
				<verse number="38">Басу – дөнья ул, яхшы орлык дигәнем – Патшалык угыллары, тиле бодай – явыз затның балалары,</verse>
				<verse number="39">һәм аны чәчүче дошман – иблис үзе. Урак өсте – дөнья бетү ул, ә уракчылар – фәрештәләр.</verse>
				<verse number="40">Тиле бодайны җыеп утка салган кебек, дөнья беткәндә дә шулай булыр:</verse>
				<verse number="41">Адәм Углы үзенең фәрештәләрен җибәрер, һәм алар, гөнаһка этәрүчеләрнең һәм явызлык кылучыларның һәммәсен Аның Патшалыгыннан җыеп алып,</verse>
				<verse number="42">дөрләп янган мичкә ташлар – анда елау һәм теш шыкырдату булыр.</verse>
				<verse number="43">Ә тәкъва кешеләр Аталары Патшалыгында кояштай балкып торыр. Колагы булганнар – ишетсен!</verse>
				<verse number="44">Күкләр Патшалыгын нәрсә белән чагыштырып булыр иде? Әйтик, берәү кырда күмеп куелган хәзинә тапкан ди. Ул аны яңадан күмеп куйган һәм шатлыгыннан бар мөлкәтен саткан да шул кырны сатып алган.</verse>
				<verse number="45">Күкләр Патшалыгын тагын нәрсә белән чагыштырып булыр иде? Әйтик, сәүдәгәр яхшы энҗеләр эзләгән ди.</verse>
				<verse number="46">Менә ул искиткеч матур энҗе тапкан һәм, кайтып, бар мөлкәтен саткан да шул энҗене сатып алган.</verse>
				<verse number="47">Күкләр Патшалыгын тагын нәрсә белән чагыштырып булыр иде? Әйтик, балыкчылар күлгә ятьмә салган, һәм аңа төрледән-төрле балык эләккән ди.</verse>
				<verse number="48">Ятьмә балык белән тулгач, алар ятьмәне ярга тартып чыгарганнар да утырып балык сайлый башлаганнар: яхшысын кәрзингә салганнар, яраксызын читкә ташлаганнар.</verse>
				<verse number="49">Дөнья беткәндә дә әнә шулай булыр: фәрештәләр килеп яман кешеләрне тәкъвалардан аерып алыр да</verse>
				<verse number="50">дөрләп янган мичкә ташлар – анда елау һәм теш шыкырдату булыр.</verse>
				<verse number="51">Сез барысын да аңладыгызмы? – Әйе, – дип җавап бирде шәкертләре.</verse>
				<verse number="52">– Менә шуңа күрә, – диде аларга Гайсә, – Күкләр Патшалыгы хакындагы өйрәтүне кабул иткән Язма белгечләренең һәрберсе үзенең бай хәзинәсеннән искесен дә, яңасын да чыгаручы йорт хуҗасына охшаган.</verse>
				<verse number="53">Шушы гыйбрәтле хикәяләрне сөйләгәннән соң Гайсә ул җирдән китте.</verse>
				<verse number="54">Үз шәһәренә кайтып җиткәч, кешеләрне гыйбадәтханәдә өйрәтеп, тыңлаучыларны таң калдырды. – Шундый тирән акыл һәм кодрәт Аңа кайдан килгән икән?</verse>
				<verse number="55">Балта остасының углы түгелме соң ул? Аның анасы – Мәрьям, энеләре – Ягъкуб, Йосыф, Шимун һәм Яһүдә түгелме?</verse>
				<verse number="56">Сеңелләренең барысы да биредә яши түгелме? Шулай булгач, боларның барысы да Аңа кайдан килгән икән? – дип</verse>
				<verse number="57">Гайсәдән йөз бордылар. – Пәйгамбәр кайда да хөрмәттә, тик үз илендә һәм үз өендә генә кадер юк аңа, – диде аларга Гайсә.</verse>
				<verse number="58">Кешеләрнең ышанмауларын күреп Ул биредә могҗизаларны күп кылмады.</verse>
			</chapter>
			<chapter number="14">
				<verse number="1">Шул вакытларда Гайсә турындагы хәбәр идарәче Һируд колагына килеп иреште.</verse>
				<verse number="2">«Чумдыручы Яхъя бу, – диде Һируд үзенең кешеләренә. – Үледән терелеп торганга шундый кодрәтле эшләр күрсәтергә куәте бар Аның».</verse>
				<verse number="3">Кайчандыр әнә шул Һируд үзенең ир туганы Филипнең Һирудия исемле хатыны аркасында Яхъяны кулга алып, богаулап зинданга яба,</verse>
				<verse number="4">чөнки Яхъя аңа: «Кардәшеңнең хатыны белән яшәргә ярамый сиңа», – дип әйткән була.</verse>
				<verse number="5">Һируд аны үтергән дә булыр иде, әмма Яхъяны пәйгамбәр дип исәпләгән халыктан курка иде.</verse>
				<verse number="6">Һирудның туган көнендә Һирудиянең кызы кунаклар алдында бии, һәм Һирудның күңеленә бу шулкадәр хуш килә ки,</verse>
				<verse number="7">кыз сораган бар нәрсәне ул бирергә ант итә.</verse>
				<verse number="8">Кыз исә, анасы өйрәткәнчә: – Хәзер үк тәлинкәдә Чумдыручы Яхъяның башын китерсеннәр! – дип әйтә.</verse>
				<verse number="9">Патша кайгыга төшә, әмма кунаклар алдында биргән анты хакына кызның теләген үтәргә –</verse>
				<verse number="10">зинданда яткан Яхъяның башын кисәргә боера.</verse>
				<verse number="11">Башны тәлинкәгә салып кызга китерәләр, ул исә аны анасына илтеп бирә.</verse>
				<verse number="12">Яхъяның шәкертләре, остазларының гәүдәсен алып китеп, кабергә салалар, аннары бу хакта Гайсәгә хәбәр итәләр.</verse>
				<verse number="13">Шушы хәбәр килеп ирешкәннән соң, Гайсә көймәгә утырды да ялгызы гына аулак урынга китеп барды. Әмма Аның кайда юнәлүен ишеткән халык, яшәгән шәһәрләреннән чыгып, җәяүләп шунда китте.</verse>
				<verse number="14">Ярга чыккач, Гайсә шактый зур халык төркемен күрде һәм, аларны кызганып, авыру булганнарын савыктырды.</verse>
				<verse number="15">Кич җиткәч, Аның янына шәкертләре килеп: – Бик аулак урын бу, вакыт та соң инде. Халыкны җибәр, авылларга барып үзләренә ризык сатып алсыннар, – диде.</verse>
				<verse number="16">– Аларга китәргә кирәкми, – дип җавап бирде Гайсә. – Кешеләрне үзегез ашатыгыз.</verse>
				<verse number="17">– Безнең монда бары тик биш икмәк белән ике балык кына бар, – диде тегеләр.</verse>
				<verse number="18">– Китерегез әле Миңа шуларны, – диде Гайсә һәм,</verse>
				<verse number="19">кешеләргә чирәмгә утырырга кушып, биш икмәк белән ике балыкны алды да күккә карап шөкрана кылды, аннары, икмәкне сындыргалап, шәкертләренә бирде, тегеләр исә халыкка өләште.</verse>
				<verse number="20">Һәммәсе туйганчы ашады. Кешеләр ашап туйганнан соң да, калган сынык-санык белән унике кәрзин тулды.</verse>
				<verse number="21">Ашаучылар исә, хатын-кыз белән балаларны исәпләмәгәндә, биш меңгә якын ир кеше иде.</verse>
				<verse number="22">Шуннан соң Гайсә Үзенең шәкертләренә көймәдә каршы ярга чыга торырга кушты, Үзе исә халыкны озата калды.</verse>
				<verse number="23">Халыкны кайтарып җибәргәч, аулакта дога кылыр өчен, Гайсә тауга күтәрелде һәм кич җиткәнче ялгызы гына шунда булды.</verse>
				<verse number="24">Ул арада инде шәкертләр утырган көймә диңгез уртасына җиткән булып, каршы искән җил дулкыннарны көймә читенә кага башлаган иде.</verse>
				<verse number="25">Иртәнге өч белән алты арасында Гайсә, су өстеннән атлап, аларга таба китте.</verse>
				<verse number="26">Аның су өстеннән атлап килүен күреп шәкертләре курка калдылар һәм: – Өрәк! – дип кычкырырга тотындылар.</verse>
				<verse number="27">Әмма Гайсә шундук аларга дәшеп: – Тынычланыгыз, Мин бу! Курыкмагыз! – диде.</verse>
				<verse number="28">– Хакимем! Әгәр Син икәнсең, – диде шунда Петер, – су өстеннән атлап яныңа килергә әмер бирче миңа!</verse>
				<verse number="29">– Кил, – диде аңа Гайсә. Петер, көймәдән чыгып, су өстеннән Гайсәгә таба атлап китте,</verse>
				<verse number="30">әмма җилнең көчле булуын күргәч, курка калды да бата башлады. – Коткар мине, Хакимем! – дип кычкырып җибәрде ул.</verse>
				<verse number="31">Гайсә, шундук кулын сузып, аны эләктереп алды һәм: – И сай иманлы! – диде. – Нигә икеләнеп калдың?</verse>
				<verse number="32">Алар көймәгә кереп урнаштылар. Шунда җил тынды.</verse>
				<verse number="33">Көймәдәге шәкертләре Гайсә каршында баш иеп: – Син дөрестән дә Аллаһы Углы икәнсең! – диделәр.</verse>
				<verse number="34">Алар, күлне кичеп, Геннисарет ярына чыктылар.</verse>
				<verse number="35">Җирле халык, Гайсәне танып алып, Аның килүе турындагы хәбәрне бөтен әйләнә-тирәгә таратты, һәм Аның янына барлык авыру адәмнәрне алып килә башладылар.</verse>
				<verse number="36">Алар Гайсәдән киеменең чабуына булса да кагылырга рөхсәт сорады; кем генә кагылмасын, барысы да савыкты.</verse>
			</chapter>
			<chapter number="15">
				<verse number="1">Беркөнне Гайсә янына Иерусалимнән фарисейлар һәм Канун белгечләре килеп:</verse>
				<verse number="2">– Ни өчен Синең шәкертләрең ата-бабадан килгән йоланы бозалар – ашар алдыннан кулларын юмыйлар? – дип сорады.</verse>
				<verse number="3">– Ә ни өчен сез үзегезнең йолалар хакына Аллаһы әмерен бозасыз? – диде аларга каршы Гайсә. –</verse>
				<verse number="4">Аллаһы: «Ата-анаңны хөрмәт ит», «Атасын яки анасын хурлаган кеше үлем җәзасына тартылырга тиеш», – дип әйткән.</verse>
				<verse number="5">Ә сез: «Берәрсе атасына яки анасына „сиңа бирәсе бүләкне мин Аллаһыга вәгъдә иттем“ дип әйтә икән,</verse>
				<verse number="6">аңа инде ата-анасына хөрмәт күрсәтмәсә дә ярый», – дип өйрәтәсез. Шул рәвешле сез үзегезнең йолагыз хакына Аллаһы сүзен юкка чыгарасыз.</verse>
				<verse number="7">Икейөзлеләр! Сезнең хакта Ишагыйя пәйгамбәр, алдан күреп, дөрес әйткән:</verse>
				<verse number="8">«Бу халык Мине телдә генә хөрмәт итә, ә йөрәкләре исә Миннән ерак.</verse>
				<verse number="9">Миңа табынулары да бушка: алар кеше уйлап чыгарган кагыйдәләргә өйрәтәләр».</verse>
				<verse number="10">Аннары Гайсә Үз янына халыкны чакырып алып: – Әйткәннәремне тыңлагыз һәм аңларга тырышыгыз.</verse>
				<verse number="11">Кешене авызына кергән нәрсә нәҗесли алмый, ә бәлки авызыннан чыккан нәрсә нәҗесли, – диде.</verse>
				<verse number="12">Шуннан шәкертләре Гайсә янына килеп: – Синең сүзләрең фарисейларда ризасызлык тудырганны беләсеңме? – диделәр. Гайсә аларга:</verse>
				<verse number="13">– Күктәге Атам утыртмаган һәр үсенте тамыры белән йолкып алыначак, – дип җавап кайтарды. –</verse>
				<verse number="14">Калдырыгыз аларны! Сукыр адәмнәрне җитәкләп йөрүче сукырлар алар. Сукыр сукырны җитәкләп бара икән, икесе дә чокырга егылып төшәчәк.</verse>
				<verse number="15">– Кинаяңне аңлатып бирче, – дип мөрәҗәгать итте Аңа Петер.</verse>
				<verse number="16">– Әйткәннәремне сез дә һаман аңламыйсызмы? – диде Гайсә. –</verse>
				<verse number="17">Авызга кергән һәммә нәрсәнең, карын аша үтеп, тышка чыгарып ташлануы сезгә аңлашылмыймы?</verse>
				<verse number="18">Ә менә кешенең теленнән төшкән сүз аның йөрәгеннән чыга – кешене әнә шул нәҗесли.</verse>
				<verse number="19">Чөнки явыз ниятләр, кеше үтерү, зина кылу, фәхешлек, урлашу, ялган шаһитлык бирү, башкаларны яманлау адәм баласының йөрәгеннән чыга.</verse>
				<verse number="20">Табын янына юмаган кул белән утыру түгел, әнә шундый гамәлләр нәҗесли кешене.</verse>
				<verse number="21">Аннары Гайсә бу яклардан Сур һәм Сидун җирләренә таба юл алды.</verse>
				<verse number="22">Беркөн Гайсә янына шул төбәктә яшәүче кәнгани бер хатын килеп: – Әфәндем, Давыт Углы! Кызган мине: кызымны җен орды, шундый нык җәфалана! – дип ялварды.</verse>
				<verse number="23">Әмма Гайсә аңа нәрсә дип тә дәшмәде. Шәкертләре Гайсә янына килеп: – Әйт аңа, китсен, югыйсә артыбыздан кычкырып бара бит, – дип үтенде.</verse>
				<verse number="24">Гайсә исә: – Мин югалган сарыклар янына – Исраил халкына гына җибәрелгән идем, – дип җавап кайтарды.</verse>
				<verse number="25">Әмма хатын якынрак килде дә Гайсә каршында йөзтүбән капланып: – Әфәндем, ярдәм итче миңа! – диде.</verse>
				<verse number="26">– Балалар кулыннан икмәкне тартып алып көчекләргә ташлау яхшы түгел, – дип җавап бирде аңа Гайсә.</verse>
				<verse number="27">– Шулай, Әфәндем, – диде хатын, – ләкин көчекләр дә хуҗаларының өстәленнән коелган валчыкларны ашый бит.</verse>
				<verse number="28">Гайсә аңа: – И ханым! Ышануың көчле синең; теләгәнеңчә булсын, – диде, һәм хатынның кызы шундук савыкты.</verse>
				<verse number="29">Аннан киткәч, Гайсә Гәлиләя күленең яры буйлап юлын дәвам итте; бер урында Ул, тау битләвенә күтәрелеп, шунда утырды.</verse>
				<verse number="30">Үзләре белән аксак, сукыр, гарип, телсез һәм бик күп башка авыруларны ияртеп, Аның янына байтак халык җыелды. Хаста булганнарны Аның аягы янына китереп салдылар, һәм Гайсә аларны савыктырды.</verse>
				<verse number="31">Телсезләрнең – сөйләшә, гарипләрнең – савыга, аксакларның – йөри, сукырларның күрә башлавына тәмам исе киткән халык Исраил Алласына дан-шөһрәтләр яудырды.</verse>
				<verse number="32">Шәкертләрен чакырып Гайсә: – Кешеләр кызганыч. Алар инде өч көн Минем янда, ашар ризыклары да беткән. Аларны ач килеш кайтарып җибәрәсем килми – юлда хәлсезләнерләр, – дип әйтте.</verse>
				<verse number="33">– Шушы кадәр халыкны туендырырлык икмәкне биредә, чүлдә, кайдан алыйк? – диде шәкертләре.</verse>
				<verse number="34">– Сезнең ничә икмәгегез бар? – дип сорады алардан Гайсә. – Җиде икмәк һәм берничә кечкенә балык, – дип җавап бирде тегеләр.</verse>
				<verse number="35">Шуннан Гайсә халыкка җиргә утырырга кушты,</verse>
				<verse number="36">җиде икмәк белән балыкны алып Аллаһыга шөкрана кылды да халыкка өләшү өчен сындыргалап шәкертләренә бирде.</verse>
				<verse number="37">Барысы да туйганчы ашадылар; калган сыныкларны җыйганнан соң да әле җиде кәрзин тулды.</verse>
				<verse number="38">Ашаучылар исә, хатыннарны һәм балаларны исәпкә алмаганда, дүрт мең ир кеше иде.</verse>
				<verse number="39">Халыкны кайтарып җибәргәч, Гайсә, көймәгә утырып, Мәгедән җирләренә юнәлде.</verse>
			</chapter>
			<chapter number="16">
				<verse number="1">Анда Гайсәне фарисейлар белән саддукейлар урап алдылар һәм, Аны сынамакчы булып, күктән иңгән берәр илаһи билге күрсәтүен таләп иттеләр.</verse>
				<verse number="2">Әмма аларга Ул: – Кич белән сез, күк йөзе кызыл – иртәгә көн яхшы булыр, дисез.</verse>
				<verse number="3">Ә иртәгесен, бүген давыл булыр – күк йөзе әнә куе кызыл, дисез. Күк йөзенә карап сез һава торышын алдан әйтә аласыз, ә якынлашып килүче заман билгеләрен чамаламыйсыз.</verse>
				<verse number="4">Явыз һәм имансыз буын илаһи билгеләр таләп итә, әмма Юныс пәйгамбәр билгесеннән гайре аларга башкасы бирелмәс, – дип җавап кайтарды һәм яннарыннан китеп барды.</verse>
				<verse number="5">Күлнең аръягына чыгып җиткәч, шәкертләренең икмәк алырга онытканлыгы ачыкланды.</verse>
				<verse number="6">– Карагыз аны, фарисейлар һәм саддукейлар ачыткысыннан сакланыгыз! – диде аларга Гайсә.</verse>
				<verse number="7">Шәкертләре исә бер-берсенә: – Үзебез белән икмәк алмаганга шулай әйтәдер, – диештеләр.</verse>
				<verse number="8">Аларның нәрсә турында сөйләшүен белеп Гайсә: – Ни өчен сез, икмәк алмадык, дип әйтәсез, сай иманлылар? – диде. –</verse>
				<verse number="9">Әле һаман берни аңламыйсызмы? Биш мең кешегә өләшкән биш икмәкне һәм сынык-санык белән ничә кәрзин тутырганыгызны оныттыгызмы?</verse>
				<verse number="10">Дүрт мең кешегә тараткан җиде икмәкне дә хәтерләмисезме? Ул вакытта ничә кәрзин сынык-санык җыеп алдыгыз?</verse>
				<verse number="11">Фарисейлар һәм саддукейлар ачыткысыннан сакланыгыз, дип әйткәндә икмәкне күздә тотмавым аңлашылмадымыни?</verse>
				<verse number="12">Шунда гына шәкертләр Гайсәнең икмәк ачыткысыннан түгел, ә бәлки фарисейлар һәм саддукейлар тәгълиматыннан сакланырга кушуын аңладылар.</verse>
				<verse number="13">Филип Кайсариясе җирләренә килгәч, Гайсә үзенең шәкертләреннән: – Кешеләр Мине – Адәм Углын – кем дип белә? – дип сорады.</verse>
				<verse number="14">– Берәүләр Сине – Чумдыручы Яхъя, икенчеләр – Ильяс, кайберәүләр исә Иремия яки башка пәйгамбәрләрнең берсе дип исәпли, – дип җаваплады шәкертләре.</verse>
				<verse number="15">– Ә сез Мине кем дип беләсез? – дип сорады Ул алардан.</verse>
				<verse number="16">– Син – Мәсих, тере Зат булган Аллаһының Углы, – дип җавап бирде Шимун-Петер.</verse>
				<verse number="17">– Бәхетле кеше син, Яхъя углы Шимун, – диде аңа Гайсә, – чөнки сиңа моны кешеләр түгел, ә Күктәге Атам ачып бирде.</verse>
				<verse number="18">Шуның өчен Мин сиңа әйтәм: син – Петер, һәм бу кыяда Мин Үземә иман итүчеләр Бердәмлеген төзермен; аны үлеләр дөньясы җиңә алмас.</verse>
				<verse number="19">Мин сиңа Күкләр Патшалыгының ачкычларын тапшырырмын; җирдә син тыйганны күктә Аллаһы да тыяр, ә җирдә син рөхсәт иткәнне күктә Аллаһы да рөхсәт итәр.</verse>
				<verse number="20">Шуннан шәкертләренә Ул Үзенең Мәсих булуын һичкемгә әйтмәскә кушты.</verse>
				<verse number="21">Шул көннән Гайсә Үзенең Иерусалимгә барырга тиешлеге һәм анда халык өлкәннәре, баш руханилар һәм Канун белгечләре тарафыннан күп газапларга дучар ителәчәге, үләчәге, әмма өченче көндә үледән тереләчәге турында шәкертләренә ачыктан-ачык сөйли башлады.</verse>
				<verse number="22">Петер исә Гайсәне читкәрәк алып китте дә: – Аллаһы сакласын Сине, Хакимем! Андый хәл була күрмәсен! – дип Аның белән ризалашмавын белдерде.</verse>
				<verse number="23">Ләкин Гайсә, Петергә борылып карап: – Кит янымнан, иблис! Син Мине юлдан яздырырга тырышасың. Уйларың Аллаһыдан түгел, синдә адәми уйлар, – диде.</verse>
				<verse number="24">Соңрак Гайсә Үзенең шәкертләренә: – Минем арттан барырга теләгән кеше үз мәнфәгатьләреннән ваз кичсен һәм, хачын күтәреп, Миңа иярсен.</verse>
				<verse number="25">Чөнки җанын саклап калырга теләгән кеше аны югалтыр, ә Минем хакка җанын югалткан кеше аны табар.</verse>
				<verse number="26">Әгәр кеше бөтен дөньяга ия була, әмма җанын харап итә икән, аңа моннан ни файда? Кеше нәрсә биреп җанын кайтара алыр икән?</verse>
				<verse number="27">Адәм Углы Атасының балкып торган шөһрәтендә Үз фәрештәләре белән килер дә һәркемгә гамәленчә бирер.</verse>
				<verse number="28">Хак сүз әйтәм сезгә: биредә басып торучыларның кайберләре Адәм Углының Патша булып килүен күрмичә дөнья куймас.</verse>
			</chapter>
			<chapter number="17">
				<verse number="1">Алты көн узганнан соң, Үзе белән Петерне, Ягъкубны һәм аның бертуган кардәше Яхъяны гына ияртеп, Гайсә биек тауга күтәрелде.</verse>
				<verse number="2">Шулчак шәкертләренең күз алдында Гайсәнең кыяфәте үзгәреп китте: йөзе кояштай балкып, өстендәге киеме көн яктысыдай ап-ак булды.</verse>
				<verse number="3">Менә алар каршында Муса һәм Ильяс күренде дә Гайсә белән сөйләшә башлады.</verse>
				<verse number="4">Петер шунда Гайсәгә: – Хакимебез! Ничек рәхәт биредә! Телисеңме, өч чатыр корам: берсе – Сиңа, берсе – Мусага, берсе Ильяска булыр, – диде.</verse>
				<verse number="5">Петер шулай дип сөйләп торган арада, аларны яп-якты болыт чорнап алды, һәм болыт арасыннан: – Бу – Минем сөекле Углым, Ул – Минем куанычым. Аның сүзеннән чыкмагыз! – дигән тавыш килеп иреште.</verse>
				<verse number="6">Әлеге тавышны ишетеп котлары алынган шәкертләр җиргә капландылар.</verse>
				<verse number="7">Гайсә, яннарына килеп, аларга орынды да: – Торыгыз, курыкмагыз! – диде.</verse>
				<verse number="8">Күтәрелеп карагач, шәкертләр Гайсәдән башка һичкемне күрмәделәр.</verse>
				<verse number="9">Таудан төшкән чакта Гайсә аларны: – Адәм Углы үледән терелгәнгә кадәр биредә күргәннәрегезне һичкемгә әйтәсе булмагыз, – дип кисәтте.</verse>
				<verse number="10">– Ә ни өчен соң Канун белгечләре, башта Ильяс килергә тиеш, ди? – дип сорады Аңардан шәкертләре.</verse>
				<verse number="11">– Дөрестән дә, башта Ильяс килергә һәм бар нәрсәне әзерләп куярга тиеш, – дип җавап бирде Гайсә. –</verse>
				<verse number="12">Ә Мин сезгә, Ильяс килде инде, тик кешеләр аны танымадылар һәм аның белән ни теләсәләр, шуны эшләделәр, дип әйтәм. Шулай ук Адәм Углы да алар кулыннан күп газаплар кичерәчәк.</verse>
				<verse number="13">Шунда шәкертләре Гайсәнең Чумдыручы Яхъя хакында сөйләвен аңладылар.</verse>
				<verse number="14">Гайсә халык төркеме янына әйләнеп килгәч, бер кеше Аның каршына килеп тезләнде дә:</verse>
				<verse number="15">– Әфәндем, углымны кызганчы! Өянәге тотканда шундый газаплана, бик еш әле утка, әле суга ташлана.</verse>
				<verse number="16">Мин аны Синең шәкертләреңә алып килгән идем, тик алар савыктыра алмады, – диде.</verse>
				<verse number="17">– Әй имансыз, бозык буын! Сезнең янда Миңа тагын күпме булырга һәм күпме түзәргә икән? Китерегез әле малайны Минем янга! – диде Гайсә.</verse>
				<verse number="18">Гайсә җенгә малайдан чыгарга әмер бирде, һәм җен чыгып китте – малай исә шундук савыкты.</verse>
				<verse number="19">Соңыннан, Гайсә белән ялгыз калгач, шәкертләре Аңардан: – Ни өчен без аны куып чыгара алмадык? – дип сорады.</verse>
				<verse number="20">– Чөнки иманыгыз сай, – дип җавап бирде Гайсә. – Хак сүз әйтәм сезгә: әгәр сезнең горчица орлыгы кадәр генә иманыгыз булып, менә бу тауга «тегендәрәк күч әле» дип әйтә калсагыз, ул үз урыныннан кузгалыр иде; һәм сез булдыра алмаган эш табылмас иде. [</verse>
				<verse number="21">]</verse>
				<verse number="22">Гәлиләядә чакта шәкертләренә Гайсә: – Адәм Углын кешеләр кулына тотып бирерләр;</verse>
				<verse number="23">Аны үтерерләр, әмма өченче көндә Ул үледән терелер, – дип әйтеп, аларны зур хәсрәткә салды.</verse>
				<verse number="24">Гайсә һәм шәкертләре Кәпәрнаумга әйләнеп кайткач, Аллаһы йорты өчен салым җыючылар, Петер янына килеп: – Остазыгыз салым түләрме? – дип сорады.</verse>
				<verse number="25">– Әйе, түләр, – дип җавап бирде Петер. Ул өйгә кереп әле сүзен башлаганчы ук, Гайсә аңардан: – Шимун, син ничек уйлыйсың: җирдәге патшалар салымны һәм ясакны кемнән түләтәләр? Үз халкыннанмы, әллә чит халыкларданмы? – дип сорады.</verse>
				<verse number="26">– Чит халыклардан, – дип җавап бирде Петер. – Димәк, үз халкы салымнан азат, – диде Гайсә. –</verse>
				<verse number="27">Әмма беркемне дә рәнҗетмик: күл буена барып кармак сал; тартып чыгарган беренче балыкның авызын ачсаң, анда көмеш тәңкә табарсың. Шуны алып, Минем өчен дә, үзең өчен дә салым җыючыларга бирерсең.</verse>
			</chapter>
			<chapter number="18">
				<verse number="1">Шулчак Гайсә янына шәкертләре килеп: – Күкләр Патшалыгында кем бөегрәк? – дип сорады.</verse>
				<verse number="2">Гайсә бер баланы чакырып алып аларның уртасына бастырды да:</verse>
				<verse number="3">– Хак сүз әйтәм сезгә: әгәр, үзгәреп, балалар кебек булмасагыз, Күкләр Патшалыгына керә алмассыз, – диде.</verse>
				<verse number="4">– Кем шушы бала кебек үзен кече итеп тота, Күкләр Патшалыгында шул иң бөеге булыр.</verse>
				<verse number="5">Шушындый балаларның берсен Минем хакка күңеле белән кабул иткән кеше Мине кабул итә дигән сүз.</verse>
				<verse number="6">Ә инде Миңа ышанган шушы садә балаларның берәрсен юлдан яздыручыны муенына тегермән ташы асып диңгез төпкеленә ташласалар, аның өчен яхшырак булыр иде.</verse>
				<verse number="7">Бу дөньяга – кайгы! Чөнки биредә кешене юлдан яздырырдай нәрсәләр күп! Гөнаһ кылыр өчен сәбәпләр һаман туа торыр, әмма кешеләрне гөнаһка этәрүчегә – кайгы!</verse>
				<verse number="8">Әгәр сине кулың яки аягың гөнаһка этәрсә, чабып ташла аны! Аяк-кулларың сау килеш мәңгелек утка барып кергәнче, тормышка бер куллы яки бер аяклы булып керүең хәерлерәк.</verse>
				<verse number="9">Әгәр сине күзең гөнаһка этәрсә, йолкып читкә ташла аны! Ике күзең сау килеш җәһәннәм утына барып кергәнче, тормышка сыңар күзле булып керүең хәерлерәк.</verse>
				<verse number="10">Карагыз аны, шушы садә сабыйларның берсен дә кимсетмәгез. Сезгә әйтәм: аларның фәрештәләре Күктәге Атам белән һаман янәшә басып торалар. [</verse>
				<verse number="11">]</verse>
				<verse number="12">Ничек уйлыйсыз, әгәр берәүнең йөз сарыгы булып, шуның берсе адашса, әлеге кеше, туксан тугызын тауларда калдырып, адашкан сарыгын эзләп китмәсме әллә?</verse>
				<verse number="13">Ә инде тапкач, хак сүз әйтәм сезгә, югалмаган туксан тугыз сарыгына караганда, табылганына күбрәк куаныр.</verse>
				<verse number="14">Күктәге Атагыз да шулай: шушы сабыйлардан берсенең дә һәлак булуын теләми.</verse>
				<verse number="15">Әгәр туганың сиңа каршы гөнаһ кылса, аның белән күзгә-күз очрашып, гаебен үзенә әйт. Сүзеңә колак сала икән, димәк син туганыңны яңадан таптың дигән сүз.</verse>
				<verse number="16">Инде колак салмаса, «һәр эш ике яки өч шаһит тарафыннан расланырга тиеш» булганлыктан, үзең белән бер-ике кеше ал.</verse>
				<verse number="17">Әгәр туганың аларны да тыңламаса, бу хакта иман итүчеләр бердәмлегендә сөйләп бир, ә инде бердәмлек әгъзаларын да тыңламаса, синең өчен ул мәҗүси яки салым җыючы кебек булсын.</verse>
				<verse number="18">Хак сүз әйтәм сезгә: җирдә сез тыйганны күктә Аллаһы да тыяр, ә җирдә сез рөхсәт иткәнне күктә Аллаһы да рөхсәт итәр.</verse>
				<verse number="19">Кабатлап әйтәм сезгә: арадан икегез, үзара килешеп, җирдә нәрсә генә сораса да, Күктәге Атам аны эшләр.</verse>
				<verse number="20">Чөнки ике яки өч кеше Минем хакка җыелса, Мин дә алар арасында булырмын.</verse>
				<verse number="21">Шулчак Гайсә янына Петер килеп: – Хакимем, әгәр туганым миңа каршы гөнаһ эш кылса, мин аны ничә тапкыр кичерергә тиешмен? Җиде тапкырмы? – дип сорады.</verse>
				<verse number="22">– Юк, җиде түгел, ә бәлки җитмеш җиде тапкыр! – диде аңа Гайсә. –</verse>
				<verse number="23">Күкләр Патшалыгын менә нәрсә белән чагыштырып булыр иде: әйтик, бер патша үзенең хезмәтчеләреннән исәп-хисап эшләрен таләп иткән ди.</verse>
				<verse number="24">Акча хисабын ачыклый башлагач, аның янына ун мең талант бурычы булган бер кешене китергәннәр.</verse>
				<verse number="25">Әлеге кешенең түләрлек акчасы булмагач, бурычын түләтер өчен патша аның үзен дә, хатынын да, балаларын да, бар милкен дә сатарга әмер биргән.</verse>
				<verse number="26">Хезмәтче, патша каршында йөзтүбән капланып: «Бераз гына көтче! Барын да кайтарып бирермен!» – дигән.</verse>
				<verse number="27">Хуҗасы, аны кызганып, бурычын бәхилләгән һәм хезмәтчесен кайтарып җибәргән.</verse>
				<verse number="28">Патша хозурыннан чыгуга, әлеге хезмәтче үзенә йөз динар бурычы булган иптәшен очраткан да «бурычыңны түлә!» дип аның бугазына килеп ябышкан.</verse>
				<verse number="29">Тегесе, тезләренә егылып: «Бераз гына көтче! Барын да кайтарып бирермен!» – дип ялварырга тотынган.</verse>
				<verse number="30">Әмма хезмәтче, риза булмыйча, бурычын түләгәнгә кадәр аны зинданга утырткан.</verse>
				<verse number="31">Шушы хәлне күреп торган башка хезмәтчеләр бик борчылганнар һәм барысын да патшага сөйләп биргәннәр.</verse>
				<verse number="32">Шуннан патша әлеге хезмәтчене чакырып: «Явыз бәндә! Үтенеп сорагач, мин синең бөтен бурычыңны бәхилләдем;</verse>
				<verse number="33">мин сиңа мәрхәмәт кылган кебек, син дә иптәшеңә мәрхәмәтле булырга тиеш идең түгелме?» – дип әйткән.</verse>
				<verse number="34">Ачуы чыккан патша, хезмәтчесе бөтен бурычын түләп бетергәнче, аны җәза бирүчеләр кулына тапшырган.</verse>
				<verse number="35">Әгәр туганыгызны ихлас күңелдән кичермәсәгез, Күктәге Атам да сезгә шундый ук мөгамәлә кылачак.</verse>
			</chapter>
			<chapter number="19">
				<verse number="1">Гайсә, сүзен тәмамлап, Гәлиләядән китте, Үрдүн аръягындагы Яһүдия җиренә юнәлде.</verse>
				<verse number="2">Аның артыннан бик күп халык ияреп барды, һәм Ул алар арасындагы авыру адәмнәрне савыктырды.</verse>
				<verse number="3">Шунда Гайсә янына фарисейлар килделәр дә Аны сынамакчы булып: – Ир кеше теләсә нинди сәбәп белән хатынын аерып җибәрә аламы? – дип сорадылар. Аларга җавап итеп Гайсә:</verse>
				<verse number="4">– Дөньяны Бар итүче иң әүвәл «аларны ир-ат һәм хатын-кыз итеп яратты» дигәнне сез укымадыгызмыни? – диде. –</verse>
				<verse number="5">Аллаһы әйткән: «Шуңа күрә ир кеше, ата-анасын калдырып, хатынына кушылыр, һәм алар икесе бер тән булыр».</verse>
				<verse number="6">Димәк, алар инде ике кеше түгел, ә бербөтен. Шулай булгач, Аллаһы кушканны кеше аермасын.</verse>
				<verse number="7">– Алайса, ни өчен соң Муса, хатыныңны аерып җибәргәндә аңа аерылышу кәгазе бир, дип боерган? – диде фарисейлар.</verse>
				<verse number="8">– Күңелегез каты булган өчен Муса сезгә хатыннарыгыздан аерылырга рөхсәт биргән; башта бит алай булмаган, – диде Гайсә. –</verse>
				<verse number="9">Мин исә болай дим: хатыны тарафыннан зина кылу булмыйча, ире башка сәбәп аркасында хатынын аерып башкага өйләнә икән, димәк, ул зина кыла; аерылган хатынга өйләнүче дә зина кыла.</verse>
				<verse number="10">Шәкертләре Аңа: – Әгәр ир кешегә шундый шартлар куела икән, ул чакта өйләнмәвең хәерлерәк, – диде.</verse>
				<verse number="11">– Минем сүзләрне барысы да аңлый алмый, Аллаһы тарафыннан кемгә бирелгән булса, шулар гына аңлый, – дип җавап бирде Гайсә. –</verse>
				<verse number="12">Кешеләр төрле сәбәпләр аркасында өйләнми: берәүләр тумыштан җенси якынлыкка яраксыз була, икенчеләрен кешеләр шундыйга әйләндерә, өченчеләре исә Күкләр Патшалыгы хакына өйләнми кала. Боларны кем кабул итә ала, шул кабул итсен!</verse>
				<verse number="13">Шуннан Гайсә янына, башларына кулын куеп дога кылсын өчен, кешеләр балаларын алып килделәр, әмма шәкертләре аларны шелтәләргә тотынды.</verse>
				<verse number="14">Ләкин Гайсә: – Балаларга Минем янга килергә ирек бирегез, комачауламагыз аларга, чөнки Күкләр Патшалыгы әнә шундый сабыйларныкы, – диде.</verse>
				<verse number="15">Балаларга кулларын куеп фатихасын биргәч, Ул аннан китеп барды.</verse>
				<verse number="16">Бервакыт Гайсә янына бер кеше килеп: – Остаз! Мәңгелек тормышка ия булыр өчен мин нинди игелек кылырга тиеш? – дип сорады.</verse>
				<verse number="17">– Игелек хакында ник Миннән сорыйсың? Бары тик Аллаһы гына игелекле. Әгәр инде мәңгелек тормышка ия буласың килә икән, Аның әмерләрен үтә, – диде Гайсә.</verse>
				<verse number="18">– Ниндиләрен? – дип сорады теге кеше. – Кеше җанын кыйма, зина кылма, урлашма, ялган шаһитлык бирмә,</verse>
				<verse number="19">атаң белән анаңны хөрмәт ит һәм якыныңны үзеңне яраткан кебек ярат, – дип җавап бирде Гайсә.</verse>
				<verse number="20">– Мин боларның барысын яшьтән үк үтәп киләм. Миңа тагын нәрсә җитми икән? – дип сорады егет.</verse>
				<verse number="21">– Әгәр бар яктан камил кеше булырга теләсәң, бөтен милкеңне сат та фәкыйрьләргә өләш. Шулай эшләсәң, күктәге хәзинәгә ия булырсың. Аннары яныма кил дә Миңа ияр, – диде аңа Гайсә.</verse>
				<verse number="22">Әлеге сүзләрне ишеткәч, егет бик борчылып китеп барды, чөнки байлыгы бик зур иде.</verse>
				<verse number="23">Шәкертләренә исә Гайсә: – Хак сүз әйтәм сезгә: бай кешегә Күкләр Патшалыгына керү авыр.</verse>
				<verse number="24">Кабатлап әйтәм: бай кешегә Аллаһы Патшалыгына керүгә караганда, дөягә энә күзе аша үтү җиңелрәк, – диде.</verse>
				<verse number="25">Шәкертләре бу сүзләргә бик гаҗәпләнеп: – Алай булгач, кем генә котыла алыр соң? – дип сорады.</verse>
				<verse number="26">Гайсә аларга карашын төбәп: – Кешеләр өчен мөмкин булмастай эш бу, әмма Аллаһы барысын да булдыра ала, – диде.</verse>
				<verse number="27">Петер шунда Гайсәгә мөрәҗәгать итеп: – Менә, без бар нәрсәбезне калдырып Сиңа иярдек. Моның әҗере нинди булыр? – диде.</verse>
				<verse number="28">Аларга җавап итеп Гайсә: – Хак сүз әйтәм сезгә: дөньялар яңарып, Адәм Углы шөһрәтле тәхетенә утырганнан соң, сез дә, Миңа иярүчеләр, Исраилнең унике ыругы белән идарә итәр өчен унике тәхеткә утырырсыз, – диде. –</verse>
				<verse number="29">Йортын яки агай-энеләрен, апа-сеңелләрен, ата-анасын, балаларын яисә басуларын Минем хакка калдырган һәркем йөз тапкыр күбрәк алыр һәм мәңгелек тормышка ия булыр.</verse>
				<verse number="30">Ләкин хәзер беренче булганнарның күбесе – соңгы, соңгылар исә беренче булыр.</verse>
			</chapter>
			<chapter number="20">
				<verse number="1">Сүзен дәвам итеп Гайсә: – Күкләр Патшалыгын нәрсә белән чагыштырып булыр иде? – диде. – Әйтик, хуҗа кеше иртән иртүк үзенең йөзем бакчасында эшләргә кешеләр ялларга барган ди.</verse>
				<verse number="2">Ялчылар белән көненә бер динардан килешкәч, ул аларны йөзем бакчасына озаткан да,</verse>
				<verse number="3">иртәнге сәгать тугызда кабат базар мәйданына килеп, эшсез торган башка кешеләрне күргән һәм аларга:</verse>
				<verse number="4">«Сез дә минем йөзем бакчасына барыгыз, мин сезгә тиешлесен түләрмен», – дигән. Тегеләр киткәннәр.</verse>
				<verse number="5">Хуҗа кеше сәгать уникедә дә, көндезге сәгать өчтә дә шулай эшләгән.</verse>
				<verse number="6">Кичке бишләр тирәсендә хуҗа тагын чыккан һәм басып торган кешеләрне күреп: «Сез нигә монда көне буе эшсез торасыз?» – дип сораган.</verse>
				<verse number="7">«Безне беркем ялламады», – дип җавап биргәннәр аңа. Шуннан ул аларга: «Сез дә йөзем бакчасына барыгыз», – дигән.</verse>
				<verse number="8">Кич җиткәч, хуҗа үзенең идарәчесенә: «Эшчеләрне чакырып эш хакын түлә – ахырдан ялланган кешеләрдән башлап беренчеләре белән тәмамла», – дигән.</verse>
				<verse number="9">Кичке биштә ялланучыларның һәрберсе берәр динар акча алган.</verse>
				<verse number="10">Моны күреп, беренче булып килгәннәре, күбрәк алырбыз, дип уйлаганнар. Әмма аларга да берәр динар түләгәч,</verse>
				<verse number="11">хуҗага зарланырга тотынганнар:</verse>
				<verse number="12">«Соңыннан килгәннәр бары бер сәгать эшләде, ә син аларны безнең белән тиңләдең. Без бит бүген көнозын эссе кояш астында эшләдек».</verse>
				<verse number="13">Әмма аларның берсенә җавап итеп ул: «Дус кеше, мин сиңа карата гаделсезлек кылмадым; без синең белән бер динардан килештек түгелме соң?</verse>
				<verse number="14">Үзеңә тиешлесен ал да кит. Минем исә ахырдан килүчегә дә сиңа түләгән кадәр бирәсем килә.</verse>
				<verse number="15">Үз акчамны үзем теләгәнчә сарыф итәргә хакым юкмыни минем? Әллә син минем юмартлыгымнан көнләшәсеңме?» – дигән.</verse>
				<verse number="16">Менә шулай, соңгылар – беренче, беренчеләр исә соңгы булыр.</verse>
				<verse number="17">Иерусалимгә юл тотканда Гайсә, Үзенең унике шәкертен читкәрәк алып китеп, болай диде:</verse>
				<verse number="18">– Без Иерусалимгә барабыз. Адәм Углын анда баш руханилар һәм Канун белгечләре кулына тотып бирерләр һәм үлемгә хөкем итәрләр,</verse>
				<verse number="19">шуннан мәҗүсиләр кулына тапшырырлар, тегеләр исә Аны мыскыл итәрләр, камчы белән суктырырлар, ахырдан хачка кадакларлар. Әмма өченче көндә Ул үледән терелер.</verse>
				<verse number="20">Шунда Зебедәйнең хатыны, үзенең угылларын ияртеп, гозер белән Гайсә каршына килеп башын иде.</verse>
				<verse number="21">– Нинди йомышың бар? – дип сорады аңардан Гайсә. – Минем угылларым Синең Патшалыгыңда уң һәм сул ягыңнан урын алырлар, дип вәгъдә итсәң иде, – диде хатын.</verse>
				<verse number="22">– Сез нәрсә сораганыгызны аңламыйсыз, – диде Гайсә. – Мин эчәсе касәдән эчә алырсызмы соң? – Алырбыз, – диде тегеләр.</verse>
				<verse number="23">– Минем касәмнән эчәрсез, ә менә уң яки сул ягымда утырырга рөхсәт бирү-бирмәү Минем ихтыярда түгел. Атам ул урыннарны кемнәргә тәгаенләсә, шуларныкы булыр.</verse>
				<verse number="24">Бу хакта ишеткәч, калган ун шәкертнең бу икәүгә ачуы чыкты.</verse>
				<verse number="25">Гайсә исә аларның барысын Үз янына чакырып алды да әйтте: – Сез беләсез: халык җитәкчеләре үз халкы өстеннән хакимлек кыла, түрәләр дә халык белән идарә итә.</verse>
				<verse number="26">Ләкин сездә алай булмасын: арагызда бөек булырга теләүче – башкаларга хезмәтче,</verse>
				<verse number="27">беренче булырга теләүче – колыгызга әйләнсен.</verse>
				<verse number="28">Адәм Углы да бит Үзенә хезмәт итсеннәр өчен дип түгел, ә бәлки Үзе хезмәт итәр һәм күпләрне йолып алыр өчен Үзенең гомерен бирергә дип килде.</verse>
				<verse number="29">Гайсә һәм Аның шәкертләре Әрихә каласыннан китеп барганда, алар артыннан бик күп халык иярде.</verse>
				<verse number="30">Юл читендә ике сукыр утыра иде. Гайсәнең үтеп баруын ишетеп алар: – Әфәндем, Давыт Углы! Безне кызган! – дип кычкыра башлады.</verse>
				<verse number="31">Халык, ачуланып, аларны тыймакчы булды, әмма тегеләр тагын да ныграк кычкырды: – Әфәндем, Давыт Углы! Кызган безне!</verse>
				<verse number="32">Гайсә, туктап, аларны чакырып алды да: – Сез Миннән нәрсә көтәсез? – дип сорады.</verse>
				<verse number="33">– Әфәндем! Күзләребез ачылса иде! – диде алар.</verse>
				<verse number="34">Гайсә, бу ике сукырны кызганып, аларның күзләренә орынды, һәм тегеләр шундук күрә башлады, аннары Аңа ияреп китте.</verse>
			</chapter>
			<chapter number="21">
				<verse number="1">Иерусалимгә якынлашып Зәйтүн-тау итәгендәге Бәйт-Фәги авылына җиткәндә, Гайсә ике шәкертен чакырып алды да:</verse>
				<verse number="2">– Каршыгыздагы авылга барыгыз, – диде. – Анда керүгә бәйдәге ана ишәк белән яшь бер ишәкне күрерсез. Аларны бәйдән ычкындырыгыз да Минем янга алып килегез.</verse>
				<verse number="3">Кем дә булса бер-бер сүз әйтә калса, аңа: «Алар безнең Хуҗага кирәк», – дип әйтегез, һәм ишәкләрне шундук алып китәргә рөхсәт итәрләр.</verse>
				<verse number="4">Аллаһының пәйгамбәр аша: «Сион-кызга әйтегез: „Яныңа яшь ишәккә – йөк ишәгенең баласына атланып тыйнак-күндәм патшаң килә“», – дип әйткән сүзләре әнә шулай гамәлгә ашты.</verse>
				<verse number="5"></verse>
				<verse number="6">Шәкертләр китеп бардылар һәм барысын да Гайсә кушканча эшләделәр.</verse>
				<verse number="7">Ишәк белән баласын алып килеп, өс киемнәрен аларның сыртларына салгач, Гайсә ишәккә атланды.</verse>
				<verse number="8">Халыкның күбесе юлга өс киемен җәйде, башкалар исә агач ботакларын кисеп түшәде.</verse>
				<verse number="9">Алдан баручы халык та, арттагылар да: «Давыт Углына һошанна! Раббы исеме белән Килүче мөбарәктер! Күкләрдә һошанна!» – дип кычкырды.</verse>
				<verse number="10">Гайсә Иерусалимгә килеп керүгә, бөтен шәһәр хәрәкәткә килде, кешеләр бер-берсеннән: – Кем соң Ул? – дип сорашты.</verse>
				<verse number="11">– Гәлиләядәге Насарадан килгән Гайсә пәйгамбәр бу, – дип җавап бирделәр аларга.</verse>
				<verse number="12">Шуннан Гайсә, Аллаһы йортына кереп, барлык сатучыларны һәм сатып алучыларны куып чыгарды, акча алмаштыручыларның өстәлләрен һәм күгәрчен сатучыларның утыргычларын аударып ташлады.</verse>
				<verse number="13">– Язмада «Минем Йортым дога кылу йорты дип аталыр» дип әйтелгән, ә сез аны юлбасарлар оясына әйләндергәнсез! – диде Ул.</verse>
				<verse number="14">Аллаһы йортында Гайсә янына сукырлар, аксаклар килде, һәм Ул аларны савыктырды.</verse>
				<verse number="15">Ләкин Гайсә кылган искиткеч эшләрне һәм Аллаһы йортында «Давыт Углына һошанна!» дип кычкырган балаларны күреп ачулары чыккан баш руханилар һәм Канун белгечләре</verse>
				<verse number="16">Аңардан: – Син аларның нәрсә дип кычкыруларын ишетәсеңме? – дип сорадылар. – Ишетәм, – дип җавап бирде Гайсә. – «Балалар һәм нарасый сабыйлар теленнән Син Үзеңә мактаулар яудыртырсың» дип язылганны һичкайчан укыганыгыз булмадымыни сезнең?</verse>
				<verse number="17">Шуннан Гайсә, аларны калдырып, шәһәрдән Бәйт-Әниягә китеп барды һәм шунда төн кунарга калды.</verse>
				<verse number="18">Иртә белән шәһәргә таба юл тотканда, Гайсә ачыгып китте һәм,</verse>
				<verse number="19">юл буенда үсеп утырган инҗир агачын күреп, якынрак килде, әмма анда яфрактан башка берни тапмагач, агачка: – Моннан ары беркайчан җимешең булмасын! – диде. Һәм инҗир агачы шундук корып төште.</verse>
				<verse number="20">– Ничек алай кинәт кенә инҗир корып төште соң? – диде шәкертләре бу хәлгә исләре китеп.</verse>
				<verse number="21">– Хак сүз әйтәм сезгә: һич икеләнмичә ихластан ышансагыз, инҗир агачына Мин эшләгәнне генә түгел, хәтта ки менә бу тауга «күтәрелеп диңгезгә ташлан!» дип әйтсәгез дә, нәкъ шулай булыр, – диде Гайсә. –</verse>
				<verse number="22">Шулай ук догагызда нәрсә генә сорасагыз да, әгәр ихластан ышанасыз икән, теләгәнегезне алырсыз.</verse>
				<verse number="23">Гайсә Аллаһы йортына кереп халыкны өйрәтә башлауга, Аның янына баш руханилар белән халык өлкәннәре килеп: – Мондый эшләр башкарырга Синең хакың бармы? Андый хокукны Сиңа кем бирде? – дип сорадылар.</verse>
				<verse number="24">– Минем дә сезгә бер соравым бар, – диде аларга Гайсә. – Әгәр шуңа җавап бирә алсагыз, андый хокукны кем биргәнне әйтермен.</verse>
				<verse number="25">Яхъяның суга чумдыру хокукы кайдан килә: күктәнме, әллә кешеләрдәнме? Тегеләр үзара киңәшергә тотындылар: – Әгәр «күктән» дип әйтсәк, Ул бездән «ә ни өчен соң сез аңа ышанмадыгыз?» дип сорар.</verse>
				<verse number="26">Әгәр инде «кешеләрдән» дип әйтсәк, халыктан куркыныч – алар бит бөтенесе дә Яхъяны пәйгамбәр дип исәпли.</verse>
				<verse number="27">Шуңа күрә алар Гайсәгә: – Белмибез, – дип җавап кайтардылар. – Алай булгач, андый хокукны кем биргәнне Мин дә сезгә әйтмим, – диде Гайсә.</verse>
				<verse number="28">Сүзен дәвам итеп Гайсә: – Ә менә бу хакта сез ни әйтерсез? – диде. – Бер кешенең ике углы булган. Бервакыт әти кеше, угылларының берсе янына килеп: «Углым, бүген син йөзем бакчасына барып эшлә әле», – дигән.</verse>
				<verse number="29">«Барасым килми», – дип җавап биргән углы, ләкин бераздан кире уйлап барыбер киткән.</verse>
				<verse number="30">Атасы, икенче углы янына килеп, шул ук сүзләрне кабатлаган. Анысы исә: «Барам, әфәндем», – дип җавап биргән, әмма бармаган.</verse>
				<verse number="31">Угылларның кайсысы аталарының ихтыярын үтәгән? – Беренчесе, – дип җавап бирде тегеләр. – Хак сүз әйтәм сезгә: Аллаһы Патшалыгына салым җыючылар һәм фахишәләр сездән алданрак керәчәк.</verse>
				<verse number="32">Чөнки Яхъя сезгә тәкъвалык юлын күрсәтергә дип килгән иде, әмма сез аңа ышанмадыгыз. Ә салым җыючылар һәм фахишәләр аңа ышандылар. Сез, моны күреп тә, барыбер тәүбәгә килмәдегез һәм аңа ышанмадыгыз.</verse>
				<verse number="33">Хәзер тагын бер гыйбрәтле хикәя тыңлагыз: җир биләүче бер кеше, йөзем куаклары утыртып, бакчасын койма белән әйләндереп алган, җимеш изү өчен махсус чокыр әзерләгән, каравыл манарасы төзегән дә, йөзем үстерүчеләргә бакчасын куллануга биреп, чит якларга китеп барган.</verse>
				<verse number="34">Уңыш җыяр вакыт җиткәч, үз өлешен алырга дип, хезмәтчеләрен җибәргән.</verse>
				<verse number="35">Әмма йөзем үстерүчеләр хезмәтчеләрнең кайсын тотып кыйнаганнар, кайсын үтергәннәр, кайсын таш атып куганнар.</verse>
				<verse number="36">Хуҗа кеше тагын хезмәтчеләрен җибәргән, бу юлы инде аларның саны күбрәк булган, тик болары белән дә шул ук хәл кабатланган.</verse>
				<verse number="37">Ахыр чиктә хуҗа, «углыма хөрмәт күрсәтерләр» дип уйлап, тегеләр янына үзенең углын юллаган.</verse>
				<verse number="38">Әмма йөзем үстерүчеләр, хуҗаның углын күреп, үзара: «Варис бит бу! Әйдәгез үтерик аны, аңа каласы мираска ия булырбыз», – дип киңәшкәннәр дә</verse>
				<verse number="39">егетне бакчадан алып чыгып үтергәннәр.</verse>
				<verse number="40">Бакча хуҗасы, әйләнеп кайткач, йөзем үстерүчеләр белән нәрсә эшләр?</verse>
				<verse number="41">– Бу явызларны ул үлем җәзасына тартыр да бакчаны башкаларга куллануга тапшырыр – болары тиешле өлешне хуҗага вакытында биреп барыр, – диде баш руханилар белән халык өлкәннәре.</verse>
				<verse number="42">– Язмада: «Төзүчеләр яраксыз дип тапкан таш иң мөһим почмак ташына әйләнде. Раббы тарафыннан кылынды бу, һәм безнең күзләр өчен бу могҗизадыр», – дип әйтелгән сүзләрне беркайчан укыганыгыз булмадымыни? – диде аларга Гайсә.</verse>
				<verse number="43">– Әнә шуңа күрә Мин сезгә болай дим: Аллаһы Патшалыгы, сездән алынып, җимеш бирүче халыкка тапшырылачак.</verse>
				<verse number="44">Бу ташка абынган һәркем чәлпәрәмә киләчәк; таш кемнең дә булса өстенә төшсә – сытачак.</verse>
				<verse number="45">Гайсәнең гыйбрәтле хикәяләрен тыңлап бетергәннән соң, баш руханилар һәм фарисейлар, әлеге сүзләрнең үзләренә төбәлгәнен аңлап,</verse>
				<verse number="46">Гайсәне кулга алырга теләгән иделәр, әмма Аны пәйгамбәр дип санаган халыктан куркып туктап калдылар.</verse>
			</chapter>
			<chapter number="22">
				<verse number="1">Гыйбрәтле хикәяләр сөйләвен дәвам итеп, Гайсә аларга болай диде:</verse>
				<verse number="2">– Күкләр Патшалыгын нәрсә белән чагыштырып булыр иде? Әйтик, патша үзенең углына туй мәҗлесе үткәрергә җыенган ди.</verse>
				<verse number="3">Чакырылган кунакларны мәҗлескә дәшәргә ул үзенең хезмәтчеләрен җибәргән, әмма кунаклар килергә теләмәгән.</verse>
				<verse number="4">«Мәҗлес өчен инде бар да әзер: үгезләрем дә, симертелгән малларым да суелып, сыем табынга куелган – туй мәҗлесенә рәхим итегез», – дип әйтергә башка хезмәтчеләрен юллаган.</verse>
				<verse number="5">Ләкин, чакыруны санга сукмыйча, аларның кайсы кая таралышкан: берсе – басуына, икенчесе үзенең сәүдә эшләре белән киткән,</verse>
				<verse number="6">кайсыларыдыр патша хезмәтчеләрен тотып кыйнап үтергән.</verse>
				<verse number="7">Бу хакта ишеткәч, патшаның бик нык ачуы чыккан, һәм ул, үтерүчеләрнең җанын кыярга, алар яшәгән шәһәргә ут салырга әмер биреп, гаскәрен җибәргән;</verse>
				<verse number="8">хезмәтчеләренә исә болай дип әйткән: «Туй сые әзер, ә чакырылган кунаклар лаеклы булып чыкмады.</verse>
				<verse number="9">Юллар чатына чыгыгыз да очраган һәр кешене мәҗлескә чакырыгыз».</verse>
				<verse number="10">Хезмәтчеләре, юлларга чыгып, очраган һәр кешене – яманын да, яхшысын да алып килгәннәр; мәҗлес бүлмәсе кунаклар белән тулган.</verse>
				<verse number="11">Кунаклар янына чыккан патша, бәйрәмчә киенмәгән бер кешене күреп, аңардан:</verse>
				<verse number="12">«Дус кеше, нишләп син бәйрәм киеменнән түгел?» – дип сораган. Теге дәшмәгән.</verse>
				<verse number="13">Шуннан патша үзенең хезмәтчеләренә: «Аяк-кулларын бәйләп, караңгыга чыгарып ташлагыз аны – анда елау һәм теш шыкырдату булыр», – дигән.</verse>
				<verse number="14">Чакырылганнар – күп, ләкин сайлап алынганнар – аз.</verse>
				<verse number="15">Гайсәнең сүзләреннән ничек гаеп табарга икән дип киңәшкәннән соң,</verse>
				<verse number="16">фарисейлар үзләренең шәкертләрен һәм Һируд тарафдарларын Гайсә янына юлладылар. – Остаз! – диде тегеләр. – Синең гадел булуыңны һәм Аллаһы юлына хакыйкать кушканча өйрәтүеңне без беләбез. Син берәүгә дә ярарга тырышмыйсың, чөнки кемнең кем булуы Сиңа мөһим түгел.</verse>
				<verse number="17">Шуңа күрә әйт әле безгә: Синеңчә, кайсарга салым түләргә рөхсәт ителәме, юкмы?</verse>
				<verse number="18">Әмма Гайсә аларның хәйләсен аңлап: – Нәрсәгә дип сыныйсыз Мине, икейөзле бәндәләр?</verse>
				<verse number="19">Кая, күрсәтегез әле, салымны нинди тәңкәләр белән түлисез? – диде. Аңа бер динарлык тәңкә бирделәр.</verse>
				<verse number="20">– Монда кемнең сурәте төшерелгән, кемнең исеме сугылган? – дип сорады алардан Гайсә.</verse>
				<verse number="21">– Кайсарныкы, – дип җавап бирде тегеләр. – Шулай булгач, кайсарныкын – кайсарга, ә Аллаһыныкын Аллаһыга бирегез, – диде Гайсә.</verse>
				<verse number="22">Бу сүзләрне ишеткәч, алар хәйран калдылар һәм Гайсә яныннан китеп бардылар.</verse>
				<verse number="23">Шул ук көнне Гайсә янына үлеләрнең терелүен инкяр итүче саддукейлар килеп болай дип сорадылар:</verse>
				<verse number="24">– Остаз! Муса безгә: «Әгәр берәү ата булу бәхетенә ирешмичә үлеп китсә, аның тол хатынына бертуган кардәше өйләнсен һәм туганының нәселен дәвам итсен», – дип әйткән.</verse>
				<verse number="25">Безнең арада бертуган җиде ир кардәш бар иде: аларның берсе өйләнде дә бала күрмичә үлеп китте, аның хатынына мәрхүмнең бертуган кардәше өйләнде.</verse>
				<verse number="26">Кардәшләрнең икенчесе дә, өченчесе дә һәм һәр җидесе шул рәвешле үлеп китте.</verse>
				<verse number="27">Барысыннан соң хатын үзе дә дөнья куйды.</verse>
				<verse number="28">Шулай булгач, үлеләр терелгәндә ул хатын кайсыныкы булачак? Җидесе дә аның ире иде бит!</verse>
				<verse number="29">– Язманы да, Аллаһы кодрәтен дә белмәгәнгә сез ялгышасыз, – дип җавап бирде аларга Гайсә,</verse>
				<verse number="30">– чөнки үледән терелгәннәр өйләнмәс тә, кияүгә дә чыкмас; алар күктәге Аллаһы фәрештәләре сыман булыр.</verse>
				<verse number="31">Үледән терелү турында Аллаһы әйткән сүзләрне сез укымадыгызмыни?</verse>
				<verse number="32">«Мин – Ибраһим Алласы, Исхак Алласы һәм Ягъкуб Алласы», – дип әйткән Ул. Аллаһы – үлеләр Алласы түгел, ә бәлки тере кешеләрнеке.</verse>
				<verse number="33">Гайсәне тыңлаган халык Аның өйрәтүләренә таң калды.</verse>
				<verse number="34">Гайсәнең ни рәвешле итеп саддукейларның авызын томалаганны ишетеп, фарисейлар бергә җыелдылар;</verse>
				<verse number="35">шуннан Канун белгече булган берсе, Аның сүзләреннән гаеп табарга теләп:</verse>
				<verse number="36">– Остаз! Канундагы әмерләрнең иң мөһиме кайсы? – дип сорады.</verse>
				<verse number="37">– «Раббы Аллаңны бөтен йөрәгең, бөтен җаның һәм бөтен акылың белән ярат», – диде Гайсә. –</verse>
				<verse number="38">Бу – беренче һәм иң мөһим әмер.</verse>
				<verse number="39">Икенчесе дә шундый ук: «Якыныңны үзеңне яраткан кебек ярат».</verse>
				<verse number="40">Бөтен Канун һәм пәйгамбәрләрнең язмалары шушы ике әмергә нигезләнгән.</verse>
				<verse number="41">Фарисейлар бергә җыелгач, Гайсә алардан:</verse>
				<verse number="42">– Мәсих турында сез нәрсә уйлыйсыз? Кем нәселеннән Ул? – дип сорады. – Давыт нәселеннән, – дип җавап бирделәр Аңа.</verse>
				<verse number="43">– Алайса, ни өчен соң Давыт, Аллаһы Рухы белән илһамланып, Мәсихне Хакимем дип атый:</verse>
				<verse number="44">«Раббы минем Хакимемә әйтте: „Дошманнарыңны аяк астыңа баскыч басмасы итеп салганчы, Минем уң ягымда утыр“».</verse>
				<verse number="45">Димәк ки, Мәсихне Давыт «Хакимем» дип атый икән, Мәсих ничек итеп Давытның Углы була алсын?</verse>
				<verse number="46">Аңа җавап итеп беркем бер сүз әйтә алмады; һәм шул көннән башлап берәү дә Гайсәгә сорау бирергә батырчылык итмәде.</verse>
			</chapter>
			<chapter number="23">
				<verse number="1">Шуннан Гайсә халыкка һәм Үзенең шәкертләренә мөрәҗәгать итте:</verse>
				<verse number="2">– Муса урынына хәзер фарисейлар һәм Канун белгечләре утырды.</verse>
				<verse number="3">Шуңа күрә сез алар әйткәнне тыңлагыз һәм алар кушканны үтәгез, ләкин аларның гамәлләрен кабатламагыз, чөнки алар үзләре өйрәткән буенча гамәл кылмыйлар.</verse>
				<verse number="4">Алар кеше җилкәсенә чамасыз авыр, уңайсыз йөк салалар, әмма аны кузгатыр өчен бармак та кыймылдатырга теләмиләр.</verse>
				<verse number="5">Нәрсә генә эшләсәләр дә, кешеләр күрсен дип эшлиләр. Аларның дога кабы һаман зурая, киемнәренең чуклары озыная бара.</verse>
				<verse number="6">Мәҗлесләрдә алар – түрдә, гыйбадәтханәләрдә дәрәҗәле урыннарда утыруны,</verse>
				<verse number="7">мәйданнарда үзләрен ихтирам белән сәламләгәнне һәм «остаз» дип атаганны яраталар.</verse>
				<verse number="8">Ә сезне «остаз» дип атамасыннар, чөнки сезнең Остазыгыз бары бер генә, һәм сез бер-берегезгә – туганнар.</verse>
				<verse number="9">«Атам» дип җир йөзендә беркемне дә атамагыз, чөнки сезнең Атагыз бер генә, һәм Ул – күктә.</verse>
				<verse number="10">Сезне «нәсыйхәтче» дип тә атамасыннар, чөнки бердәнбер Нәсыйхәтчегез – Мәсих.</verse>
				<verse number="11">Арагызда иң бөек саналганы исә сезнең өчен хезмәтче булсын,</verse>
				<verse number="12">чөнки үзен башкалардан өстен куючы түбәнсетелер, ә үзен түбәнсетүче – күтәрелер.</verse>
				<verse number="13">Кайгы сезгә, Канун белгечләре һәм фарисейлар! Икейөзле бәндәләр! Сез кешеләргә Күкләр Патшалыгына юлны ябасыз; үзегез дә анда кермисез, керергә теләүчеләрне дә кертмисез. [</verse>
				<verse number="14">]</verse>
				<verse number="15">Кайгы сезгә, Канун белгечләре һәм фарисейлар! Икейөзле бәндәләр! Бер генә кешене булса да үзегез тоткан иманга китерер өчен сез диңгезләр кичәсез, коры җирләр аша үтәсез, ә инде максатыгызга ирешкәч, сез аны җәһәннәмгә үзегезгә караганда икеләтә артыграк дучар итәсез.</verse>
				<verse number="16">Кайгы сезгә, сукыр юлбашчылар! Сез: «Аллаһы йорты белән ант итүченең анты бернигә тормый, ә менә Аллаһы йортының алтыны белән ант итсәләр, ул ант үтәлергә тиеш», – дип өйрәтәсез.</verse>
				<verse number="17">Сукыр ахмаклар! Кайсы мөһимрәк: Аллаһы йортының алтынымы, әллә аны изге итүче йорт үземе?</verse>
				<verse number="18">Сез шулай ук: «Мәзбәх белән ант итүченең анты бернигә тормый, ә менә мәзбәх өстендәге корбан бүләге белән ант итсәләр, ул ант үтәлергә тиеш», – дип әйтәсез.</verse>
				<verse number="19">Сукырлар! Кайсысы мөһимрәк: бүләкме, әллә бүләкне изге итүче мәзбәхме?</verse>
				<verse number="20">Шулай булгач, мәзбәх белән ант итүче кеше мәзбәх һәм аның өстендәге бөтен нәрсә белән ант итә,</verse>
				<verse number="21">Аллаһы йорты белән ант итүче кеше дә Йорт һәм аның эчендә Яшәүче белән ант итә,</verse>
				<verse number="22">күк белән ант итүче кеше Аллаһы тәхете һәм шул тәхеттә Утыручы белән ант итә дигән сүз.</verse>
				<verse number="23">Кайгы сезгә, Канун белгечләре һәм фарисейлар! Икейөзлеләр! Сез бөтнек, укроп, ак әниснең уннан бер өлешен бирәсез, ә Канундагы иң мөһим нәрсәләрне – гаделлек, шәфкатьлелек һәм тугрылыкны читкә тибәрәсез. Әнә шуларны үтәргә һәм башка таләпләрне дә калдырмаска кирәк.</verse>
				<verse number="24">Сукыр юлбашчылар! Сез черкине эчемлектән сөзеп аласыз, ә дөяне йотып җибәрәсез!</verse>
				<verse number="25">Кайгы сезгә, Канун белгечләре һәм фарисейлар! Икейөзлеләр! Касәләрнең һәм савытларның тышкы ягын чистартасыз, ә аларның эче исә комсызлык һәм тотнаксызлык белән тулган.</verse>
				<verse number="26">Сукыр фарисей! Башта касәнең эчке ягын чистарт, шул чагында тышкы ягы да чиста булыр.</verse>
				<verse number="27">Кайгы сезгә, Канун белгечләре һәм фарисейлар! Икейөзлеләр! Сез агартып куелган төрбәләр кебек: тыштан алар матур булып күренәләр, эчләре исә мәет сөякләре һәм төрле шакшылык белән тулган!</verse>
				<verse number="28">Шулай ук сез дә: тыштан кешеләргә тәкъва булып күренәсез, эчегез исә икейөзлелек һәм канунсызлык белән тулган.</verse>
				<verse number="29">Кайгы сезгә, Канун белгечләре һәм фарисейлар! Икейөзлеләр! Сез пәйгамбәрләр өчен төрбәләр төзисез, тәкъваларның кабер һәйкәлләрен бизисез һәм:</verse>
				<verse number="30">«Ата-бабаларыбыз чорында яшәгән булсак, пәйгамбәрләр канын түгүдә катнашмаган булыр идек», – дисез.</verse>
				<verse number="31">Моның белән сез үзегезгә каршы шаһитлык итәсез, пәйгамбәрләрне үтергән ата-бабаларыгызның угыллары икәнегезне күрсәтәсез.</verse>
				<verse number="32">Ата-бабаларыгыз башлаганны дәвам итегез шулай!</verse>
				<verse number="33">Еланнар, елан токымыннан сез! Җәһәннәмгә хөкем ителүдән ничек качарга уйлыйсыз?</verse>
				<verse number="34">Менә, Мин сезнең янга пәйгамбәрләрне, акыл ияләрен һәм остазларны җибәрермен, сез исә аларның кайсыларын үтерерсез һәм хачка кадакларсыз, кайсыларын, үзегезнең гыйбадәтханәләрдә камчы белән суктырып, шәһәрдән шәһәргә куып йөртерсез.</verse>
				<verse number="35">Шул рәвешле, бер гаепсезгә җаны кыелган Һабил каныннан башлап Изге йорт белән мәзбәх арасында сезнең тарафтан үтерелгән Бәрәхия углы Зәкәрия канына кадәр – җир йөзендә түгелгән барча тәкъваларның каны сезнең башка төшәчәк.</verse>
				<verse number="36">Хак сүз әйтәм сезгә: боларның һәммәсе шушы буын кешеләренә төшәчәк!</verse>
				<verse number="37">И Иерусалим! Пәйгамбәрләр җанын кыючы, сиңа килүчеләрне ташлар атып кыйнаучы шәһәр! Кош үзенең балаларын канат астына җыйган кебек, Мин дә ничәмә тапкырлар синең халкыңны бергә җыярга омтылдым, әмма сез, Иерусалим кешеләре, каршы килдегез!</verse>
				<verse number="38">Инде менә Изге йортыгыз ташландык хәлдә кала.</verse>
				<verse number="39">Сезгә әйтәм, «Раббы исеме белән Килүче мөбарәктер!» дип әйтми торып Мине кабат күрмәссез!</verse>
			</chapter>
			<chapter number="24">
				<verse number="1">Аллаһы йортыннан чыгып барган Гайсә янына шәкертләре килде һәм Аның игътибарын Йортның биналарына юнәлтте.</verse>
				<verse number="2">Гайсә аларга: – Күрәсезме боларны? – диде. – Хак сүз әйтәм сезгә: биредә таш өстендә таш калмаячак, бар нәрсә җимереләчәк!</verse>
				<verse number="3">Гайсә ялгызы гына Зәйтүн-тау битендә утырганда, янына шәкертләре килеп: – Әйт әле безгә: ул хәлләр кайчан булыр икән? Синең кайтуыңны һәм бу дөньяның бетәсен нинди билге-ишарә күрсәтер? – дип сорады.</verse>
				<verse number="4">– Карагыз аны, алдамасыннар үзегезне, – дип җавап бирде аларга Гайсә, –</verse>
				<verse number="5">чөнки күпләр, килеп, үзләрен Минем исем белән атарлар һәм, «Мин – Мәсих» дип әйтеп, байтак кешене алдарлар.</verse>
				<verse number="6">Якындагы сугыш авазын һәм ерактагы сугышлар хакында ишетерсез – карагыз аны, куркып калмагыз. Шулай булырга тиеш ул. Әмма моның белән генә бетмәс әле:</verse>
				<verse number="7">халык – халыкка, патшалык патшалыкка каршы чыгар, төрле урыннарда ачлык, җир тетрәүләр булыр,</verse>
				<verse number="8">әмма боларның барысы – тулгак газапларының башы гына әле.</verse>
				<verse number="9">Әнә шул вакытта сезне газапларга дучар итәрләр, җаныгызны кыярлар; бар халыклар Минем аркада сезгә нәфрәт белән карар;</verse>
				<verse number="10">күпләр иманнан ваз кичәр, бер-берсенә хыянәт итәр һәм бер-берсен күрәлмас булыр;</verse>
				<verse number="11">бик күп ялган пәйгамбәрләр барлыкка килеп байтак кешене туры юлдан яздырыр;</verse>
				<verse number="12">явызлык артканнан-арта барганга, күпләрнең мәхәббәте сүрелер.</verse>
				<verse number="13">Әмма шушыларның һәммәсенә ахыргача түзә алган кеше – котылыр.</verse>
				<verse number="14">Барча халыклар ишетсен өчен, Патшалык турындагы әлеге Яхшы хәбәр бөтен җир йөзендә игълан ителер, – әнә шунда инде ахыр заман җитәр.</verse>
				<verse number="15">Шуңа күрә, Даниил пәйгамбәр әйткән «ташландык хәлгә китерүче нәҗес нәрсәнең» изге урында торуын күргәч (бу сүзләрне укыган кеше үзе аңласын!),</verse>
				<verse number="16">Яһүдиядә яшәүчеләр тауларга качсын,</verse>
				<verse number="17">өй түбәсендә булганнар әйберләрен алырга өйгә төшеп тормасын,</verse>
				<verse number="18">кырдагылар исә өс киемен алырга өенә кайтып йөрмәсен.</verse>
				<verse number="19">Ул көннәрдә йөкле булган һәм бала имезгән хатыннарга – кайгы!</verse>
				<verse number="20">Качуыгыз кышкы айларга яисә шимбә көненә туры килмәсен дип дога кылыгыз,</verse>
				<verse number="21">чөнки шул чакта дөнья яратылганнан алып бүгенгә кадәр күрелмәгән һәм киләчәктә дә булмаячак зур афәт килер.</verse>
				<verse number="22">Әгәр ул көннәрнең саны кимемәсә, һичбер җан иясе исән калмас иде. Әмма Раббы сайлаган кешеләр хакына ул көннәрнең саны киметелер.</verse>
				<verse number="23">Әгәр сезгә шул вакытта «кара, Мәсих менә монда!» яки «әнә тегендә!» дип әйтсәләр, ышанмагыз,</verse>
				<verse number="24">чөнки ялган мәсихләр белән ялган пәйгамбәрләр килер һәм, Аллаһы тарафыннан сайлап алынганнарны да юлдан яздырмакчы булып, искиткеч галәмәтләр һәм могҗизалар күрсәтер.</verse>
				<verse number="25">Менә, Мин сезне алдан кисәтеп куйдым.</verse>
				<verse number="26">Шулай итеп, әгәр сезгә «әнә, чүлдә Ул» дип әйтә калсалар, анда бармагыз, «әнә, эчке бүлмәләрдә Ул» дисәләр, ышанмагыз.</verse>
				<verse number="27">Адәм Углының кайтуы көнчыгыштан көнбатышка кадәр күкне ярып үткән яшен уты кебек булыр.</verse>
				<verse number="28">Үләксә кайда ятса, козгыннар шунда җыелыр.</verse>
				<verse number="29">Һәм шул фаҗигале көннәрдән соң кинәт «кояш тоныкланып, ай яктыртмас булыр, күктән йолдызлар коелып, күк җисемнәре тетрәнеп куяр».</verse>
				<verse number="30">Шулвакыт күктә Адәм Углының кайтуын белгертүче билге пәйда булыр. Аның күктәге болытлар өстендә кодрәт һәм дан белән килүен күреп, җирдәге бөтен кавем-ыруглар кайгырып елашыр.</verse>
				<verse number="31">Шуннан Ул Үзенең фәрештәләрен җибәрер, һәм алар, быргыларын бик нык кычкыртып, дөньяның дүрт тарафыннан – күкнең бер читеннән алып икенче читенә кадәр – Үзе сайлаган адәмнәрне җыеп алыр.</verse>
				<verse number="32">Менә инҗир агачына карагыз: бөреләре бүртеп, яфрак яра башласа, сез тиздән җәй җитәсен беләсез.</verse>
				<verse number="33">Монда да нәкъ шулай: бу хәлләрнең гамәлгә ашуын күргәндә, белеп торыгыз – ул вакыт якын, инде ишек төбендә!</verse>
				<verse number="34">Хак сүз әйтәм сезгә: бүгенге буын юкка чыкканчы, болар һәммәсе гамәлгә ашыр.</verse>
				<verse number="35">Күк һәм җир юкка чыгар, әмма Минем сүзләрем һичкайчан юкка чыкмас.</verse>
				<verse number="36">Ул көннең һәм сәгатьнең кайчан җитәсен һичкем – күктәге фәрештәләр дә, Угыл да белми. Бу турыда бары тик Атабыз гына белә.</verse>
				<verse number="37">Нух заманында ничек булса, Адәм Углы кайткан вакытта да шулай булыр.</verse>
				<verse number="38">Туфан сулары калкыр алдыннан, Нух үзенең көймәсенә аяк баскан көнгә кадәр, кешеләр шулай ук ашаганнар, эчкәннәр, өйләнгәннәр һәм кияүгә чыкканнар.</verse>
				<verse number="39">Туфан сулары күтәрелеп бөтенесен харап иткәнче, алда нәрсәләр буласын һичкем уйлап карамаган. Адәм Углының кайтуы да нәкъ шулай булыр.</verse>
				<verse number="40">Әйтик, кырда ике кеше эшләп йөрсә, аларның берсе алыныр, ә икенчесе калдырылыр.</verse>
				<verse number="41">Бер тегермәндә ашлык тарткан ике хатынның берсе алыныр, ә икенчесе калдырылыр.</verse>
				<verse number="42">Шулай итеп, уяу булыгыз, чөнки Хакимегез кайсы сәгатьтә киләсен сез белмисез.</verse>
				<verse number="43">Сезгә мәгълүмдер: әгәр хуҗа кеше каракның төнге сәгать ничәдә киләсен белсә, ул йокламас, каракка үз йортына керергә ирек бирмәс иде.</verse>
				<verse number="44">Шулай ук сез дә әзер булып торыгыз: Адәм Углы сез уйламаган сәгатьтә килер.</verse>
				<verse number="45">Хезмәтчеләргә тиешле ризыкны үз вакытында өләшү өчен хуҗа тарафыннан башлык итеп куелган ышанычлы һәм акыллы хезмәтче нинди була?</verse>
				<verse number="46">Хуҗа кеше, өенә кайтып, аның тиешенчә эшләвен күрсә, әнә шул хезмәтче бәхетле.</verse>
				<verse number="47">Хак сүз әйтәм сезгә: хуҗасы аны бөтен милкенә башлык итеп куяр.</verse>
				<verse number="48">Әгәр инде әлеге хезмәтче, ачуы чыгып, «хуҗам тиз кайтмас әле» дип</verse>
				<verse number="49">башка хезмәтчеләрне кыйнаса, эчкечеләр белән ашап-эчеп һәм исереп йөрсә,</verse>
				<verse number="50">хуҗасы ул көтмәгән көндә, ул уйламаган сәгатьтә кайтып керер дә</verse>
				<verse number="51">аны җәзага тартыр һәм монафикълар белән бер язмышка дучар итәр – анда елау һәм теш шыкырдату булыр.</verse>
			</chapter>
			<chapter number="25">
				<verse number="1">Күкләр Патшалыгын нәрсә белән чагыштырып булыр иде? Әйтик, ун кыз, кулларына яктырткычлар тотып, кияү каршыларга чыккан ди.</verse>
				<verse number="2">Аларның бишесе – акылсыз, ә бишесе акыллы булган.</verse>
				<verse number="3">Акылсыз кызлар яктырткычларын алганнар, ә өстәр өчен май алмаганнар.</verse>
				<verse number="4">Акыллылары исә яктырткычлар белән бергә савытта май да алып килгәннәр.</verse>
				<verse number="5">Кияү тоткарланып, кызлар йокымсырый башлаган да йоклап киткән.</verse>
				<verse number="6">Төн уртасында «кияү килә, каршыларга чыгыгыз!» дигән тавыш ишетелгән,</verse>
				<verse number="7">һәм кызлар, уянып, яхшырак янсын өчен яктырткычларын рәтләргә тотынган.</verse>
				<verse number="8">Акылсызлары, «яктырткычларыбыз сүнә бит, бераз май бирегезче» дип, акыллы кызларга ялына башлаган.</verse>
				<verse number="9">Ә тегеләр «сезнең белән бүлешсәк, май бөтенебезгә дә җитмәс – сатучылардан барып алыгыз» дигәннәр.</verse>
				<verse number="10">Әмма тегеләр майга дип киткән арада, кияү килеп җиткән. Кияүне каршыларга әзер булып торган кызлар аның белән бергә туй мәҗлесенә кереп киткәннәр, һәм алар артыннан ишек ябылган.</verse>
				<verse number="11">Бераздан теге кызлар кайтып җитеп: «Әфәнде, ишекне ач әле!» – дигәннәр.</verse>
				<verse number="12">Ләкин ул: «Хак сүз әйтәм сезгә: мин сезне белмим», – дип җавап кайтарган.</verse>
				<verse number="13">Димәк ки, уяу булыгыз, чөнки Адәм Углының кайтыр көнен дә, сәгатен дә сез белмисез.</verse>
				<verse number="14">Ул вакыттагы хәлләрне нәрсә белән чагыштырып булыр иде? Әйтик, бер кеше, чит илләргә китәр алдыннан хезмәтчеләрен чакырып алып, аларга үзенең милкен ышанып тапшырган ди.</verse>
				<verse number="15">Сәләтенә карап, берсенә ул – биш талант, икенчесенә – ике талант һәм өченчесенә бер талант акча калдырган да китеп барган.</verse>
				<verse number="16">Биш талант алганы, акчаны шундук эшкә җигеп, аны тагын биш талантка арттырган.</verse>
				<verse number="17">Ике талант алганы да акчасын ике талантка арттырган.</verse>
				<verse number="18">Бер талант алганы исә хуҗасының көмешен җиргә күмеп куйган.</verse>
				<verse number="19">Байтак вакытлар үткәннән соң, хуҗалары әйләнеп кайткан һәм хезмәтчеләреннән исәп-хисап таләп иткән.</verse>
				<verse number="20">Биш талант алганы, өстәп, тагын бишне китергән. «Хуҗам, – дигән ул, – син миңа биш талант калдырган идең, шуңа өстәп, мин тагын бишне эшли алдым».</verse>
				<verse number="21">Хуҗасы аңа: «Яхшы эшләгәнсең, син – әйбәт, тугры хезмәтче. Кечкенә эштә син ышанычлы булдың – мин сиңа зуррагын йөкләрмен. Хуҗаң белән бергә аның шатлыгын уртаклаш», – дигән.</verse>
				<verse number="22">Ике талант алганы да килеп: «Хуҗам, син миңа ике талант калдырган идең, шуңа өстәп, мин тагын икене эшли алдым», – дип әйткән.</verse>
				<verse number="23">Хуҗасы аңа: «Яхшы эшләгәнсең, син – әйбәт, тугры хезмәтче. Кечкенә эштә син ышанычлы булдың – мин сиңа зуррагын йөкләрмен. Хуҗаң белән бергә аның шатлыгын уртаклаш», – дигән.</verse>
				<verse number="24">Инде бер талант алганы да килгән. «Хуҗам, – дигән ул, – мин синең каты бәгырьле икәнеңне беләм: син үзең чәчмәгән урында урасың, утыртмаган җирдә җыясың.</verse>
				<verse number="25">Синнән курыкканга мин акчаңны җиргә күмеп куйдым. Мә, ал үзеңнекен».</verse>
				<verse number="26">Хуҗасы аңа болай дип җавап кайтарган: «Яраксыз, ялкау хезмәтче! Үзем чәчмәгән урында уруымны, утыртмаган җирдә җыюымны белгәч,</verse>
				<verse number="27">минем акчаны әйләнешкә кертергә иде; кайткач, үземнекен табышы белән алган булыр идем».</verse>
				<verse number="28">Хуҗа кеше, сүзен дәвам итеп: «Аңардан бер талантны алыгыз да ун таланты булган хезмәтчегә бирегез, – дигән. –</verse>
				<verse number="29">Кемдә бар – шуңа тагын да бирелер, һәм аңарда артыгы белән булыр. Ә кемдә юк икән, булган нәрсәсе дә тартып алыныр.</verse>
				<verse number="30">Шушы булдыксыз хезмәтчене исә урамга, караңгыга чыгарып ташлагыз – анда елау һәм теш шыкырдату булыр».</verse>
				<verse number="31">Адәм Углы данга күмелеп барлык изге фәрештәләр белән бергә килер һәм Үзенең шөһрәтле тәхетенә утырыр.</verse>
				<verse number="32">Аның каршына бар халыкларны китерерләр, һәм Ул, сарыкларны кәҗәләрдән аерган көтүче сыман, кешеләрне ике төркемгә бүләр:</verse>
				<verse number="33">сарыкларны Үзеннән уң якка, кәҗәләрне исә сул якка бастырыр.</verse>
				<verse number="34">Шунда Патша Үзеннән уң якта торучыларга: «Килегез, Атамнан фатиха алганнар! Дөнья яратылган көннән бирле сезнең өчен әзерләп куелган Патшалыкны мирас итеп алыгыз, – дип әйтер, –</verse>
				<verse number="35">чөнки ач чагымда сез Минем тамагымны туйдырдыгыз, сусаганда – эчәремә су, мосафир булып йөргәндә сыеныр урын бирдегез,</verse>
				<verse number="36">ялангач идем – киендердегез, сырхаулы көнемдә – кайгырттыгыз, зинданда идем – яныма килдегез».</verse>
				<verse number="37">Шулчак тәкъвалар: «Хакимебез! Ач булуыңны күреп, без Сине кайчан ашаттык, сусаганыңны күреп, кайчан эчерттек?</verse>
				<verse number="38">Мосафир булып йөрүеңне күреп, кайчан сыеныр урын бирдек, ялангач булуыңны күреп, кайчан киендердек?</verse>
				<verse number="39">Сырхаулап ятканыңны һәм зинданда утырганыңны күреп, кайчан яныңа бардык?» – дип сорарлар.</verse>
				<verse number="40">Патша аларга җавабында: «Хак сүз әйтәм сезгә: кече туганнарымның берсенә генә яхшылык кылгансыз икән, димәк, сез Миңа яхшылык кылган буласыз», – дип әйтер.</verse>
				<verse number="41">Аннары Ул Үзеннән сул якта торучыларга болай дияр: «Китегез янымнан, ләгънәт төшкәннәр! Иблискә һәм аның фәрештәләренә әзерләнгән мәңгелек утка керегез,</verse>
				<verse number="42">чөнки ач идем – Мине ашатмадыгыз, сусаган идем – эчертмәдегез,</verse>
				<verse number="43">мосафир идем – сыеныр урын бирмәдегез, ялангач идем – киендермәдегез, сырхаулы чагымда һәм зинданда утырганда яныма килмәдегез».</verse>
				<verse number="44">Шунда алар да: «Хакимебез! Без кайчан ач булуыңны, сусаган вакытыңны, мосафирлыкта йөрүеңне, ялангач икәнеңне, сырхаулап ятуыңны, зинданда утыруыңны күреп тә Сиңа ярдәмгә килмәдек?» – дип сорар.</verse>
				<verse number="45">Шулчак Патша: «Хак сүз әйтәм сезгә: кече туганнарымның берсенә генә әлеге гамәлләрне эшләмәгәч, димәк, сез Миңа эшләмәгән буласыз», – дип әйтер.</verse>
				<verse number="46">Шуннан алар мәңгелек газапка дучар ителер, тәкъвалар исә мәңгелек тормышка аяк басар.</verse>
			</chapter>
			<chapter number="26">
				<verse number="1">Сүзен тәмамлагач, шәкертләренә Гайсә:</verse>
				<verse number="2">– Ике көннән Котылу бәйрәме буласын сез беләсез; шул көнне Адәм Углына хыянәт итәрләр һәм Аны хачка кадакларлар, – диде.</verse>
				<verse number="3">Нәкъ шул вакытта баш руханилар һәм халык өлкәннәре, Кәяфәс исемле олуг руханиның сараенда җыелып,</verse>
				<verse number="4">Гайсәне хәйлә белән кулга алырга һәм үтерергә сүз куештылар.</verse>
				<verse number="5">– Әмма бәйрәм вакытында ярамас, – диде алар, – халык арасында чуалыш чыгарга мөмкин.</verse>
				<verse number="6">Гайсәнең Бәйт-Әниягә, махау зәхмәтеннән арынган Шимунның өенә килгән вакыты иде.</verse>
				<verse number="7">Гайсә анда ашап утырганда, кыйммәтле хуш исле май салынган алебастр савыт тотып, бер хатын килде һәм майны Аның башына койды.</verse>
				<verse number="8">Бу хәлгә шәкертләренең ачуы чыкты: – Нигә майны алай әрәм итәргә? – диеште алар. –</verse>
				<verse number="9">Ул майны зур бәягә сатып, акчасын фәкыйрьләргә өләшергә була иде бит!</verse>
				<verse number="10">Гайсә аларның канәгатьсезлек белдерүен күреп: – Ник сез ул хатынны битәрлисез? – диде. – Минем өчен изге эш эшләде ул.</verse>
				<verse number="11">Фәкыйрьләр бит һаман сезнең янда, ә менә Мин һәрвакыт сезнең белән булмам.</verse>
				<verse number="12">Тәнемә май коеп, ул Мине күмәргә әзерләде.</verse>
				<verse number="13">Хак сүз әйтәм сезгә: Яхшы хәбәр дөньяның кайсы почмагына барып ирешсә дә, бу хатынны искә алып, аның нәрсә эшләве турында сөйләячәкләр.</verse>
				<verse number="14">Шуннан соң унике шәкертнең берсе, Яһүдә Искариот исемлесе, баш руханилар янына килеп:</verse>
				<verse number="15">– Әгәр Гайсәне сезнең кулга тапшырсам, миңа нәрсә бирер идегез? – диде. Алар аңа утыз көмеш тәңкә санап бирделәр.</verse>
				<verse number="16">Яһүдә шуннан соң Гайсәне руханилар кулына тапшырырга җай чыгуын көтеп йөри башлады.</verse>
				<verse number="17">Төче күмәч бәйрәменең беренче көнендә шәкертләре Гайсә янына килеп: – Бәйрәм табынын Сиңа кайда әзерлик? – дип сорады.</verse>
				<verse number="18">Гайсә аларга болай диде: – Шәһәрдә фәлән кеше янына барып: «Остазыбыз, билгеләнгән сәгатем якынлашып килә, бәйрәм ризыгын Үземнең шәкертләрем белән синдә ашармын, дип әйтә», – диегез.</verse>
				<verse number="19">Шәкертләре Гайсә кушканча эшләделәр һәм бәйрәм табыны әзерләделәр.</verse>
				<verse number="20">Кич җиткәч, Гайсә Үзенең унике шәкерте белән бергә табын яныннан урын алды.</verse>
				<verse number="21">Алар ашаган чакта Гайсә: – Хак сүз әйтәм сезгә: сезнең берегез Миңа хыянәт итәчәк, – диде.</verse>
				<verse number="22">Шәкертләре, бик нык борчылып, берсе артыннан берсе: – Хакимем, мин түгелдер бит? – дип Аңардан сорарга тотынды.</verse>
				<verse number="23">Ул аларга болай дип җавап бирде: – Минем белән бер савыттан ашаучы Миңа хыянәт итәчәк.</verse>
				<verse number="24">Әйе, Язмада әйтелгәнчә, Адәм Углы инде китә, ләкин Адәм Углына хыянәт иткән кешегә – ни кайгы! Бөтенләй тумаса, ул кеше өчен яхшырак булыр иде!</verse>
				<verse number="25">Аңа хыянәт итәчәк Яһүдә шунда: – Остаз, мин түгелдер бит? – дип сорады. – Моны син үзең әйттең! – дип җавап бирде Гайсә.</verse>
				<verse number="26">Ашап утырган вакытта Гайсә икмәк алып шөкрана кылды да сындыргалап шәкертләренә бирде. – Алыгыз, ашагыз, бу – Минем тәнем, – диде Ул.</verse>
				<verse number="27">Аннары касәне алып шөкрана кылды да аларга сузды. – Һәммәгез эчегез, – диде. –</verse>
				<verse number="28">Бу – гөнаһлары кичерелсен дип күпләр өчен түгелә торган каным. Аллаһының кешеләр белән Килешүен раслаучы кан ул.</verse>
				<verse number="29">Сезгә әйтәм: Атам Патшалыгында сезнең белән бергә яңа шәраб эчәр көн җитми торып, Мин инде йөзем шәрабы эчмәячәкмен, – диде.</verse>
				<verse number="30">Мәдхия җырлаганнан соң, алар Зәйтүн тавына киттеләр.</verse>
				<verse number="31">Шунда Гайсә аларга: – Язмада: «Көтүчене һәлак итәрмен, һәм сарыклар таралышып бетәр», – дип әйтелгәнчә, сез барыгыз да бу төндә Миннән баш тартырсыз.</verse>
				<verse number="32">Әмма үледән терелгәннән соң, Мин сезне Гәлиләядә көтеп торырмын, – диде.</verse>
				<verse number="33">Петер исә Аңа җавап итеп: – Синнән һәммәсе баш тартканда да, мин һичкайчан баш тартмам! – дип әйтте.</verse>
				<verse number="34">Гайсә аңа: – Хак сүз әйтәм сиңа: бүген төнлә, әтәч кычкырганчы, син Миннән өч тапкыр ваз кичәрсең, – диде.</verse>
				<verse number="35">– Синең белән бергә үләргә туры килсә дә, Синнән ваз кичәсем юк! – дип әйтте Петер. Башка шәкертләре дә шулай диделәр.</verse>
				<verse number="36">Шуннан соң Гайсә Үзенең шәкертләре белән Гетсимәни дип аталган урынга килде һәм аларга: – Мин читтәрәк дога кылып килгәнче, шушында утырып торыгыз, – дип әйтеп,</verse>
				<verse number="37">Үзе белән Петерне һәм Зебедәйнең ике углын ияртеп китте. Аның күңелен әрнү, шом биләп алды.</verse>
				<verse number="38">– Йөрәгемне үлем сагышы басты, шушында көтеп торыгыз һәм Минем белән бергә уяу булыгыз! – диде Ул аларга һәм</verse>
				<verse number="39">читкәрәк китте дә җиргә йөзтүбән капланып дога кыла башлады: – И Атам! Әгәр мөмкин икән, бу газаплар касәсе Мине читләтеп үтсен! Хәер, Мин теләгәнчә түгел, Син теләгәнчә булсын.</verse>
				<verse number="40">Гайсә әйләнеп килде һәм, шәкертләренең йоклап ятуын күреп, Петергә: – Менә, бер генә сәгать Минем белән бергә уяу тора алмадыгызмы? – диде. –</verse>
				<verse number="41">Йокламагыз, вәсвәсәгә бирелмәс өчен дога кылыгыз. Рух гайрәтле, тән зәгыйфьтер!</verse>
				<verse number="42">Гайсә, яңадан читкәрәк китеп, янә дога кылды: – Атам, Миңа бу касәдән эчми калырга ярамый икән, Синең ихтыярыңча булсын.</verse>
				<verse number="43">Гайсә, әйләнеп килеп, шәкертләренең йоклап ятуын күрде – аларның күзләрен йокы баскан иде.</verse>
				<verse number="44">Аларны калдырып, Ул тагын читкәрәк китте һәм шул ук сүзләрне әйтеп өченче тапкыр дога кылды.</verse>
				<verse number="45">Аннары кабат шәкертләре янына килде һәм: – Һаман йоклыйсызмы, ял итәсезме? – диде. – Менә, сәгате сукты: Адәм Углын гөнаһлылар кулына тапшыралар.</verse>
				<verse number="46">Торыгыз, киттек! Миңа хыянәт итүче килә инде.</verse>
				<verse number="47">Гайсә әле әйтеп тә бетермәде, унике шәкертнең берсе – Яһүдә килеп чыкты. Аның белән бергә, кулларына кылыч һәм чукмар тотып, фарисейлар белән баш руханилар җибәргән гаскәриләр күренде.</verse>
				<verse number="48">«Мин кемне үпсәм, шул Гайсә булыр, Аны кулга алыгыз», – дип хыянәтче алар белән алдан сүз беркеткән була.</verse>
				<verse number="49">Яһүдә туп-туры Гайсә янына килде дә: – Исәнме, Остаз! – дип Аны үбеп алды.</verse>
				<verse number="50">Ә Гайсә аңа: – Нәрсә өчен килгән булсаң, шуны эшлә, дустым! – диде. Шуннан соң Яһүдә белән килгән кешеләр алгарак чыктылар һәм Гайсәне кулга алып сак астына куйдылар.</verse>
				<verse number="51">Гайсә шәкертләренең берсе кылычын тартып чыгарды һәм, олуг руханиның хезмәтчесенә селтәнеп, аның колагын чабып өзде.</verse>
				<verse number="52">– Кылычыңны кынына тыгып куй! – диде аңа Гайсә. – Кулына кылыч алган һәркем кылычтан һәлак булачак!</verse>
				<verse number="53">Әллә Мин Атама мөрәҗәгать итә алмаган булыр идем дип уйлыйсыңмы? Ул Миңа шундук унике гаскәр, хәтта аннан да артыграк санда фәрештәләрен җибәрер иде!</verse>
				<verse number="54">Тик ул очракта Язмада әйтелгәннәр ничек гамәлгә ашыр иде?</verse>
				<verse number="55">Шуннан Гайсә, җыелып килгән кешеләргә мөрәҗәгать итеп: – Юлбасар тотарга чыккандай, Минем янга кылыч һәм чукмарлар күтәреп килгәнсез! – диде. – Мин һәр көнне Аллаһы йортында сезнең алда халыкны өйрәттем, һәм сез Мине кулга алмадыгыз.</verse>
				<verse number="56">Хәер, пәйгамбәрләрнең язмаларында әйтелгәнчә, болар һәммәсе гамәлгә ашсын. Шунда шәкертләрнең барысы Аны ташлап китте.</verse>
				<verse number="57">Гайсәне кулга алучылар Аны олуг рухани Кәяфәс янына китерделәр; Канун белгечләре һәм халык өлкәннәре инде анда иде.</verse>
				<verse number="58">Петер исә, бераз арткарак калып, олуг руханиның ишегалдына кадәр Гайсә артыннан барды да эчкәрәк үтте һәм, бу хәлнең ничек тәмамлануын күрергә теләп, хезмәтчеләр арасына кереп утырды.</verse>
				<verse number="59">Баш руханилар һәм бөтен Югары киңәшмә Гайсәне үлем җәзасына хөкем итәр өчен Аңа каршы ялган дәлилләр табарга тырышты.</verse>
				<verse number="60">Бик күп ялган шаһитлар килеп сөйләсә дә, Гайсәне гаепләрдәй нәрсә табылмады. Ниһаять, тагын ике шаһит килеп болай диде:</verse>
				<verse number="61">– Бу кеше: «Мин, Аллаһы йортын җимереп, өч көн эчендә аны яңадан төзи алам», – дип әйтте.</verse>
				<verse number="62">Шуннан олуг рухани торып Гайсәдән: – Боларның гаепләвенә каршы ник бернинди дә җавап кайтармыйсың? – дип сорады.</verse>
				<verse number="63">Әмма Гайсә эндәшмәде. Шуннан соң олуг рухани Аңардан: – Мәңге тере Аллаһы алдында ант итеп әйтүеңне таләп итәм: Син Мәсихме, Аллаһы Углымы? – дип сорады.</verse>
				<verse number="64">– Моны син үзең әйттең, – диде аңа Гайсә. – Ә Мин сезгә болай дим: «Шушы мәлдән башлап Кодрәт Иясенең уң ягында Адәм Углының утыруын һәм күктәге болытлар өстендә килүен күрерсез».</verse>
				<verse number="65">Шунда олуг рухани, өстендәге киемен ертып җибәреп: – Көфер сүз бу! Тагын нинди шаһитлар кирәк безгә? Көфер сүз сөйләвен хәзер генә үзегез ишеттегез бит!</verse>
				<verse number="66">Бу хакта сез нәрсә уйлыйсыз? – диде. – Ул гаепле һәм үләргә тиеш, – дип җавап бирделәр аңа.</verse>
				<verse number="67">Шуннан алар Гайсәнең йөзенә төкерергә, Аны кыйнарга тотындылар; кайберләре исә, яңагына китереп сугып:</verse>
				<verse number="68">– Әй, Мәсих, пәйгамбәрлегеңне күрсәт әле – кем сукты Сиңа? – диделәр.</verse>
				<verse number="69">Петер тышкы якта, ишегалдында утыра иде. Янына бер хезмәтче кыз килеп: – Син дә бит гәлиләяле Гайсә белән идең, – диде.</verse>
				<verse number="70">Әмма Петер, җыелган халык алдында ваз кичеп: – Синең нәрсә сөйләгәнеңне мин аңламыйм, – диде.</verse>
				<verse number="71">Петер капкага якынлашканда, икенче бер хезмәтче кыз, аны танып, янәшәдәгеләргә: – Менә бу кеше дә насаралы Гайсә белән иде, – дип әйтте.</verse>
				<verse number="72">Петер, ант итеп, Гайсәдән кабат ваз кичте: – Мин ул Кешене белмим! – диде.</verse>
				<verse number="73">Бераздан шул тирәдә басып торган кешеләр килеп аңа: – Син чыннан да аларның берсе бит, чөнки сөйләшүеңнән күренеп тора, – диделәр.</verse>
				<verse number="74">Петер, ант итеп, тагын: – Мин ул Кешене белмим! – дип әйтте. Нәкъ шул вакытта әтәч кычкырды.</verse>
				<verse number="75">Шунда Петер Гайсәнең «әтәч кычкырганчы, син Миннән өч тапкыр ваз кичәрсең» дип әйткән сүзләрен исенә төшерде һәм, урам якка чыгып, ачынып елап җибәрде.</verse>
			</chapter>
			<chapter number="27">
				<verse number="1">Иртән иртүк барлык баш руханилар һәм халык өлкәннәре җыелып Гайсәне үтерергә хәл кылдылар.</verse>
				<verse number="2">Аннары Аны бәйләп Рим идарәчесе Пилат янына алып килделәр.</verse>
				<verse number="3">Гайсәгә хыянәт иткән Яһүдә, Аның үлем җәзасына хөкем ителүен белгәч, кылган гамәленә үкенеп утыз көмеш тәңкәне баш руханиларга һәм халык өлкәннәренә кайтарып бирде.</verse>
				<verse number="4">– Гөнаһ эш кылдым мин, бер гаепсез Кешегә хыянәт иттем, – диде ул аларга. – Анда безнең катнашыбыз юк, – дип җавап бирде тегеләр. – Анысы синең эш.</verse>
				<verse number="5">Яһүдә шул көмеш тәңкәләрне гыйбадәтханәдә ташлап калдырды да аннан чыгып китте; шуннан соң барып асылынды.</verse>
				<verse number="6">Баш руханилар тәңкәләрне алып: – Боларны Аллаһы йорты казнасына салырга ярамас – канлы тәңкәләр бу, – диделәр.</verse>
				<verse number="7">Алар әлеге акчага, килмешәкләрне җирләр өчен, чүлмәкченең басуын сатып алырга карар кылдылар.</verse>
				<verse number="8">Шул вакытлардан бу урын Канлы басу дип атала башлый, һәм бүгенге көндә дә аны шулай дип йөртәләр.</verse>
				<verse number="9">Аллаһының Иремия пәйгамбәр аша: «Алар утыз көмеш тәңкәне – Исраил халкы Аңа биргән бәһане алдылар да, Раббы миңа кушканча, чүлмәкченең басуы өчен түләделәр», – дип әйткән сүзләре әнә шулай гамәлгә ашты.</verse>
				<verse number="10"></verse>
				<verse number="11">Гайсәне идарәче каршына китереп бастырдылар. – Син – яһүдиләр Патшасымы? – дип сорады Аңардан Пилат. – Бу – синең сүзләрең, – дип җавап бирде Гайсә.</verse>
				<verse number="12">Баш руханилар һәм халык өлкәннәре Аны гаепләп сөйләгәндә, Гайсә нәрсә дип тә җавап кайтармады.</verse>
				<verse number="13">– Сиңа шулкадәр күп гаеп тагалар, әллә ишетмисеңме? – дип сорады Аңардан Пилат.</verse>
				<verse number="14">Әмма Гайсә җавап итеп бер сүз дәшмәде, һәм моның белән идарәчене бик нык гаҗәпләндерде.</verse>
				<verse number="15">Кабул ителгән гадәт буенча, идарәче бәйрәм уңаеннан халык сораган бер тоткынны азат итә торган иде.</verse>
				<verse number="16">Яманаты таралган Бараб исемле берәү нәкъ шул көннәрдә зинданда ята иде.</verse>
				<verse number="17">Шуңа күрә Пилат җыелган халыктан: – Кемне азат итүемне телисез: Барабнымы, әллә Мәсих дип аталган Гайсәнеме? – дип сорады.</verse>
				<verse number="18">Баш руханиларның Гайсәне көнчелектән тотып бирүләрен Пилат аңлый иде.</verse>
				<verse number="19">Өстәвенә, Пилат хөкем итү урынында утырган чакта, хатыны аңа: «Гаепсез бу Адәмгә бернинди начарлык эшләмә! Бүген төшемдә мин Аның аркасында шундый газапландым», – дип хәбәр иттерде.</verse>
				<verse number="20">Баш руханилар һәм халык өлкәннәре исә, Барабны иреккә чыгаруны, ә Гайсәне үлем җәзасына тартуны таләп итегез дип, халыкны алдан котыртып куйганнар иде.</verse>
				<verse number="21">– Шушы ике адәмнең кайсысын азат итүемне телисез? – дип сорады идарәче җыелган халыктан. – Барабны, – диде алар.</verse>
				<verse number="22">– Ә Мәсих дип аталган Гайсә белән миңа нишләргә? – дип сорады Пилат. – Хачка кадакларга Аны! – дип кычкырды бөтенесе бертавыштан.</verse>
				<verse number="23">– Нинди явызлык эшләгән соң Ул? – диде Пилат. – Хачка кадакларга Аны! – дип тагын да катырак кычкырды халык.</verse>
				<verse number="24">Үзенең бернәрсә дә эшли алмавын һәм халык арасында ризасызлык арта баруын күреп, Пилат су китерергә кушты; аннары халык алдында кулларын юып: – Бу Кешенең үлемендә гаебем юк, үзегез карагыз! – диде.</verse>
				<verse number="25">– Гаебе безгә һәм безнең балаларга төшсен! – дип дәррәү җавап кайтарды халык.</verse>
				<verse number="26">Пилат шунда Барабны азат итте, ә Гайсәне, камчы белән суктырганнан соң, хачка кадакларга боерды.</verse>
				<verse number="27">Шуннан гаскәриләр Гайсәне идарәче Пилат сараена (преториумга) алып килделәр, һәм бар гаскәр Аның тирәсенә җыелды.</verse>
				<verse number="28">Алар, Гайсәнең киемнәрен салдырып, өстенә куе кызыл төстәге япанча,</verse>
				<verse number="29">башына чәнечкеле чыбыклардан үрелгән таҗ кидерделәр, уң кулына таяк тоттырдылар һәм Аның каршында тез чүгеп: «Яшәсен яһүдиләр Патшасы!» – дип мыскылладылар;</verse>
				<verse number="30">Аңа төкерделәр, таяк белән башына суктылар.</verse>
				<verse number="31">Туйганчы мәсхәрәләгәннән соң, өстендәге япанчасын салдырып, Үзенең киемнәрен кидерделәр дә хачка кадакларга алып киттеләр.</verse>
				<verse number="32">Чыгып барганда, Күринидән килгән Шимун исемле бер кешене очратып, гаскәриләр аны Гайсәнең хачын күтәреп барырга мәҗбүр иттеләр.</verse>
				<verse number="33">Гөлгетә (ягъни «баш сөяге») дип аталган урынга килеп җиткәч,</verse>
				<verse number="34">Гайсәгә үт кушылган шәраб бирделәр, әмма татып карагач, Ул аны эчмәде.</verse>
				<verse number="35">Гайсәне хачка кадаклагач, гаскәриләр жирәбә салып Аның киемнәрен бүлештеләр дә</verse>
				<verse number="36">Аны сакларга дип утырыштылар.</verse>
				<verse number="37">Гайсәнең баш очына Аның гаебен күрсәтүче «Бу – Гайсә, яһүдиләр Патшасы» дигән язу беркеттеләр.</verse>
				<verse number="38">Гайсә белән бергә ике юлбасарны – берсен Аның уң ягындагы, икенчесен сул ягындагы хачка кадаклап куйдылар.</verse>
				<verse number="39">Үтеп баручылар, баш чайкап, Аны хурладылар.</verse>
				<verse number="40">– Әй Син, Аллаһы йортын җимереп, өч көндә аны яңадан төзүче! Аллаһы Углы булсаң, Үзеңне коткар – төш хачтан! – диде алар.</verse>
				<verse number="41">Аны баш руханилар белән бергә Канун белгечләре дә, халык өлкәннәре дә мыскыллады:</verse>
				<verse number="42">– Башкаларны коткарды, ә Үзен коткара алмый. Әгәр Ул Исраил Патшасы икән, төшсен хачтан, шул чакта Аңа ышанырбыз!</verse>
				<verse number="43">Аллаһыга өметләнде Ул; әгәр Аллаһыга шулай кадерле булса, Аллаһы коткарсын Аны! Ул бит Үзен Аллаһы Углы дип атый иде.</verse>
				<verse number="44">Гайсә белән бергә кадакланган юлбасарлар да Аны шундый ук сүзләр белән мәсхәрәләде.</verse>
				<verse number="45">Көн үзәгендә бөтен җир йөзен караңгылык каплап алды, һәм шушы хәл көндезге өчкә кадәр дәвам итте.</verse>
				<verse number="46">Сәгать өчләр тирәсендә Гайсә: – Эли, Эли, лема сабахтани? – дип ачыргаланып кычкырып җибәрде (бу «Әй Аллам, Аллам! Ник ташладың Мине?» дигәнне аңлата).</verse>
				<verse number="47">Янәшәдә торучылар Аның сүзләрен ишетеп: – Ильяс пәйгамбәрне чакыра, – диделәр.</verse>
				<verse number="48">Ә берсе шунда, йөгереп килеп, әче шәрабка манчыган губка кисәген таякка элде дә Аңа эчәргә бирде.</verse>
				<verse number="49">Башкалары исә: – Әйдәгез карыйк, Ильяс Аны коткарырга килерме икән? – диде.</verse>
				<verse number="50">Гайсә тагын каты итеп бер кычкырды да җан бирде.</verse>
				<verse number="51">Шулвакыт Аллаһы йортындагы пәрдә өстән аска кадәр урталай ертылып төште. Җир тетрәде, таш кыялар ярылды,</verse>
				<verse number="52">каберләр ачылып китеп, гүр иясе булган бик күп изгеләргә җан керде,</verse>
				<verse number="53">һәм алар каберләреннән торып чыкты; соңыннан, Гайсә үледән терелгәч, алар изге шәһәр Иерусалимгә килделәр, һәм күпләр аларны күрде.</verse>
				<verse number="54">Йөзбашы һәм аның белән бергә Гайсәне саклаучы гаскәриләр, җир тетрәвен һәм башка вакыйгаларны күреп, бик нык курыктылар. – Ул чынлап та Аллаһы Углы булган икән, – диеште алар.</verse>
				<verse number="55">Анда читтән карап торучы хатын-кызлар да байтак булып, алар арасында магдалалы Мәрьям, Ягъкуб белән Йосыфның анасы Мәрьям һәм Зебедәй угылларының анасы бар иде. Алар, Гәлиләядән үк Гайсәгә ияреп килеп, Аңа ярдәм итүчеләрдән иде.</verse>
				<verse number="56"></verse>
				<verse number="57">Кичке якта Ариматайдан Йосыф исемле бер бай кеше килде, ул да Гайсәнең шәкерте иде;</verse>
				<verse number="58">Пилаттан Гайсәнең җәсәден алып китәргә рөхсәт сорап, теге аңа җәсәдне бирергә боерды.</verse>
				<verse number="59">Йосыф, җәсәдне алып, чиста җитен тукымага төрде дә</verse>
				<verse number="60">күптән түгел генә кыяда уелган үзенең кабер-мәгарәсенә илтеп салды һәм, зур бер таш тәгәрәтеп китереп, мәгарә авызын томалап куйды да китеп барды.</verse>
				<verse number="61">Магдалалы Мәрьям белән икенче Мәрьям исә кабер каршында утырып калдылар.</verse>
				<verse number="62">Иртәгесе көнне – ул шимбә көн иде – Пилат янына баш руханилар белән фарисейлар килде.</verse>
				<verse number="63">– Әфәнде, исән чагында теге ялганчының «өченче көндә Мин үледән тереләчәкмен» дип әйткән сүзләре искә төште, – диде алар. –</verse>
				<verse number="64">Шуңа күрә өченче көнгә кадәр каберне сакларга әмер бир, югыйсә шәкертләре, килеп, җәсәден урлап китәрләр дә соңыннан халыкка «Ул үледән терелде» дип әйтерләр; һәм бу ялган беренчесеннән яманрак булыр.</verse>
				<verse number="65">– Сакчылар алыгыз да, үзегез кирәк дип санаганча, каберне саклагыз, – диде аларга Пилат.</verse>
				<verse number="66">Тегеләр киттеләр һәм, мәгарә авызын томалаган ташка мөһер сугып, гаскәриләрне каравылга куйдылар.</verse>
			</chapter>
			<chapter number="28">
				<verse number="1">Шимбә үткәннән соң, атнаның беренче көнендә, магдалалы Мәрьям белән икенче Мәрьям таңнан торып кабер янына киттеләр.</verse>
				<verse number="2">Шулчак җирләрне тетрәтеп күктән Раббы фәрештәсе иңде дә кабер янына килеп ташны читкә тәгәрәтте һәм шул таш өстенә утырды.</verse>
				<verse number="3">Аның йөзеннән яшен утыдай нур бөркелә, ә киемнәре кар сыман ап-ак иде.</verse>
				<verse number="4">Сакчылар куркудан дер калтырап мәеттәй агарындылар.</verse>
				<verse number="5">Хатыннарга исә фәрештә болай диде: – Курыкмагыз! Хачка кадакланган Гайсәне эзләвегез мәгълүм миңа.</verse>
				<verse number="6">Монда юк Ул. Үзе алдан әйткәнчә, Ул үледән терелде. Менә, Ул яткан урынны килеп карагыз.</verse>
				<verse number="7">Тизрәк барып шәкертләренә: «Гайсә үледән терелде! Ул сезне Гәлиләядә көтеп торыр. Сез Аны шунда күрерсез», – дип әйтегез. Мин сезгә шуны хәбәр итәргә килдем.</verse>
				<verse number="8">Хатыннар куркып, шул ук вакытта бик нык шатланып тиз генә мәгарәдән чыктылар да Гайсәнең шәкертләренә сөйләргә йөгерделәр.</verse>
				<verse number="9">Шулчак һич көтмәгәндә каршыларында Гайсә Үзе пәйда булды. – Иминлек телим сезгә! – диде Ул. Хатыннар Гайсә янына килделәр, алдына тезләнеп, Аның аякларын кочып алдылар.</verse>
				<verse number="10">– Курыкмагыз! – диде аларга Гайсә. – Шәкертләремә кайтып әйтегез: Гәлиләягә бара торсыннар – Мине шунда күрерләр.</verse>
				<verse number="11">Хатыннар китүгә, сакчыларның берничәсе, шәһәргә кайтып, баш руханиларга шушы хәлләрне сөйләп бирде.</verse>
				<verse number="12">Халык өлкәннәре белән җыелып киңәшкәннән соң, руханилар, сакчыларга күп итеп акча биреп,</verse>
				<verse number="13">аларны кисәтеп куйдылар: – Сораган кешегә, без йоклаган чакта шәкертләре, килеп, Гайсәнең җәсәден урлап киткәннәр, дип әйтегез.</verse>
				<verse number="14">Бу хәбәр идарәчегә барып ирешер дип борчылмагыз, сезнең гаепсез булуыгызга аны ышандыра алырбыз, – диделәр.</verse>
				<verse number="15">Сакчылар акчаны алдылар һәм ничек кушсалар, шулай эшләделәр. Бу хәбәр яһүдиләр арасында бүгенге көнгәчә яши бирә.</verse>
				<verse number="16">Гайсәнең унбер шәкерте Гәлиләягә, Ул барырга кушкан тауга таба чыгып китте.</verse>
				<verse number="17">Гайсәне күрүгә, шәкертләре Аның каршына килеп тезләнде; кайберләре исә һаман ышанып бетми иде әле.</verse>
				<verse number="18">Гайсә алар янына килеп: – Күктә һәм җирдә бөтен хакимлек Миңа бирелде.</verse>
				<verse number="19">Шуңа күрә барча халыклар янына барыгыз һәм аларны Минем шәкертләрем итегез, Ата, Угыл һәм Изге Рух исеме белән суга чумдырыгыз,</verse>
				<verse number="20">Мин сезгә кушкан һәммә нәрсәне үтәргә өйрәтегез. Шуны белегез: дөнья беткәнгә кадәр Мин һәрвакыт сезнең янда булырмын.</verse>
			</chapter>
		</book>
		<book number="41">
			<chapter number="1">
				<verse number="1">Аллаһы Углы Гайсә Мәсих турындагы Яхшы хәбәрнең башы. Ишагыйя пәйгамбәр китабында:</verse>
				<verse number="2">«Менә, Синең алдыңнан Мин хәбәрчемне җибәрәм, ул Синең барыр юлыңны әзерли торыр. Чүлдә әнә бер аваз яңгырый: „Раббыга юл әзерләгез, Ул үтәсе сукмакларны турайтыгыз!“» – дип язылганча,</verse>
				<verse number="3"></verse>
				<verse number="4">чүл якларына Яхъя исемле бер адәм килде һәм, гөнаһлары кичерелсен өчен, кешеләрне тәүбә итәргә һәм шуның билгесе итеп суга чуму йоласын үтәргә өндәде.</verse>
				<verse number="5">Аның янына Яһүдия иленең бар төбәкләреннән һәм Иерусалим шәһәреннән кешеләр агылды. Гөнаһларын танып тәүбә иткән халыкны Яхъя Үрдүн елгасына чумдырды.</verse>
				<verse number="6">Яхъяның киеме дөя йоныннан булып, билендә күн каеш иде, ә ашаган ризыгы аның саранча һәм кыр балы булды.</verse>
				<verse number="7">– Минем арттан кодрәтлерәк Берәү килә. Мин иелеп Аның аяк киеме каешын чишәргә дә лаек түгелмен, – дип вәгазьләде ул. –</verse>
				<verse number="8">Мин сезне суга чумдырсам, Ул башкарган чумдыру Изге Рух белән булыр.</verse>
				<verse number="9">Шул көннәрдә Яхъя янына Гәлиләя өлкәсенең Насара шәһәреннән Гайсә килде, һәм Яхъя Аны Үрдүн елгасында суга чумдырды.</verse>
				<verse number="10">Судан чыгуга, Гайсә күк капусының ачылуын һәм Аллаһы Рухының күгәрчен рәвешендә Үзенә иңүен күрде;</verse>
				<verse number="11">шулчак күкләр киңлегеннән «Син – Минем сөекле Углым, Син – Минем куанычым!» дигән өн килеп иреште.</verse>
				<verse number="12">Шуннан Аллаһы Рухы Гайсәне чүлгә алып китте.</verse>
				<verse number="13">Гайсә, чүлдә кырык көн булып, шайтан тарафыннан сыналды. Ул анда кыргый хайваннар арасында яшәде; фәрештәләр Аңа хезмәт күрсәтте.</verse>
				<verse number="14">Яхъя зинданга ябылганнан соң, Гайсә Гәлиләягә килде һәм Аллаһыдан ирешкән Яхшы хәбәрне таратып йөри башлады:</verse>
				<verse number="15">– Вакыты җитте! – дип әйтә иде Ул. – Аллаһы Патшалыгы инде бик якын! Тәүбәгә килегез һәм Яхшы хәбәргә ышаныгыз!</verse>
				<verse number="16">Көннәрдән беркөнне Гәлиләя күле буеннан барганда, Гайсә ятьмә салып йөрүче ике балыкчыны – Шимун белән аның бертуган кардәше Әндрине күрде. – Минем арттан иярегез! Мин сезне кеше аулаучы итәрмен, – диде аларга Гайсә.</verse>
				<verse number="17"></verse>
				<verse number="18">Агалы-энеле кардәшләр, ятьмәләрен калдырып, шунда ук Аңа ияреп киттеләр.</verse>
				<verse number="19">Тагын берара үткәч, Гайсә, көймәдә ятьмә сипләп утыручы Зебедәй угылларын – Ягъкубны һәм аның бертуган кардәше Яхъяны күреп,</verse>
				<verse number="20">Үз янына дәште; алар, аталарын ялчылар белән бергә көймәдә калдырып, Аның артыннан киттеләр.</verse>
				<verse number="21">Алар бергәләп Кәпәрнаум шәһәренә килделәр. Шимбә көн җитүгә, Гайсә гыйбадәтханәгә барды һәм халыкны өйрәтә башлады.</verse>
				<verse number="22">Аның сөйләгәннәренә барысы да хәйран калды, чөнки Ул Канун белгече сыман түгел, ә бәлки хакимлеккә ия булган кеше кебек өйрәтте.</verse>
				<verse number="23">Шул көнне гыйбадәтханәдә җен кагылган бер адәм бар иде.</verse>
				<verse number="24">– Насаралы Гайсә! Сиңа бездән нәрсә кирәк?! Син безне һәлак итәр өчен килдеңме? Мин Синең Кем икәнеңне беләм! Син – Аллаһының Изгесе! – дип кычкырды ул.</verse>
				<verse number="25">Әмма Гайсә, адәм эчендәге җенгә боерып: – Шым бул! Чык аңардан! – диде.</verse>
				<verse number="26">Җен, теге кешене калтыратып һәм каты итеп кычкырып, аңардан чыгып китте.</verse>
				<verse number="27">Барысы да, котлары алынып, бер-берсенә: – Нәрсә бу? Нинди яңа тәгълимат бу? Шундый кодрәтле! Аның боеруына хәтта җеннәр буйсына! – диеште.</verse>
				<verse number="28">Гайсә турындагы хәбәр тиз арада бөтен Гәлиләя җиренә таралды.</verse>
				<verse number="29">Гайсә, Ягъкуб һәм Яхъя, гыйбадәтханәдән чыкканнан соң, Шимун белән Әндринең йортына юнәлделәр.</verse>
				<verse number="30">Шимунның кайнанасы кызышып-авырып ята иде; Гайсәгә бу хакта килеп керүгә әйттеләр.</verse>
				<verse number="31">Гайсә аның янына килеп кулыннан тотты да торырга булышты. Хатынның кызышуы бетте, һәм ул кунакларга табын әзерли башлады.</verse>
				<verse number="32">Ә инде кич җитеп кояш баегач, Гайсә янына барча авыруларны һәм җен кагылган кешеләрне алып килә башладылар.</verse>
				<verse number="33">Ишек төбенә бөтен шәһәр халкы җыелды.</verse>
				<verse number="34">Гайсә, төрле авырулардан интеккән байтак кешене савыктырып, күп җеннәрне куып чыгарды. Җеннәр Аның Кем булуын белгәнгә күрә, Ул аларга бу хакта сөйләргә рөхсәт итмәде.</verse>
				<verse number="35">Иртәгесен Гайсә яктырганчы ук торды да аулак урынга барып дога кылды.</verse>
				<verse number="36">Шимун үзенең иптәшләре белән Гайсәне эзләп китте һәм,</verse>
				<verse number="37">Аны табып: – Барысы да Сине эзли, – диде.</verse>
				<verse number="38">– Якын-тирәдәге авылларга, шәһәрләргә барыйк, Миңа анда да Яхшы хәбәрне таратырга кирәк. Мин бит шуның өчен килдем, – диде Гайсә.</verse>
				<verse number="39">Ул шулай гыйбадәтханәләрдә Аллаһының сүзен аңлатып, җен кагылган кешеләрдән җеннәрен куып бөтен Гәлиләя җире буйлап йөрде.</verse>
				<verse number="40">Беркөнне махау чире белән авыручы бер кеше, Гайсә каршына килеп, тезләренә егылды да: – Теләсәң, мине савыктыра алыр идең! – дип ялварды.</verse>
				<verse number="41">Гайсә аны кызганды һәм кулын сузып аңа орынды да: – Әйе, телим. Савык! – диде.</verse>
				<verse number="42">Гайсә шулай дип әйтүгә, тегенең тәне махаудан арынды, һәм ул чистарып калды.</verse>
				<verse number="43">– Кара аны, берәүгә дә сөйлисе булма, ләкин руханига барып күрен һәм терелүеңнең билгесе итеп Муса канунында таләп ителгән корбанны китер, – дип җитди рәвештә кисәткәннән соң, Гайсә аны шундук өенә кайтарып җибәрде.</verse>
				<verse number="44"></verse>
				<verse number="45">Әмма әлеге адәм, Гайсә яныннан китүгә, шушы хәл турында бөтен җирдә сөйләп йөри башлады. Шуңа күрә Гайсә инде шәһәрләргә ачыктан-ачык керә алмады, кешесез-аулак урыннарда калырга тырышты. Шуңа да карамастан, Аның янына төрле тарафлардан халык һаман агыла торды.</verse>
			</chapter>
			<chapter number="2">
				<verse number="1">Берничә көннән Гайсә янә Кәпәрнаум шәһәренә әйләнеп килде. Аның өйдә икәнлеге мәгълүм булгач,</verse>
				<verse number="2">шулкадәр күп халык җыелды ки, хәтта ишек төбендә дә урын калмады. Гайсә халыкка Аллаһы сүзен сөйләп торганда,</verse>
				<verse number="3">дүрт кеше Аның янына паралич суккан бер авыруны күтәреп килде.</verse>
				<verse number="4">Әмма халык арасыннан үтә алмаганга, алар, түбәне тишеп, паралич суккан кешене ятагы белән бергә Гайсә алдына төшерделәр.</verse>
				<verse number="5">Гайсә, аларның ышануын күреп, авыру адәмгә: – Углым, синең гөнаһларың кичерелде! – диде.</verse>
				<verse number="6">Анда берничә Канун белгече утыра иде, алар эчтән генә:</verse>
				<verse number="7">«Нәрсә сөйли Ул? Бу бит көфер сүз! Гөнаһларны Аллаһыдан башка кем кичерә алсын?!» – дип уйлап куйдылар.</verse>
				<verse number="8">Гайсә аларның уйларын шундук белеп алып: – Ни өчен күңелегездә шундый уйлар йөртәсез?</verse>
				<verse number="9">Паралич суккан кешегә нәрсә дип әйтү җиңелрәк: «гөнаһларың кичерелде» дипме, әллә «тор да ятагыңны алып кайтып кит» дипме?</verse>
				<verse number="10">Адәм Углының җир йөзендә гөнаһларны кичерергә кодрәте барлыгын белеп торыгыз, – дип әйтте, аннары паралич суккан кешегә мөрәҗәгать итеп, – сиңа әйтәм: тор да ятагыңны алып өеңә кайт! – диде.</verse>
				<verse number="11"></verse>
				<verse number="12">Теге шундук торды да ятагын алып барысының күз алдында чыгып китте. Бөтенесе моңа таң калды, Аллаһыны данлап: – Мондый хәлне әле күргәнебез юк иде! – диде.</verse>
				<verse number="13">Гайсә янә Гәлиләя күле буена чыкты. Бөтен халык тагын Аның янына җыелды, һәм Ул аларга Аллаһы сүзен аңлатты.</verse>
				<verse number="14">Салым җыя торган урында утыручы Һалфай углы Леви яныннан үтеп барышлый Гайсә аңа: – Миңа ияр! – диде. Леви, торып, Аның артыннан китте.</verse>
				<verse number="15">Соңрак Гайсә һәм Аның шәкертләре күп кенә салым җыючылар һәм гөнаһлы бәндәләр белән бергә (алар һәрвакыт Гайсә артыннан ияреп йөри иделәр) Леви өендә табын янында утырганда,</verse>
				<verse number="16">Канун белгечләре һәм фарисейлар, Гайсәнең шундый кешеләр белән ашап-эчеп утыруын күреп, Аның шәкертләренә: – Ул нишләп салым җыючылар һәм гөнаһлылар белән бергә ашап-эчеп утыра? – диделәр.</verse>
				<verse number="17">Моны ишетеп Гайсә аларга: – Табиб сәламәт кешеләргә түгел, бәлки авыруларга кирәк. Мин тәкъва кешеләрне түгел, гөнаһлыларны чакырырга килдем, – дип әйтте.</verse>
				<verse number="18">Беркөнне, Чумдыручы Яхъяның шәкертләре һәм фарисейлар ураза тотканда, Гайсә янына ниндидер кешеләр килеп: – Ни өчен Яхъяның шәкертләре һәм фарисейларның шәкертләре ураза тота, ә Синекеләр тотмый? – дип сорады.</verse>
				<verse number="19">Гайсә аларга: – Кияү яннарында булганда, туйдагы кунаклар ураза тотар микән? Яннарында кияү бар чакта ураза тотмыйлар!</verse>
				<verse number="20">Әмма килер бер көн, кияүне алар яныннан алып китәрләр, әнә шул чакта уразалы булырлар.</verse>
				<verse number="21">Берәү дә иске киемгә яңа тукымадан ямау салмас, югыйсә ямаулык, утырып, иске тукыманы тарттырыр да, ертык зураеп китәр.</verse>
				<verse number="22">Берәү дә яңа шәрабны иске турсыкка салмас, югыйсә шәраб турсыкны тишәр – шәраб тә агып бетәр, турсык та әрәм булыр. Яңа шәрабны яңа турсыкка салалар, – диде.</verse>
				<verse number="23">Шимбә көннәрнең берсендә Гайсә Үзенең шәкертләре белән иген кыры буйлап барган чакта, шәкертләре башак өзә башлады.</verse>
				<verse number="24">Фарисейлар Аңа: – Кара, ни өчен алар шимбә көнне эшләргә ярамаганны эшли? – диде.</verse>
				<verse number="25">– Үзенең юлдашлары белән ач калып, ризыкка мохтаҗ булган чакта Давытның нәрсәләр эшләве турында бер дә укыганыгыз булмадымыни? – дип җавап кайтарды аларга Гайсә. –</verse>
				<verse number="26">Олуг рухани булып Абъятар торган заманда ул, Изге йортка кереп, Аллаһыга багышланган һәм руханилардан башка һичкемгә ашарга рөхсәт ителмәгән изге икмәкләрне алып ашаган, юлдашларына да биргән.</verse>
				<verse number="27">Аннары Гайсә: – Кеше – шимбә көн өчен түгел, ә бәлки шимбә көн кеше өчен яратылган.</verse>
				<verse number="28">Димәк ки, Адәм Углы шимбә көннең дә Хуҗасыдыр, – дип өстәде.</verse>
			</chapter>
			<chapter number="3">
				<verse number="1">Гайсә яңадан гыйбадәтханәгә килде. Анда кулы корышкан бер кеше бар иде.</verse>
				<verse number="2">Әгәр Гайсә ул кешене шимбә көнне савыктырса, Гайсәне гаепләргә сәбәп булыр иде дип, берничә фарисей күзәтеп торды.</verse>
				<verse number="3">Кулы корышкан кешегә Гайсә: – Уртага чык әле, – диде,</verse>
				<verse number="4">ә тегеләрдән исә, – шимбә көнне нәрсә рөхсәт ителә: яхшылык кылыргамы, әллә яманлык кылыргамы; кеше гомерен саклап калыргамы, әллә һәлак итәргәме? – дип сорады. Әмма фарисейлар дәшмәде.</verse>
				<verse number="5">Таш бәгырьле булуларына көенеп, Гайсә аларга ачу белән карап алды да авыру адәмгә: – Кулыңны суз! – диде. Теге адәм сузды, һәм аның кулы шундук савыкты.</verse>
				<verse number="6">Гыйбадәтханәдән чыкканнан соң, фарисейлар, Һируд патша тарафдарлары Гайсәне ничек һәлак итү хакында киңәшергә тотындылар.</verse>
				<verse number="7">Гайсә Үзенең шәкертләре белән Гәлиләя күленә таба юнәлде. Гайсәнең эшләре хакында ишетеп, Аның янына Гәлиләядән, Яһүдиядән, Иерусалимнән, Идумаядән, Үрдүн аръягыннан, шулай ук Сур һәм Сидун шәһәрләре тирәсеннән күп халык килде.</verse>
				<verse number="8"></verse>
				<verse number="9">Халык арасында кысылып калмас өчен, шәкертләренә Гайсә бәрәр көймәне әзер тотарга кушты.</verse>
				<verse number="10">Бик күпләрне савыктырганга күрә, чирдән интеккән кешеләр, Гайсәгә орынмакчы булып, этешеп-төртешеп Аңа таба омтылды.</verse>
				<verse number="11">Эчләрендә явыз рух булганнар, Аны күрүгә, каршында йөзтүбән егылып: – Син – Аллаһы Углы! – дип кычкырды.</verse>
				<verse number="12">Әмма Гайсә Үзенең кем булуы хакында сөйләүдән явыз рухларны катгый рәвештә тыйды.</verse>
				<verse number="13">Шуннан Гайсә тауга күтәрелде һәм сайлап алган кешеләрне янына чакырды; тегеләр килделәр.</verse>
				<verse number="14">Болар һәрчак Аның янында булырга һәм халык арасында Яхшы хәбәрне таратырга тиешле унике кеше иде. Гайсә аларга җеннәрне куып чыгару кодрәте дә бирде.</verse>
				<verse number="15"></verse>
				<verse number="16">Менә ул унике шәкерт: Гайсә «Петер» дип исем кушкан Шимун,</verse>
				<verse number="17">Зебедәй углы Ягъкуб һәм аның бертуган кардәше Яхъя (Гайсә аларны «Боаниргес» дип атады, бу «күк күкрәтүченең угыллары» дигәнне аңлата),</verse>
				<verse number="18">Әндри, Филип, Бартулумай, Маттай, Томас, Һалфай углы Ягъкуб, Таддай, Көрәшче Шимун</verse>
				<verse number="19">һәм соңыннан Гайсәгә хыянәт итәчәк Яһүдә Искариот.</verse>
				<verse number="20">Гайсә өенә кайтты. Анда тагын шундый күп халык җыелды ки, Аның һәм шәкертләренең хәтта ашарга да вакытлары булмады.</verse>
				<verse number="21">Гайсәнең гамәлләре турында ишеткәннән соң, Аның туганнары, акылдан язган икән Бу дип, үзләре белән алып китмәкче булып Аның янына килделәр.</verse>
				<verse number="22">Иерусалимнән килгән Канун белгечләре Гайсә турында: – Аның эченә Белзебул кереп оялаган! Җеннәрне Ул җеннәр башлыгы ярдәмендә куып чыгара, – дип әйтә иделәр.</verse>
				<verse number="23">Гайсә, шундагы халыкны Үз янына чакырып алып, киная белән сөйли башлады: – Ничек итеп шайтан шайтанны куып чыгарсын инде?</verse>
				<verse number="24">Әгәр патшалык бүлгәләнсә – яши алмас.</verse>
				<verse number="25">Әгәр гаиләдә дошманлык хөкем сөрсә, андый гаилә таркалмый калмас.</verse>
				<verse number="26">Ә инде шайтан, үзенә үзе каршы чыгып, үз-үзе белән дошманлашып яшәсә, аның соңгы сәгате сукты дигән сүз.</verse>
				<verse number="27">Берәү дә, көчле кешенең өенә кереп башта аны бәйләмәсә, малын талап чыга алмас – бәйләгән очракта гына талар.</verse>
				<verse number="28">Хак сүз әйтәм сезгә: адәм баласының барча гөнаһлары да, теләсә нинди көфер сүзләре дә кичерелер,</verse>
				<verse number="29">әмма Изге Рухка карата көфер сүз әйтүче һичкайчан кичерелмәс, аның гаебе мәңге җуелмас.</verse>
				<verse number="30">Кайберәүләр Гайсә турында «Аның эчендә явыз рух яши» дип әйткәнлектән, бу сүзләрне Ул аларга төбәп сөйләде.</verse>
				<verse number="31">Шулвакыт Гайсәнең анасы белән энеләре килделәр һәм, үзләре ишегалдында калып, Аны чакырырга кеше җибәрделәр.</verse>
				<verse number="32">Гайсәнең әйләнә-тирәсендә бик күп кеше утыра иде. – Анаң белән энеләрең тышта көтеп тора. Алар Сине чакыра, – диделәр Аңа.</verse>
				<verse number="33">Җавап итеп Гайсә: – Минем анам һәм туганнарым кем? – диде;</verse>
				<verse number="34">аннары әйләнә-тирәсендә утыручыларны күздән кичереп әйтте, – менә Минем анам һәм туганнарым.</verse>
				<verse number="35">Чөнки Аллаһы ихтыярын үтәүчеләр – Минем ир туганым да, кыз туганым да, анам да.</verse>
			</chapter>
			<chapter number="4">
				<verse number="1">Гайсә янә күл буенда кешеләрне өйрәтә башлады. Аның янына бик күп халык җыелганга күрә, Гайсә көймәгә утырып ярдан арырак китәргә мәҗбүр булды, халык исә яр буенда калды.</verse>
				<verse number="2">Гыйбрәтле хикәяләр ярдәмендә Гайсә аларга күп нәрсәләр турында сөйләде.</verse>
				<verse number="3">– Тыңлагыз, – диде Ул. – Менә бер кеше чәчүгә чыккан ди.</verse>
				<verse number="4">Чәчкән вакытта орлыкның бер өлеше юл буена төшкән, һәм кошлар очып килеп аны чүпләп бетергән.</verse>
				<verse number="5">Икенче бер өлеше аз туфраклы, ташлы урынга төшкән. Тирән ятмаганга күрә, орлык бик тиз шытып чыккан.</verse>
				<verse number="6">Ә инде кояш чыгып кыздыра башлагач, тамырланып өлгермәгән үсентеләр шиңеп төшкән.</verse>
				<verse number="7">Орлыкның кайберсе күгән куагы арасына төшкән. Куак, үсеп, орлыкны басып киткән, һәм үсентеләр башак бирмәгән.</verse>
				<verse number="8">Уңдырышлы җиргә төшкән башка орлыклар исә шытып чыккан һәм, үсеп җитеп, утыз, алтмыш, йөз тапкыр артыграк уңыш биргән.</verse>
				<verse number="9">Аннары Гайсә: – Колагы булганнар – ишетсен! – дип өстәде.</verse>
				<verse number="10">Үзләре генә калгач, юлдашлары һәм унике шәкерте Гайсәдән гыйбрәтле хикәяләр турында сорады.</verse>
				<verse number="11">– Сезгә Аллаһы Патшалыгының серләре ачылган, – диде Гайсә аларга, – ә башкаларга киная белән сөйләвемнең</verse>
				<verse number="12">хикмәте шундадыр, чөнки алар «Күзләре белән карасалар да – күрмәсләр, колаклары белән тыңласалар да – аңламаслар. Әгәр алар ишетеп-күрсәләр, Аллаһыга таба борылырлар, һәм гөнаһлары кичерелер иде».</verse>
				<verse number="13">Аннары Гайсә: – Сез бу хикәянең мәгънәсен аңламадыгызмыни? – дип сорады. – Алайса башкаларын ничек аңларсыз икән?</verse>
				<verse number="14">Орлык чәчүче – Аллаһы сүзен чәчүче ул.</verse>
				<verse number="15">Юл буена төшкән орлыклар – чәчкән сүзне ишетүчеләр, әмма шундук шайтан килә дә алар күңелендәге сүзне урлап китә.</verse>
				<verse number="16">Ташлы урынга чәчелгән орлыклар – ишеткән сүзне шундук шатланып кабул итүчеләр,</verse>
				<verse number="17">әмма алар, тамыры булмаганга, сүзне вакытлыча гына тота. Шул сүз өчен авырлыклар яки эзәрлекләүләр башланса, алар бик тиз кире чигенә.</verse>
				<verse number="18">Күгән куаклары арасына төшкән орлыклар исә – сүзне ишетүчеләр,</verse>
				<verse number="19">әмма тормыш мәшәкатьләре, байлыкка хирыслык һәм бүтән теләк-нәфесләр аларның күңеленә үтеп, ишеткән сүзләре басылып кала һәм уңыш бирми.</verse>
				<verse number="20">Ә уңдырышлы җиргә чәчелгәне – сүзне ишетеп, аны кабул итүчеләр. Андыйлар утыз, алтмыш, йөз тапкыр артыграк уңыш бирә.</verse>
				<verse number="21">Аннары Гайсә аларга: – Шәмне чүлмәк яки сәке астына куяр өчен яндыралармы? Юк, аны шәмдәлгә утырталар! – диде. –</verse>
				<verse number="22">Һичбер яшерен нәрсә – фаш ителми, һичбер сер ачылмый калмас.</verse>
				<verse number="23">Колагы булганнар – ишетсен!</verse>
				<verse number="24">Аннары Гайсә аларга болай дип әйтте: – Ишеткән сүзләргә игътибарлы булыгыз. Нинди үлчәм белән үлчәп бирсәгез, үзегезгә дә шундый ук үлчәм белән кайтарырлар, хәтта өстәп тә бирерләр.</verse>
				<verse number="25">Кемдә бар – шуңа күбрәк бирелер. Ә кемдә юк икән, аның булган нәрсәсе дә тартып алыныр.</verse>
				<verse number="26">Үзе әйткәннәргә өстәп, Гайсә болай диде: – Аллаһы Патшалыгы менә нәрсәгә охшаган: әйтик, кеше орлык чәчә,</verse>
				<verse number="27">төнен йоклап, иртә таңда уянып аягына баса, ә орлык, шытып чыгып, өскә тартыла – кеше моның ничек булуын белми дә.</verse>
				<verse number="28">Җир үзеннән-үзе уңыш бирә: башта – сабак, аннары башак үстерә, шуннан соң башак тулы орлык ярала.</verse>
				<verse number="29">Ә инде ашлык өлгерүгә, кеше кулга урак ала, чөнки ашлык урыр вакыт җитә.</verse>
				<verse number="30">Гайсә, сүзен дәвам итеп: – Аллаһы Патшалыгын нәрсә белән чагыштырып, ничек тасвирлап булыр иде? – диде. –</verse>
				<verse number="31">Ул – горчица орлыгы кебек: җиргә чәчелгән орлыкларның барчасыннан ваграк була,</verse>
				<verse number="32">әмма чәчкәннән соң шытып чыга да бөтен үсемлекләрдән биегрәк үсә – аның күләгәсендә хәтта кошлар оя корырлык була.</verse>
				<verse number="33">Шуның ише гыйбрәтле сүзләрне Гайсә кешеләргә күп сөйләде, ләкин Ул алар аңларлык нәрсәләр турында гына бәян итә иде.</verse>
				<verse number="34">Ул һәрвакыт шулай гыйбрәтле хикәяләр ярдәмендә сөйли, ә инде шәкертләре белән генә калганда аларга барын да аңлатып бирә иде.</verse>
				<verse number="35">Шул көнне кичен шәкертләренә Гайсә: – Әйдәгез, күлнең аръягына чыгыйк, – диде; һәм</verse>
				<verse number="36">шәкертләре, халыкны калдырып, Аның белән көймәгә утырдылар да юлга кузгалдылар. Яннарында бүтән көймәләр дә бар иде.</verse>
				<verse number="37">Кинәт кенә көчле давыл күтәрелде, һәм, дулкыннар көймәгә бәрелеп, аның эченә су тула башлады.</verse>
				<verse number="38">Гайсә исә көймәнең койрыгында башын мендәргә салып йокыга киткән иде. Шәкертләре Аны уятып: – Остаз, батабыз бит! Ә Синең исеңдә дә юк! – диделәр.</verse>
				<verse number="39">Ул, торып, җилне тыйды, ә күлгә: – Шаулама, тынычлан! – дип боерды. Җил туктады, һәм әйләнә-тирәдә тынлык урнашты.</verse>
				<verse number="40">– Ни өчен сез шундый куркак? Әле һаман ышанмыйсызмы? – диде Гайсә аларга.</verse>
				<verse number="41">Котлары алынган шәкертләр бер-берсенә: – Кем соң Ул? Аңа җил дә, диңгез да буйсына, – диештеләр.</verse>
			</chapter>
			<chapter number="5">
				<verse number="1">Менә алар Гәлиләя күленең аръягындагы Герәсә җиренә килеп туктадылар.</verse>
				<verse number="2">Гайсә көймәдән төшүгә, кабер-мәгарәләр арасыннан Аның каршына җен кагылган бер кеше килеп чыкты. Ул кеше зиратта яшәгән. Аңа беркемнең көче җитмәгән, хәтта чылбырлар да ярдәм итә алмаган.</verse>
				<verse number="3"></verse>
				<verse number="4">Аның аяк-кулларын берничә тапкыр бәйләп куйганнар, әмма ул һәрвакыт чылбырны өзгән, богауларны ваткан; аны тыярга беркемнең хәленнән килмәгән.</verse>
				<verse number="5">Ул шулай көне-төне бертуктаусыз кычкырып, ташларга бәргәләнеп каберләр арасында һәм тауларда йөргән.</verse>
				<verse number="6">Гайсәне ул ерактан ук күреп алды һәм йөгереп килеп Аның аягына егылды да:</verse>
				<verse number="7">– Аллаһы Тәгалә Углы Гайсә! Сиңа миннән ни кирәк? Аллаһы хакына ялварып сорыйм: газаплама мине, – дип кычкырып җибәрде,</verse>
				<verse number="8">чөнки Гайсә әлеге кешенең эченә оялаган җенгә «явыз рух, чык бу адәмнән!» дип боерган иде.</verse>
				<verse number="9">– Исемең ничек синең? – дип сорады Гайсә җеннән. – Минем исемем Гаскәр, чөнки без бик күп, – дип җавап бирде теге</verse>
				<verse number="10">һәм үзләрен бу җирдән куып җибәрмәвен үтенде.</verse>
				<verse number="11">Шул тирәдә, тау битендә, шактый зур дуңгыз көтүе утлап йөри иде.</verse>
				<verse number="12">– Без әнә шул дуңгызлар эченә керикче! – дип ялварып сорады Гайсәдән явыз рухлар.</verse>
				<verse number="13">Гайсә рөхсәт итүгә, явыз рухлар, теге кешедән чыгып, дуңгызлар эченә керделәр, һәм ике мең баш дуңгыздан торган көтү шунда текә ярдан күлгә ташланды да батып үлде.</verse>
				<verse number="14">Көтүчеләр торып йөгерделәр һәм шәһәр-авылларда шул хакта сөйләп бирделәр. Анда яшәүчеләр, ни булганын күрергә дип,</verse>
				<verse number="15">Гайсә янына килделәр, эчендә җеннәр өере булган кешенең өстенә киенгән һәм акылына килгән хәлдә утыруын күреп, шомланып калдылар.</verse>
				<verse number="16">Җен кагылган адәм һәм дуңгызлар белән ни булганын күргән кешеләр бу хакта сөйләгәннән соң,</verse>
				<verse number="17">җирле халык Гайсәнең әлеге төбәктән китүен үтенә башлады.</verse>
				<verse number="18">Гайсә көймәгә утырган чакта, җеннән котылган теге кеше Аның белән бергә китәргә рөхсәт сорады.</verse>
				<verse number="19">Әмма Гайсә риза булмады: – Бар, өеңә кайтып, Раббының сиңа нинди мәрхәмәт күрсәтүен һәм синең өчен нәрсә эшләвен туганнарыңа сөйлә, – диде.</verse>
				<verse number="20">Әлеге кеше, китеп, Гайсә аның өчен нәрсә эшләгәнне Ун калада сөйләп йөрде; аны һәркем таң калып тыңлады.</verse>
				<verse number="21">Гайсә, көймәгә утырып, яңадан күлнең аръягына чыккач, яр буена – Аның янына тагын бик күп халык җыелды.</verse>
				<verse number="22">Гыйбадәтханә башлыкларыннан Яһир исемле берәү, Гайсәне күрүгә, Аның аягына килеп егылды</verse>
				<verse number="23">һәм: – Кызым үлем хәлендә ята. Килеп, кулларың белән аңа орынсаң, ул савыгыр һәм яшәр иде! – дип ялварырга тотынды.</verse>
				<verse number="24">Гайсә аның белән китеп барды. Алар артыннан, Гайсәне һәр яктан кысрыклап, бик күп кеше иярде.</verse>
				<verse number="25">Халык арасында унике ел дәвамында кан китүдән газапланган бер хатын бар иде.</verse>
				<verse number="26">Ул, күп кенә табибларда дәваланып бөтен байлыгын сарыф итсә дә, файдасын күрмәгән, киресенчә, аның хәле һаман начарлана барган.</verse>
				<verse number="27">Гайсә хакында ишеткән әлеге хатын, аның киеменә кагылсам да савыгыр идем, дигән ният белән арттан килеп, Гайсәнең киеменә кагылды,</verse>
				<verse number="28"></verse>
				<verse number="29">һәм, кан китү шундук туктап, хатын үзенең савыгуын тойды.</verse>
				<verse number="30">Гайсә исә, Үзеннән көч киткәнне сизеп, артына борылды да халыктан: – Кайсыгыз киемемә кагылды? – дип сорады.</verse>
				<verse number="31">– Халыкның ничек кысрыклавын күрә торып, ни өчен «кайсыгыз киемемә кагылды» дип сорыйсың? – диде Аңа шәкертләре.</verse>
				<verse number="32">Әмма Ул Үзенә орынган кешене күзләре белән эзли бирде.</verse>
				<verse number="33">Куркуыннан калтырап төшкән хатын, үзенең сихәтләнүен аңлап, халык арасыннан чыкты һәм, Гайсә алдына егылып, дөресен сөйләп бирде.</verse>
				<verse number="34">– Кызым, сине ышануың савыктырды, имин йөр һәм сәламәт бул, – диде аңа Гайсә.</verse>
				<verse number="35">Гайсә шулай дип сөйләшеп торганда, гыйбадәтханә башлыгының өеннән кешеләр килде һәм Яһирга: – Кызың вафат. Остазны ник борчып торырга, – дип әйтте.</verse>
				<verse number="36">Әмма Гайсә, аларның сүзләрен игътибарга алмыйча, аңа: – Курыкма, тик ышан гына! – диде.</verse>
				<verse number="37">Петер, Ягъкуб һәм Ягъкубның бертуган кардәше Яхъядан башка Гайсә һичкемгә Үзе белән барырга рөхсәт итмәде.</verse>
				<verse number="38">Алар гыйбадәтханә башлыгының өе янына җиткәч, Гайсә анда такмаклап елаган, каушап калган кешеләрне күрде.</verse>
				<verse number="39">– Нигә хәсрәтләнәсез, нигә елыйсыз? Кыз бала үлмәгән, йоклый гына ул, – диде Гайсә өйгә кергәч.</verse>
				<verse number="40">Аңардан көлә башладылар, әмма Ул барысын куып чыгарды да, кызның ата-анасын һәм Үзенең юлдашларын алып, кыз яткан бүлмәгә керде.</verse>
				<verse number="41">Кызның кулыннан тотып, Гайсә аңа: – Талита, кум! – диде (бу – «Кыз бала, сиңа әйтәм, тор!» дигәнне аңлата).</verse>
				<verse number="42">Кыз шундук торып басты һәм йөреп китте (аңа унике яшь тирәсе иде). Әлеге хәлне күрүчеләр хәйран калды.</verse>
				<verse number="43">Гайсә исә аларны, бу хакта һичкем белергә тиеш түгел, дип кисәтте, ә кызны ашатырга кушты.</verse>
			</chapter>
			<chapter number="6">
				<verse number="1">Гайсә, шәкертләре белән ул яклардан китеп, Үзе яшәгән шәһәргә кайтты.</verse>
				<verse number="2">Шимбә көнне гыйбадәтханәдә Аллаһы сүзен аңлатты. Аны тыңлаган һәммәсе гаҗәпләнеп: – Кайдан килгән Аңа шундый белем? Мондый зирәк гакылны Аңа кем биргән? Шундый кодрәтле эшләрне ничек итеп кыла Ул?</verse>
				<verse number="3">Балта остасы түгелме соң Ул? Мәрьямнең углы һәм Ягъкуб, Йосис, Яһүдә, Шимунның абыйсы түгелме? Аның сеңелләре биредә, безнең арада яши түгелме соң? – дип Аңардан йөз бордылар.</verse>
				<verse number="4">– Пәйгамбәр кайда да хөрмәттә, тик үз илендә, туганнары арасында һәм үз өендә генә кадер юк аңа, – диде аларга Гайсә.</verse>
				<verse number="5">Шуңа күрә Ул анда һичнинди кодрәтле эш кыла алмады, куллары белән орынып берничә авыру кешене генә савыктырды.</verse>
				<verse number="6">Аларның ышанмаулары Гайсәне гаҗәпкә калдырды. Гайсә, әйләнә-тирәдәге авылларда йөреп, халыкны өйрәтүен дәвам итте.</verse>
				<verse number="7">Беркөн Ул унике шәкертен чакырып алды да, аларга явыз рухларны куарга хокук биреп, икешәр-икешәр итеп юлга озатты.</verse>
				<verse number="8">– Юл таягыннан тыш икмәк тә, биштәр дә алмагыз, билбау янчыгына акча да салмагыз –</verse>
				<verse number="9">аягыгызга гына киегез. Үзегез белән алмаш күлмәк тә алмагыз, – диде Ул аларга.</verse>
				<verse number="10">– Кайсы йортта тукталсагыз, әлеге урыннан киткәнче шул йортта калыгыз.</verse>
				<verse number="11">Берәр җирдә сезне кабул итмичә, сүзләрегезне тыңлап та тормасалар, ул урыннан киткәндә аякларыгыздан тузанны кагып төшерегез – алар өчен бу кисәтү булыр.</verse>
				<verse number="12">Шуннан шәкертләр, юлга чыгып, халыкны тәүбәгә килергә өндәп йөрделәр,</verse>
				<verse number="13">алардан байтак кына җеннәрне куып чыгардылар һәм зәйтүн мае сөртеп күп кенә хаста адәмнәрне савыктырдылар.</verse>
				<verse number="14">Гайсәнең исеме халык теленә кергәч, Аның турындагы хәбәр Һируд патшага да килеп иреште. Берәүләр Гайсә турында «чумдыручы Яхъя бу, үледән терелеп торганга шундый кодрәтле эшләр күрсәтергә куәте бар Аның» дип сөйләсә,</verse>
				<verse number="15">башкалар «Ильяс бу» диде, бүтәннәр исә «борынгы замандагы пәйгамбәрләргә охшаган бер пәйгамбәр ул» дип әйтте.</verse>
				<verse number="16">Бу сүзләрне ишетеп Һируд: – Мин башын кистергән Чумдыручы Яхъя ул – үледән терелгән әнә! – диде.</verse>
				<verse number="17">Кайчандыр әнә шул Һируд үзенең ир туганы Филипнең Һирудия исемле хатыны аркасында Яхъяны кулга алып зинданга яба,</verse>
				<verse number="18">чөнки Яхъя аңа «кардәшеңнең хатыны белән яшәргә ярамый сиңа» дип әйткән була.</verse>
				<verse number="19">Һирудия, Яхъяга ачу саклап, аны үтертергә теләсә дә, берни эшли алмый,</verse>
				<verse number="20">чөнки Һируд, Яхъяның тәкъва, изге кеше икәнен белгәнгә күрә, аңардан курка һәм аны һаман яклап килә иде. Яхъяның сүзләре Һирудның күңелен борчыса да, патша аны рәхәтләнеп тыңлый иде.</verse>
				<verse number="21">Үзенең туган көне уңаеннан Һируд дәрәҗәле түрәләрне, гаскәр башлыкларын һәм Гәлиләя өлкәннәрен аш мәҗлесенә чакыргач, Һирудиягә җай чыга.</verse>
				<verse number="22">Мәҗлескә Һирудиянең кызы да керә. Ул анда бии, аның биюе Һирудның һәм кунакларның күңеленә бик тә хуш килә. Патша аңа: – Ни теләсәң, шуны сора: барын да бирермен!</verse>
				<verse number="23">Патшалыгымның яртысын сорасаң да бирермен! – дип ант итә.</verse>
				<verse number="24">Кыз, барып, анасыннан: – Миңа нәрсә сорарга? – ди. – Чумдыручы Яхъяның башын сора, – дип әйтә анасы.</verse>
				<verse number="25">Кыз шундук патша янына килеп: – Миңа хәзер үк тәлинкәдә Чумдыручы Яхъяның башын китерсеннәр! – ди.</verse>
				<verse number="26">Патша зур кайгыга төшсә дә, кунаклары алдында ант иткәч, каршы килергә базмый.</verse>
				<verse number="27">Ул шундук, Яхъяның башын китерергә боерып, җәлладны зинданга җибәрә. Теге, барып, Яхъяның башын кисә</verse>
				<verse number="28">һәм тәлинкәдә кызга китереп бирә, кыз исә анасына тапшыра.</verse>
				<verse number="29">Яхъяның шәкертләре бу хакта ишеткәннән соң аның гәүдәсен барып алып кабергә салалар.</verse>
				<verse number="30">Рәсүлләр, Гайсә янына әйләнеп кайтып, башкарган эшләре, халыкны нәрсәгә өйрәтүләре хакында бәйнә-бәйнә сөйләп бирделәр.</verse>
				<verse number="31">Ул аларга: – Ә хәзер берәр аулак урынга барып ял итеп алыйк, – диде. Чынлап та, кешеләр бер-бер артлы яннарына килеп торганга, аларның хәтта ашап алырга да вакытлары калмый иде.</verse>
				<verse number="32">Шуннан алар көймәгә утырып аулак урынга юнәлделәр.</verse>
				<verse number="33">Әмма кешеләр аларның китеп баруын күрде, һәм күбесе аларны танып алды. Әйләнә-тирәдә яшәүче шәһәр халкы алар барасы урынга алданрак барып җитте.</verse>
				<verse number="34">Ярга чыккач, Гайсә шактый зур халык төркемен күрде һәм аларны бик кызганды, чөнки алар көтүчесез калган сарыклар кебек иде. Ул аларны күп нәрсәләргә өйрәтә башлады.</verse>
				<verse number="35">Кич җиткәч, Аның янына шәкертләре килеп: – Бик аулак урын бу, вакыт та соң инде.</verse>
				<verse number="36">Җибәр аларны, якын-тирәдәге авыл-салаларга барып үзләренә ризык сатып алсыннар, – диде.</verse>
				<verse number="37">Әмма Гайсә шәкертләргә: – Кешеләрне үзегез ашатыгыз, – дип җавап кайтарды. – Ике йөз динарлык икмәк сатып алсак кына инде, – диде алар.</verse>
				<verse number="38">– Сездә күпме икмәк бар, карагыз әле, – диде Ул. Тегеләр карап килеп: – Биш икмәк һәм ике балык, – дип җавап бирделәр.</verse>
				<verse number="39">Гайсә Үзенең шәкертләренә халыкны төркемнәргә бүлеп яшел чирәмгә утыртырга кушты.</verse>
				<verse number="40">Халык, йөзәр һәм иллешәр кешелек төркемнәргә бүленеп, тезелешеп утырды.</verse>
				<verse number="41">Гайсә биш икмәк белән ике балыкны алды да күккә карап шөкрана кылды, аннары, икмәкне сындыргалап, халыкка өләшер өчен шәкертләренә бирде. Ике балыкны да Ул бөтенесенә бүлеп бирде.</verse>
				<verse number="42">Һәммәсе туйганчы ашады;</verse>
				<verse number="43">әле шуннан соң да икмәк һәм балык сыныклары белән унике кәрзин тулды.</verse>
				<verse number="44">Ә ашаучылардан ирләр генә дә биш мең кеше иде.</verse>
				<verse number="45">Шуннан соң Гайсә Үзенең шәкертләренә көймәдә каршы ярдагы Бәйт-Сайдага йөзәргә кушты, Үзе исә халыкны озата калды.</verse>
				<verse number="46">Халыкны кайтарып җибәргәч, дога кылыр өчен Гайсә тауга күтәрелде.</verse>
				<verse number="47">Караңгы төшкәндә шәкертләр утырган көймә күл уртасында иде инде, ә Ул берүзе яр буенда калды.</verse>
				<verse number="48">Шәкертләренең каршы искән җил белән көрәшүен, ишә-ишә хәлдән таюын күреп, иртәнге өч белән алты арасында Гайсә, су өстеннән атлап, көймәгә таба китте. Ул аларны узып китәргә теләгән иде,</verse>
				<verse number="49">әмма шәкертләре, Аның су өстеннән атлап килүен күреп, курка калдылар һәм, өрәктер бу дип уйлап, кычкырып җибәрделәр. – Тынычланыгыз, Мин бу! Курыкмагыз! – диде Гайсә, алар белән сөйләшә башлап,</verse>
				<verse number="50"></verse>
				<verse number="51">һәм көймәгә кереп утырды. Шунда җил тынды. Бу хәл шәкертләрне тагын да ныграк гаҗәпләндерде:</verse>
				<verse number="52">туң йөрәкле булганлыктан, икмәк белән бәйле вакыйгадан соң да алар берни аңламаган иде.</verse>
				<verse number="53">Көймәдәгеләр, күлне кичеп, Геннисарет шәһәрендә яр буена килеп туктадылар.</verse>
				<verse number="54">Алар көймәдән чыгуга, кешеләр Гайсәне танып алдылар, һәм</verse>
				<verse number="55">Аның килүе турындагы хәбәр тиз арада әйләнә-тирәгә таралды. Шуннан Гайсә тукталган урынга, түшәкләре белән күтәреп, авыруларны алып килә башладылар.</verse>
				<verse number="56">Гайсә кая гына килсә дә – авылгамы, шәһәргәме – бар җирдә авыруларны берәр ачык урынга китереп салалар һәм Аның чабуына булса да кагылырга рөхсәт сорыйлар иде. Кагылган һәр кеше савыга иде.</verse>
			</chapter>
			<chapter number="7">
				<verse number="1">Беркөнне Гайсә янына Иерусалимнән килгән фарисейлар һәм берничә Канун белгече җыелды.</verse>
				<verse number="2">Алар Гайсә шәкертләренең кайберләре пычрак кул белән, ягъни кулларын юмыйча ашаганны күрделәр.</verse>
				<verse number="3">Фарисейлар, барлык яһүдиләр кебек үк, ата-бабадан килгән йолаларны төгәл үтәп, кулларын тиешенчә юмыйча ашарга утырмыйлар иде.</verse>
				<verse number="4">Базардан кайткач та алар рәвешен китереп юынмыйча ашарга утырмыйлар, шулай ук күп кенә башка нәрсәләрне, мәсәлән, касә, чүлмәк, бакыр савытларны юуга караган күрсәтмәләрне төгәл үтиләр иде.</verse>
				<verse number="5">Фарисейлар һәм Канун белгечләре Гайсәдән: – Ни өчен Синең шәкертләрең ата-бабадан килгән йоланы үтәмиләр – ризыкны пычрак кул белән ашыйлар? – дип сорадылар.</verse>
				<verse number="6">Ул аларга болай дип җавап бирде: – Икейөзлеләр! Ишагыйя пәйгамбәр, алдан күреп, үзенең язмасында сезнең хакта: «Бу халык Мине телдә генә хөрмәт итә, ә йөрәкләре исә Миннән ерак. Миңа табынулары да бушка: алар кеше уйлап чыгарган кагыйдәләргә өйрәтәләр», – дип дөрес әйткән.</verse>
				<verse number="7"></verse>
				<verse number="8">Сез, Аллаһы әмерен читтә калдырып, кеше урнаштырган йолаларны үтисез.</verse>
				<verse number="9">Үзегезнең йолаларны үтәр өчен, Аллаһы әмерен шундый оста итеп кире кагасыз! – дип дәвам итте Гайсә. –</verse>
				<verse number="10">Муса: «Ата-анаңны хөрмәт ит» һәм «Атасын яки анасын хурлаган кеше үлем җәзасына тартылырга тиеш», – дип әйткән.</verse>
				<verse number="11">Ә сез болай дип өйрәтәсез: «Әгәр кеше үзенең атасына яки анасына „сиңа бирәсе әйберне мин Аллаһыга корбан (ягъни, Аллаһыга тиешле бүләк) итәргә вәгъдә бирдем“ дип әйтә икән,</verse>
				<verse number="12">ул кешегә инде ата-анасы өчен бернәрсә эшләмәсә дә ярый».</verse>
				<verse number="13">Сез үзегез өйрәткән тәртипләрегез белән Аллаһы сүзен юкка чыгарасыз һәм шуның ише нәрсәләрне байтак эшлисез.</verse>
				<verse number="14">Гайсә янә Үз янына халыкны чакырып алып: – Әйткәннәремне барыгыз да тыңлагыз һәм аңларга тырышыгыз, – диде. –</verse>
				<verse number="15">Кеше эченә кергән һичнәрсә аны нәҗесли алмый; кешене аңардан чыккан нәрсә нәҗесли. [</verse>
				<verse number="16">]</verse>
				<verse number="17">Гайсә халыкны урамда калдырып өйгә кергәч, шәкертләре Аңардан бу сүзләрне аңлатып бирүен сорадылар.</verse>
				<verse number="18">– Әйткәннәремне әллә сез дә аңламыйсызмы? – диде Ул аларга. – Кешенең эченә кергән һичнәрсә аны нәҗесли алмаганны аңламыйсызмы?</verse>
				<verse number="19">Ул бит кешенең йөрәгенә түгел, ә карынына керә, аннары чыгарып ташланыла! (Бу сүзләре белән Гайсә бөтен ризыкның да чиста булуын белдерде.)</verse>
				<verse number="20">– Кешене аңардан чыккан нәрсә нәҗесли, – дип дәвам итте Гайсә. –</verse>
				<verse number="21">Азгынлыкка, урлашуга, кеше үтерүгә, зиначылыкка этәрүче явыз ниятләр, шулай ук саранлык, усаллык, мәкерлек, әхлаксызлык, көнчелек, хурлау, тәкәбберлек, акылсызлык кешенең йөрәгеннән чыга.</verse>
				<verse number="22"></verse>
				<verse number="23">Шушы яманлыклар, кешедән чыгып, аны нәҗеслидер.</verse>
				<verse number="24">Аннары Гайсә Сур шәһәренә таба юл алды. Анда Ул бер йортта тукталды. Бирегә килүе турында Ул һичкемгә белдерергә теләмәгән иде, әмма моны яшереп калып булмады.</verse>
				<verse number="25">Кызына явыз рух кагылган бер хатын, Гайсә хакында ишеткәннән соң шундук Аның янына килеп, аягына егылды.</verse>
				<verse number="26">Мәҗүси бу хатын чыгышы белән Сүрия җирендәге Фойникә төбәгеннән иде. Ул, Гайсәгә мөрәҗәгать итеп, кызыннан җенне куып чыгаруын үтенде.</verse>
				<verse number="27">Гайсә аңа: – Башта балалар тамак туйдырсын, – диде. – Икмәкне, балалардан тартып алып, көчекләргә ташлау яхшы түгел.</verse>
				<verse number="28">– Шулай, Әфәндем, – дип җавап бирде хатын, – ләкин көчекләр дә балалардан өстәл астына коелган валчыкларны ашый бит.</verse>
				<verse number="29">– Шулай дип җавап биргән өчен, бар, өеңә кайт: җен инде кызыңнан чыкты, – диде Гайсә.</verse>
				<verse number="30">Хатын өенә кайтты һәм кызының түшәктә исән-сау ятуын күрде. Җен аның эченнән чыккан иде инде.</verse>
				<verse number="31">Сур якларыннан кайтышлый Гайсә, Сидун шәһәре аша үтеп, Ун кала ягыннан Гәлиләя күленә чыкты.</verse>
				<verse number="32">Шунда Гайсә янына чукрак, тотлыгып сөйләшә торган берәүне алып килеп, әлеге кешегә куллары белән орынуын үтенделәр.</verse>
				<verse number="33">Гайсә, ул адәмне халык төркеменнән читкәрәк алып китеп, башта аның колагына бармагын тыкты, аннары, Үзенең бармагына төкереп, тегенең теленә кагылды һәм</verse>
				<verse number="34">күккә карап авыр итеп сулыш алганнан соң: – Эффата! – диде (бу сүз «Ачыл!» дигәнне аңлата).</verse>
				<verse number="35">Теге кешенең колагы шундук ачылды һәм теле дә чишелде – ул ачык итеп сөйләшә башлады.</verse>
				<verse number="36">Шушы хәлне тамаша кылган кешеләргә Гайсә бу хакта берәүгә дә сөйләмәскә кушты. Әмма Ул тыйган саен, кешеләр күбрәк сөйли бирделәр.</verse>
				<verse number="37">Аларның гаҗәпләнүе чиксез иде. – Ул нәрсә генә эшләсә дә, яхшы итеп башкара: чукраклар ишетә башлый, телсезләрнең теле ачыла! – диде алар.</verse>
			</chapter>
			<chapter number="8">
				<verse number="1">Ул көннәрдә тагын бик күп кеше җыелып, аларның ризыклары калмагач, шәкертләрен чакырып Гайсә:</verse>
				<verse number="2">– Кешеләр кызганыч. Алар инде өч көн Минем янда, ашар ризыклары да беткән.</verse>
				<verse number="3">Әгәр аларны өйләренә ач килеш кайтарып җибәрсәм, юлда хәлләре китәр, чөнки кайберләре ерактан килгән, – диде.</verse>
				<verse number="4">– Барысын да тукландырыр өчен чүлдә шуның кадәр икмәкне каян алыйк соң? – диде шәкертләре.</verse>
				<verse number="5">– Сездә ничә икмәк бар? – дип сорады Гайсә. – Җиде, – диде тегеләр.</verse>
				<verse number="6">Шуннан Гайсә халыкка җиргә утырырга кушты; җиде икмәкне кулына алып Аллаһыга шөкрана кылды да халыкка өләшү өчен сындыргалап шәкертләренә бирде. Тегеләр икмәкне өләшеп чыктылар.</verse>
				<verse number="7">Шәкертләрнең берничә балыгы да бар иде. Гайсә, шөкрана кылып, балыкны да өләшергә кушты.</verse>
				<verse number="8">Кешеләр туйганчы ашадылар; калган сыныкларны җыеп алганнан соң, җиде кәрзин тулды.</verse>
				<verse number="9">Ашаучылар исә дүрт меңгә якын иде. Аннары Гайсә аларны өйләренә кайтарып җибәрде,</verse>
				<verse number="10">ә Үзе шунда ук шәкертләре белән көймәгә утырып Далманута җирләренә юнәлде.</verse>
				<verse number="11">Гайсә янына фарисейлар килеп Аның белән бәхәсләшә башладылар һәм, сынамакчы булып, күктән иңгән берәр илаһи билге күрсәтүен таләп иттеләр.</verse>
				<verse number="12">Гайсә авыр сулап: – Бүгенге буын ни өчен илаһи билге таләп итә икән? Хак сүз әйтәм сезгә: бүгенге буынга илаһи билге күрсәтелмәячәк, – диде.</verse>
				<verse number="13">Шуннан, аларны калдырып, янә көймәгә утырды һәм каршы ярга таба юл алды.</verse>
				<verse number="14">Гайсә шәкертләренең икмәк алырга онытканлыгы ачыкланды – көймәдә бер генә икмәк бар иде.</verse>
				<verse number="15">Шәкертләрен кисәтеп Гайсә: – Карагыз аны, фарисейлар ачыткысыннан да, Һируд ачыткысыннан да сакланыгыз! – диде.</verse>
				<verse number="16">Шәкертләре исә үзара: «Икмәгебез булмаганга шулай әйтәдер», – диештеләр.</verse>
				<verse number="17">Аларның нәрсә турында сөйләшүен белеп, Гайсә әйтте: – Ни өчен сез, икмәгебез юк, дип әйтәсез? Әле һаман берни аңламыйсызмы, һаман төшенмисезме? Йөрәкләрегез шулай туңмы сезнең?</verse>
				<verse number="18">Күзләрегез булып та күрмисез, колакларыгыз булып та ишетмисезме? Биш икмәкне Мин биш мең кешегә бүлеп биргәндә, калган сыныкларны җыеп ничә кәрзин тутырганыгызны оныттыгызмы? – Унике, – дип җавап бирде шәкертләре.</verse>
				<verse number="19"></verse>
				<verse number="20">– Ә җиде икмәкне дүрт мең кешегә бүлгәндә, ничә кәрзин сынык-санык җыйдыгыз? – Җиде, – дип җавап бирде тегеләр.</verse>
				<verse number="21">– Әле һаман да аңламадыгызмы? – диде шунда Гайсә аларга.</verse>
				<verse number="22">Аннары алар Бәйт-Сайдага килделәр. Биредә Гайсә янына бер сукырны китерделәр һәм аңа кулы белән орынуын үтенделәр.</verse>
				<verse number="23">Гайсә, сукырны җитәкләп, авыл читенә алып чыкты, аның күзләренә төкереп, башына кулын куйды һәм: – Берәр нәрсә күрәсеңме? – дип сорады.</verse>
				<verse number="24">Теге, әйләнә-тирәсенә күз йөртеп: – Кешеләрне күрәм, ләкин алар йөри торган агач булып күренәләр, – диде.</verse>
				<verse number="25">Гайсә аның күзләренә тагын бер тапкыр кулларын тидереп алгач, теге текәлеп карады һәм ачык итеп күрә башлады.</verse>
				<verse number="26">– Кара аны, авылга керәсе булма, – дип Гайсә аны өенә кайтарып җибәрде.</verse>
				<verse number="27">Гайсә Үзенең шәкертләре белән Филип Кайсариясе дип аталган шәһәр тирәсендәге авылларга китте. Юлда барганда шәкертләренә Ул мондый сорау бирде: – Кешеләр Мине кем дип белә?</verse>
				<verse number="28">– Берәүләр Сине – Чумдыручы Яхъя, икенчеләр – Ильяс, кайберәүләр исә пәйгамбәрләрнең берсе дип исәпли, – дип җаваплады шәкертләре.</verse>
				<verse number="29">– Ә сез Мине кем дип беләсез? – дип сорады Ул алардан. – Син – Мәсих, – дип җавап бирде Петер.</verse>
				<verse number="30">Гайсә аларга Үзе хакында беркемгә дә сөйләмәскә кушты.</verse>
				<verse number="31">Шәкертләренә Гайсә, Адәм Углына күп газаплар чигәргә туры килер, халык өлкәннәре, баш руханилар һәм Канун белгечләре Аны читкә тибәрер, Аны үтерерләр, әмма өченче көндә Ул терелеп торыр, дип сөйли башлады.</verse>
				<verse number="32">Бу хакта Ул ап-ачык итеп әйтте. Шунда Петер, Гайсәне читкәрәк алып китеп, Аның белән ризалашмавын белдерде.</verse>
				<verse number="33">Ләкин Гайсә, шәкертләргә борылып карап, Петерне: – Кит янымнан, иблис! Уйларың Аллаһыдан түгел, синдә адәми уйлар, – дип кырт туктатты.</verse>
				<verse number="34">Үз янына шәкертләрен һәм халыкны чакырып Гайсә: – Минем арттан барырга теләгән кеше үз мәнфәгатьләреннән ваз кичсен һәм, хачын күтәреп, Миңа иярсен, – диде. –</verse>
				<verse number="35">Чөнки җанын саклап калырга теләгән кеше аны югалтыр, ә Минем хакка һәм Яхшы хәбәр хакына җанын югалткан кеше аны саклап калыр.</verse>
				<verse number="36">Әгәр кеше бөтен дөньяга ия була, әмма җанын харап итә икән, аңа моннан ни файда?</verse>
				<verse number="37">Кеше нәрсә биреп җанын кире кайтара алыр икән?</verse>
				<verse number="38">Шушы имансыз һәм гөнаһлы буын алдында кем дә булса Миннән һәм сүзләремнән гарьләнә икән, Адәм Углы да Атасының балкышында изге фәрештәләр белән килгән вакытта әлеге кешедән гарьләнер.</verse>
			</chapter>
			<chapter number="9">
				<verse number="1">Сүзен дәвам итеп Гайсә аларга: – Хак сүз әйтәм сезгә: шушында басып торучыларның кайберләре зур кодрәт белән килгән Аллаһы Патшалыгын күрмичә дөнья куймас, – диде.</verse>
				<verse number="2">Алты көн узганнан соң, Үзе белән Петерне, Ягъкубны һәм Яхъяны ияртеп, Гайсә биек тауга күтәрелде. Анда алар үзләре генә иде. Шулчак шәкертлеренең күз алдында Гайсәнең кыяфәте үзгәреп китте;</verse>
				<verse number="3">өстендәге киеме җир йөзендә һичкем шулай агарта алмаслык, күз чагылырлык ап-ак булды.</verse>
				<verse number="4">Менә алар каршында Ильяс һәм Муса күренде дә Гайсә белән сөйләшә башлады.</verse>
				<verse number="5">Петер шунда Гайсәгә: – Остаз! Ничек рәхәт биредә! Әйдә өч чатыр корыйк: берсе – Сиңа, берсе – Мусага, берсе Ильяска булыр, – диде.</verse>
				<verse number="6">Бу сүзләрне ул нәрсә дияргә белмәгәннән әйтте, чөнки шәкертләр шулкадәр нык курыккан иде.</verse>
				<verse number="7">Шулчак бер болыт пәйда булды да аларны чорнап алды, һәм болыт эченнән: – Бу Минем сөекле Углымдыр, Аның сүзеннән чыкмагыз! – дигән тавыш килеп иреште.</verse>
				<verse number="8">Шәкертләр шунда як-якка каранып алдылар, әмма яннарында Гайсәдән башка һичкемне күрмәделәр.</verse>
				<verse number="9">Таудан төшкән чакта, Гайсә аларга, Адәм Углы үледән терелгәнгә кадәр биредә күргәннәрегезне һичкемгә әйтәсе булмагыз, дип боерды.</verse>
				<verse number="10">Алар әлеге боерыкны үтәделәр, әмма «Аның „үледән терелү“ дигәне нәрсә аңлата икән?» дип үзара фикер алыштылар.</verse>
				<verse number="11">– Ә ни өчен соң Канун белгечләре, башта Ильяс килергә тиеш, ди? – дип сорады Аңардан шәкертләре.</verse>
				<verse number="12">– Дөрестән дә, башта Ильяс килеп бар нәрсәне әзерләп куярга тиеш, – дип җавап бирде Гайсә. – Әмма ни өчен Язмада, Адәм Углына күп газаплар, кимсетүләр кичерергә туры киләчәк, дип әйтелгән?</verse>
				<verse number="13">Ә Мин сезгә, Ильяс килде инде һәм, бу турыда алдан язылганча, аның белән ни теләсәләр, шуны эшләделәр, дип әйтәм.</verse>
				<verse number="14">Башка шәкертләре янына әйләнеп килгәч, Гайсә алар тирәсенә җыелган күп санлы халыкны һәм алар белән бәхәсләшеп торган Канун белгечләрен күрде.</verse>
				<verse number="15">Гайсәне күреп хәйран калган халык төркеме Аны сәламләргә йөгерде.</verse>
				<verse number="16">Гайсә Үзенең шәкертләреннән: – Сез алар белән нәрсә хакында бәхәсләшәсез? – дип сорады.</verse>
				<verse number="17">Халык арасыннан берәү, җавап биреп: – Остаз! Мин Сиңа үземнең углымны алып килгән идем. Аның эченә явыз рух оялады һәм телсез итте, – диде. –</verse>
				<verse number="18">Явыз рух аны кайда тотып алса, шунда җиргә атып бәрә, малайның авызыннан күбек ага башлый, ул тешләрен шыкырдата, аннан соң бөтен гәүдәсе катып кала. Шәкертләреңнән явыз рухны куып чыгаруларын үтенгән идем дә, булдыра алмадылар.</verse>
				<verse number="19">– Әй имансыз буын! – диде Гайсә. – Сезнең янда Миңа тагын күпме булырга һәм күпме түзәргә икән? Китерегез әле малайны Минем янга!</verse>
				<verse number="20">Аны Гайсә янына китерделәр. Гайсәне күрүгә, явыз рух малайның өянәген кузгатты, һәм малай, җиргә егылып, авызыннан күбекләр агыза-агыза тәгәри башлады.</verse>
				<verse number="21">– Бу хәл кайчаннан бирле дәвам итә? – дип сорады малайның атасыннан Гайсә. – Балачактан бирле шулай, – дип җавап бирде ул. –</verse>
				<verse number="22">Харап итәр өчен явыз рух аны күп тапкырлар инде әле утка, әле суга ташлады. Әгәр кулыңнан килсә, кызган безне, ярдәм ит!</verse>
				<verse number="23">– Ни дигән сүз ул «кулыңнан килсә»? Ышанычы булган кеше бар нәрсәне башкара ала.</verse>
				<verse number="24">Шулчак малайның атасы кычкырып җибәрде: – Ышанам! Ышануым җитәрлек булмаса, ярдәм ит!</verse>
				<verse number="25">Йөгерә-чаба халык җыелганны күреп, явыз рухка Гайсә: – Малайны чукрак итүче һәм телдән яздыручы рух, сиңа боерам: чык аңардан һәм моннан ары һичкайчан керәсе булма аңа! – дип әмер бирде.</verse>
				<verse number="26">Явыз рух, малайны дер калтыратып, үкереп аңардан чыгып китте. Малай исә мәет сыман ятып калды; бик күпләр үзара, малай үлде, дип сөйләште.</verse>
				<verse number="27">Әмма Гайсә аны кулыннан тотып торгызды, һәм малай аягына басты.</verse>
				<verse number="28">Гайсә, өйгә кереп, шәкертләре белән ялгызы гына калгач, тегеләр Аңардан: – Ни өчен без аны куып чыгара алмадык? – дип сорады.</verse>
				<verse number="29">– Мондый җеннәрне бары тик дога белән генә куып чыгарып була, – дип җавап бирде Гайсә.</verse>
				<verse number="30">Аннары алар ул җирләрдән киттеләр, һәм аларга Гәлиләя төбәге аша үтәргә туры килде. Шәкертләрен өйрәтү белән мәшгуль булган Гайсә Үзенең бу якларга килүе турында һичкемгә белгертергә теләмәде. Шәкертләренә Ул: – Адәм Углын кешеләр кулына тотып бирерләр, һәм алар Аны үтерерләр, әмма өч көннән Ул үледән терелер, – дип сөйләде.</verse>
				<verse number="31"></verse>
				<verse number="32">Алар Гайсәнең сүзләрен аңламадылар, әмма сорарга батырчылык итмәделәр.</verse>
				<verse number="33">Алар Кәпәрнаумга әйләнеп кайттылар. Өйгә керүгә, Гайсә алардан: – Юлда сез нәрсә хакында бәхәсләшеп бардыгыз? – дип сорады.</verse>
				<verse number="34">Алар дәшмәделәр, чөнки, арабызда кайсыбыз бөегрәк, дип бәхәсләшкән иделәр.</verse>
				<verse number="35">Гайсә утырды да, унике шәкертен янына чакырып: – Беренче булырга теләгән кеше иң соңгы һәм барысының да хезмәтчесе булсын, – диде.</verse>
				<verse number="36">Шунда Гайсә уртага бер баланы бастырды да, аны кочаклап, шәкертләренә әйтте:</verse>
				<verse number="37">– Шушындый балаларның берсен Минем хакка чын күңелдән кабул иткән кеше – Мине кабул итә, ә Мине кабул итүче Мине генә түгел, бәлки Мине Җибәрүчене дә кабул итә дигән сүз.</verse>
				<verse number="38">– Остаз, – диде Яхъя, – без бер кешенең, Синең исемне кулланып, җеннәрне куып чыгаруын күрдек. Безнең белән йөрмәгәнгә, аны бу эшеннән тыйдык.</verse>
				<verse number="39">Гайсә, җавап биреп: – Тыймагыз аны. Минем исемем хакына кодрәтле эшләр кылган кеше соңыннан Минем хакта начар сүз сөйләмәс, – диде. –</verse>
				<verse number="40">Безгә каршы түгел икән, димәк, ул безнең яклы!</verse>
				<verse number="41">Мәсих тарафдары булганыгыз өчен сезгә бер чынаяк су эчергән кеше – хак сүз әйтәм сезгә – әҗерсез калмас.</verse>
				<verse number="42">Ә инде Миңа ышанган шушы садә балаларның берәрсен юлдан яздыручыны муенына тегермән ташы асып диңгезгә ташласалар, аның өчен яхшырак булыр иде.</verse>
				<verse number="43">Әгәр сине кулың гөнаһка этәрсә, чабып ташла аны! Ике кулың сау килеш җәһәннәмгә, сүнмәс утка барып кергәнче, тормышка бер куллы булып керүең синең өчен хәерлерәк. [</verse>
				<verse number="44">]</verse>
				<verse number="45">Әгәр сине аягың гөнаһка этәрсә, чабып ташла аны! Ике аягың сау килеш җәһәннәмгә барып кергәнче, тормышка бер аяклы булып керүең хәерлерәк. [</verse>
				<verse number="46">]</verse>
				<verse number="47">Әгәр сине күзең гөнаһка этәрсә, йолкып ташла аны! Ике күзең сау килеш «бертуктаусыз кортлар кимергән һәм сүнмәс ут янып торган» җәһәннәмгә барып кергәнче, сыңар күзле булып Аллаһы Патшалыгына керүең синең өчен хәерлерәк.</verse>
				<verse number="48"></verse>
				<verse number="49">Һәркем ут белән сыналыр.</verse>
				<verse number="50">Тоз – яхшы нәрсә ул, әмма үзенең тәмен җуйса, аңа ничек тәм кайтарасың? Тоз сезнең асылыгызда булсын! Һәм бер-берегез белән тату яшәгез.</verse>
			</chapter>
			<chapter number="10">
				<verse number="1">Гайсә, ул яклардан китеп, Яһүдиягә һәм Үрдүн аръягындагы җирләргә юнәлде. Аның янына янә күп халык җыелып, Ул, гадәтенчә, аларга Аллаһы сүзен аңлатты.</verse>
				<verse number="2">Гайсә янына фарисейлар килделәр һәм Аны сынарга теләп: – Ир кешегә хатынын аерып җибәрергә Канун рөхсәт итәме? – дип сорадылар.</verse>
				<verse number="3">Гайсә исә Үз чиратында: – Муса сезгә нәрсә эшләргә кушты соң? – дип сорады.</verse>
				<verse number="4">– Муса әйтүенчә, ир кеше, хатынына аерылышу кәгазе язып биреп, аны аерып җибәрә ала, – дип җаваплады тегеләр.</verse>
				<verse number="5">– Әлеге әмерне Ул сезгә күңелегез каты булганга язган, – диде Гайсә.</verse>
				<verse number="6">– Әмма бөтен нәрсәне бар кылганда, Аллаһы баштан ук «кешеләрне ир-ат һәм хатын-кыз итеп яратты».</verse>
				<verse number="7">«Шуңа күрә ир кеше, ата-анасын калдырып, хатынына кушылыр,</verse>
				<verse number="8">һәм алар икесе бер тән булыр». Димәк, алар инде ике кеше түгел, ә бербөтен.</verse>
				<verse number="9">Аллаһы кушканны кеше аермасын.</verse>
				<verse number="10">Шәкертләре өйдә Гайсәдән бу хакта кабат сорадылар.</verse>
				<verse number="11">Гайсә: – Ир кеше, үзенең хатыны белән аерылышып, башкага өйләнә икән, беренче хатыны алдында зина кыла, – диде. –</verse>
				<verse number="12">Шулай ук хатыны да, иреннән аерылып, башкага кияүгә чыкса, зина кылган булып чыга.</verse>
				<verse number="13">Гайсә орынып фатихасын күндерсен өчен, кешеләр Аның янына балаларын алып килә, әмма шәкертләр әлеге кешеләрне шелтәли иделәр.</verse>
				<verse number="14">Моны күреп, Гайсәнең ачуы килде, һәм шәкертләренә Ул: – Балаларга Минем янга килергә ирек бирегез, комачауламагыз аларга, чөнки Аллаһы Патшалыгы әнә шундый сабыйларныкы, – диде. –</verse>
				<verse number="15">Хак сүз әйтәм сезгә: Аллаһы Патшалыгын балалар кебек кабул итмәгән кеше анда кермәячәк.</verse>
				<verse number="16">Шуннан Ул балаларны кочагына алды да, башларына кулларын куеп, фатихасын күндерде.</verse>
				<verse number="17">Гайсә юлга чыкканда, каршына бер кеше йөгереп килеп тезләренә егылды да: – Игелекле Остаз! Мәңгелек тормышка ия булыр өчен миңа нәрсә эшләргә кирәк? – дип сорады.</verse>
				<verse number="18">– Нигә син Мине игелекле дип атыйсың? – диде Гайсә. – Аллаһыдан башка һичкем игелекле түгел.</verse>
				<verse number="19">Аның әмерләрен син беләсең: кеше җанын кыйма, зина кылма, урлашма, ялган шаһитлык бирмә, алдашма, ата-анаңны хөрмәт ит.</verse>
				<verse number="20">– Остаз, мин боларның барысын яшьтән үк үтәп киләм, – дип җавап бирде теге.</verse>
				<verse number="21">Гайсә аңа карап куйды, һәм әлеге кеше Аның күңеленә хуш килде. Шуннан Гайсә аңа: – Сиңа бер генә нәрсә җитми: бар, һәммә нәрсәңне сат та фәкыйрьләргә өләш. Шулай эшләсәң, күктәге хәзинәгә ия булырсың. Аннары яныма кил һәм Миңа ияр, – диде.</verse>
				<verse number="22">Әлеге сүзләрне ишеткәч, егет күңелсезләнеп китеп барды, чөнки байлыгы бик зур иде.</verse>
				<verse number="23">Гайсә исә, әйләнә-тирәсенә күз ташлап, шәкертләренә: – Байлыгы булганнарга Аллаһы Патшалыгына керү авыр шул, – диде.</verse>
				<verse number="24">Аның бу сүзләре шәкертләрне бик тә гаҗәпләндерде. Әмма Гайсә янә: – Дусларым! Аллаһы Патшалыгына керү авырдыр, – дип кабатлады. –</verse>
				<verse number="25">Бай кешегә Аллаһы Патшалыгына керүгә караганда, дөягә энә күзе аша үтү җиңелрәк.</verse>
				<verse number="26">Алар, гаҗәпләнеп, үзара: – Алай булгач, кем генә котыла алыр соң? – дип сөйләштеләр.</verse>
				<verse number="27">Аларга карап Гайсә: – Кешеләр өчен мөмкин булмастай эш бу, моны Аллаһы гына эшли ала – Ул булдыра алмаган һичбер нәрсә юк, – диде.</verse>
				<verse number="28">Шуннан соң Петер: – Менә, без бар нәрсәбезне калдырып Сиңа иярдек, – диде.</verse>
				<verse number="29">– Хак сүз әйтәм сезгә: йортын яки агай-энеләрен, апа-сеңелләрен, ата-анасын, балаларын яисә басуларын Минем хакка һәм Яхшы хәбәр хакына калдырган һәркем</verse>
				<verse number="30">бу дөньяда йөз тапкырга күбрәк йортлар, агай-энеләр, апа-сеңелләр, аналар, балалар, басулар алыр һәм шул ук вакытта эзәрлекләүгә дә дучар ителер, ә киләчәк дөньяда мәңгелек тормышка ия булыр.</verse>
				<verse number="31">Ләкин хәзер беренче булганнарның күбесе – соңгы, соңгылар исә беренче булыр.</verse>
				<verse number="32">Алар Иерусалимгә карап юл алдылар. Иң алдан – Гайсә, Аның артыннан – шом баскан шәкертләре һәм куркып калган юлдашлары атлады. Гайсә, унике шәкертен читкә чакырып алып, Үзе белән нәрсәләр буласын сөйли башлады:</verse>
				<verse number="33">– Без Иерусалимгә барабыз. Адәм Углын анда, баш руханилар һәм Канун белгечләре кулына тотып биреп, үлемгә хөкем итәрләр; шуннан, мәҗүсиләр кулына тапшырып,</verse>
				<verse number="34">тегеләр Аны мыскыл итәр, өстенә төкерер, камчы белән суктырыр, аннары үтерер. Әмма өч көн үткәч, Ул үледән терелер.</verse>
				<verse number="35">Гайсә янына Зебедәй угыллары Ягъкуб белән Яхъя килеп: – Остаз, үтенечебезне кире какмасаң иде, – диделәр.</verse>
				<verse number="36">– Нинди үтенечегез бар Миңа? – дип сорады Ул.</verse>
				<verse number="37">– Син дан-дәрәҗәгә ирешкәч, уң һәм сул ягыңнан урын алырга рөхсәт итсәң иде, – дип җавап бирде алар.</verse>
				<verse number="38">– Сез нәрсә сораганыгызны аңламыйсыз, – диде Гайсә. – Мин эчәсе касәдән эчә яки Мин кичерәсе чумдыруны кичерә алырбыз дип уйлыйсызмы?</verse>
				<verse number="39">– Алырбыз, – дип җавап бирде тегеләр. Шуннан Гайсә: – Минем касәмнән эчәрсез, Мин кичерәсе чумдыруны кичерерсез,</verse>
				<verse number="40">ә менә уң яки сул ягымда утырырга рөхсәт бирү-бирмәү Минем ихтыярымда түгел. Ул урыннар кемнәргә тәгаенләнсә, шуларныкы булыр, – диде.</verse>
				<verse number="41">Бу хакта ишеткәч, калган ун шәкертнең Ягъкуб белән Яхъяга ачуы чыкты.</verse>
				<verse number="42">Әмма Гайсә, аларны чакырып алып, болай диде: – Сез беләсез: халык җитәкчеләре дип исәпләнүчеләр үз халкы өстеннән хакимлек кыла, түрәләр дә халык белән идарә итә.</verse>
				<verse number="43">Ләкин сездә алай булмасын: арагызда бөек булырга теләүче – башкаларга хезмәтче,</verse>
				<verse number="44">беренче булырга теләүче барыгызга да кол булсын.</verse>
				<verse number="45">Адәм Углы да бит Үзенә хезмәт итсеннәр өчен түгел, ә бәлки Үзе хезмәт итәр һәм күпләрне йолып алыр өчен Үзенең гомерен бирергә килде.</verse>
				<verse number="46">Гайсә һәм Аның шәкертләре Әрихә шәһәренә килеп җиттеләр. Соңрак, алар күп санлы халык белән бергә шәһәрдән чыгып барганда, юл читендә сукыр Бартимәй (ягъни, Тимәй углы) хәер сорап утыра иде.</verse>
				<verse number="47">Насаралы Гайсәнең үтеп баруын ишетеп, ул: – Давыт Углы Гайсә! Кызган мине! – дип кычкырып җибәрде.</verse>
				<verse number="48">Кешеләр аны тыймакчы булды, әмма Бартимәй тагын да катырак кычкырырга тотынды: – Давыт Углы, кызган мине!</verse>
				<verse number="49">Гайсә, барган җиреннән туктап: – Чакырыгыз аны! – диде. – Тор әйдә, сине чакыра, – дип сукырны дәштеләр.</verse>
				<verse number="50">Бартимәй, өс киемен салып ташлап, сикереп торды да Гайсә янына килде.</verse>
				<verse number="51">– Син Миннән нәрсә көтәсең? – дип сорады аңардан Гайсә. – Остаз, күзләрем күрсә иде! – диде сукыр адәм.</verse>
				<verse number="52">– Бар, сине ышануың савыктырды, – диде Гайсә. Теге адәм шундук күрә башлады һәм Гайсәгә ияреп китте.</verse>
			</chapter>
			<chapter number="11">
				<verse number="1">Иерусалимгә якынлашып, Зәйтүн-тау итәгендәге Бәйт-Фәги һәм Бәйт-Әния авылларына җиткәндә, Гайсә ике шәкертен чакырып алды да:</verse>
				<verse number="2">– Каршыгыздагы авылга барыгыз, – диде. – Анда керүгә, моңарчы һичкем атланмаган бәйдәге яшь ишәкне күрерсез. Аны бәйдән ычкындырыгыз да монда алып килегез.</verse>
				<verse number="3">Әгәр берәрсе: «Ник алай эшлисез?» – дип сораса: «Ишәк безнең Хуҗага кирәк, Ул аны тиздән кире кайтарыр», – дип әйтегез.</verse>
				<verse number="4">Шәкертләр, китеп, тыкрыкта капка янына бәйләп куелган яшь ишәкне күрделәр дә ычкындыра башладылар.</verse>
				<verse number="5">Шул тирәдә басып торган кешеләр алардан: – Нәрсә эшлисез сез? Нигә ишәкне бәйдән ычкындырасыз? – дип сорады.</verse>
				<verse number="6">Гайсә кушканча җавап кайтаргач, аларны тоткарламадылар.</verse>
				<verse number="7">Шәкертләр, ишәкне алып килеп, аның сыртына өс киемнәрен салгач, Гайсә ишәккә атланды.</verse>
				<verse number="8">Халыкның күбесе юлга киемнәрен җәйде, башкалар исә кырда үсеп утырган агач ботакларын кисеп түшәде.</verse>
				<verse number="9">Алдан баручылар да, арттагылар да: – Һошанна! Раббы исеме белән Килүче мөбарәктер!</verse>
				<verse number="10">Атабыз Давытның якынлашып килгән патшалыгы мөбарәк булсын! Югарыда, күкләрдә һошанна! – дип кычкырды.</verse>
				<verse number="11">Иерусалимгә керүгә, Гайсә, Аллаһы йортына юнәлеп, андагы бар нәрсәне күздән кичерде. Кич җиткәч, Гайсә унике шәкерте белән Бәйт-Әниягә әйләнеп кайтты.</verse>
				<verse number="12">Иртәгесе көнне Бәйт-Әниядән чыкканда, Гайсәнең ашыйсы килеп китте.</verse>
				<verse number="13">Еракта куе яфраклы инҗир агачы күргәч, җимеше булмасмы дип, агач янына килде, әмма анда яфрактан башка берни күренмәде – җимеш өлгерергә әле иртә иде.</verse>
				<verse number="14">Инҗир агачына Гайсә: – Моннан ары җимешеңне мәңге беркем ашамасын! – диде. Шәкертләре исә моны ишетеп торды.</verse>
				<verse number="15">Менә алар Иерусалимгә килеп җиттеләр. Аллаһы йортына кергәч, Гайсә андагы сатучыларны һәм сатып алучыларны куып чыгара башлады, акча алмаштыручыларның өстәлләрен һәм күгәрчен сатучыларның утыргычларын аударып ташлады;</verse>
				<verse number="16">Аллаһы йортының ишегалды аша йөк ташуны тыйды.</verse>
				<verse number="17">Халыкны өйрәтеп Гайсә: – Язмада: «Минем Йортым барча халыклар өчен дога кылу йорты дип аталыр», – дип әйтелмәгәнмени? Ә сез аны юлбасарлар оясына әйләндергәнсез! – диде.</verse>
				<verse number="18">Баш руханилар һәм Канун белгечләре, бу хакта ишеткәч, Гайсәне һәлак итү әмәлен эзләргә тотындылар; Аның тәгълиматын бар халык таң калып тыңлаганга, алар Гайсәдән курка иделәр.</verse>
				<verse number="19">Кич җиткәч, Гайсә һәм шәкертләре шәһәрдән китте.</verse>
				<verse number="20">Иртәгесен теге инҗир агачы яныннан үтеп барганда, аның очыннан алып тамырына кадәр корыган булуын күрделәр.</verse>
				<verse number="21">Петер, кичә нәрсә булганын исенә төшереп, Гайсәгә: – Остаз! Кара әле, Син каргаган инҗир агачы корыган бит! – диде.</verse>
				<verse number="22">Аларга җавап итеп Гайсә: – Аллаһыга ышаныгыз! – диде. –</verse>
				<verse number="23">Хак сүз әйтәм сезгә: әгәр кем дә булса һич шикләнмичә шушы тауга: «Күтәрел дә диңгезгә ташлан!» – дип әйтеп, сүзләренең үтәләсенә ышанса, нәкъ шулай булыр.</verse>
				<verse number="24">Шуңа күрә Мин сезгә болай дим: дога кылып Аллаһыдан нәрсә генә сорасагыз да, аны инде алдым, дип ышаныгыз – һәм сез аны алырсыз!</verse>
				<verse number="25">Шулай ук берәрсенә үпкәгез булса да, дога кылган вакытта аны кичерегез. Шул чагында Күктәге Атагыз да гаеп эшләрегезне кичерер. [</verse>
				<verse number="26">]</verse>
				<verse number="27">Гайсә һәм Аның шәкертләре янә Иерусалимгә килделәр. Аллаһы йортының ишегалдында йөргән Гайсә янына баш руханилар, Канун белгечләре һәм халык өлкәннәре якынлашып:</verse>
				<verse number="28">– Мондый эшләр башкарырга Синең хакың бармы? Боларны эшләргә Сиңа кем хокук бирде? – дип сорадылар.</verse>
				<verse number="29">– Минем дә сезгә бер соравым бар, – диде Гайсә. – Әгәр җавап бирсәгез, Мин дә бу гамәлләрне нинди хокук белән эшләвемне әйтермен.</verse>
				<verse number="30">Суга чумдыру хокукы Яхъяга күктән бирелгәнме, әллә кешеләрдәнме? Җавап бирегез.</verse>
				<verse number="31">Тегеләр үзара: – «Күктән» дип әйтсәк, Ул «ә ни өчен сез аңа ышанмадыгыз?» дип сорар,</verse>
				<verse number="32">«кешеләрдән» дип әйтергәме әллә? – диештеләр. Бар халык Яхъяны пәйгамбәр дип исәпләгәнгә күрә, халыктан куркып алар:</verse>
				<verse number="33">– Белмибез, – дип җавап кайтардылар. – Алай булгач, Мин дә сезгә боларны эшләргә кем хокук биргәнен әйтмим, – диде Гайсә.</verse>
			</chapter>
			<chapter number="12">
				<verse number="1">Шуннан Гайсә аларга гыйбрәтле хикәяләр сөйли башлады: – Бер кеше йөзем бакчасы утырткан, аны койма белән әйләндереп алган, җимеш изү өчен махсус чокыр әзерләгән, каравыл манарасы төзегән дә, бакчасын йөзем үстерүчеләргә куллануга биреп, чит якларга китеп барган.</verse>
				<verse number="2">Уңыш җыяр вакыт җиткәч, йөзем бакчасыннан үз өлешен алырга дип, йөзем үстерүчеләр янына хезмәтчесен озаткан.</verse>
				<verse number="3">Тегеләр аны тотып кыйнаганнар һәм буш кул белән кайтарып җибәргәннәр.</verse>
				<verse number="4">Бакча хуҗасы икенче хезмәтчесен юллаган. Әмма аны да, башын җәрәхәтләп, мыскыл итеп кире борганнар.</verse>
				<verse number="5">Хуҗа кеше янә бер хезмәтчесен юллаган – анысын үтергәннәр. Башкаларын да җибәреп караган – кайсын кыйнаганнар, кайсын үтергәннәр.</verse>
				<verse number="6">Ахыр чиктә аның бер генә кешесе – сөекле углы калган. Шуннан бакча хуҗасы «углыма хөрмәт күрсәтерләр» дип уйлап, аны юллаган.</verse>
				<verse number="7">Әмма йөзем үстерүчеләр үзара: «Варис бит бу! Әйдәгез үтерик аны, һәм аңа каласы мирас безнеке булыр», – дип киңәшкәннәр дә</verse>
				<verse number="8">егетне тотып алып үтергәннәр һәм йөзем бакчасыннан чыгарып ташлаганнар.</verse>
				<verse number="9">Инде йөзем бакчасының хуҗасы нәрсә эшләр? Ул, кайтып, йөзем үстерүчеләрне үтерер дә кулланыр өчен бакчасын башкаларга тапшырыр.</verse>
				<verse number="10">Язмада: «Төзүчеләр яраксыз дип тапкан таш иң мөһим почмак ташына әйләнде. Раббы тарафыннан кылынды бу, һәм безнең күзләр өчен бу могҗизадыр», – дип язылган сүзләрне укыганыгыз булмадымыни?</verse>
				<verse number="11"></verse>
				<verse number="12">Яһүдиләрнең башлыклары, Гайсә сөйләгән гыйбрәтле хикәянең үзләренә төбәлгәнен аңлап, Аны кулга алырга теләгән иделәр, әмма халыктан курыкканга, Аны калдырып китеп бардылар.</verse>
				<verse number="13">Сүзләреннән гаеп табып булмасмы дип, берничә фарисейны һәм Һируд тарафдарын Гайсә янына юлладылар,</verse>
				<verse number="14">һәм тегеләр, килеп: – Остаз! – диде. – Синең гадел булуыңны беләбез. Син берәүгә дә ярарга тырышмыйсың, чөнки кемнең кем булуы Сиңа мөһим түгел. Син хакыйкать кушканча Аллаһы юлына өйрәтәсең. Әйт әле, кайсарга салым түләргә рөхсәт ителәме, юкмы? Салым түләргәме безгә, юкмы?</verse>
				<verse number="15">Аларның икейөзле булуын белгәнгә, Гайсә: – Нәрсәгә дип сыныйсыз Мине? Бер динарлык тәңкә күрсәтегез әле, – диде.</verse>
				<verse number="16">Аңа тәңкә алып килеп бирделәр, һәм Гайсә алардан: – Монда кемнең сурәте төшерелгән, кемнең исеме сугылган? – дип сорады. – Кайсарныкы, – дип җавап бирде тегеләр.</verse>
				<verse number="17">Шуннан Гайсә: – Кайсарныкын – кайсарга, ә Аллаһыныкын Аллаһыга бирегез, – диде. Аның бу җавабына тегеләр хәйран калдылар.</verse>
				<verse number="18">Аннары Гайсә янына үлеләрнең терелүен инкяр итүче саддукейлар, килеп, болай дип сорадылар:</verse>
				<verse number="19">– Остаз! Канунда Муса безгә: «Әгәр берәүнең ир туганы ата булу бәхетенә ирешмичә үлеп китеп, аның хатыны калса, бу тол хатынны кардәше үзенә алсын һәм үлгән бертуган кардәшенең нәселен дәвам итсен», – дип язган.</verse>
				<verse number="20">Бертуган җиде ир кардәш булган ди. Шуларның беренчесе өйләнгән һәм бала калдырмыйча үлеп киткән.</verse>
				<verse number="21">Аның хатынын икенче туганы үзенә алган, ләкин бала калдырмыйча үлеп киткән. Өченчесе белән дә нәкъ шулай булган.</verse>
				<verse number="22">Җиде агай-эне арасында берсе дә нәсел варисын калдыра алмаган. Барысыннан соң хатын үзе дә дөнья куйган.</verse>
				<verse number="23">Шулай булгач, үлеләр терелгәндә, алар һәммәсе үледән терелгәннән соң, ул кайсының хатыны булачак? Җидесе дә аның ире иде бит!</verse>
				<verse number="24">– Язманы да, Аллаһы кодрәтен да белмәгәнгә ялгышасыз түгелме? – дип җавап бирде аларга Гайсә. –</verse>
				<verse number="25">Үледән терелгәннәр өйләнмәс тә, кияүгә дә чыкмас; алар күктәге фәрештәләр сыман булыр.</verse>
				<verse number="26">Ә инде үлгәннәрнең терелү мәсьәләсенә килгәндә, Муса китабындагы хикәядә Аллаһының янып торган күгән куагы арасыннан: «Мин – Ибраһим Алласы, Исхак Алласы һәм Ягъкуб Алласы», – дип әйткән сүзләрен укымадыгызмыни?</verse>
				<verse number="27">Аллаһы – үлеләр Алласы түгел, Ул – тереләрнеке. Сез бик тә ялгышасыз.</verse>
				<verse number="28">Аларның бәхәсен ишетеп һәм Гайсәнең яхшы җавап бирүен күреп, Канун белгечләреннән берәү Аның янына килде дә: – Канундагы әмерләрнең иң мөһиме кайсы? – дип сорады.</verse>
				<verse number="29">– Иң мөһим әмер шушыдыр, – дип җавап бирде Гайсә. – «Тыңла, Исраил халкы! Раббы Аллабыз – бердәнбер Раббы!</verse>
				<verse number="30">Раббы Аллаңны бөтен йөрәгең, бөтен җаның, бөтен акылың белән, бар көчеңә ярат».</verse>
				<verse number="31">Ә менә икенчесе: «Якыныңны үзеңне яраткан кебек ярат». Бу әмерләрдән дә мөһимрәге юк.</verse>
				<verse number="32">– Яхшы әйттең, Остаз, – диде Канун белгече, – «Аллаһы Ул – бердәнбер, Аңардан башка илаһ юк» дип, Син дөрес әйтәсең.</verse>
				<verse number="33">Аны бөтен йөрәгең, бөтен акылың белән, бар көчеңә ярату һәм якыныңны үзеңне яраткан кебек ярату барлык яндыру корбаннарыннан да, башка төр корбаннардан да мөһимрәк.</verse>
				<verse number="34">Аның акыллы җавабын ишетеп Гайсә: – Син Аллаһы Патшалыгыннан ерак түгелсең, – диде. Шуннан соң инде бер кеше дә Гайсәгә сорау бирергә батырчылык итмәде.</verse>
				<verse number="35">Аллаһы йортында халыкны өйрәткәндә, Гайсә болай сөйләде: – Ничек итеп Канун белгечләре: «Мәсих – Давыт Углы», – дип әйтә ала?</verse>
				<verse number="36">Изге Рух белән илһамланган Давыт үзе болай ди бит: «Раббы минем Хакимемә әйтте: „Дошманнарыңны аяк астыңа баскыч басмасы итеп салганчы, Минем уң ягымда утыр“».</verse>
				<verse number="37">Мәсихне Давыт «Хакимем» дип атый. Шулай булгач, Мәсих ничек итеп Давытның Углы була алсын? Җыелган бар халык Аны рәхәтләнеп тыңлады.</verse>
				<verse number="38">Халыкны өйрәтеп Гайсә болай диде: – Өсләренә озын киемнәр киеп йөрүне, мәйданнарда үзләрен ихтирам белән сәламләгәнне, гыйбадәтханәләрдә – дәрәҗәле урыннарда, мәҗлесләрдә түрдә утыруны сөюче Канун белгечләреннән сак булыгыз!</verse>
				<verse number="39"></verse>
				<verse number="40">Алар, хәйләләп, тол хатыннарның мал-мөлкәтен талыйлар, кешеләр күрсен өчен озаклап дога кылалар. Андыйларны иң каты хөкем көтә!</verse>
				<verse number="41">Соңрак Гайсә халыкның сәдака сандыгына акча салуын күзәтеп утырды. Байларның күбесе акчаны мулдан салды.</verse>
				<verse number="42">Шунда бер фәкыйрь тол хатын ике данә вак акча (бер кодрант) салды.</verse>
				<verse number="43">Гайсә, шәкертләрен чакырып алып, аларга: – Хак сүз әйтәм сезгә: бу фәкыйрь тол хатын акчаны һәммәсенә караганда күбрәк салды.</verse>
				<verse number="44">Чөнки тегеләрнең барысы да үзеннән артканны бүләк итте, ә бу ярлы хатын бар акчасын – яшәү өчен кирәк булганның бөтенесен бирде, – дип әйтте.</verse>
			</chapter>
			<chapter number="13">
				<verse number="1">Аллаһы йортыннан чыгып барган Гайсәгә шәкертләрнең берсе: – Остаз! Кара әле: нинди зур ташлар, нинди матур биналар! – диде.</verse>
				<verse number="2">– Син шушы зур биналарга карап әйтәсеңме? – диде Гайсә. – Монда таш өстендә таш калмаячак, бар нәрсә җимереләчәк!</verse>
				<verse number="3">Гайсә Зәйтүн-тау битендә, Аллаһы йорты каршында утырган чакта, Петер, Ягъкуб, Яхъя һәм Әндри Аның белән үзләре генә калгач:</verse>
				<verse number="4">– Әйт әле: ул хәлләр кайчан булыр, боларның тиздән буласын нинди билге-ишарә күрсәтер? – дип сорадылар.</verse>
				<verse number="5">– Карагыз аны, алдамасыннар үзегезне, – диде Гайсә аларга, –</verse>
				<verse number="6">чөнки күпләр, килеп, үзләрен Минем исем белән атарлар һәм, «Мин – Мәсих» дип әйтеп, байтак кешене алдарлар.</verse>
				<verse number="7">Якындагы сугыш авазын һәм ерактагы сугышлар хакында ишеткәндә курыкмагыз – шулай булырга тиеш ул. Әмма моның белән генә бетмәс:</verse>
				<verse number="8">халык – халыкка, патшалык патшалыкка каршы чыгар, төрле урыннарда җир тетрәүләр, ачлык булыр, әмма болар – тулгак газапларының башы гына әле.</verse>
				<verse number="9">Сез исә әзер булып торыгыз: сезне мәхкәмәләргә тапшырып хөкем итәрләр һәм гыйбадәтханәләрдә кыйнарлар. Минем аркада сез патшалар һәм идарәчеләр каршына килеп басарга мәҗбүр булырсыз, Минем хакта шаһитлык бирерсез.</verse>
				<verse number="10">Әмма аңарчы Яхшы хәбәр бар халыкларга килеп ирешергә тиеш.</verse>
				<verse number="11">Үзегезне хөкемгә алып барганда, нәрсә сөйләрбез, дип борчылмагыз: шул сәгатьтә сезгә нәрсә хәбәр ителсә, шуны сөйләрсез, чөнки сез түгел, сезнең урынга Изге Рух сөйләр.</verse>
				<verse number="12">Кардәш – кардәшен, ата үзенең баласын үлемгә тапшырыр, ә балалар, ата-аналарына каршы чыгып, аларны үтертер.</verse>
				<verse number="13">Минем аркада барысы да сезгә нәфрәт белән карар. Әмма боларның һәммәсенә ахыргача түзә алган кеше – котылыр.</verse>
				<verse number="14">Ә инде «ташландык хәлгә китерүче нәҗес нәрсәнең» тиешсез урында торуын күргәч (бу сүзләрне укыган кеше үзе аңласын!), Яһүдиядә яшәүчеләр тауларга качсын,</verse>
				<verse number="15">өй түбәсендә булганнар әйберләрен алырга өйгә төшеп тормасын,</verse>
				<verse number="16">кырдагылар исә өс киемен алырга өенә кайтып йөрмәсен.</verse>
				<verse number="17">Ул көннәрдә йөкле булган һәм бала имезгән хатыннарга – кайгы!</verse>
				<verse number="18">Качуыгыз кышкы айларга туры килмәсен дип дога кылыгыз,</verse>
				<verse number="19">чөнки ул көннәрдә дөнья яралганнан, Аллаһы дөньяны яратканнан алып бүгенгә кадәр күрелмәгән һәм киләчәктә дә булмаячак афәт килер.</verse>
				<verse number="20">Әгәр Раббы ул көннәрнең санын киметмәсә, һичбер җан иясе исән калмас иде. Әмма Үзе сайлаган кешеләр хакына Раббы ул көннәрнең санын киметер.</verse>
				<verse number="21">Әгәр сезгә шул вакытта: «Кара, Мәсих биредә!» яки «Әнә тегендә!» – дип әйтсәләр, ышанмагыз,</verse>
				<verse number="22">чөнки ялган мәсихләр белән ялган пәйгамбәрләр килер һәм, Аллаһы тарафыннан сайлап алынганнарны да юлдан яздырмакчы булып, галәмәтләр һәм могҗизалар күрсәтер.</verse>
				<verse number="23">Сез исә сак булыгыз. Мин сезгә барысы хакында алдан әйтеп куйдым.</verse>
				<verse number="24">Ул көннәрдә, шул фаҗигадан соң, «кояш тоныкланып, ай яктыртмас булыр,</verse>
				<verse number="25">күктән йолдызлар коелып, күк җисемнәре тетрәнеп куяр»,</verse>
				<verse number="26">шул чагында кешеләр бөек кодрәт һәм дан белән болытлар өстендә килүче Адәм Углын күрерләр;</verse>
				<verse number="27">Ул, фәрештәләрне җибәреп, дөньяның дүрт тарафыннан – җир читеннән башлап күк читенә кадәр – Үзе сайлаган адәмнәрне җыеп алыр.</verse>
				<verse number="28">Менә инҗир агачына карагыз: бөреләре бүртеп, яфрак яра башласа, сез тиздән җәй җитәсен беләсез.</verse>
				<verse number="29">Монда да нәкъ шулай: бу хәлләрнең гамәлгә ашуын күргәндә, белеп торыгыз – ул вакыт якын, инде ишек төбендә!</verse>
				<verse number="30">Хак сүз әйтәм сезгә: бүгенге буын юкка чыкканчы, болар һәммәсе гамәлгә ашыр.</verse>
				<verse number="31">Күк һәм җир юкка чыгар, әмма Минем сүзләрем һичкайчан юкка чыкмас.</verse>
				<verse number="32">Ул көннең яки сәгатьнең кайчан җитәсен һичкем – күктәге фәрештәләр дә, Угыл да белми. Бу турыда бары тик Күктәге Атам гына белә.</verse>
				<verse number="33">Карагыз аны, уяу булыгыз, чөнки ул вакытның кайчан җитәсен сез белмисез.</verse>
				<verse number="34">Сәфәр чыкканда кеше, үзенең йортын хезмәтчеләренә калдырып, аларның һәркайсына аерым эш куша, ә капка сакчысына уяу булырга боера.</verse>
				<verse number="35">Шулай итеп, уяу булыгыз, чөнки йорт хуҗасының кайчан әйләнеп кайтасын белмисез – кичтәнме, төн уртасындамы, тәүге әтәч кычкыргандамы, әллә таң аткандамы.</verse>
				<verse number="36">Хуҗагыз көтмәгәндә кайтып керсә, карагыз аны, сезне йоклап яткан хәлдә күрмәсен!</verse>
				<verse number="37">Сезгә әйткән бу сүзләрне Мин бар кешегә кабатлыйм: уяу булыгыз!</verse>
			</chapter>
			<chapter number="14">
				<verse number="1">Котылу бәйрәменә һәм Төче күмәч бәйрәменә ике көн калып бара иде. Баш руханилар һәм Канун белгечләре Гайсәне хәйлә белән кулга алып үтерергә җай эзләделәр.</verse>
				<verse number="2">– Әмма бәйрәм вакытында ярамас, – диде алар, – халык арасында чуалыш чыгарга мөмкин.</verse>
				<verse number="3">Гайсәнең Бәйт-Әниягә, махау зәхмәтеннән арынган Шимунның өенә килгән вакыты иде. Гайсә анда ашап утырганда, бер хатын алебастр савытта кыйммәтле хуш исле нард мае алып килде һәм, савытны ватып, шул майны Аның башына койды.</verse>
				<verse number="4">Кайберәүләр, ачуланып, үзара: – Нигә майны алай әрәм итәргә?</verse>
				<verse number="5">Аны өч йөздән артык динарга сатып, акчасын фәкыйрьләргә өләшергә була иде бит! – диеште. Алар шулай дип хатынны шелтәли бирделәр,</verse>
				<verse number="6">әмма Гайсә: – Куегыз, ник битәрлисез аны? – диде. – Минем өчен изге эш эшләде ул.</verse>
				<verse number="7">Фәкыйрьләр бит һаман сезнең янда, һәм сез аларга теләгән вакытта игелек кыла аласыз, ә Мин һәрвакыт сезнең белән булмам.</verse>
				<verse number="8">Ул хәленнән килгәнне эшләде – тәнемне алдан ук майлап, Мине күмәргә әзерләде.</verse>
				<verse number="9">Хак сүз әйтәм сезгә: Яхшы хәбәр дөньяның кайсы почмагына килеп ирешсә дә, бу хатынны искә алып, аның нәрсә эшләве турында сөйләячәкләр.</verse>
				<verse number="10">Шуннан соң унике шәкертнең берсе, Яһүдә Искариот исемлесе, Гайсәне баш руханилар кулына тапшырырга ниятләп, алар янына килде.</verse>
				<verse number="11">Аның ни өчен килүен ишеткәч, тегеләр шатланып аңа акча вәгъдә иттеләр. Яһүдә шуннан соң Гайсәне руханилар кулына тапшырырга җай чыкканын көтеп йөри башлады.</verse>
				<verse number="12">Төче күмәч бәйрәме хөрмәтенә бәрән чала торган көнне шәкертләре Гайсәдән: – Бәйрәм табынын Сиңа кайда әзерлик? – дип сорады.</verse>
				<verse number="13">Ул, ике шәкертен озатып, аларга әйтте: – Шәһәргә барыгыз, анда сулы чүлмәк күтәреп кайтучы бер кешене очратырсыз. Аның артыннан ияреп барыгыз да</verse>
				<verse number="14">ул кергән өйнең хуҗасына болай дип әйтегез: «Остаз синнән: „Бәйрәм ризыгын шәкертләрем белән кайсы бүлмәдә ашыйк?“ – дип сорый».</verse>
				<verse number="15">Ул сезгә бәйрәм өчен әзерләнгән – өске каттагы җыештырылган зур бүлмәне күрсәтер; безгә табынны әнә шунда әзерләгез.</verse>
				<verse number="16">Шәкертләр шәһәргә киттеләр, һәм барысы да Гайсә әйткәнчә булып чыкты; шуннан алар бәйрәм табыны әзерләделәр.</verse>
				<verse number="17">Кич җиткәч, Үзенең унике шәкерте белән бергә Гайсә килде.</verse>
				<verse number="18">Алар ашаган чакта, Гайсә: – Хак сүз әйтәм сезгә: арагыздан берегез, Минем белән бергә ашап утыручы, Миңа хыянәт итәчәк, – диде.</verse>
				<verse number="19">Шәкертләре, борчылышып, берсе артыннан берсе: – Мин түгелдер бит? – дип Аңардан сорарга тотынды.</verse>
				<verse number="20">– Минем белән бер савытка икмәк манучы унике шәкертнең берсе ул, – дип җавап бирде Гайсә. –</verse>
				<verse number="21">Әйе, Язмада әйтелгәнчә, Адәм Углы инде китә, ләкин Адәм Углына хыянәт иткән кешегә – ни кайгы! Бөтенләй тумаса, ул кеше өчен яхшырак булыр иде!</verse>
				<verse number="22">Алар шулай ашап утырганда, Гайсә икмәк алып шөкрана кылды да сындыргалап шәкертләренә бирде. – Алыгыз, бу – Минем тәнем, – диде Ул.</verse>
				<verse number="23">Аннары касәне алып шөкрана кылды да аларга сузды – барысы да эчте.</verse>
				<verse number="24">– Бу – күпләр өчен түгелә торган каным. Аллаһының кешеләр белән Килешүен раслаучы кан ул, – диде Гайсә. –</verse>
				<verse number="25">Хак сүз әйтәм сезгә: Аллаһы Патшалыгында яңа шәраб эчәр көн җитми торып, Мин инде йөзем шәрабы эчмәячәкмен.</verse>
				<verse number="26">Мәдхия җырлаганнан соң, алар Зәйтүн тавына киттеләр.</verse>
				<verse number="27">– Язмада: «Көтүчене һәлак итәрмен, һәм сарыклар таралышып бетәр», – дип әйтелгәнчә, сез барыгыз да бу төндә Миннән баш тартырсыз, – диде аларга Гайсә. –</verse>
				<verse number="28">Әмма үледән терелгәннән соң, Мин сезне Гәлиләядә көтеп торырмын.</verse>
				<verse number="29">– Синнән һәммәсе баш тартканда да, мин баш тартмам, – диде Петер.</verse>
				<verse number="30">Гайсә аңа: – Хак сүз әйтәм сиңа: бүген төнлә әтәч ике тапкыр кычкырганчы, син Миннән өч тапкыр ваз кичәрсең, – дип әйтте.</verse>
				<verse number="31">Әмма Петер: – Синең белән бергә үләргә туры килсә дә, Синнән ваз кичәсем юк! – дип үзенекен тәкрарлады. Башкалар да шулай диделәр.</verse>
				<verse number="32">Алар Гетсимәни дип аталган урынга килделәр. Шәкертләренә Гайсә: – Мин дога кылганчы, шушында көтеп торыгыз, – дип әйтеп,</verse>
				<verse number="33">Петер, Ягъкуб һәм Яхъяны Үзе белән ияртеп китте. Аның күңелен шом, хәвеф биләп алды.</verse>
				<verse number="34">– Йөрәгемне үлем сагышы басты, – диде Ул аларга. – Мине биредә көтеп торыгыз, уяу булыгыз!</verse>
				<verse number="35">Гайсә читкәрәк китте дә, җиргә йөзтүбән капланып, әгәр мөмкин икән, бу газаплы сәгать Мине читләтеп үтсен, дип дога кылды.</verse>
				<verse number="36">– И газиз Атам! – диде Ул. – Синең һәммә нәрсәгә кодрәтең җитә. Бу касәне Миңа эчертмәсәң иде. Хәер, Мин теләгәнчә түгел, Син теләгәнчә булсын!</verse>
				<verse number="37">Гайсә әйләнеп килде һәм, шәкертләренең йоклап ятуын күреп, Петергә: – Шимун, йоклап ятасыңмы? Бер сәгать тә уяу була алмадыңмы? – диде. –</verse>
				<verse number="38">Йокламагыз, вәсвәсәгә бирелмәс өчен дога кылыгыз. Рух гайрәтле, тән зәгыйфьтер!</verse>
				<verse number="39">Гайсә янә читкә китте һәм, шул ук сүзләрне кабатлап, дога кылды.</verse>
				<verse number="40">Әйләнеп килгәч, шәкертләренең йоклап ятуын күрде – аларның күзләрен йокы баскан иде. Алар Гайсәгә нәрсә әйтергә дә белмәделәр.</verse>
				<verse number="41">Өченче тапкыр әйләнеп килгәч, Ул: – Һаман йоклыйсызмы, ял итәсезме? Җиткәндер! – диде. – Сәгате сукты: Адәм Углын әнә гөнаһлылар кулына тапшыралар.</verse>
				<verse number="42">Торыгыз, киттек! Миңа хыянәт итүче килә инде.</verse>
				<verse number="43">Гайсә әйтеп тә бетермәде, унике шәкертнең берсе – Яһүдә килеп чыкты. Аның белән бергә, кылыч һәм чукмарлар күтәреп, баш руханилар, Канун белгечләре, халык өлкәннәре җибәргән бер төркем кеше күренде.</verse>
				<verse number="44">«Мин кемне үпсәм, шул Гайсә булыр, Аны кулга алыгыз да ышанычлы сак астында озатыгыз», – дип хыянәтче алар белән алдан сүз беркеткән була.</verse>
				<verse number="45">Яһүдә туп-туры Гайсә янына килде дә: – Остаз! – дип Аны үбеп алды.</verse>
				<verse number="46">Гайсәне шундук кулга алып сак астына куйдылар.</verse>
				<verse number="47">Янәшәдә басып торган шәкертләрнең берсе кылычын чыгарды да, олуг руханиның хезмәтчесенә селтәнеп, аның колагын чабып өзде.</verse>
				<verse number="48">– Юлбасар тотарга чыккандай, Минем янга кылыч һәм чукмарлар күтәреп килгәнсез! – диде Гайсә аларга. –</verse>
				<verse number="49">Мин һәр көнне Аллаһы йортында сезнең арада булып Аллаһы сүзен өйрәттем, һәм сез Мине кулга алмадыгыз. Хәер, Язмаларда нәрсә әйтелгән булса, шулар гамәлгә ашсын!</verse>
				<verse number="50">Шунда шәкертләрнең барысы Аны ташлап качты.</verse>
				<verse number="51">Шәрә тәненә җәймә бөркәнгән бер егет Гайсә артыннан иярде. Сакчылар аны тотып алдылар,</verse>
				<verse number="52">ләкин ул, җәймәсен тегеләр кулында калдырып, шәрә килеш качып китте.</verse>
				<verse number="53">Гайсәне олуг рухани янына алып килделәр. Баш руханилар, халык өлкәннәре һәм Канун белгечләренең барысы да шунда җыелган иде.</verse>
				<verse number="54">Петер исә, бераз арткарак калып, олуг руханиның ишегалдына кадәр Гайсә артыннан барды да, хезмәтчеләр белән бергә утырып, учак янында җылына башлады.</verse>
				<verse number="55">Баш руханилар һәм бөтен Югары киңәшмә, Гайсәне үлем җәзасына хөкем итәр өчен, Аңа каршы шаһитлык эзләде, әмма гаепләрдәй һичнәрсә таба алмады.</verse>
				<verse number="56">Күпләр Аңа каршы ялган шаһитлык бирде, ләкин берсенең күрсәтмәсе икенчесенекенә туры килмәде.</verse>
				<verse number="57">Ялган шаһитлык бирүчеләрнең кайберләре, торып:</verse>
				<verse number="58">– Без Аның: «Адәм кулы белән салынган шушы Аллаһы йортын җимереп, Мин өч көн эчендә адәм кулы белән корылмаган башкасын төзермен», – дип әйткәнен ишеттек, – диде.</verse>
				<verse number="59">Әмма аларның бу күрсәтмәләре дә расланмады.</verse>
				<verse number="60">Шуннан олуг рухани алгарак чыкты да Гайсәдән: – Боларның гаепләүләренә каршы нигә берничек тә җавап кайтармыйсың? – дип сорады.</verse>
				<verse number="61">Әмма Гайсә дәшмәде, бернинди җавап та бирмәде. Олуг рухани Аңардан янә сорады: – Шөһрәтле Аллаһы Углы, Мәсих Синме?</verse>
				<verse number="62">– Әйе, – дип җавап кайтарды Гайсә. – «Сез Кодрәт Иясенең уң ягында Адәм Углының утыруын һәм күктәге болытлар өстендә килүен күрерсез».</verse>
				<verse number="63">Шунда олуг рухани, өстендәге киемен ертып җибәреп: – Тагын нинди шаһитлар кирәк безгә?</verse>
				<verse number="64">Көфер сүз сөйләвен үзегез ишеттегез бит! Бу хакта сез нәрсә уйлыйсыз? – диде. Барысы да, Ул гаепле һәм үләргә тиеш, дигән карарга килде.</verse>
				<verse number="65">Кайберәүләр Аңа төкерергә, Аның йөзен каплап кыйнарга тотындылар. – Менә хәзер пәйгамбәрлегеңне күрсәт инде! – диде алар. Аннары Аны сакчылар кыйный башлады.</verse>
				<verse number="66">Бу вакытны Петер аста, ишегалдында иде. Олуг руханиның хезмәтче кызларыннан берсе килде дә,</verse>
				<verse number="67">учак янында җылынып утырган Петерне күреп, аңа текәлеп карады һәм: – Син дә бит насаралы Гайсә белән идең, – диде.</verse>
				<verse number="68">Әмма Петер, аның сүзләрен инкяр итеп: – Мин берни белмим һәм синең нәрсә сөйләгәнеңне аңламыйм! – диде дә алгы ишегалдына чыгып китте. [Шулвакыт әтәч кычкырды.]</verse>
				<verse number="69">Хезмәтче кыз, аны янә күреп, шунда басып торучыларга: – Бу кеше – аларның берсе, – диде.</verse>
				<verse number="70">Кызның сүзләрен Петер тагын инкяр итте. Күпмедер вакыттан ишегалдындагылар: – Ә син, чыннан да, аларның берсе бит. Син дә Гәлиләядән ич, – диде.</verse>
				<verse number="71">Әмма ул: – Сез әйткән Кешене мин белмим! – дип карганып ант итә башлады.</verse>
				<verse number="72">Нәкъ шул вакытта әтәч икенче тапкыр кычкырды. Шунда Петер, Гайсәнең «әтәч ике тапкыр кычкырганчы, син Миннән өч тапкыр ваз кичәрсең» дигән сүзләрен исенә төшереп, елап җибәрде.</verse>
			</chapter>
			<chapter number="15">
				<verse number="1">Баш руханилар, халык өлкәннәре, Канун белгечләре һәм бөтен Югары киңәшмә, иртә таңда киңәш корып, Гайсәне бәйләделәр дә Рим идарәчесе Пилат янына алып килделәр.</verse>
				<verse number="2">– Син яһүдиләр Патшасымы? – дип сорады Аңардан Пилат. – Бу – синең сүзләрең, – дип җавап бирде Гайсә.</verse>
				<verse number="3">Баш руханилар Аны күп нәрсәдә гаепләделәр.</verse>
				<verse number="4">Шуннан Пилат янә Аңардан сорады: – Ни өчен Син берничек тә җавап кайтармыйсың? Сиңа күпме гаеп такканнарын күрәсеңме?</verse>
				<verse number="5">Әмма Гайсә бүтән җавап бирмәде һәм моның белән Пилатны бик нык гаҗәпләндерде.</verse>
				<verse number="6">Бәйрәм уңаеннан Пилат, гадәттә, халык сораган бер тоткынны азат итә торган иде.</verse>
				<verse number="7">Нәкъ шул көннәрдә зинданда Бараб исемле бер тоткын утыра иде. Чуалыш вакытында ул башка фетнәчеләр белән бергә кеше үтергән иде.</verse>
				<verse number="8">Халык, Пилат янына килеп, гадәттәгечә эш итүен сорый башлады.</verse>
				<verse number="9">Пилат: – Телисезме, мин сезгә яһүдиләр Патшасын азат итәм? – диде.</verse>
				<verse number="10">Баш руханиларның Гайсәне көнчелектән тотып бирүләрен Пилат аңлый иде.</verse>
				<verse number="11">Барабны иреккә чыгаруны таләп итегез дип, баш руханилар халыкны алдан котыртып куйган иде.</verse>
				<verse number="12">– Сез «яһүдиләр Патшасы» дип атаган Кеше белән миңа нишләргә? – дип кабат сорады Пилат.</verse>
				<verse number="13">– Хачка кадакла Аны! – дип кычкырды халык.</verse>
				<verse number="14">– Нинди явызлык эшләгән соң Ул? – диде Пилат. Ләкин халык тагын да катырак итеп: – Хачка кадакла Аны! – дип кычкырды.</verse>
				<verse number="15">Нәтиҗәдә Пилат, халыкка ярарга тырышып, Барабны азат итте, ә Гайсәне, камчы белән суктырганнан соң, хачка кадакларга боерды.</verse>
				<verse number="16">Гаскәриләр, Гайсәне идарәче Пилат сараеның (преториумның) ишегалдына алып кереп, бар гаскәрне шунда җыйдылар.</verse>
				<verse number="17">Алар Гайсә өстенә куе кызыл төстәге япанча, башына чәнечкеле чыбыклардан үрелгән таҗ кидерделәр</verse>
				<verse number="18">һәм: – Яшәсен яһүдиләр Патшасы! – дип Аны сәламләргә керештеләр.</verse>
				<verse number="19">Аннары, таяк белән башына сугып, өстенә төкерделәр, каршына тезләнеп, алдында баш иделәр.</verse>
				<verse number="20">Туйганчы мәсхәрәләгәннән соң, өстендәге япанчасын салдырып Үзенең киемнәрен кидерделәр дә хачка кадакларга алып киттеләр.</verse>
				<verse number="21">Кырдан кайтып килүче Шимун исемле кешене – Искәндәр белән Руфусның атасын – гаскәриләр Гайсәнең хачын күтәреп барырга мәҗбүр иттеләр (әлеге Шимун исә Күрини шәһәреннән иде).</verse>
				<verse number="22">Гайсәне Гөлгетә (ягъни «баш сөяге») дип аталган урынга алып килделәр,</verse>
				<verse number="23">мирра кушылган шәраб бирделәр, әмма Ул эчемлектән баш тартты.</verse>
				<verse number="24">Аннары гаскәриләр Гайсәне хачка кадакладылар һәм, жирәбә салып, киемнәрен бүлештеләр.</verse>
				<verse number="25">Аны хачка кадаклаганда иртәнге сәгать тугыз иде.</verse>
				<verse number="26">Хачка Аның гаебен күрсәтүче «Яһүдиләр Патшасы» дигән язу беркетелгән иде.</verse>
				<verse number="27">Гайсә белән бергә ике юлбасарны – берсен Аның уң ягындагы, икенчесен сул ягындагы хачка кадаклап куйдылар. [</verse>
				<verse number="28">]</verse>
				<verse number="29">Үтеп баручылар, башларын чайкап, Аны хурладылар. – Әй Син, Аллаһы йортын җимереп, аны өч көндә төзүче,</verse>
				<verse number="30">Үзеңне коткар – төш хачтан! – диде алар.</verse>
				<verse number="31">Баш руханилар һәм Канун белгечләре дә Гайсәне мыскыллап көлделәр. – Башкаларны коткарды, – диде алар, – ә Үзен коткара алмый.</verse>
				<verse number="32">Әгәр Ул Мәсих, Исраил Патшасы икән, күз алдыбызда хачтан төшсен, шул чакта Аңа ышанырбыз! Аны хәтта хачка кадакланган теге адәмнәр дә мәсхәрәләде.</verse>
				<verse number="33">Көн үзәгендә бөтен җир йөзен караңгылык каплап алды, һәм шушы хәл көндезге өчкә кадәр дәвам итте.</verse>
				<verse number="34">Сәгать өчләр тирәсендә Гайсә: – Элои, Элои, лема сабахтани? – дип ачыргаланып кычкырып җибәрде (бу «Әй Аллам, Аллам! Ник ташладың Мине?» дигәнне аңлата).</verse>
				<verse number="35">Янәшәдә торучылар, Аның сүзләрен ишетеп: – Әнә, Ильяс пәйгамбәрне чакыра! – диде.</verse>
				<verse number="36">Ә берсе, йөгереп килеп, әче шәрабка манылган губка кисәген таякка элде дә Аңа эчәргә бирде һәм: – Әйдәгез карыйк, Ильяс Аны хачтан алырга килерме икән? – диде.</verse>
				<verse number="37">Гайсә каты итеп бер кычкырды да җан бирде.</verse>
				<verse number="38">Шулвакыт Аллаһы йортындагы пәрдә өстән аска кадәр урталай ертылып төште.</verse>
				<verse number="39">Хач каршында торган йөзбашы, Гайсәнең ни рәвешле җан биргәнен күреп: – Бу Кеше чынлап та Аллаһы Углы булган икән! – диде.</verse>
				<verse number="40">Анда берничә хатын-кыз да бу хәлләрне читтән генә күзәтеп тора иде; алар арасында магдалалы Мәрьям, шулай ук кече Ягъкуб белән Йосиснең анасы Мәрьям һәм Салуми бар иде.</verse>
				<verse number="41">Алар, Гәлиләядә Гайсә артыннан йөреп, Аңа ярдәм итүчеләрдән иде. Анда Гайсәгә ияреп Иерусалимгә килгән хатын-кызлар да байтак иде.</verse>
				<verse number="42">Кич җитеп килә иде. Бу – бәйрәмгә әзерләнү көне, шимбәгә каршы көн булганлыктан,</verse>
				<verse number="43">Югары киңәшмәнең абруйлы әгъзасы, Аллаһы Патшалыгын көтеп яшәүче ариматайлы Йосыф, Пилат янына керергә җөрьәт итеп, Гайсәнең җәсәден алып китәргә рөхсәт сорады.</verse>
				<verse number="44">Гайсәнең шулай тиз үлүенә гаҗәпкә калган Пилат, йөзбашын чакыртып: – Күптән үлдеме? – дип сорады.</verse>
				<verse number="45">Йөзбашыннан белешкәннән соң, Пилат Гайсәнең җәсәден Йосыфка алып китәргә рөхсәт бирде.</verse>
				<verse number="46">Йосыф җитен тукыма сатып алды, Гайсәне хачтан төшереп шул тукымага төрде дә кыяда уелган кабер-мәгарәгә илтеп салды һәм, таш тәгәрәтеп китереп, мәгарә авызын томалап куйды.</verse>
				<verse number="47">Магдалалы Мәрьям белән Йосиснең анасы Мәрьям исә Гайсәнең кайда күмелгәнен карап тордылар.</verse>
			</chapter>
			<chapter number="16">
				<verse number="1">Шимбә көн үткәннән соң, магдалалы Мәрьям, Ягъкубның анасы Мәрьям һәм Салуми, Гайсәнең җәсәденә сөртер өчен, хуш исле майлар сатып алдылар.</verse>
				<verse number="2">Атнаның беренче көнендә иртән иртүк, кояш чыгуга, алар кабер янына киттеләр.</verse>
				<verse number="3">– Мәгарә авызын томалаган ташны кем читкә тәгәрәтер икән? – диеште алар бер-беренә.</verse>
				<verse number="4">Килеп карасалар – әлеге шактый зур таш читтә ята!</verse>
				<verse number="5">Мәгарә эченә кергәч, уң якта утырган ап-ак киемле яшь бер ир-атны күреп, алар куркып киттеләр.</verse>
				<verse number="6">– Курыкмагыз! – диде ул аларга. – Сез хачка кадакланган насаралы Гайсәне эзлисездер. Ул үледән терелде, монда юк Ул. Менә Ул яткан урын.</verse>
				<verse number="7">Гайсәнең шәкертләренә һәм Петергә, Ул сезне Гәлиләядә көтеп тора, дип хәбәр итегез; Ул алдан әйтеп куйганча, Аны шунда күрерсез.</verse>
				<verse number="8">Котлары алынудан калтырап төшкән хатыннар мәгарәдән чыгып йөгерделәр. Бик нык курыкканга, әлеге хәл турында алар беркемгә берни әйтмәделәр.</verse>
				<verse number="9">Атнаның беренче көнендә иртә таңда үледән терелгәч, Гайсә иң элек магдалалы Мәрьямгә күренде. (Кайчандыр бу хатыннан Ул җиде җенне куып чыгарган була.)</verse>
				<verse number="10">Мәрьям, барып, хәсрәткә төшеп елап утырган шәкертләргә хәбәр итте.</verse>
				<verse number="11">Гайсәнең исән булуын һәм Мәрьямнең Аны күрүен ишетсәләр дә, алар ышанмадылар.</verse>
				<verse number="12">Шуннан соң Гайсә, бүтән кыяфәткә кереп, авылларына китеп баручы ике шәкертенә күренде.</verse>
				<verse number="13">Тегеләр, шәһәргә әйләнеп кайтып, бу турыда башкаларга хәбәр иттеләр. Әмма аларның сүзенә дә ышанмадылар.</verse>
				<verse number="14">Аннары Гайсә, ашап-эчеп утырган унбер шәкерте алдында пәйда булып, үледән терелгәннән соң Аны күрүчеләргә ышанмаганнары, туң йөрәкле булганнары өчен аларны шелтәләде.</verse>
				<verse number="15">Ул: – Барыгыз, бөтен җир йөзен йөреп чыгып, һәр җан иясенә Яхшы хәбәрне җиткерегез! – диде. –</verse>
				<verse number="16">Шушы хәбәргә ышанган һәм суга чуму йоласын үтәгән кеше котылыр, ышанмаган кеше исә хөкем ителер.</verse>
				<verse number="17">Ышанган адәмнәр төрле галәмәтләр күрсәтерләр: Минем исемем белән җеннәрне куып чыгарырлар, элек белмәгән яңа телләрдә сөйләрләр,</verse>
				<verse number="18">елан тотсалар да, берәр агу эчсәләр дә, зыян-зарар күрмәсләр, куллары белән орынып авыру кешеләрне савыктырырлар.</verse>
				<verse number="19">Шул сүзләрне әйткәннән соң, Хаким Гайсә күккә алынып Аллаһының уң ягына утырды.</verse>
				<verse number="20">Ә шәкертләре, китеп, бөтен җир йөзе буйлап Яхшы хәбәрне таратып йөрде. Хуҗа-Хаким, аларның вәгазьләрен илаһи билгеләр белән раслап, аларга ярдәм итеп торды.</verse>
			</chapter>
		</book>
		<book number="42">
			<chapter number="1">
				<verse number="1">Безнең арада булган вакыйгалар турында күпләр язарга алынды. Әлеге вакыйгаларны алар беренче көннәрдән үк барысын үз күзләре белән күргән кешеләрнең – Аллаһы Сүзен вәгазьләүчеләрнең шаһитлыгына таянып хикәяләде.</verse>
				<verse number="2"></verse>
				<verse number="3">Шулай итеп, мин дә, мөхтәрәм Тәүфил, сиңа бирелгән белемнең дөреслегенә инануыңны теләп, барысын да башыннан ук җентекләп тикшергәннән соң, һәммәсе турында сиңа эзлекле рәвештә язарга карар кылдым.</verse>
				<verse number="4"></verse>
				<verse number="5">Яһүдиядә Һируд патша идарә иткән заманда, Абия нәселенә караган руханилар төркемендә Зәкәрия исемле берәү бар иде. Аның хатыны Элисабет та Һарун ыругыннан булып,</verse>
				<verse number="6">алар икесе дә Раббының әмер-боерыкларын төгәл үтәүче тәкъва кешеләр иде.</verse>
				<verse number="7">Элисабет балага уза алмаганга, олы яшькә җиткән бу икәүнең балалары юк иде.</verse>
				<verse number="8">Зәкәрия төркеме үз чиратында Аллаһы хозурында рухани хезмәтен башкарган бер көнне,</verse>
				<verse number="9">руханиларда кабул ителгәнчә жирәбә салганнан соң, Раббы йортында хуш исле сумала-майлар көйрәтү Зәкәриягә чыкты.</verse>
				<verse number="10">Аллаһы йортында хуш исле сумала-майлар көйрәтелгәндә, бар халык тышкы якта дога кылып торды.</verse>
				<verse number="11">Шулвакыт Зәкәрия алдында, хуш исле сумала-майлар көйрәтә торган мәзбәхтән уң якта, Раббы фәрештәсе пәйда булды.</verse>
				<verse number="12">Фәрештәне күргәч Зәкәрия бик нык курыкты.</verse>
				<verse number="13">Фәрештә исә аңа: – Курыкма, Зәкәрия, синең догаң кабул булды, – диде. – Хатының Элисабет сиңа ир бала тудырыр, син аңа Яхъя дип исем кушарсың.</verse>
				<verse number="14">Синең күңелең шатлык-сөенеч белән тулыр, баланың тууына күпләр куаныр,</verse>
				<verse number="15">чөнки Раббы каршында ул бөек булыр, шәраб һәм исерткеч эчемлекләр эчмәс, анасының карынында вакытта ук Изге Рух белән сугарылыр.</verse>
				<verse number="16">Исраилиләрнең күбесен ул Раббыга, аларның үз Алласына кире кайтарыр;</verse>
				<verse number="17">Ильясныкы кебек рухка һәм кодрәткә ия булып, Раббы алдыннан барыр, аталары белән балаларны татулаштырыр, Аллаһыга буйсынмасларны тәкъвалар юлына борыр, халыкны Раббы килүенә әзерләр.</verse>
				<verse number="18">Фәрештәдән Зәкәрия: – Моның шулай буласын мин ничек белермен? – дип сорады. – Мин инде карт, хатыным да олы яшьтә.</verse>
				<verse number="19">– Мин – Аллаһы хозурындагы Җәбраилмен, – диде аңа фәрештә, – һәм Ул мине шушы куанычлы хәбәрне сиңа белдерү өчен җибәрде.</verse>
				<verse number="20">Вакыты җиткәч, мин әйткәннәр чынга ашыр. Ә хәзер, минем сүзләремә ышанмаган өчен, әйткәннәрем тормышка ашканчы, телдән язарсың һәм сөйләшә алмассың.</verse>
				<verse number="21">Бу вакытта халык, Зәкәриянең тоткарлануына аптырап, Аллаһы йортыннан аның чыгуын көтте.</verse>
				<verse number="22">Аллаһы йортыннан чыккач, Зәкәрия сөйләшә алмады, һәм кешеләр аңа илаһи күренеш иңгәнен аңладылар. Шулай телдән язып, кешеләр белән ул ым-ишарәләр ярдәмендә аңлашты.</verse>
				<verse number="23">Хезмәт башкару көннәре тәмамлангач, Зәкәрия өенә кайтты.</verse>
				<verse number="24">Озакламый хатыны Элисабет балага узды һәм биш ай буена кеше арасына чыкмады.</verse>
				<verse number="25">Элисабет: – Минем хакка моны Раббы эшләде; шәфкать күрсәтеп, ил-күз алдында мине йөз каралыгыннан коткарды, – диде.</verse>
				<verse number="26">Элисабет балага узып алтынчы ай киткәч, Аллаһы Җәбраил фәрештәне Гәлиләя өлкәсендәге Насара шәһәренә, Мәрьям исемле гыйффәтле кыз янына җибәрде. Давыт нәселеннән булган Йосыф исемле кешегә ярәшелгән әлеге Мәрьям янына килеп, фәрештә: – Иминлек сиңа, и Аллаһының мәрхәмәтенә ирешкән бәндә! Раббы синең белән! – диде.</verse>
				<verse number="27"></verse>
				<verse number="28"></verse>
				<verse number="29">Мәрьям аптырап калды, бу сүзләрнең мәгънәсен аңларга тырышты.</verse>
				<verse number="30">Фәрештә аңа: – Курыкма, Мәрьям! Аллаһы сиңа мәрхәмәт кылды.</verse>
				<verse number="31">Син буйга узарсың һәм Ир Бала табарсың, Аңа Гайсә дип исем кушарсың.</verse>
				<verse number="32">Ул бөек булыр, Аны Аллаһы Углы дип йөртерләр. Раббы Алла Аңа ерак бабасы Давытның тәхетен бирер,</verse>
				<verse number="33">Ул Ягъкуб халкы өстеннән мәңге патшалык итәр, һәм патшалыгының азагы булмас, – диде.</verse>
				<verse number="34">Мәрьям исә фәрештәдән: – Ничек шулай булыр икән? – дип сорады. – Мин бит әле кияүдә түгелмен!</verse>
				<verse number="35">– Изге Рух иңеп, сине Аллаһы Тәгаләнең кодрәте чолгап алыр, шуңа күрә синнән туачак Бала изге булыр һәм Аллаһы Углы дип аталыр, – дип җавап бирде фәрештә. –</verse>
				<verse number="36">Менә, кардәшең Элисабет, картайган булса да, ир балага узды. Кешеләр аны, карыны кысыр, дип әйтә иде, ә ул инде алтынчы аен авырлы,</verse>
				<verse number="37">чөнки Аллаһы булдыра алмаган эш юк.</verse>
				<verse number="38">– Мин – Раббы бәндәсемен, – диде Мәрьям. – Син ничек әйтсәң, шулай булсын. Шуннан фәрештә аның яныннан китеп барды.</verse>
				<verse number="39">Озак та үтмәстән Мәрьям ашыгып кына таулы Яһүдиядә урнашкан шәһәргә, Зәкәрияләргә китеп барды; аларның өенә кергәч Элисабет белән исәнләште.</verse>
				<verse number="40"></verse>
				<verse number="41">Мәрьямнең сәламләвен ишетеп, Элисабет карынындагы бала тибенеп куйды, һәм Элисабет Изге Рух белән сугарылды.</verse>
				<verse number="42">Ул күтәренке тавыш белән: – Хатыннар арасында син иң мөбарәге! Карыныңдагы балаң да мөбарәктер! – диде. –</verse>
				<verse number="43">Ни өчен шундый илтифатка лаек булдым икән? Минем янга Хакимемнең анасы килгән!</verse>
				<verse number="44">Синең сәламеңне ишетүгә, карынымдагы балам шатлыгыннан талпынып куйды.</verse>
				<verse number="45">Раббы сүзләренең гамәлгә ашуына ышанган хатын бәхетледер!</verse>
				<verse number="46">«Күңелем Раббыны данлый,</verse>
				<verse number="47">Рухым Аллаһыны – Коткаручымны уйлап шатлана,</verse>
				<verse number="48">чөнки Ул Үзенең күндәм колына игътибар итте. Моннан соң барлык буыннар мине бәхетле дип атар,</verse>
				<verse number="49">чөнки Кодрәт Иясе минем өчен бөек эш кылды! Аның исеме мөкатдәс!</verse>
				<verse number="50">Үзеннән куркучыларга Ул буыннан-буынга шәфкать күрсәтеп килә.</verse>
				<verse number="51">Ул Үзенең куәтле кулын сузды – күңелендә тәкәббер уй йөрткәннәрне куып таратты;</verse>
				<verse number="52">түрәләрне тәхеттән төшерде, гадиләрне исә күтәрде;</verse>
				<verse number="53">нигъмәте белән ачларны туйдырды, байларны исә буш кул белән җибәрде.</verse>
				<verse number="54">Ибраһимга һәм аның нәселенә мәңге мәрхәмәтле булырмын, дип, аталарыбызга биргән вәгъдәсен истә тотып, Үз колы Исраилгә Ул ярдәмгә килде», – диде Мәрьям.</verse>
				<verse number="55"></verse>
				<verse number="56">Өч айга якын Элисабет янында кунак булганнан соң Мәрьям үз өенә кайтты.</verse>
				<verse number="57">Вакыты җиткәч, Элисабет ир бала тудырды.</verse>
				<verse number="58">Күршеләре һәм кардәшләре, Раббының Элисабетка зур шәфкать күрсәтүен ишетеп, аның белән бергә куандылар.</verse>
				<verse number="59">Ә сигезенче көнне алар баланы сөннәткә утырту йоласына килделәр һәм аны атасы исеме белән Зәкәрия дип атарга теләделәр.</verse>
				<verse number="60">Ләкин баланың анасы каршы килеп: – Юк, аның исеме Яхъя булырга тиеш, – диде.</verse>
				<verse number="61">– Синең кардәшләрең арасында андый исемне йөртүче юк бит, – диделәр аңа</verse>
				<verse number="62">һәм ишарәләр ярдәмендә баланың атасыннан, нинди исем кушарга телисең, дип сорадылар.</verse>
				<verse number="63">Зәкәрия, язу тактасы сорап алып, «аның исеме Яхъя» дип язды. Барысы да хәйран калды.</verse>
				<verse number="64">Шул мизгелдә аның теле ачылды, һәм ул Аллаһыны данлап сөйли башлады.</verse>
				<verse number="65">Зәкәрия белән Элисабетның күрше-тирәсендә яшәүчеләр барысы шомланып калды; таулы Яһүдиянең барлык төбәкләрендә әлеге вакыйга кеше теленнән төшмәде.</verse>
				<verse number="66">Бу хакта ишеткән һәркем: «Бу бала кем булыр икән?» – дип баш ватты. Чөнки Раббының кодрәте аның белән булуы күренеп тора иде.</verse>
				<verse number="67">Баланың атасы Зәкәрия Изге Рух белән сугарылды, һәм пәйгамбәрлек кылып әйтте:</verse>
				<verse number="68">«Раббыны, Исраилнең Алласын данлыйк, чөнки Ул ярдәмгә килде һәм Үз халкын азат итте,</verse>
				<verse number="69">күп еллар элек изге пәйгамбәрләре аша вәгъдә иткәнчә, Үзенең колы Давыт нәселеннән куәтле Коткаручыны җибәрде.</verse>
				<verse number="70"></verse>
				<verse number="71">Коткаручы безне дошманнарыбыздан һәм нәфрәт саклаучылардан йолып алачак.</verse>
				<verse number="72">Дошманнардан котылгач, гомеребезнең барлык көннәрендә бернәрсәдән курыкмыйча, Аллаһы алдында изге һәм тәкъва булып Аңа хезмәт итә алсын өчен, Аллаһы шул рәвешле ата-бабаларыбызга шәфкать күрсәтте, Үзе төзегән изге Килешүне – атабыз Ибраһимга биргән антын – исендә тотты.</verse>
				<verse number="73"></verse>
				<verse number="74"></verse>
				<verse number="75"></verse>
				<verse number="76">Һәм син, сабый, Аллаһы Тәгаләнең пәйгамбәре дип аталырсың, чөнки Раббыга юл әзерләп, Аның алдыннан барырсың,</verse>
				<verse number="77">Аның халкына, гөнаһларыгыз кичерелгәч сезне котылу көтә, дип белдерерсең.</verse>
				<verse number="78">Караңгыда һәм үлем күләгәсендә утырганнарга яктылык бирер, аякларыбызны тынычлык юлына юнәлтер өчен, шәфкате ташып торган Аллаһы безгә югарыдан таң кояшы иңдерер».</verse>
				<verse number="79"></verse>
				<verse number="80">Ә бала үсә, рухи яктан ныгый бирде һәм, Исраил халкына күренер вакыты җиткәнче, чүл якларында яшәде.</verse>
			</chapter>
			<chapter number="2">
				<verse number="1">Шул көннәрдә кайсар Август бөтен Рим империясендә халык санын алырга фәрман бирде.</verse>
				<verse number="2">Халык санын алу беренче тапкыр уздырылып, ул заманда Сүрия өлкәсендә Квирини идарә итә иде.</verse>
				<verse number="3">Теркәлү өчен һәркем үз токымының шәһәренә кайтырга тиеш иде.</verse>
				<verse number="4">Давыт нәселеннән булган Йосыф та Гәлиләядәге Насара шәһәреннән Яһүдиягә, Давыт шәһәре саналган Бәйт-Лехемгә китте.</verse>
				<verse number="5">Исемлеккә теркәлер өчен Йосыф үзенә ярәшелгән, бу вакытта инде авырлы булган Мәрьям белән бергә барды.</verse>
				<verse number="6">Бәйт-Лехемдә чакта Мәрьямнең бала табар вакыты җитте,</verse>
				<verse number="7">һәм ул үзенең беренче Баласын – Ир Бала тапты, Аны биләп утлыкка салды, чөнки аларга кунак йортында урын калмаган иде.</verse>
				<verse number="8">Шул төнне шәһәр тирәсендәге кырда берничә көтүче үзләренең сарыкларын саклый иде.</verse>
				<verse number="9">Бермәлне алар каршында Раббы фәрештәсе пәйда булып, әйләнә-тирә Раббы шөһрәтеннән балкып китте. Көтүчеләр бик нык курыктылар.</verse>
				<verse number="10">Фәрештә исә аларга: – Курыкмагыз! Мин сезгә куанычлы хәбәр – бөтен халык өчен зур шатлык алып килдем, – диде. –</verse>
				<verse number="11">Бүген Давыт шәһәрендә сезнең Коткаручыгыз – Мәсих, Хаким туды!</verse>
				<verse number="12">Менә шушы билге аша сез Аны танырсыз: мал утлыгында биләүле Бала ятар.</verse>
				<verse number="13">Кинәт фәрештә янында күк гаскәре – күп санлы башка фәрештәләр пәйда булып:</verse>
				<verse number="14">«Күкләрдәге Аллаһыга дан! Аллаһы илтифат күрсәткән кешеләргә җирдә иминлек булсын!» – дип Аллаһыны данларга тотындылар.</verse>
				<verse number="15">Фәрештәләр күккә ашканнан соң, көтүчеләр бер-берсенә: – Әйдәгез, Бәйт-Лехемгә барыйк, анда ниләр булганны, Раббы хәбәр иткәнне күрик, – диделәр.</verse>
				<verse number="16">Алар ашыгып Бәйт-Лехемгә килделәр, анда Мәрьям белән Йосыфны һәм мал утлыгында яткан Баланы эзләп таптылар.</verse>
				<verse number="17">Баланы күргәннән соң, Аның хакында үзләренә әйтелгән сүзләрне башкаларга да сөйләделәр.</verse>
				<verse number="18">Көтүчеләрне ишеткән кешеләрнең барысы хәйран калды.</verse>
				<verse number="19">Мәрьям исә боларның һәммәсен күңеленә салып куйды һәм шул хакта уйланып йөрде.</verse>
				<verse number="20">Ишетергә һәм күрергә насыйп булган бар нәрсә өчен Аллаһыны данлап һәм мактап, көтүчеләр үзләренең маллары янына кайттылар. Барысы да фәрештә әйткәнчә булды.</verse>
				<verse number="21">Сигез көн үтеп, Баланы сөннәткә утыртыр вакыт җиткәч, Аңа Гайсә дип исем куштылар. Бу исемне Аңа, әнкәсе Мәрьям авырга узганчы ук, фәрештә биргән иде.</verse>
				<verse number="22">Муса канунында әйтелгән пакьләнү көннәре тәмам булгач, Раббыга багышлар өчен Баланы алар Иерусалимгә алып килделәр.</verse>
				<verse number="23">Чөнки Раббы канунында: «Ана карыныннан беренче булып туган һәр ир бала Раббыга багышланырга тиеш», – дип язылган.</verse>
				<verse number="24">Раббы кануны буенча алар шулай ук ике урман күгәрченен яки ике бала күгәрченне корбанлык буларак китерергә тиеш иде.</verse>
				<verse number="25">Ул заманнарда Иерусалимдә Шимун исемле бер кеше бар иде. Исраилгә юаныч килүен көтеп яшәүче тәкъва һәм диндар бу адәм Изге Рух белән сугарылган иде.</verse>
				<verse number="26">Изге Рух аңа: «Раббы Мәсихен күрмичә үлмәссең», – дип әйткән була.</verse>
				<verse number="27">Канунда язылган йоланы башкару өчен Мәрьям белән Йосыф нарасый Гайсәне Аллаһы йортына алып килгәч, Изге Рух кушуы буенча Шимун да шунда килде,</verse>
				<verse number="28">Баланы кулларына алды һәм Аллаһыны данлап:</verse>
				<verse number="29">«И Хөкемдар, вәгъдәңне үтәп, Син мине, Үз колыңны, тынычландырып дөньядан озатасың,</verse>
				<verse number="30">чөнки барча халыклар каршында Син әзерләгән коткаруны, мәҗүсиләрнең күзен ачасы яктылыкны, халкың Исраилгә киләчәк данны күрдем», – диде.</verse>
				<verse number="31"></verse>
				<verse number="32"></verse>
				<verse number="33">Гайсәнең атасы һәм анасы Шимунның Бала хакында әйткән сүзләрен гаҗәпләнеп тыңлап тордылар.</verse>
				<verse number="34">Шимун аларны фатихалады һәм Баланың анасы Мәрьямгә: – Бу Бала Исраилдә күпләрнең егылуына, икенче берәүләрнең күтәрелүенә сәбәпче, Аллаһыдан килгән кисәтүче бер билге кебек булыр; күпләр бу билгене кире кагар,</verse>
				<verse number="35">һәм шул рәвешле аларның уй-ниятләре фаш ителер. Үзеңнең дә йөрәгеңә кылыч кадалгандай булыр, – диде.</verse>
				<verse number="36">Аллаһы йортында Ашер ыругыннан Пенуил кызы Хөннә – шактый өлкән яшьтәге пәйгамбәр хатын да бар иде. Кияүгә чыгып ире белән җиде ел яшәгәннән соң</verse>
				<verse number="37">тол калган бу хатын сиксән дүрт яшендә иде. Уразалар тотып, догалар кылып, көннәрен һәм төннәрен Аллаһы йортында үткәргән</verse>
				<verse number="38">Хөннә дә, алар янына килеп, Аллаһыга шөкрана кылды һәм Иерусалимнең азат ителүен зарыгып көткән кешеләрнең барысына Бала хакында сөйләде.</verse>
				<verse number="39">Раббы кануны кушкан гамәлләрне тәмамлаганнан соң Йосыф белән Мәрьям үзләре яшәгән шәһәргә – Гәлиләядәге Насарага әйләнеп кайттылар.</verse>
				<verse number="40">Бала үсә, ныгый, гакыл туплый бирде, һәм Аллаһының шәфкате һәрчак Аның юлдашы булды.</verse>
				<verse number="41">Гайсәнең ата-анасы һәр елны Иерусалимгә Котылу бәйрәменә бара торган иде.</verse>
				<verse number="42">Гайсәгә унике яшь тулгач, алар, гадәттәгечә, бәйрәмгә килделәр.</verse>
				<verse number="43">Бәйрәм көннәре тәмам булгач, Йосыф белән Мәрьям кайтыр юлга чыктылар. Яшүсмер Гайсә Иерусалимдә калган булып чыкты, ә ата-анасы моны абайламады,</verse>
				<verse number="44">башка юлчылар белән барадыр, дип уйлады. Бер көнлек юл үткәннән соң алар Гайсәне кардәшләре һәм таныш-белешләре арасыннан эзли башлады</verse>
				<verse number="45">һәм таба алмыйча кабат Иерусалимгә килде;</verse>
				<verse number="46">өч көннән соң алар Аны Аллаһы йортында эзләп тапты. Гайсә сораулар биреп, остазларның сөйләгәнен тыңлап алар арасында утыра иде.</verse>
				<verse number="47">Гайсәнең сүзләрен ишеткән һәркем Аның тирән акылына, биргән җавапларына хәйран калды.</verse>
				<verse number="48">Аны күреп, ата-анасы бик гаҗәпләнде. Әнисе Аңа: – Углым, ник алай иттең? Без әтиең белән Сине эзләдек, бик борчылдык, – диде.</verse>
				<verse number="49">Гайсә аларга: – Ни өчен сез мине эзлисез? Атам Йортында булырга тиешлегемне белмисезме әллә? – диде.</verse>
				<verse number="50">Ләкин алар Аның нәрсә әйтергә теләгәнен аңламадылар.</verse>
				<verse number="51">Гайсә алар белән бергә Насарага әйләнеп кайтты; ата-анасы сүзеннән Ул һич чыкмады. Әнисе Мәрьям бу хәлләрнең барысын күңеленә салып куйды.</verse>
				<verse number="52">Гайсә үсте, акыл җыйды; һәм үскән саен Аллаһының вә бәндәләрнең илтифатын ныграк казана барды.</verse>
			</chapter>
			<chapter number="3">
				<verse number="1">Кайсар Тибери хакимлегенең унбишенче елында, Яһүдиядә – римлы Понти Пилат, Гәлиләядә – Һируд, ә Итурая һәм Трахунитис өлкәләрендә – Һирудның бертуган кардәше Филип, Абилинидә исә Лусани идарә иткәндә,</verse>
				<verse number="2">Баш рухани вазифасын Һаннас белән Кәяфәс башкарган чорда, чүлдә яшәүче Зәкәрия углы Яхъяга Аллаһы сүзе килеп ирешкәннән соң,</verse>
				<verse number="3">Яхъя, Үрдүн елгасы буендагы барлык төбәкләрне әйләнеп чыгып, тәүбәгә килүегезнең билгесе итеп суга чуму йоласын үтәгез, һәм Аллаһы сезнең гөнаһларыгызны кичерер, дип халыкны вәгазьләп йөрде.</verse>
				<verse number="4">Ишагыйя пәйгамбәр китабында бу хакта болай дип язылган: «Чүлдә әнә бер аваз яңгырый: „Раббыга юл әзерләгез, Ул үтәсе сукмакларны турайтыгыз!</verse>
				<verse number="5">Уйсу җирләр тигезләнсен, таулар һәм калкулыклар түбәнәйсен, бормалы юллар турайсын, сикәлтәләр тигезләнсен –</verse>
				<verse number="6">шул чагында барча кешеләр Аллаһыдан килгән коткаруны күрерләр“».</verse>
				<verse number="7">Суга чуму йоласын үтәр өчен күпләп килгән халыкка Яхъя: – И сез, елан токымы! Башыгызга төшәсе Аллаһы ярсуыннан качып котыла алырбыз дигән фикерне кем әйтте сезгә? – дип әйтә иде. –</verse>
				<verse number="8">Тәүбәгә килүегезнең ихлас күңелдән икәнен эшегез белән раслагыз. «Безнең атабыз Ибраһим бит – котылырбыз!» дип уйламагыз. Шуны әйтәм сезгә: Аллаһы әнә шул ташлардан да Ибраһимга балалар булдыра ала.</verse>
				<verse number="9">Балта инде агач тамыры янында ята: яхшы җимеш бирми торган һәр агачны кисеп утка ташлыйлар.</verse>
				<verse number="10">– Безгә нәрсә эшләргә соң? – дип сораучыларга Яхъя:</verse>
				<verse number="11">– Ике күлмәге булган кеше аның берсен күлмәге булмаган кешегә бирсен. Ризыгы булганнар да башкалар белән бүлешсен, – дип җавап кайтарды.</verse>
				<verse number="12">Суга чуму йоласын үтәр өчен салым җыючылар да килеп Яхъядан: – Остаз! Ә безгә нәрсә эшләргә? – дип сорый иде.</verse>
				<verse number="13">Ул аларга: – Тиешеннән артыгын таләп итмәгез, – дип җавап бирә иде.</verse>
				<verse number="14">Гаскәриләр дә: – Ә безгә нәрсә эшләргә? – дип сорый иде. – Ирексезләп, янап беркемнән әйбер алмагыз. Хезмәт хакыгыздан канәгать булыгыз, – дип әйтә иде Яхъя.</verse>
				<verse number="15">Халык Мәсихнең килүен көтеп яшәде, шуңа күрә Яхъя хакында күңеленнән һәркем: «Мәсих шул түгелме икән?» – дип уйлады.</verse>
				<verse number="16">Әмма Яхъя аларның барысына болай дип җавап бирде: – Мин сезне суга чумдырам, ләкин миннән кодрәтлерәк Берәү килә; мин Аның аяк киеме каешын чишәргә дә лаек түгелмен. Ул башкарган чумдыру Изге Рух һәм ут белән булыр.</verse>
				<verse number="17">Ындырдагы ашлыкны җилгәрер өчен кулына Ул көрәк тоткан; бодаен аерып келәтенә салыр, ә кибәген сүнмәс утта яндырыр.</verse>
				<verse number="18">Яхъя шулай халыкка күп нәрсәләр турында үгет-нәсыйхәт биреп, Яхшы хәбәрне бәян итеп йөрде.</verse>
				<verse number="19">Әмма өлкә идарәчесе Һируд, кардәшенең хатыны Һирудия белән булган мөнәсәбәтләре һәм башка явызлыклары өчен Яхъя тарафыннан фаш ителеп,</verse>
				<verse number="20">кылган җинаятьләренә тагын бер җинаять өстәде – Яхъяны зинданга утыртты.</verse>
				<verse number="21">Бар халык суга чуму йоласын үтәгәндә, Гайсә дә аны үтәде. Йоланы үтәгәннән соң дога кылып торган чакта, күк капусы ачылды да</verse>
				<verse number="22">Аңа күгәрчен рәвешендә Изге Рух иңде, һәм күкләр киңлегеннән «Син – Минем сөекле Углым; Син – Минем куанычым!» дигән өн килеп иреште.</verse>
				<verse number="23">Хезмәтен башлаган вакытта Гайсәгә утыз яшьләр чамасы иде. Кешеләр Аны Йосыф углы буларак белде. Йосыф – Элинең,</verse>
				<verse number="24">Эли – Маттатның, Маттат – Левинең, Леви – Мәлкинең, Мәлки – Яннайның, Яннай – Йосыфның,</verse>
				<verse number="25">Йосыф – Мәттитиянең, Мәттития – Амотсның, Амотс – Нахумның, Нахум – Һеслинең, Һесли – Нәггәйнең,</verse>
				<verse number="26">Нәггәй – Махатның, Махат – Мәттитиянең, Мәттития – Шымгыйның, Шымгый – Йосыхның, Йосых – Йоданың,</verse>
				<verse number="27">Йода – Йохананның, Йоханан – Рисаның, Риса – Зеруббабелның, Зеруббабел – Шеһалтиелның, Шеһалтиел – Нернең,</verse>
				<verse number="28">Нер – Мәлкинең, Мәлки – Аддиның, Адди – Көсамның, Көсам – Элмадамның, Элмадам – Эрның,</verse>
				<verse number="29">Эр – Ешуаның, Ешуа – Элигызырның, Элигызыр – Йоримнең, Йорим – Маттатның, Маттат – Левинең,</verse>
				<verse number="30">Леви – Шимунның, Шимун – Яһүдәнең, Яһүдә – Йосыфның, Йосыф – Йонамның, Йонам – Эльякыймның,</verse>
				<verse number="31">Эльякыйм – Мелеаның, Мелеа – Меннаның, Менна – Маттатаның, Маттата – Натанның, Натан – Давытның,</verse>
				<verse number="32">Давыт – Ишайның, Ишай – Обидның, Обид – Богазның, Богаз – Салмонның, Салмон – Нахшонның,</verse>
				<verse number="33">Нахшон – Амминадабның, Амминадаб – Админның, Админ – Арниның, Арни – Хесронның, Хесрон – Пересның, Перес – Яһүдәнең,</verse>
				<verse number="34">Яһүдә – Ягъкубның, Ягъкуб – Исхакның, Исхак – Ибраһимның, Ибраһим – Терахның, Терах – Нахорның,</verse>
				<verse number="35">Нахор – Серугның, Серуг – Регуның, Регу – Пелегның, Пелег – Гыйберның, Гыйбер – Шелахның,</verse>
				<verse number="36">Шелах – Кынанның, Кынан – Әрпәхшәднең, Әрпәхшәд – Шемнең, Шем – Нухның, Нух – Ләмехнең,</verse>
				<verse number="37">Ләмех – Мәтушелахның, Мәтушелах – Ханохның, Ханох – Ередның, Еред – Маһалалелның, Маһалалел – Кынанның,</verse>
				<verse number="38">Кынан – Эношның, Энош – Шетның, Шет – Адәмнең, Адәм исә Аллаһының углы иде.</verse>
			</chapter>
			<chapter number="4">
				<verse number="1">Изге Рух белән сугарылган Гайсә Үрдүн елгасы буеннан кайткач, Рух Аны чүлгә алып китте.</verse>
				<verse number="2">Гайсә шунда кырык көн дәвамында иблис тарафыннан сыналды. Бу көннәрдә Ул берни ашамады һәм ахырда бик нык ачыкты.</verse>
				<verse number="3">Иблис Аңа: – Әгәр син Аллаһы Углы икәнсең, бу ташка боер – икмәккә әйләнсен! – диде.</verse>
				<verse number="4">Гайсә аңа болай дип җавап бирде: – Язмада «кеше икмәк белән генә яшәмәс» дип әйтелгән.</verse>
				<verse number="5">Шуннан соң иблис Гайсәне югарыга алып менде һәм мизгел эчендә дөньяның барлык патшалыкларын күрсәтеп:</verse>
				<verse number="6">– Шушы патшалыклар өстеннән хакимлекне һәм аларның данын сиңа тапшырам, – диде, – чөнки аларның барысы миңа бирелгән, һәм мин аларны кемгә теләсәм, шуңа бирә алам.</verse>
				<verse number="7">Шулай итеп, миңа табынсаң, болар барысы Синеке булыр.</verse>
				<verse number="8">Моңа каршы Гайсә болай дип җавап кайтарды: – Язмада: «Раббы Аллаңа табын, Аңа гына хезмәт ит», – дип әйтелгән.</verse>
				<verse number="9">Шуннан соң иблис Аны Иерусалимгә алып килде дә Аллаһы йортының иң биек урынына китереп бастырды һәм: – Әгәр Син Аллаһы Углы булсаң, шушы урыннан түбән ташлан!</verse>
				<verse number="10">Язмада: «Аллаһы Үзенең фәрештәләренә Сине кайгыртырга әмер бирер.</verse>
				<verse number="11">Алар Сине кулларына күтәреп алырлар, аякларың ташка абынмас», – дип әйтелгән бит, – диде.</verse>
				<verse number="12">Гайсә аңа җавап итеп: – Язмада: «Раббы Аллаңны сынама», – дип әйтелгән, – диде.</verse>
				<verse number="13">Гайсәне төрлечә сынап караганнан соң, икенче бер уңайлы вакытка кадәр иблис Аның яныннан китте.</verse>
				<verse number="14">Изге Рухның кодрәте белән сугарылган Гайсә Гәлиләягә кайтты. Аның турындагы хәбәр бөтен тирә-якка таралды.</verse>
				<verse number="15">Ул гыйбадәтханәләрдә халыкны өйрәтте, һәм барысы Аны данлады.</verse>
				<verse number="16">Гайсә Үзе үскән шәһәргә – Насарага килде һәм, гадәттәгечә, шимбә көнне гыйбадәтханәгә керде. Язманы укырга дип урыныннан торгач,</verse>
				<verse number="17">Аңа Ишагыйя пәйгамбәрнең кулъязма төргәген бирделәр. Гайсә, аны ачып, мондый сүзләр язылган урынны тапты:</verse>
				<verse number="18">«Раббының Рухы Минем өстә, чөнки Ул Мине, майлап, махсус эшкә сайлады. Ул Мине фәкыйрьләргә Яхшы хәбәрне җиткерер, әсирләргә – котылу, сукырларга – күзләре ачылу турында игълан итәр, җәберләнгәннәрне – иреккә чыгарыр, Раббының шәфкать күрсәтү елын белдерер өчен җибәрде».</verse>
				<verse number="19"></verse>
				<verse number="20">Гайсә төргәкне җыеп хезмәтчегә кайтарып бирде дә урынына утырды. Гыйбадәтханәдәгеләрнең күзләре Аңа текәлгән иде.</verse>
				<verse number="21">Ул аларга: – Бүген сез Язмадагы сүзләрне тыңлаган чакта, алар тормышка ашты, – диде.</verse>
				<verse number="22">Барысы да Гайсәне мактадылар һәм Аның гаҗәеп сүзләренә таң калып: – Йосыф углы түгелме соң бу? – диештеләр.</verse>
				<verse number="23">Гайсә аларга: – Әлбәттә, сез Миңа «табиб, башта үзеңне дәвала» дигән мәкальне әйтерсез, «Кәпәрнаумда кылган эшләреңне ишеттек; монда, Үз шәһәреңдә дә шуларны кабатла» диярсез.</verse>
				<verse number="24">Хак сүз әйтәм сезгә: бер пәйгамбәрне дә үз илендә теләп кабул итмиләр, – диде. –</verse>
				<verse number="25">Бу чынлап та шулай: Ильяс пәйгамбәр заманында, өч ел ярымга күкләр ябылып, яңгыр яумады, һәм бөтен Исраил илендә зур ачлык булды. Исраилдә тол хатыннар күбәйде,</verse>
				<verse number="26">ләкин Ильяс аларның берсе янына да түгел, ә бәлки Сидун җирендәге Сарепат шәһәрендә яшәүче бер тол хатын янына җибәрелде.</verse>
				<verse number="27">Шулай ук Элиша пәйгамбәр заманында да Исраилдә махаулылар күп иде, әмма сүрияле Нагаманнан башка бер генә махаулы да савыкмады.</verse>
				<verse number="28">Бу сүзләрне ишеткәч, гыйбадәтханәдәге халыкның бик нык ачуы чыкты.</verse>
				<verse number="29">Алар урыннарыннан сикереп тордылар да Гайсәне ирексезләп шәһәрдән алып чыктылар һәм, кыядан төртеп төшерергә уйлап, шәһәр салынган тауның читенә китереп бастырдылар.</verse>
				<verse number="30">Әмма Гайсә халык төркемен ерып узды да китеп барды.</verse>
				<verse number="31">Шуннан Гайсә Гәлиләя җирендәге Кәпәрнаум шәһәренә килде һәм шимбә көнне халыкны өйрәтә башлады.</verse>
				<verse number="32">Аның тәгълиматына барысы да хәйран калды, чөнки Ул хакимлеккә ия булган кеше кебек өйрәтте.</verse>
				<verse number="33">Гыйбадәтханәдә җен кагылган бер адәм бар иде. Әнә шул адәм кинәт кенә:</verse>
				<verse number="34">– Ә-ә, насаралы Гайсә! Сиңа бездән нәрсә кирәк?! Син безне һәлак итәр өчен килдеңме? Мин Синең Кем икәнеңне беләм! Син – Аллаһының Изгесе! – дип бар көченә кычкырып җибәрде.</verse>
				<verse number="35">Әмма Гайсә адәм эчендәге җенгә: – Шым бул! Чык аңардан! – дип боерды. Җен, бар халык алдында теге кешене егып ташлап, аңа һичбер зыян китермичә чыгып китте.</verse>
				<verse number="36">Барысы да, котлары алынып, бер-берсенә: – Нәрсә бу? Явыз рухларга Ул көч вә кодрәт белән боерык бирә, һәм тегеләр чыгып китәләр, – диеште.</verse>
				<verse number="37">Гайсә хакында хәбәр бөтен тирә-якка таралды.</verse>
				<verse number="38">Гайсә, гыйбадәтханәдән чыгып, Шимун өенә китте. Шимунның кайнанасы бик нык кызышып-авырып ята иде. Гайсәнең аңа ярдәм итүен үтенделәр.</verse>
				<verse number="39">Ул, хатынга таба иелеп, чиргә боерды, һәм хатынның кызышуы шундук бетте. Шимунның кайнанасы урыныннан торда да кунакларга табын әзерли башлады.</verse>
				<verse number="40">Кояш баеган вакытта бөтенесе дә төрле чирләрдән газапланучы якыннарын Гайсә янына алып килде – һәрберсенә кулы белән орынып, Ул аларны савыктырды.</verse>
				<verse number="41">Байтак кешедән «Син – Аллаһы Углы» дип кычкыра-кычкыра җеннәр дә чыкты. Әмма Гайсә бу турыда сөйләүдән җеннәрне тыйды, чөнки алар Аның Мәсих икәнен белә иде.</verse>
				<verse number="42">Көн тууга Гайсә, өйдән чыгып, аулак урынга китте. Халык Аны эзләргә тотынды, тапкач исә үз янында тоткарлап калырга тырышты.</verse>
				<verse number="43">Ләкин Ул аларга: – Мин башка шәһәрләрдә дә Аллаһы Патшалыгы турындагы Яхшы хәбәрне таратырга тиешмен, чөнки Мин шуның өчен җибәрелдем, – диде.</verse>
				<verse number="44">Шулай итеп, Ул Яһүдия җирендәге гыйбадәтханәләрдә Яхшы хәбәрне таратуын дәвам итте.</verse>
			</chapter>
			<chapter number="5">
				<verse number="1">Беркөнне Геннисарет күле буена җыелган халык, Аллаһы сүзен тыңларга теләп, Гайсәне төрле яклап кысрыклый башлады.</verse>
				<verse number="2">Шунда Ул яр буендагы ике көймәне күрде. Балыкчылар, әлеге көймәләрдән чыгып, ятьмәләрен юа иде.</verse>
				<verse number="3">Гайсә көймәләрнең берсенә – Шимунныкына керде дә ярдан бераз арырак китәргә сорады һәм көймәдә утырган килеш халыкны өйрәтә башлады.</verse>
				<verse number="4">Сүзен тәмамлагач Ул: – Шимун, ятьмәләрегезне тирәнрәк урынга китеп салыгыз, – диде.</verse>
				<verse number="5">Шимун Аңа: – Остаз! Без төн буе тырыштык, ләкин һичнәрсә тота алмадык. Әмма Син кушкач, ятьмәне салам, – дип җавап бирде.</verse>
				<verse number="6">Ятьмә салгач, бик күп балык электе, хәтта ятьмәләре ертыла башлады.</verse>
				<verse number="7">Шуннан балыкчылар, икенче көймәдәге иптәшләренә кул болгап, аларны ярдәмгә чакырдылар. Тегеләр килгәч, бергәләп ике көймәне дә шыгрым тутырдылар – көймәләре аздан гына батмый калды.</verse>
				<verse number="8">Шимун-Петер, шушы хәлне күреп, Гайсә алдында тезләренә егылды да: – Хакимем, якын килмә миңа, мин гөнаһлы кешемен! – диде.</verse>
				<verse number="9">Шимун һәм аның белән булган кешеләр – шул исәптән Зебедей угыллары Ягъкуб белән Яхъя да – тотылган балыкның күплегеннән куркып калдылар. Гайсә Шимунга: – Курыкма, бүгеннән башлап син инде балык түгел, кеше аулый башларсың, – диде.</verse>
				<verse number="10"></verse>
				<verse number="11">Көймәләрен ярга тартып чыгаргач, балыкчылар бөтен нәрсәләрен калдырып Гайсәгә ияреп киттеләр.</verse>
				<verse number="12">Гайсә тукталган шәһәрләрнең берсендә тәнен махау зәхмәте баскан бер кеше килде дә, Гайсәне күреп, йөзтүбән капланды һәм: – Әфәндем! Теләсәң, мине савыктыра алыр идең, – дип ялварды.</verse>
				<verse number="13">Гайсә кулын сузып аңа орынды һәм: – Әйе, телим. Савык! – диде. Теге кеше шундук махау зәхмәтеннән котылды.</verse>
				<verse number="14">Гайсә аңа бу турыда беркемгә сөйләмәскә кушты, аннары: – Руханига барып күрен һәм терелүеңнең билгесе итеп, Муса канунында таләп ителгәнчә, корбан китер, – дип өстәде.</verse>
				<verse number="15">Әмма Гайсә турындагы хәбәр таралганнан-тарала барды. Аны тыңлар һәм чир-хасталардан дәва алыр өчен янына берөзлексез кешеләр агылды.</verse>
				<verse number="16">Гайсә Үзе исә еш кына аулак урыннарга китә һәм шунда дога кыла иде.</verse>
				<verse number="17">Беркөн шулай Гайсә халыкны өйрәткән вакытта тыңлаучылар арасында Гәлиләянең һәм Яһүдиянең барлык авылларыннан, Иерусалимнән килгән фарисейлар һәм Канун белгечләре дә утыра иде. Гайсәгә Раббыдан авыруларны савыктыру кодрәте бирелгән иде.</verse>
				<verse number="18">Шунда берничә ир-ат паралич суккан бер кешене ятагы белән күтәреп алып килде дә Гайсә каршына илтеп салыр өчен өйгә кермәкче булды.</verse>
				<verse number="19">Әмма халык арасыннан үтә алмаганга, алар өй түбәсенә менеп чирәпне сүттеләр дә авыруны ятагы белән бергә Гайсә алдына төшерделәр.</verse>
				<verse number="20">Гайсә, аларның ышануларын күреп, авыру адәмгә: – Дустым, синең гөнаһларың кичерелде, – диде.</verse>
				<verse number="21">Канун белгечләре һәм фарисейлар үзара: – Көфер сүз сөйләүче бу Кеше кем соң? Гөнаһларны Аллаһыдан башка кем кичерә алсын?! – диештеләр.</verse>
				<verse number="22">Гайсә аларның уйларын белеп: – Ни өчен күңелегездә шундый уйлар йөртәсез?</verse>
				<verse number="23">Нәрсә дип әйтү җиңелрәк: «гөнаһларың кичерелде» дипме, әллә «тор да йөреп кит» дипме?</verse>
				<verse number="24">Адәм Углының җир йөзендә гөнаһларны кичерергә кодрәте барлыгын белеп торыгыз, – дип әйтте, аннары паралич суккан кешегә мөрәҗәгать итеп, – сиңа әйтәм, урыныңнан тор да ятагыңны алып өеңә кайт! – диде.</verse>
				<verse number="25">Теге шундук барысының күз алдында торды да, ятагын алып, Аллаһыны данлый-данлый өенә кайтып китте.</verse>
				<verse number="26">Бөтенесе дә таң калып Аллаһыны данлады. – Без бүген искитәрлек нәрсәләр күрдек, – диде алар шомланып.</verse>
				<verse number="27">Шуннан Гайсә ул йорттан чыгып китте. Салым җыя торган урынга җиткәч, шунда утырган Леви исемле салым җыючыны күрде. – Миңа ияр! – диде Ул аңа.</verse>
				<verse number="28">Леви торды да, бөтен эшен калдырып, Гайсә артыннан китте;</verse>
				<verse number="29">аннары үзенең өендә Гайсә хөрмәтенә зур мәҗлес җыйды. Кунаклар арасында салым җыючылар да, башка кешеләр дә күп иде.</verse>
				<verse number="30">Фарисейлар һәм Канун белгечләре, ачуланып, Гайсәнең шәкертләренә: – Ни өчен сез салым җыючылар һәм гөнаһлылар белән бергә ашап-эчеп утырасыз? – диде.</verse>
				<verse number="31">Гайсә аларга: – Табиб сәламәт кешеләргә түгел, бәлки авыруларга кирәк.</verse>
				<verse number="32">Мин тәкъва кешеләрне түгел, гөнаһлыларны тәүбәгә чакырырга килдем, – дип җавап бирде.</verse>
				<verse number="33">Шуннан алар Гайсәгә: – Яхъяның да, фарисейларның да шәкертләре еш кына ураза тота һәм дога кыла, ә Синекеләр ашый һәм эчә, – диделәр.</verse>
				<verse number="34">Гайсә аларга: – Кияү яннарында булганда, туйдагы кунакларны ураза тотарга мәҗбүр итеп буламы?</verse>
				<verse number="35">Әмма килер бер көн, кияүне алар яныннан алып китәрләр, әнә шул чакта уразалы булырлар, – диде.</verse>
				<verse number="36">Ул аларга кинаяле бер хикәя сөйләде: – Берәү дә яңа киемнән ямаулык кисеп алып иске киемне ямамас, югыйсә яңасы да бозылыр, иске киемгә яңа тукымадан салынган ямаулык та килешмәс.</verse>
				<verse number="37">Берәү дә яңа шәрабны иске турсыкка салмас, югыйсә яңа шәраб турсыкны тишәр – шәраб та агып бетәр, турсык та әрәм булыр.</verse>
				<verse number="38">Яңа шәрабны яңа турсыкка салалар.</verse>
				<verse number="39">Беркем дә иске шәрабны эчкәннән соң яңасын эчәргә теләмәс, искесе яхшырак шул, дияр.</verse>
			</chapter>
			<chapter number="6">
				<verse number="1">Шимбә көннәрнең берсендә Гайсә Үзенең шәкертләре белән иген кыры буйлап барган чакта, шәкертләре башак өзде һәм, учларында уып, бодай бөртеге ашый башлады.</verse>
				<verse number="2">Фарисейларның кайберләре шунда аларга: – Ни өчен сез шимбә көнне эшләргә ярамаганны эшлисез? – диде.</verse>
				<verse number="3">Гайсә аларга: – Давыт һәм аның юлдашлары ачыккач, Давытның нәрсә эшләве турында укыганыгыз булмадымыни?</verse>
				<verse number="4">Ул, Изге йортка кереп, Аллаһыга багышланган һәм руханилардан башка һичкемгә ашарга рөхсәт ителмәгән изге икмәкләрне алып ашаган, юлдашларына да биргән, – дип җавап кайтарды</verse>
				<verse number="5">һәм сүзен тәмамлап, – Адәм Углы – шимбә көннең Хуҗасыдыр, – диде.</verse>
				<verse number="6">Икенче бер шимбәдә Гайсә гыйбадәтханәгә килеп халыкны өйрәтте. Анда уң кулы корышкан бер кеше бар иде.</verse>
				<verse number="7">Канун белгечләре һәм фарисейлар исә, гаепләү өчен сәбәп эзләп, шимбә көнне авыруларны савыктырмасмы икән дип, Гайсәне күзәтеп торды.</verse>
				<verse number="8">Ә Гайсә, аларның уйларын белеп, кулы корышкан кешегә: – Тор да уртага чыгып бас, – диде. Теге кеше уртага чыгып басты.</verse>
				<verse number="9">– Мин сезгә шундый сорау бирәм, – диде Гайсә Канун белгечләренә һәм фарисейларга. – Шимбә көнне нәрсә рөхсәт ителә: яхшылык кылыргамы әллә яманлык кылыргамы, кеше гомерен саклап калыргамы әллә һәлак итәргәме?</verse>
				<verse number="10">Гайсә, һәммәсен күздән кичереп, авыру кешегә: – Кулыңны суз! – диде. Теге адәм Ул кушканны үтәде, һәм аның кулы шундук савыкты.</verse>
				<verse number="11">Фарисейларның һәм Канун белгечләренең бик нык ачуы чыкты, һәм алар, Гайсәгә каршы нәрсә эшләргә икән дип, киңәшергә тотындылар.</verse>
				<verse number="12">Шул көннәрдә Гайсә дога кылу өчен тауга күтәрелде һәм төнозын Аллаһыга дога кылды.</verse>
				<verse number="13">Иртәгесен шәкертләрен Үз янына чакырды да, алар арасыннан уникесен сайлап алып, рәсүлләр дип атады.</verse>
				<verse number="14">Ул «Петер» дип исем кушкан Шимунны һәм аның бертуган кардәше Әндрине, Ягъкубны, Яхъяны, Филипне, Бартулумайны,</verse>
				<verse number="15">Маттайны, Томасны, Һалфай углы Ягъкубны, Көрәшче кушаматлы Шимунны,</verse>
				<verse number="16">Ягъкуб углы Яһүдәне һәм соңыннан Гайсәгә хыянәт итәчәк Яһүдә Искариотны сайлап алды.</verse>
				<verse number="17">Гайсә рәсүлләр белән бергә тау итәгендәге тигез җиргә төште. Анда Гайсәнең күп санлы шәкертләре, бөтен Яһүдиядән, Иерусалимнән, Сур һәм Сидун шәһәрләре урнашкан диңгез буе төбәкләреннән</verse>
				<verse number="18">Аны тыңлар өчен, авыруларыннан арыныр өчен байтак халык җыелган иде. Явыз рухлардан газап чигүчеләр дә сихәтләнеп китә иде.</verse>
				<verse number="19">Һәммәсе Гайсәгә орынырга омтылды, чөнки Аңардан бөркелгән кодрәт барысын да савыктыра иде.</verse>
				<verse number="20">Шәкертләренә карап Гайсә сөйли башлады: – Әй фәкыйрьләр, сез бәхетле, чөнки Аллаһы Патшалыгы – сезнеке.</verse>
				<verse number="21">Әлегә ач булганнар, сез бәхетле, чөнки тук булачаксыз. Әлегә күз яше коючылар, сез бәхетле, чөнки куанып көләчәксез.</verse>
				<verse number="22">Адәм Углы аркасында кешеләр сезгә нәфрәт белән караса, үз араларыннан куып җибәрсә, хурласа, исемегезгә тап төшерсә – сез бәхетле.</verse>
				<verse number="23">Шул көнне куаныгыз һәм шатлыктан сикерегез, чөнки күктә әҗерегез зур. Бу кешеләрнең ата-бабалары да пәйгамбәрләр белән шулай ук эшләгәннәр.</verse>
				<verse number="24">Ә сезгә, байлар, – кайгы, чөнки җитәрлек юандыгыз.</verse>
				<verse number="25">Әлегә тук булганнар, сезгә – кайгы, чөнки ачка интегерсез. Әлегә авыз ерып көлүчеләр, сезгә – кайгы, чөнки хәсрәт чигәрсез һәм еларсыз.</verse>
				<verse number="26">Бар кеше мактый икән, сезгә – кайгы, чөнки аларның аталары да ялган пәйгамбәрләрне шулай ук мактаганнар.</verse>
				<verse number="27">Ә сезгә, Мине тыңлаучыларга, болай дип әйтәм: дошманнарыгызны яратыгыз, сезгә нәфрәт белән караучыларга яхшылык эшләгез,</verse>
				<verse number="28">сезне каргаучыларны фатихалагыз һәм үзегезне рәнҗетүчеләр өчен дога кылыгыз.</verse>
				<verse number="29">Бер яңагыңа суккан кешегә икенче яңагыңны да куй, өске киемеңне тартып алучыга күлмәгеңне дә алырга комачаулама.</verse>
				<verse number="30">Сораган һәр кешегә бир, һәм синекен алган кешедән кире сорама.</verse>
				<verse number="31">Кешеләрнең сезгә нәрсә эшләвен теләсәгез, үзегез дә аларга шуны эшләгез.</verse>
				<verse number="32">Үзегезне яратучыларны гына яратсагыз, нәрсә өчен сезгә рәхмәт әйтергә? Гөнаһлылар да үзләрен яраткан кешене генә ярата бит.</verse>
				<verse number="33">Үзегезгә яхшылык кылучыларга гына яхшылык эшләсәгез, нәрсә өчен сезгә рәхмәт әйтергә? Гөнаһлылар да шулай эшли бит.</verse>
				<verse number="34">Бурычка биргәндә, кире алырмын, дип уйласагыз, нәрсә өчен сезгә рәхмәт әйтергә? Гөнаһлылар да үзе ише гөнаһлыларга бурычка биргәндә, кире кайтарып алырмын, дип ниятләнә бит.</verse>
				<verse number="35">Ә сез, киресенчә, дошманнарыгызны яратыгыз, аларга яхшылык эшләгез, кире алырга өмет итмичә бурычка бирегез. Шулай эшләсәгез, әҗерегез зур булыр, һәм сез Аллаһы Тәгаләнең балалары булырсыз, чөнки Ул яхшылыкның кадерен белмәүчеләргә һәм явызларга да миһербанлы бит.</verse>
				<verse number="36">Күктәге Атагыз шәфкатьле булган кебек, сез дә шәфкатьле булыгыз.</verse>
				<verse number="37">Башкаларны хөкем итмәгез, шул чагында сезне дә хөкем итмәсләр. Беркемне гаепләмәгез, шул чагында үзегезне дә гаепләмәсләр. Кичерегез, һәм сезне дә кичерерләр.</verse>
				<verse number="38">Бирегез, һәм сезгә дә бирерләр: үлчәү савытын селкеп, тыгызлап тутырып, чүмәләмә өеп чабуыгызга салырлар. Нинди үлчәм белән үлчәп бирсәгез, үзегезгә дә шундый ук үлчәм белән кайтарырлар.</verse>
				<verse number="39">Аннары Гайсә Үзен тыңлаучыларга гыйбрәтле бер сүз сөйләде: – Сукыр сукырны җитәкләп бара алырмы? Икесе дә чокырга егылып төшмәсме?</verse>
				<verse number="40">Шәкерт үзенең остазыннан өстен була алмый, әмма өйрәнеп җиткәннән соң һәркем остазы кебек була.</verse>
				<verse number="41">Нигә син туганың күзендәге чүп бөртеген күрәсең, ә үз күзеңдәге бүрәнәне сизмисең?</verse>
				<verse number="42">Үз күзеңдә бүрәнә була торып, ничек син туганыңа: «Кая, туганым, күзеңдәге чүпне алыйм әле», – дип әйтә аласың? Икейөзле бәндә! Элек үз күзеңдәге бүрәнәне чыгар, шул чакта туганың күзендәге чүпне ничек алырга икәнен ачыграк күрерсең.</verse>
				<verse number="43">Яхшы агач начар җимеш бирә алмаган кебек, начар агач та яхшы җимеш бирә алмый.</verse>
				<verse number="44">Һәр агачны җимешенә карап таныйлар! Күгән куагыннан – инҗир, ә чәнечкеле агачтан йөзем җыймыйлар.</verse>
				<verse number="45">Яхшы кеше үз күңелендәге яхшылык сандыгыннан яхшылык чыгара, ә явыз кеше үз күңелендәге явызлык сандыгыннан явызлык чыгара. Чөнки кеше күңеленнән нәрсә ташыса, аның телендә дә шул була.</verse>
				<verse number="46">Ни өчен сез Миңа «Хакимем! Хакимем!» дисез, ә үзегез Мин әйткәннәрне үтәмисез?</verse>
				<verse number="47">Яныма килеп, сүзләремә колак салган һәм аларны үтәгән кешене кемгә тиңләп була?</verse>
				<verse number="48">Җирне тирән итеп казып, йортын таш нигез өстенә төзегән кешегә охшаган ул: ташкын вакытында ярларыннан чыккан сулар йортка килеп бәрелсә дә, аны селкетә алмаган, чөнки ул нык итеп төзелгән.</verse>
				<verse number="49">Ә инде ишетеп тә сүзләремне үтәмәүче исә нигез салмыйча гына җир өстенә йорт төзегән кешегә охшаган: ташкын сулар йортка килеп бәрелгән, һәм ул шундук җимерелеп төшкән – аңардан хәрабә генә калган.</verse>
			</chapter>
			<chapter number="7">
				<verse number="1">Халыкка җиткерәсе сүзләрен тәмамлаганнан соң, Гайсә Кәпәрнаумга килде.</verse>
				<verse number="2">Римлы бер йөзбашының якын күргән хезмәтчесе, авырып китеп, үлем хәлендә ята икән.</verse>
				<verse number="3">Гайсә турында ишеткәч йөзбашы «килеп хезмәтчемне коткарсын иде» дигән үтенеч белән яһүдиләрнең өлкәннәрен Гайсә янына җибәрде.</verse>
				<verse number="4">Гайсә янына килгәч алар: – Ул йөзбашы Синең ярдәмеңә лаек, чөнки безнең халыкны ярата. Гыйбадәтханәне дә безгә ул салдырды, – дип гозерләп сорадылар.</verse>
				<verse number="5"></verse>
				<verse number="6">Шуннан Гайсә халык өлкәннәре белән китте. Алар йөзбашының өенә килеп җитәрәк, йөзбашы, Гайсә янына үзенең дусларын җибәреп: – Мәшәкатьләнмә, Әфәндем! Сине үз йортымда кабул итәргә лаек түгел мин, – дип әйтергә куша. –</verse>
				<verse number="7">Шуңа күрә Синең каршыңа барырга да үземне лаеклы дип санамадым. Син әйт кенә, һәм хезмәтчем савыгачак.</verse>
				<verse number="8">Мин үзем дә буйсынудагы кешемен, үземнең дә кул астымда гаскәриләр бар. Аларның берәрсенә «кит» дисәм – китә, икенчесенә «бире кил» дисәм – килә; хезмәтчемә «шуны эшлә» дисәм – эшли.</verse>
				<verse number="9">Бу сүзләрне ишетеп, Гайсә хәйран калды һәм артыннан ияреп килүче халыкка борылып: – Сезгә әйтәм: хәтта Исраилдә дә бу кадәр ышанган кешене күрмәгән идем, – диде.</verse>
				<verse number="10">Йөзбашы җибәргән кешеләр, кире әйләнеп кайтканнан соң, авыру хезмәтченең савыккан булуын күрделәр.</verse>
				<verse number="11">Озак та үтмәстән Гайсә Наин дип аталган шәһәргә китте. Аның артыннан шәкертләре һәм бик күп халык ияреп барды.</verse>
				<verse number="12">Гайсә шәһәр капкасына якынлашып килгәндә, шәһәрдән мәет күтәреп чыгып баралар иде – бер тол хатынның бердәнбер углы үлгән икән. Хатын белән бергә байтак кеше чыгып килә иде.</verse>
				<verse number="13">Хаким Гайсә, хатынны күреп, бик кызганды. – Елама, – диде Ул аңа.</verse>
				<verse number="14">Аннары, якынрак килеп, кулы белән табутка орынды. Мәетне күтәреп баручылар туктадылар, һәм Гайсә: – Егет, сиңа әйтәм, тор! – диде.</verse>
				<verse number="15">Үлгән егет торып утырды да сөйләшә башлады. Шулай итеп, Гайсә аны анасына кайтарды.</verse>
				<verse number="16">Барысы да курка калдылар һәм: – Арабызда бөек Пәйгамбәр барлыкка килде. Аллаһы Үз халкына ярдәмен җибәрде, – дип Аллаһыны данладылар.</verse>
				<verse number="17">Гайсә турындагы хәбәр бөтен Яһүдиягә һәм әйләнә-тирәгә таралды.</verse>
				<verse number="18">Чумдыручы Яхъяның шәкертләре бу хәлләрнең барысы хакында остазларына сөйләде. Шуннан Яхъя үзенең ике шәкертен чакыртып алды да «килергә тиеш булган Зат Синме, әллә бүтән берәүне көтәргәме?» дип сорар өчен аларны Хаким Гайсә янына җибәрде.</verse>
				<verse number="19"></verse>
				<verse number="20">Гайсә янына килгәч алар: – Чумдыручы Яхъя Синнән «килергә тиеш булган Зат Синме, әллә бүтән берәүне көтәргәме?» дип сорарга кушты, – диделәр.</verse>
				<verse number="21">Бу вакытта инде Гайсә күпләрне сырхаулардан, көчле авырулардан савыктырган, явыз рухлардан арындырган һәм күп сукырларны күзле иткән иде.</verse>
				<verse number="22">Яхъяның хәбәрчеләренә җавап итеп Гайсә: – Барыгыз, күргән-ишеткәннәрегезне Яхъяга кайтып сөйләгез: сукырлар янә күрә, аксаклар йөри, махаулылар тазарына, чукраклар ишетә, үлгәннәр терелә, фәкыйрьләргә Яхшы хәбәр игълан ителә.</verse>
				<verse number="23">Минем хакта күңелендә шик йөртмәүче бәхетле, – диде.</verse>
				<verse number="24">Яхъяның хәбәрчеләре киткәннән соң, Гайсә халыкка Яхъя хакында сөйләргә тотынды: – Сез чүлгә нәрсә карарга бардыгыз? Җилдә тирбәлгән камышнымы?</verse>
				<verse number="25">Нәрсә карарга бардыгыз инде сез? Купшы киемле кешенеме? Ә бит купшы кием киючеләр һәм зиннәттә яшәүчеләр – патша сарайларында.</verse>
				<verse number="26">Алайса, кемне күрергә дип бардыгыз? Пәйгамбәрнеме? Әйе, шулай. Ә Мин сезгә, ул – пәйгамбәрдән дә бөегрәк, дип әйтәм!</verse>
				<verse number="27">Язмада: «Менә, Синең алдыңнан Мин хәбәрчемне җибәрәм, ул Синең барыр юлыңны әзерли торыр», – дип әйтелгән сүзләр аның турында.</verse>
				<verse number="28">Мин сезгә шуны әйтәм: хатын-кыз тудырган адәм балалары арасында Яхъядан бөегрәк һичкем юк. Әмма Аллаһы Патшалыгында иң кечкенә дигәне дә аңардан бөегрәк, – диде Гайсә.</verse>
				<verse number="29">Бу сүзләрне ишеткән бар халык, хәтта салым җыючылар да Аллаһы юлын хак дип таныдылар, чөнки алар Яхъя янына барып суга чуму йоласын үтәгән иделәр.</verse>
				<verse number="30">Ләкин фарисейлар һәм Канун белгечләре, Аллаһы ихтыярына каршы килеп, Яхъяның суга чумдыруыннан баш тарттылар.</verse>
				<verse number="31">– Бүгенге буынны кемгә тиңләп була, кемгә охшаган алар? – дип сүзен дәвам итте Гайсә. –</verse>
				<verse number="32">«Без сезгә күңелле көйләр уйнадык, ә сез биемәдегез. Без моңсу җырлар җырладык, ә сез еламадыгыз», – дип базар мәйданында бер-берсенә кычкырып утыручы балаларны хәтерләтә алар.</verse>
				<verse number="33">Менә Чумдыручы Яхъя килде; ул икмәк тә ашамый, шәраб та эчми. Ә сез «аңа җен кагылган» дисез.</verse>
				<verse number="34">Адәм Углы килде. Ул әнә ашый да, эчә дә, ә сез «күрегезче, менә бирән, эчкече, салым җыючыларның һәм гөнаһ ияләренең дусты» дисез.</verse>
				<verse number="35">Ә менә Аллаһының барлык балалары Аның зирәклеген хак дип таныдылар.</verse>
				<verse number="36">Фарисейларның берсе Гайсәне ашка чакырды. Гайсә, фарисейның өенә кереп, табын янына утырды.</verse>
				<verse number="37">Әлеге шәһәрдә яшәүче гөнаһлы бер хатын Гайсәнең фарисей өендә ашап утыруын белде дә хуш исле май салынган алебастр савыт тотып шунда килде.</verse>
				<verse number="38">Ул елый-елый Гайсә артында басып торды, күз яшьләре Аның аякларын чылатты. Хатын, Гайсәнең аякларына тамган күз яшьләрен үзенең чәчләре белән сөртеп, Аның аякларын үбә-үбә хуш исле май белән майлады.</verse>
				<verse number="39">Гайсәне ашка чакырган фарисей моны күреп: «Әгәр Ул пәйгамбәр булса, Үзенә орынган хатынның кем икәнен белер иде. Гөнаһлы хатын бит бу», – дип уйлады.</verse>
				<verse number="40">Гайсә аңа: – Шимун! Мин сиңа бер сүз әйтергә телим, – диде. – Әйт, Остаз, – диде фарисей.</verse>
				<verse number="41">– Бер адәм ике кешегә бурычка акча биреп торган ди: берсенә – биш йөз динар, икенчесенә – илле динар.</verse>
				<verse number="42">Ләкин алар бурычларын түли алмаганга, ул икесен дә бәхилләгән. Ничек уйлыйсың, аларның кайсысы аны күбрәк яратыр?</verse>
				<verse number="43">– Бурычы зуррак булганы, дип фараз кылам, – диде Шимун. Гайсә аңа: – Син дөрес уйлыйсың, – диде;</verse>
				<verse number="44">аннары хатынга таба борыла биреп сүзен дәвам итте, – бу хатынны күрәсеңме? Мин өеңә килдем, әмма син аяк юарга су бирмәдең. Ә бу хатын аякларымны күз яшьләре белән чылатты, чәчләре белән сөртте.</verse>
				<verse number="45">Син Мине үпмәдең, ә ул, Мин монда килгәннән бирле, аякларымны үбүдән туктамый.</verse>
				<verse number="46">Син Минем башыма май сөртмәдең, ә ул аякларымны хуш исле май белән майлады.</verse>
				<verse number="47">Шуңа күрә Мин сиңа болай дип әйтәм: аның гөнаһлары күп иде, һәм алар кичерелде, шуның өчен аның Миңа мәхәббәте зур. Ә менә аз гөнаһлары кичерелгән кешенең мәхәббәте дә аз була.</verse>
				<verse number="48">Хатынга исә Гайсә: – Гөнаһларың кичерелде, – диде.</verse>
				<verse number="49">Табын янында утыручылар үзара: – Гөнаһларны кичерергә кем Ул?! – дип гәпләште.</verse>
				<verse number="50">Гайсә шунда хатынга: – Сине ышануың коткарды, имин йөр, – диде.</verse>
			</chapter>
			<chapter number="8">
				<verse number="1">Шуннан Гайсә шәһәр һәм авыллар буйлап Аллаһы Патшалыгы турындагы Яхшы хәбәрне сөйләп йөрде. Унике шәкертеннән гайре</verse>
				<verse number="2">Аның янында бер төркем хатын-кыз да булды. Гайсә аларны явыз рухлардан арындырган һәм авырулардан савыктырган иде. Болар: Гайсә җиде җенне куып чыгарган магдалалы Мәрьям,</verse>
				<verse number="3">Һируд йортында идарә итүче Хузас исемле кешенең хатыны Йохана, шулай ук Сусанна һәм күп кенә башка хатыннар. Әлеге хатын-кызлар Гайсәгә һәм Аның шәкертләренә үз хисапларына ярдәм итә иде.</verse>
				<verse number="4">Гайсә янына төрле шәһәрләрдән шактый күп халык җыелгач, Ул аларга гыйбрәтле бер хикәя сөйләде:</verse>
				<verse number="5">– Менә бер кеше чәчүгә чыккан ди. Чәчкән вакытта орлыкның бер өлеше юл буена төшеп тапталган, һәм аны кошлар чүпләп бетергән.</verse>
				<verse number="6">Икенче бер өлеше ташлы туфракка төшкән һәм, тишелеп чыкса да, дым булмаганга кипкән.</verse>
				<verse number="7">Орлыкның кайберсе күгән куагы арасына төшкән. Куак, үсеп, орлыкны басып киткән.</verse>
				<verse number="8">Уңдырышлы җиргә төшкән башка орлыклар исә үсеп киткән һәм йөз тапкыр артыграк уңыш биргән. Сөйләп бетергәч, Гайсә, тавышын күтәрә төшеп: – Колагы булганнар – ишетсен! – диде.</verse>
				<verse number="9">Гайсәнең шәкертләре Аңардан: – Бу гыйбрәтле хикәянең мәгънәсе нидә? – дип сорады.</verse>
				<verse number="10">Ул аларга: – Сезгә Аллаһы Патшалыгының серләре ачылган, ә башкаларга Мин кинаяләп сөйлим, – диде. – Шулай итеп, алар карыйлар, ләкин күрмиләр, тыңлыйлар, ләкин төшенмиләр.</verse>
				<verse number="11">Гыйбрәтле хикәянең мәгънәсе исә менә мондый: орлык – Аллаһы сүзе ул.</verse>
				<verse number="12">Юл буена төшкән орлыклар – чәчкән сүзне ишетүчеләр, әмма алар ышанып котылмасын өчен, иблис, килеп, алар күңелендәге сүзне алып китә.</verse>
				<verse number="13">Ташлы урынга төшкән орлыклар – сүзне шатланып кабул итүчеләр, әмма тамыры булмаганга, аларның ышануы кыска вакытлы, һәм сыналган чакта алар кире чигенә.</verse>
				<verse number="14">Күгән куаклары арасына төшкән орлыклар исә – сүзне ишетүчеләр, әмма тормыш мәшәкатьләре аркасында, байлык-ләззәт артыннан куып, ишеткән сүзләре басылып кала, һәм сүз уңыш бирми.</verse>
				<verse number="15">Ә уңдырышлы җиргә төшкән орлыклар – сүзне ишетүчеләр һәм саф-ихлас күңелләрендә аны саклаучылар. Андыйлар, түземлек күрсәтеп, уңыш бирә.</verse>
				<verse number="16">Шәмгә ут алгач, беркем дә аны савыт белән капламый, сәке астына да куймый; киресенчә, керүчеләр яктылыкны күрсен өчен, шәмдәлгә утырта.</verse>
				<verse number="17">Чөнки һичбер яшерен нәрсә – фаш ителми, һичбер сер беленми, ачылмый калмас.</verse>
				<verse number="18">Шул сәбәпле, ничек тыңлавыгызга игътибар итегез. Кемдә бар – шуңа күбрәк бирелер, ә кемдә юк икән, «миндә бар» дип уйлаганы да тартып алыныр.</verse>
				<verse number="19">Гайсә янына анасы белән энеләре килделәр һәм халык күп булганлыктан янына керә алмадылар.</verse>
				<verse number="20">– Анаң белән энеләрең тышта көтеп тора. Алар Сине күрергә тели, – дип Гайсәгә кереп әйткәч,</verse>
				<verse number="21">Ул: – Минем анам һәм туганнарым – Аллаһы сүзен тыңлаучылар һәм аны үтәүчеләр, – дип җавап бирде.</verse>
				<verse number="22">Шулай беркөнне Гайсә белән шәкертләре көймәгә утырдылар. – Күлнең аръягына чыгыйк, – диде Ул, һәм алар кузгалып киттеләр.</verse>
				<verse number="23">Көймәдә барганда, Гайсә йокыга талды. Ул арада күлдә көчле давыл күтәрелеп, көймәгә су тула башлады – аларның хәле куркыныч иде.</verse>
				<verse number="24">Шәкертләре, янына килеп, Гайсәне уяттылар. – Остаз! Остаз! Батабыз! – дип кычкырды алар. Гайсә, торып, җилне дә, котырынган дулкыннарны да тыйды, һәм алар тынып калдылар, әйләнә-тирәдә тынлык урнашты.</verse>
				<verse number="25">– Ышануыгыз кайда сезнең? – дип сорады Гайсә шәкертләреннән. Котлары алынган шәкертләр, гаҗәпләнеп, бер-берсенә: – Кем соң Ул? Җилгә дә, дулкыннарга да әмер бирә, һәм алар Аңа буйсына, – диештеләр.</verse>
				<verse number="26">Көймәдәгеләр Гәлиләя өлкәсе каршында, аргы ярда урнашкан Герәсә җиренә килеп җиттеләр.</verse>
				<verse number="27">Гайсә ярга чыккач, Аңа шундагы каланың җен кагылган бер кешесе килеп очрады. Ул инде күптәннән өстенә киенми, өендә түгел, ә кабер-мәгарәләрдә яши иде.</verse>
				<verse number="28">Гайсәне күрүгә, ул акыра-акыра Аның алдына килеп егылды һәм: – Аллаһы Тәгалә Углы Гайсә! Сиңа миннән ни кирәк? Үтенеп сорыйм: газаплама мине, – дип кычкырды,</verse>
				<verse number="29">чөнки Гайсә явыз рухка ул кешедән чыгарга боерган иде. (Явыз рух әлеге адәмне инде күптәннән газаплаган; аны богаулап, чылбырлар белән бәйләп сакласалар да, ул кеше богауларны өзә, һәм җен аны чүлләргә куып алып китә торган булган.)</verse>
				<verse number="30">Гайсә аңардан: – Исемең ничек синең? – дип сорады. – Гаскәр, – диде ул, чөнки аның эченә бихисап күп җеннәр оялаган иде.</verse>
				<verse number="31">Җеннәр Гайсәдән үзләрен төпсез упкынга җибәрмәвен үтенделәр.</verse>
				<verse number="32">Шул тирәдә, тау битендә, шактый зур дуңгыз көтүе утлап йөри иде. Җеннәр Гайсәдән шул дуңгызлар эченә керергә рөхсәт сорадылар. Ул рөхсәт итте.</verse>
				<verse number="33">Җеннәр, теге адәмнән чыгып, дуңгызлар эченә керделәр, һәм дуңгыз көтүе шунда текә ярдан күлгә ташланды да батып үлде.</verse>
				<verse number="34">Бу хәлне күреп торган көтүчеләр торып йөгерделәр һәм шәһәр-авылларда шул хакта сөйләп бирделәр.</verse>
				<verse number="35">Кешеләр ни булганын күрергә дип шул урынга киттеләр. Гайсә янына килеп җиткәч алар җеннәрдән котылган адәмнең киенгән һәм акылына килгән хәлдә Гайсә янында утыруын күреп шомланып калдылар.</verse>
				<verse number="36">Биредә булган хәлләрне күрүчеләр җен кагылган адәмнең ни рәвешле савыгуын аларга сөйләп бирделәр.</verse>
				<verse number="37">Герәсә төбәгендә яшәүче халык, куркуга төшеп, Гайсәнең бу җирләрдән китүен үтенде. Гайсә көймәгә утырып юлга кузгалганда,</verse>
				<verse number="38">җеннәрдән арынган теге кеше Аңардан: – Синең белән китәргә рөхсәт ит, – дип ялварып сорады. Әмма Гайсә: – Өеңә кайт та Аллаһы синең өчен нәрсә эшләгәнне сөйлә, – дип, аны кайтарып җибәрде. Әлеге кеше, китеп, аның өчен Гайсәнең нәрсә эшләгәнен бөтен шәһәр буйлап сөйләп йөрде.</verse>
				<verse number="39"></verse>
				<verse number="40">Гайсәнең әйләнеп кайтуын барысы да көтә иде, шуңа күрә җыелган халык Аны шатланып каршы алды.</verse>
				<verse number="41">Шулчак гыйбадәтханә башлыгы Яһир Гайсәнең аягына егылды да ялынып-ялварып үзенең өенә чакырды,</verse>
				<verse number="42">чөнки унике яшьтәге бердәнбер кызы үлем хәлендә ята икән. Яһирның өенә барган чакта, Гайсәне һәр яктан кысрыклап бик күп халык иярде.</verse>
				<verse number="43">Алар арасында унике ел дәвамында кан китүдән газапланган бер хатын да бар иде. Бөтен байлыгын табибларга сарыф итсә дә, аны беркем савыктыра алмаган.</verse>
				<verse number="44">Шул хатын, арттан килеп, Гайсә киеменең чабуына орынды – һәм кан китү шундук туктады.</verse>
				<verse number="45">– Кем кагылды Миңа? – дип сорады Гайсә. Барысы да баш тарткач, Петер: – Остаз! Халык Сине урап алган, бар яктан кысрыклыйлар! – диде.</verse>
				<verse number="46">Ләкин Гайсә: – Кемдер Миңа орынды, Мин Үземнән көч китүен сиздем, – диде.</verse>
				<verse number="47">Шулчак теге хатын, яшеренеп кала алмаячагын күреп, калтырана-калтырана Гайсә янына килде дә, Аның алдына егылып, ни өчен кагылуын һәм ничек итеп шундук савыгуын бөтен халык алдында сөйләп бирде.</verse>
				<verse number="48">Гайсә аңа: – Кызым, сине ышануың савыктырды! Имин йөр, – диде.</verse>
				<verse number="49">Гайсә шулай дип сөйләп торганда, гыйбадәтханә башлыгының өеннән кешеләр килде һәм Яһирга: – Кызың вафат, Остазны борчыма инде, – диде.</verse>
				<verse number="50">Әмма Гайсә, шул сүзләрне ишетеп, Яһирга: – Курыкма, тик ышан гына, һәм кызың савыгачак, – диде.</verse>
				<verse number="51">Яһирның өенә килеп җиткәч Гайсә Петердән, Яхъядан, Ягъкубтан һәм кызның ата-анасыннан башка берәүгә дә Үзе белән керергә рөхсәт итмәде.</verse>
				<verse number="52">Йортта барысы да елый, кыз өчен хәсрәтләнә иде. Әмма Гайсә: – Еламагыз, үлмәгән ул, бары йоклый гына, – диде.</verse>
				<verse number="53">Аңардан көләргә тотындылар, чөнки кызның үлүен беләләр иде.</verse>
				<verse number="54">Гайсә кызны кулыннан алды һәм тавышын күтәрә төшеп: – И кыз бала, тор, – диде.</verse>
				<verse number="55">Кызга җан керде, һәм ул шундук урыныннан торды. Гайсә исә кызга ашарга бирергә кушты.</verse>
				<verse number="56">Кызның ата-анасы хәйран калды. Ә Гайсә аларга, бу хәл турында беркемгә дә сөйләмәгез, дип боерды.</verse>
			</chapter>
			<chapter number="9">
				<verse number="1">Гайсә Үзенең унике шәкертен чакырып алды да, аларга һәр төр җеннәрне куып чыгарырга, чир-сырхаулардан дәваларга көч һәм хакимлек биреп,</verse>
				<verse number="2">Аллаһы Патшалыгы хакында сөйләр һәм авыру кешеләрне савыктырыр өчен юлга озатты. – Үзегез белән бернәрсә дә – юл таягы да, биштәр дә, акча да, алмаш күлмәк тә алмагыз, – диде Ул аларга. –</verse>
				<verse number="3"></verse>
				<verse number="4">Кайсы йортта тукталсагыз, әлеге урыннан киткәнче шул йортта калыгыз.</verse>
				<verse number="5">Әгәр кайда да булса сезне кабул итмәсәләр, ул шәһәрдән киткәндә аякларыгыздан тузанны кагып төшерегез – алар өчен бу кисәтү булыр.</verse>
				<verse number="6">Шәкертләр юлга чыктылар һәм, авылдан-авылга йөреп, барган һәр җирдә Яхшы хәбәр турында сөйләделәр, авыруларны савыктырдылар.</verse>
				<verse number="7">Идарәче Һируд боларның барысы турында ишетеп аптырашка калды. Чөнки Гайсә турында берәүләр «үледән терелгән Яхъя бу» дип сөйләсә,</verse>
				<verse number="8">башкалар «Ильяс килгән» диде, бүтәннәр исә «үледән терелгән борынгы пәйгамбәрләрнең берсе» дип әйтте.</verse>
				<verse number="9">Ә Һируд: – Яхъяның башын мин үзем кистердем, ә Монысы кем соң: миңа Аның турында шундый нәрсәләр ишеттерәләр! – диде. Һирудның бик тә Гайсәне күрәсе килде.</verse>
				<verse number="10">Әйләнеп кайткач, башкарган эшләре турында рәсүлләр Гайсәгә сөйләп бирделәр. Шәкертләре белән ялгызы гына калыр өчен, Ул аларны Бәйт-Сайда дигән шәһәргә алып китте.</verse>
				<verse number="11">Ләкин Гайсәнең кая юнәлгәнен белеп, халык Аның артыннан иярде. Гайсә кешеләрне теләп кабул итте, аларга Аллаһы Патшалыгы турында сөйләде һәм дәвалауга мохтаҗларны терелтте.</verse>
				<verse number="12">Көн кичкә авышканда, унике шәкерт, Гайсә янына килеп: – Халыкны кайтарып җибәр, якын-тирәдәге авыл-салаларга барып үзләренә кунар урын тапсыннар һәм ашау ягын кайгыртсыннар. Бик аулак урын бу, – диде. Әмма Гайсә:</verse>
				<verse number="13">– Кешеләрне үзегез ашатыгыз, – дип җавап кайтарды. – Безнең биш икмәк белән ике балыктан башка һичнәрсәбез юк. Биредәге кешеләрнең һәммәсенә ризыкны без сатып алыйкмы? – диде алар.</verse>
				<verse number="14">Ә анда биш меңләп ир кеше бар иде. Шәкертләренә Гайсә: – Аларны иллешәр-иллешәр итеп төркемнәргә бүлеп утыртыгыз, – диде.</verse>
				<verse number="15">Тегеләр шулай эшләделәр – барысын да утырттылар.</verse>
				<verse number="16">Шуннан Гайсә биш икмәкне һәм ике балыкны алды да күккә карап шөкрана кылды һәм, ризыкларны сындыргалап, халыкка өләшер өчен шәкертләренә бирде.</verse>
				<verse number="17">Һәммәсе туйганчы ашады. Кешеләр ашап туйганнан соң да, калган сынык-санык белән унике кәрзин тулды.</verse>
				<verse number="18">Бервакыт Гайсә аулак урында дога кылганда, шәкертләре Аның янында иделәр, һәм Ул аларга: – Халык Мине кем дип белә? – дигән сорау бирде.</verse>
				<verse number="19">– Берәүләр Сине – Чумдыручы Яхъя, икенчеләр – Ильяс, кайберәүләр исә үледән терелгән борынгы пәйгамбәрләрнең берсе дип исәпли, – дип җаваплады шәкертләре.</verse>
				<verse number="20">– Ә сез Мине кем дип беләсез? – дип сорады Ул алардан. – Син – Аллаһының Мәсихе, – дип җавап бирде Петер.</verse>
				<verse number="21">Гайсә, бу хакта һичкемгә әйтмәгез дип, аларны кисәтеп куйды.</verse>
				<verse number="22">Аннары Ул: – Адәм Углына күп газаплар чигәргә туры килер, халык өлкәннәре, баш руханилар һәм Канун белгечләре Аны читкә тибәрер. Аны үтерерләр, әмма өченче көндә Ул үледән терелер, – диде.</verse>
				<verse number="23">Аннары Гайсә аларның барысына да болай диде: – Минем арттан барырга теләгән кеше үз мәнфәгатьләреннән ваз кичсен һәм, хачын күтәреп, һәркөн Миңа ияреп йөрсен.</verse>
				<verse number="24">Чөнки җанын саклап калырга теләгән кеше аны югалтыр, ә Минем хакка җанын биргән кеше аны саклап калыр.</verse>
				<verse number="25">Әгәр кеше бөтен дөньяга ия була, әмма үзен харап итә яки үзенә зыян китерә икән, аңа моннан ни файда?</verse>
				<verse number="26">Кем дә булса Миннән һәм сүзләремнән гарьләнә икән, Адәм Углы да Үзенең, Атаның һәм фәрештәләрнең балкышында килгән вакытта әлеге кешедән гарьләнер.</verse>
				<verse number="27">Хак сүз әйтәм сезгә: шушында басып торучыларның кайберләре Аллаһы Патшалыгын күрмичә дөнья куймас.</verse>
				<verse number="28">Шушы сүзләрне сөйләгәннән соң сигез көн чамасы үткәч, Үзе белән Петерне, Яхъяны һәм Ягъкубны ияртеп, Гайсә дога кылырга дип тауга күтәрелде.</verse>
				<verse number="29">Дога кылган чакта Аның йөзе кинәт үзгәреп китте, киеме ялтырап торган ак төскә керде.</verse>
				<verse number="30">Менә күк балкышында ике кеше – Муса һәм Ильяс күренде дә Аның белән сөйләшә башлады. Алар Гайсәнең Иерусалимгә баруы, бу дөньядан китәчәге турында сөйләштеләр.</verse>
				<verse number="31"></verse>
				<verse number="32">Петерне һәм аның белән килгән шәкертләрне йокы баскан иде. Алар, уянып китеп, Гайсәнең балкып торган шөһрәтен һәм Аның янындагы ике кешене күрделәр.</verse>
				<verse number="33">Әлеге кешеләр Гайсә яныннан киткән вакытта, Петер, нәрсә әйтергә белмәгәннән, Гайсәгә: – Остаз! Ничек рәхәт биредә! Әйдә өч чатыр корыйк: берсе – Сиңа, берсе – Мусага, берсе Ильяска булыр, – диде.</verse>
				<verse number="34">Петер шулай дип сөйләп торган арада, бер болыт пәйда булды да аларны чорнап алды. Болыт эчендә калгач шәкертләр бик курыктылар.</verse>
				<verse number="35">Шулвакыт болыт эченнән: – Бу – Минем Углымдыр, Аны Мин сайладым; Аның сүзеннән чыкмагыз! – дигән тавыш килеп иреште.</verse>
				<verse number="36">Тавыш тынуга, шәкертләр Гайсәнең ялгызын гына күрделәр. Күргәннәре хакында алар ул көннәрдә беркемгә бернәрсә сөйләмәделәр.</verse>
				<verse number="37">Икенче көнне таудан төшүгә, Гайсәне бик күп халык каршылады.</verse>
				<verse number="38">Шунда халык арасыннан берәү: – Остаз! Ялварып сорыйм, зинһар, углымны килеп кара. Ул – минем бердәнбер балам, – дип кычкырды. –</verse>
				<verse number="39">Явыз рух аңа һөҗүм итә дә, бала кинәт кычкыра башлый, аның бөтен тәне тартыша, авызыннан күбек килә. Явыз рух аны тәмам интектереп бетермичә китми!</verse>
				<verse number="40">Шәкертләреңнән аны куып чыгаруларын үтенгән идем дә, булдыра алмадылар.</verse>
				<verse number="41">– Әй имансыз, бозык буын! Сезнең янда Миңа тагын күпме булырга һәм күпме түзәргә икән? – диде Гайсә. – Углыңны алып кил!</verse>
				<verse number="42">Малай Гайсәгә таба юнәлүгә, җен аны җиргә егып салды, һәм малай тартыша башлады. Әмма Гайсә явыз рухны тыйды һәм баланы, савыктырып, атасы кулына тапшырды.</verse>
				<verse number="43">Аллаһының бөеклеген күреп, барысы таң калды. Халык Гайсә кылган эшләргә гаҗәпләнеп торган арада, шәкертләренә Ул:</verse>
				<verse number="44">– Әлеге сүзләрне хәтерегезгә салып куегыз: Адәм Углын кешеләр кулына тотып бирерләр, – диде.</verse>
				<verse number="45">Ләкин шәкертләре Аны аңламадылар. Бу сүзләрнең мәгънәсе аларга яшерен иде, шуңа күрә төшенмәделәр. Ә Гайсәдән сорарга батырчылык итмәделәр.</verse>
				<verse number="46">Шәкертләр, арабызда кайсыбыз бөегрәк, дип бәхәсләшә башладылар.</verse>
				<verse number="47">Аларның уйларын белеп Гайсә бер баланы күтәреп алды да Үз янына бастырды һәм әйтте:</verse>
				<verse number="48">– Шушындый балаларның берсен Минем хакка чын күңелдән кабул иткән кеше – Мине кабул итә, ә Мине кабул итүче Мине генә түгел, бәлки Мине Җибәрүчене кабул итә дигән сүз. Арагызда иң кечкенәсе – чын мәгънәсендә бөек кеше.</verse>
				<verse number="49">Шунда Яхъя: – Остаз! Без бер кешенең, Синең исемне телгә алып, җеннәрне куып чыгаруын күрдек. Безнең белән йөрмәгәнгә, аны бу эшеннән тыйдык, – диде.</verse>
				<verse number="50">Гайсә аңа: – Тыймагыз аны. Сезгә каршы булмаган кеше – сезнең яклы, – дип җавап кайтарды.</verse>
				<verse number="51">Күкләргә алыныр вакыты якынлашкач, Гайсә Иерусалимгә барырга хәл кылды.</verse>
				<verse number="52">Үзеннән алда Ул хәбәрчеләрен җибәрде. Гайсә килүгә бар нәрсәне әзерләп куяр өчен алар Самарея җирендәге бер авылга керделәр.</verse>
				<verse number="53">Әмма Гайсәне анда кабул итмәделәр, чөнки Аның Иерусалимгә сәфәр кылучы икәнлеге күренеп тора иде.</verse>
				<verse number="54">Гайсә шәкертләре Ягъкуб белән Яхъя моны күреп: – Хакимебез! Күктән ут төшеп аларны юкка чыгарсын, дип боерыйкмы? – диделәр.</verse>
				<verse number="55">Ләкин Гайсә, шәкертләренә таба борылып, аларны бу эштән тыйды.</verse>
				<verse number="56">Шуннан алар икенче авылга киттеләр.</verse>
				<verse number="57">Юлда барганда кемдер Гайсәгә: – Син кая гына барсаң да, мин Синең артыңнан барырмын, – дип әйтте.</verse>
				<verse number="58">Гайсә аңа: – Төлкеләрнең – өннәре, кошларның оялары бар, ә Адәм Углының барып баш төртер урыны юк, – дип җавап бирде.</verse>
				<verse number="59">Икенче берәүгә Гайсә: – Миңа ияр! – диде. Теге кеше исә: – Әфәндем! Өемә кайтып, әүвәл атамны җирләп килергә рөхсәт ит, – диде.</verse>
				<verse number="60">Ләкин Гайсә аңа: – Үз үлеләрен үлеләр җирләсен, – диде. – Ә син бар, Аллаһы Патшалыгы турындагы Хәбәрне тарат.</verse>
				<verse number="61">Тагын берсе: – Мин Сиңа ияреп китәм, Әфәндем! Тик башта өемдәгеләр белән саубуллашып килергә рөхсәт ит, – диде.</verse>
				<verse number="62">Гайсә аңа: – Җир сөрергә дип сукага тотынгач, артына борылып караган кеше Аллаһы Патшалыгы өчен яраклы түгел, – диде.</verse>
			</chapter>
			<chapter number="10">
				<verse number="1">Хаким Гайсә, тагын җитмеш ике шәкерт сайлап алып, барырга ниятләгән һәрбер шәһәр һәм авылга Үзеннән алда аларны икешәр-икешәр итеп озатып җибәрде.</verse>
				<verse number="2">Аларга Ул: – Урасы ашлык күп, тик уракчылар аз. Шуңа күрә ашлык Хуҗасына ялварып әйтегез: Үзенең ашлыгын урып алу өчен эшчеләр җибәрсен, – диде. –</verse>
				<verse number="3">Барыгыз! Мин сезне, бәрәннәр сыман, бүреләр арасына озатам.</verse>
				<verse number="4">Үзегез белән янчык та, биштәр дә, аяк киеме дә алмагыз һәм сәлам бирү өчен юлда тукталып тормагыз.</verse>
				<verse number="5">Кайсы өйгә керсәгез дә, иң элек «йортыгыз имин булсын» дип әйтегез.</verse>
				<verse number="6">Анда иминлек сөюче кеше яшәсә, сезнең иминлегегез аның белән калыр; әгәр юк икән – үзегезгә кире кайтыр.</verse>
				<verse number="7">Шул өйдә тукталыгыз; нәрсә бирсәләр, шуны ашагыз һәм эчегез, чөнки эшләгән кеше хезмәт хакына лаек. Өйдән-өйгә күчеп йөрмәгез.</verse>
				<verse number="8">Кайсы да булса шәһәргә килеп, сезне анда кабул итәләр икән, алдыгызга нәрсә куйсалар, шуны ашагыз.</verse>
				<verse number="9">Андагы авыруларны савыктырыгыз һәм шәһәр халкына «Аллаһы Патшалыгы сезгә инде бик якын!» дип әйтегез.</verse>
				<verse number="10">Әмма нинди дә булса шәһәргә килеп, сезне анда кабул итмәсәләр, урамнарга чыгып болай дип әйтегез:</verse>
				<verse number="11">«Сезнең шәһәрдә аягыбызга кунган тузанны да үзегездә кагып калдырабыз; шулай да белеп торыгыз: Аллаһы Патшалыгы инде бик якын!»</verse>
				<verse number="12">Сезгә әйтәм: кыямәт көнендә Сәдүм шәһәренең хәле ул шәһәрнекенә караганда җиңелрәк булыр.</verse>
				<verse number="13">Кайгы сиңа, Хоразин! Кайгы сиңа, Бәйт-Сайда! Әгәр сездә кылынган могҗизалар Сур һәм Сидун шәһәрләрендә эшләнгән булса, алар күптән инде тупас киемнәргә төренеп һәм көлгә утырып тәүбәгә килерләр иде.</verse>
				<verse number="14">Әмма кыямәт көнендә Сур белән Сидунның хәле сезнекенә караганда җиңелрәк булыр.</verse>
				<verse number="15">И Кәпәрнаум, әллә сине күкләргә күтәрерләр дип уйлыйсыңмы? Юк, үлеләр дөньясына төшәрсең син.</verse>
				<verse number="16">Сезне тыңлаган кеше – Мине тыңлаган, сезне кире каккан кеше – Мине кире каккан буладыр; Мине кире каккан кеше исә Мине җибәргән Затны кире кага дигән сүз.</verse>
				<verse number="17">Җитмеш ике шәкерт шатлана-шатлана Гайсә янына әйләнеп кайтты. – Хакимебез, Синең исемеңне телгә алганда, безгә хәтта җеннәр дә буйсына, – диде алар.</verse>
				<verse number="18">– Мин шайтанның күктән яшен кебек түбән атылуын күрдем, – диде аларга Гайсә. –</verse>
				<verse number="19">Мин сезгә елан-чаяннарны таптарга һәм дошман көчен сындырырга кодрәт бирдем – сезгә һичнәрсә зыян китерә алмас.</verse>
				<verse number="20">Әмма рухларның сезгә буйсынуына түгел, ә бәлки исемнәрегезнең күкләрдә язылуына шатланыгыз.</verse>
				<verse number="21">Шулвакыт Гайсә, Изге Рух тарафыннан шатлык белән сугарылып: – Әй Атам, күк вә җирнең Хуҗасы! Зирәк адәмнәрдән һәм акыл ияләреннән яшерен булганны балаларга ачып биргән өчен, Сиңа шөкрана кылам! Әйе, Атам, Синең изге теләгең шундый булды!</verse>
				<verse number="22">Атам һәммә нәрсәне Миңа тапшырды. Угылның кемлеген Атадан гайре һичкем белми; Атасының кемлеген дә Угылдан һәм Углы белдерергә теләгән кешедән гайре һичкем белми, – диде,</verse>
				<verse number="23">аннары шәкертләренә таба борылды һәм алар гына ишетерлек итеп, – сез күргәнне күрүче күзләр бәхетле!</verse>
				<verse number="24">Сезгә әйтәм: байтак пәйгамбәрләр һәм патшалар сез күргәнне күрергә теләде, ләкин күрмәде, сез ишеткәнне ишетергә теләде, ләкин ишетмәде, – дип өстәде.</verse>
				<verse number="25">Менә Канун белгечләреннән берәү урыныннан торды да Гайсәне сынарга теләп: – Остаз! Мәңгелек тормышка ия булыр өчен миңа нәрсә эшләргә кирәк? – диде.</verse>
				<verse number="26">– Канунда нәрсә язылган? Син аны ничек аңлыйсың? – дип сорады аңардан Гайсә.</verse>
				<verse number="27">– «Раббы Аллаңны бөтен йөрәгең, бөтен җаның, бөтен көчең вә акылың белән ярат» һәм «якыныңны үзеңне яраткан кебек ярат», – дип җавап бирде Канун белгече.</verse>
				<verse number="28">Гайсә аңа: – Дөрес җавап бирдең; шулай эшләсәң – яшәрсең! – диде.</verse>
				<verse number="29">Әмма Канун белгече, үзен акларга теләп, Гайсәдән: – Ә минем якыным кем соң? – дип сорады.</verse>
				<verse number="30">Аның бу сүзләренә Гайсә болай дип җавап кайтарды: – Бер кеше Иерусалимнән Әрихә каласына барганда юлбасарлар кулына эләккән. Алар әлеге юлчыны талаганнар һәм, кыйнап, үлем хәлендә калдырып киткәннәр.</verse>
				<verse number="31">Бер руханига да шул юлдан барырга туры килгән, әмма теге кешене күргәч ул, юлның икенче ягына чыгып, ары киткән.</verse>
				<verse number="32">Шулай ук левиләрдән берәү узып барышлый бу кешене күргән дә, аны урап үтеп, юлын дәвам иткән.</verse>
				<verse number="33">Бер самареяле исә, үтеп барганда бу кешегә тап булып, аны бик кызганган,</verse>
				<verse number="34">янына килеп, яраларын шәраб белән юган һәм зәйтүн мае сөртеп бәйләгән, аннары үзенең ишәгенә атландырып кунак йортына алып килгән һәм анда да әлеге юлчыны ярдәменнән ташламаган.</verse>
				<verse number="35">Ә икенче көнне юлга чыгарга җыенганда, кунак йортының хуҗасына ике динар акча биреп, самареяле: «Аның хакында кайгыртчы, – дигән. – Әгәр күбрәк сарыф итсәң, кире кайтканда түләрмен».</verse>
				<verse number="36">Сүзен йомгаклап, Гайсә: – Шушы өч кешенең кайсысы, синеңчә, юлбасарлар кулына эләккән теге бичараның якыны була? – дип сорады.</verse>
				<verse number="37">– Аңа шәфкать күрсәткәне, – дип җавап бирде Канун белгече. Гайсә аңа: – Бар, син дә шулай эшлә, – диде.</verse>
				<verse number="38">Юлларын дәвам итеп, Гайсә белән шәкертләре бер авылга керделәр; Марта исемле бер хатын Аны үз өендә кабул итте.</verse>
				<verse number="39">Аның Мәрьям исемле сеңлесе бар иде. Әлеге Мәрьям, Хаким Гайсәнең аяк очына утырып, Аның сөйләгәнен тыңлады.</verse>
				<verse number="40">Бик тырышып табын әзерләп йөргән Марта исә, Гайсә янына килеп: – Хакимем! Сеңлемнең бөтен эшне миңа калдыруын күрмисеңмени? Әйт әле, булышсын миңа, – диде.</verse>
				<verse number="41">Хаким Гайсә: – Марта, Марта! Син күп нәрсәне кайгыртасың һәм ыгы-зыгы килеп йөрисең,</verse>
				<verse number="42">ә бит бары бер генә нәрсә кирәк. Мәрьям әнә үзе өчен яхшырак нәрсәне сайлады, һәм бу аңардан тартып алынмас, – дип җавап кайтарды.</verse>
			</chapter>
			<chapter number="11">
				<verse number="1">Бервакыт Гайсә дога кылып тора иде. Догасын тәмамлагач, шәкертләреннән берсе Аңардан: – Хакимем! Яхъя үзенең шәкертләрен өйрәткән кебек, безне дә дога кылырга өйрәтче, – дип үтенде.</verse>
				<verse number="2">Гайсә аларга: – Дога кылганда болай дип әйтегез: Атабыз, исемең изге дип танылсын! Синең Патшалыгың килсен.</verse>
				<verse number="3">Кирәкле икмәгебезне безгә көн дә биреп тор.</verse>
				<verse number="4">Гөнаһларыбызны кичер, чөнки без дә үзебезгә явызлык кылган һәркемне кичерәбез. Безне сынауларга дучар итмә, – диде.</verse>
				<verse number="5">Аннары Ул аларга болай дип сөйләде: – Әйтик, сезнең берегез төн уртасында дусты янына барып: «Әй дустым, бурычка өч ипи биреп торчы,</verse>
				<verse number="6">чөнки узып барышлый бер иптәшем килеп керде, аның алдына табынга куярга бернәрсәм юк», – дип әйтте ди.</verse>
				<verse number="7">Ә теге исә өй эченнән: «Борчып йөрмә әле, инде ишекләр бикле, балаларым да янымда йоклап ята; урынымнан торып, син сораганны бирә алмыйм», – дип җавап кайтарды ди.</verse>
				<verse number="8">Мин сезгә шуны әйтәм: дус булган өчен генә бирергә теләмәсә дә, тегесе нык ялваргач, торып, сораган бар нәрсәне бирми калмас.</verse>
				<verse number="9">Шулай булгач, сезгә әйтәм: сорагыз – һәм Аллаһы сезгә бирер; эзләгез – һәм табарсыз; шакыгыз – һәм Ул сезгә ачар.</verse>
				<verse number="10">Чөнки һәр сораучы – ала, эзләүче – таба, һәм шакучыга ачалар.</verse>
				<verse number="11">Арагыздан кайсы әти кеше, углы балык сораса, аңа елан тоттырыр икән?</verse>
				<verse number="12">Яки, йомырка сораса, чаян бирер?</verse>
				<verse number="13">Әгәр сез, табигатегез белән начар кеше булып та, балаларыгызга игелекле гамәлләр кыла аласыз икән, Күктәге Атагыз Үзеннән сораганнарга Изге Рухны һичшиксез бирер.</verse>
				<verse number="14">Беркөн Гайсә телсез кешенең эченнән җенне куып чыгарды. Җен чыкканнан соң, телсез кеше сөйләшә башлады, һәм халык моңа хәйран калды.</verse>
				<verse number="15">Арадан берәүләр: – Җеннәрне Ул җеннәр башлыгы Белзебул ярдәмендә куып чыгара, – диде.</verse>
				<verse number="16">Ә башкалар, Гайсәне сынамакчы булып, күктән иңгән берәр илаһи билге күрсәтүен таләп иттеләр.</verse>
				<verse number="17">Әмма Ул, аларның уйларын белеп, халыкка: – Бүлгәләнгән һәр патшалык җимерелер; бүлгәләнгән гаилә дә таркалыр, – диде. –</verse>
				<verse number="18">Әгәр шайтан үз-үзе белән низагка килсә, аның патшалыгы ничек сакланып калыр икән? Сез Миңа «җеннәрне Белзебул ярдәме белән куып чыгарасың» дигәнгә шулай әйтәм.</verse>
				<verse number="19">Мин җеннәрне Белзебул ярдәмендә куып чыгарам икән, сезнең иярченнәрегез кем ярдәме белән куып чыгара соң? Шул сәбәпле сезне алар хөкем итсен!</verse>
				<verse number="20">Инде дә Мин җеннәрне Аллаһы ярдәме белән куып чыгарам икән, димәк, Аллаһы Патшалыгы сезгә килеп җиткән дигән сүз.</verse>
				<verse number="21">Көчле кеше үз йортын корал белән саклаган вакытта аның малы иминлектә булыр.</verse>
				<verse number="22">Ә инде көчлерәк берәү аңа һөҗүм итеп җиңә калса, аның таянычы булган коралын тартып алыр һәм талап алган малын бүләр.</verse>
				<verse number="23">Минем яклы булмаган – Миңа каршы дигән сүз; кем Минем белән җыймый – шул тарката.</verse>
				<verse number="24">Кешедән чыкканнан соң явыз рух сусыз чүл буйлап үзенә сыеныр урын эзләп йөри һәм таба алмагач: «Элекке йортыма әйләнеп кайтыйм әле», – ди.</verse>
				<verse number="25">Кайткач исә, йортның себерелгән, җыештырылган булуын күрә һәм,</verse>
				<verse number="26">үзеннән дә явызрак җиде рухны ияртеп кайтып, алар шунда яши башлыйлар. Шуннан әлеге кешенең хәле элеккегә караганда да начарлана.</verse>
				<verse number="27">Гайсә шушыларны сөйләгән чакта, халык арасыннан бер хатын: – Сине күтәреп йөргән карын һәм Сине имезгән күкрәкләр бәхетледер! – дип кычкырды.</verse>
				<verse number="28">Хатынның сүзләренә Гайсә: – Аллаһы сүзен тыңлаучылар һәм аны үтәүчеләр бәхетлерәк! – дип җавап бирде.</verse>
				<verse number="29">Гайсә тирәсенә халык тагын да күбрәк җыелгач, Ул сөйли башлады: – Бүгенге буын кешеләре – явыз; алар илаһи билгеләр таләп итә, әмма аларга Юныс пәйгамбәр билгесеннән гайре башкасы бирелмәс.</verse>
				<verse number="30">Юныс пәйгамбәр кайчандыр Ниневә халкы өчен бер билге булган кебек, Адәм Углы да бүгенге буын өчен билгедер.</verse>
				<verse number="31">Кыямәт көнендә Көньяк патшабикәсе, бүгенге буын кешеләре каршына басып, аларны гаепләр. Сөләйман патшаның зирәк сүзләрен тыңлар өчен ул җир читеннән килгән булган, ә сезнең яндагы Зат – Сөләйманнан бөегрәк.</verse>
				<verse number="32">Кыямәт көнендә Ниневә халкы, бүгенге буын кешеләре каршына басып, аларны гаепләр, чөнки алар, Юныс пәйгамбәрнең вәгазен ишетеп, тәүбәгә килгән иде, ә сезнең яндагы Зат – Юныстан бөегрәк.</verse>
				<verse number="33">Шәмгә ут алгач, беркем дә аны яшерен урынга [яки чүлмәк астына] куймый; киресенчә, керүчеләр яктылыкны күрсен өчен шәмдәлгә утырта.</verse>
				<verse number="34">Күзләр – кешене яктырта торган шәм-чырагтыр. Күзләрең якты икән, үзең дә яктылык белән тулырсың, ә инде тонык икән, караңгылык эчендә калган кебек булырсың.</verse>
				<verse number="35">Шулай булгач, кара аны: синдәге яктылык караңгылык булмасын!</verse>
				<verse number="36">Әгәр син яктылык белән тулган булып, синдә һичбер караңгы урын юк икән, шәм-чыраг яктысында тоташтан нурланып-балкып торган кебек булырсың.</verse>
				<verse number="37">Гайсә сөйләп бетергәннән соң, бер фарисей Аны өенә ашка чакырды; Гайсә, өйгә кереп, өстәл янына утырды.</verse>
				<verse number="38">Фарисей исә Аның ашар алдыннан кул юмавын күреп гаҗәпкә калды.</verse>
				<verse number="39">Әмма Хаким Гайсә аңа: – Әйе, сез, фарисейлар, савыт-сабаның тышкы ягын чистартасыз, ә үзегезнең эчегез комсызлык һәм явызлык белән тулы, – диде. –</verse>
				<verse number="40">Ахмаклар! Тышкы ягын бар иткән Аллаһы аның эчке ягын да бар кылган түгелме соң?</verse>
				<verse number="41">Савыт-сабагызда булган нәрсәне фәкыйрьләргә өләшегез – шул чакта бар нәрсәгез пакь булыр.</verse>
				<verse number="42">Кайгы сезгә, фарисейлар! Сез бөтнекнең, рутаның һәм һәртөрле яшелчәнең уннан бер өлешен бирәсез, ә гаделлекне, Аллаһыны ярату дигән нәрсәне бөтенләй онытасыз. Әнә шуларны үтәргә һәм башка таләпләрне дә калдырмаска кирәк.</verse>
				<verse number="43">Кайгы сезгә, фарисейлар! Сез гыйбадәтханәләрдә дәрәҗәле урыннарда утыруны һәм мәйданнарда үзегезне ихтирам белән сәламләгәнне яратасыз.</verse>
				<verse number="44">Кайгы сезгә, чөнки сез билгесе булмаган кабер кебек: кешеләр, анда кабер барлыгын белмичә, өстеннән таптап йөриләр.</verse>
				<verse number="45">Моңа каршы Канун белгечләренең берсе: – Остаз! Бу сүзләрең белән Син безне дә мыскыл итәсең, – диде.</verse>
				<verse number="46">Әмма Гайсә: – Сезгә дә, Канун белгечләре, – кайгы! Сез кеше иңенә күтәрә алмастай йөк саласыз, ә үзегез аларга ярдәм итәр өчен бармак та кыймылдатмыйсыз, – диде. –</verse>
				<verse number="47">Кайгы сезгә, чөнки пәйгамбәрләр каберенә һәйкәлләр куясыз, ә бит ул пәйгамбәрләрне сезнең ата-бабаларыгыз үтергән.</verse>
				<verse number="48">Моның белән сез ата-бабаларыгыз кылган эшне дөрес дип раслыйсыз: алар пәйгамбәрләрне үтергәннәр, ә сез кабер өстенә һәйкәлләр куясыз.</verse>
				<verse number="49">Шунлыктан Аллаһының Зирәклеге әйткән: «Мин аларга пәйгамбәрләр вә рәсүлләр җибәрермен – аларның кайберләрен үтерерләр, ә кайберләрен куып җибәрерләр».</verse>
				<verse number="50">Шул рәвешле, Һабил каныннан башлап мәзбәх белән Изге йорт арасында үтерелгән Зәкәрия канына кадәр – дөнья яратылганнан алып түгелгән барлык пәйгамбәрләрнең каны өчен бүгенге буын кешеләре җавап тотачак. Әйе, сезгә әйтәм: бүгенге буын кешеләре боларның бөтенесе өчен җавап тотачак!</verse>
				<verse number="51"></verse>
				<verse number="52">Кайгы сезгә, Канун белгечләре, чөнки сез белем ачкычын үз кулыгызга алдыгыз, әмма үзегез дә кермәдегез, керергә теләүчеләргә дә юл бирмәдегез.</verse>
				<verse number="53">Гайсә ул йорттан чыккач, Канун белгечләре һәм фарисейлар, Гайсәне тозакка эләктермәкче булып, Аның сүзләреннән гаеп табар өчен сорау арты сорау яудырырга тотындылар.</verse>
				<verse number="54"></verse>
			</chapter>
			<chapter number="12">
				<verse number="1">Шул арада меңләгән кеше җыелып бер-берсен кысрыклый башлады. Иң әүвәл Гайсә Үзенең шәкертләренә төбәп сөйләде: – Фарисейлар ачыткысыннан, ягъни икейөзлелектән сакланыгыз!</verse>
				<verse number="2">Бер генә яшерен нәрсәнең дә беленмичә һәм бер генә сернең дә ачылмыйча калганы юк.</verse>
				<verse number="3">Шуңа күрә караңгыда сөйләгән сүзегез көн яктысында ишетелер, һәм эчке бүлмәдә колакка пышылдап әйткәнегез өй түбәсеннән яңгырар.</verse>
				<verse number="4">Сез дусларыма шуны әйтәм: бәдәнне үтерүчеләрдән курыкмагыз – шуннан артыгын алар эшли алмый.</verse>
				<verse number="5">Кемнән куркырга кирәклеген Мин сезгә әйтәм: үтергәннән соң кешене җәһәннәмгә ташларга кодрәте җиткән Аллаһыдан куркыгыз; әйе, сезгә әйтәм, менә Аңардан куркыгыз!</verse>
				<verse number="6">Биш чыпчык ике бакыр тәңкәгә сатыла түгелме? Әмма Аллаһы аларның берсен-бер онытмый.</verse>
				<verse number="7">Сезнең исә башыгыздагы чәч бөртеге дә санаулы. Курыкмагыз, сез өер-өер чыпчыклардан күпкә кадерлерәк.</verse>
				<verse number="8">Әйтәм бит: Мине кешеләр алдында таныган һәркемне Адәм Углы да Аллаһы фәрештәләре алдында таныр.</verse>
				<verse number="9">Ә инде берәрсе кешеләр алдында Миннән ваз кичсә, Мин дә Аллаһы фәрештәләре алдында аңардан ваз кичәрмен.</verse>
				<verse number="10">Адәм Углына каршы сүз әйтүче һәркем кичерелер, әмма Изге Рухка карата көфер сүз әйтүче кичерелмәс.</verse>
				<verse number="11">Сезне гыйбадәтханәләргә, башлыклар һәм хакимият кешеләре алдына китергән вакытта, үзебезне ничек якларбыз яки нәрсә сөйләрбез, дип борчылмагыз:</verse>
				<verse number="12">сезгә нәрсә әйтәсен Изге Рух шул сәгатьтә Үзе өйрәтер.</verse>
				<verse number="13">Халык арасыннан берәү Гайсәгә: – Остаз! Абыема әйтче, атабыз калдырган мирасны минем белән бүлешсен иде, – диде.</verse>
				<verse number="14">Гайсә аңардан: – Дустым, сезгә хөкем чыгарырга яки малыгызны бүләргә Мине кем билгеләде? – дип сорады, аннары</verse>
				<verse number="15">халыкка мөрәҗәгать итеп, – карагыз аны, һәртөрле комсызлыктан сакланыгыз, чөнки кешенең гомере мал-мөлкәтенең күплегенә бәйләнмәгән, – диде.</verse>
				<verse number="16">Шуннан соң Гайсә аларга бер гыйбрәтле хикәя сөйләде: – Бер байның ашлыгы бик уңган, һәм</verse>
				<verse number="17">күңеленнән ул болай дип уйлаган: «Инде миңа нәрсә эшләргә? Ашлыгымны саклар урын юк».</verse>
				<verse number="18">Шуннан ул мондый карарга килгән: «Менә нәрсә эшлим: амбарларымны сүтим дә зуррак амбарлар салыйм һәм бөтен ашлыгымны, бар малымны шунда җыйыйм.</verse>
				<verse number="19">Әнә шуннан соң үземә: „Синең күп елларга җитәрлек малың бар; ял ит, аша, эч, тормышның рәхәтен күр“, – диярмен».</verse>
				<verse number="20">Әмма Аллаһы аңа әйткән: «Әй акылсыз! Шушы төндә җаның синнән алыныр. Җыйган малың кемгә калыр соң?»</verse>
				<verse number="21">Үзе өчен хәзинә туплап, Аллаһы хуплаган байлыкны туплау турында уйламаган һәркем белән менә шулай булыр.</verse>
				<verse number="22">Аннары Гайсә Үзенең шәкертләренә болай диде: – Әнә шуның өчен Мин сезгә: «Җан асрар өчен нәрсә белән тукланыйм, тәнемне каплар өчен нәрсә киим дип борчылмагыз», – дим.</verse>
				<verse number="23">Җан – ризыктан, тән киемнән мөһимрәк бит.</verse>
				<verse number="24">Әнә козгыннарга карагыз: алар чәчми дә, урмый да; аларның келәтләре дә, амбарлары да юк; шулай да Аллаһы аларны туендыра. Сез исә кошларга караганда күпкә кадерлерәк бит.</verse>
				<verse number="25">Сезнең кайсыгыз, кайгырганга карап, үз гомерен бер сәгатькә булса да озайта ала?</verse>
				<verse number="26">Шулай булгач, әнә шундый кечкенә нәрсәне дә эшли алмыйсыз икән, нигә башкасы өчен кайгырырга?</verse>
				<verse number="27">Кыр чәчәкләренә карагыз, әнә ничек үсәләр: алар эшләми дә, эрләми дә; ләкин, сезгә әйтәм: хәтта Сөләйман патша да никадәр мәһабәт булмасын, аларның берсе кадәр дә киенә алмаган.</verse>
				<verse number="28">Бүген кырда үсеп утырган, ә иртәгә учакка ташланасы үләнне Аллаһы шулай киендерә икән, сезне ничек киендермәсен инде, и сай иманлылар!</verse>
				<verse number="29">Шулай булгач, ни ашарбыз, ни эчәрбез, дип кайгырмагыз һәм хафаланмагыз.</verse>
				<verse number="30">Дөньяда халыкларның төп кайгысы шулдыр, ә Атагыз шушы нәрсәләргә мохтаҗ булуыгызны белә.</verse>
				<verse number="31">Сез исә Аллаһы Патшалыгын эзләгез, һәм сезгә шушы нәрсәләрнең барысы да өстәп бирелер.</verse>
				<verse number="32">Әй кечкенә көтү, курыкма! Атагыз Патшалыкны сезгә тапшыруны хуш күрде.</verse>
				<verse number="33">Милкегезне сатыгыз да ярлыларга сәдака өләшегез. Үзегезгә тузмый торган янчыклар әзерләгез, һич тә кимеми торган хәзинәне күктә туплагыз – анда карак та тия алмас, көя дә төшмәс.</verse>
				<verse number="34">Хәзинәгез кайда, күңелегез дә шунда булыр.</verse>
				<verse number="35">Хуҗасының туйдан кайтуын көтеп, ул шакуга ишек ачарга әзер торган хезмәтчеләр кебек, һәрвакыт әзер булыгыз: билегездәге пута – буылган, яктырткычларыгызга ут алынган булсын.</verse>
				<verse number="36"></verse>
				<verse number="37">Хуҗалары, әйләнеп кайтып, хезмәтчеләрен уяу хәлдә күрсә, шул хезмәтчеләр бәхетле. Хак сүз әйтәм сезгә: хуҗа үзенең билен бәйләр дә, аларны өстәл янына утыртып, үзе хезмәт күрсәтеп йөрер.</verse>
				<verse number="38">Әгәр ул, төн уртасында яки тагын да соңрак кайтып, хезмәтчеләрен уяу хәлдә күрсә, шул хезмәтчеләр бәхетле.</verse>
				<verse number="39">Сезгә мәгълүмдер: әгәр хуҗа кеше каракның кайсы сәгатьтә киләсен белсә, аңа үз йортына керергә ирек бирмәс иде.</verse>
				<verse number="40">Сез дә әзер булып торыгыз: Адәм Углы сез уйламаган сәгатьтә килер.</verse>
				<verse number="41">Шулчак Петер Гайсәдән: – Хакимем! Бу гыйбрәтле сүзләрне безнең өчен генә сөйлисеңме, әллә бар кеше өченме? – дип сорады.</verse>
				<verse number="42">Хаким Гайсә болай дип җавап кайтарды: – Хезмәтчеләргә тиешле ризыкны үз вакытында өләшү өчен хуҗа тарафыннан башлык итеп куелган ышанычлы һәм акыллы идарәче нинди була?</verse>
				<verse number="43">Хуҗа кеше, өенә кайтып, аның тиешенчә эшләвен күрсә, әнә шул хезмәтче бәхетле.</verse>
				<verse number="44">Хак сүз әйтәм сезгә: хуҗасы аны бөтен милкенә башлык итеп куяр.</verse>
				<verse number="45">Ә инде әлеге хезмәтче: «Хуҗам тиз кайтмас әле», – дип уйлап, башка хезмәтче ирләрне, хатыннарны кыйнаса, ашап-эчеп һәм исереп йөрсә,</verse>
				<verse number="46">хуҗасы ул көтмәгән көндә, ул уйламаган сәгатьтә кайтып керер дә аны җәзага тартыр һәм имансызлар белән бер язмышка дучар итәр.</verse>
				<verse number="47">Хуҗасының ихтыярын белеп тә, әзер булып тормаган һәм ул кушканча эшләмәгән хезмәтче бик каты кыйналыр,</verse>
				<verse number="48">ә хуҗасының ихтыярын белмичә җәзага лаек эш кылган адәм азрак кыйналыр. Кемгә күп бирелгән булса, аңардан күп таләп ителер; кемгә күп ышанып тапшырылган булса, аңардан күбрәк соралыр.</verse>
				<verse number="49">Мин җиргә ут алып килдем һәм ул утның инде янып китүен телим!</verse>
				<verse number="50">Әмма Мин авыр сынаулар үтәргә тиешмен һәм шул сынауларның бетүен интегеп көтәм!</verse>
				<verse number="51">Сез Мине җиргә тынычлык китерер өчен килде дип уйлыйсызмы? Юк, Мин аерыр өчен килдем.</verse>
				<verse number="52">Моннан ары бер өйдә яшәгән биш кеше бер-берсенә каршы булыр, өчесе – икесенә, ә икесе өчесенә каршы чыгар.</verse>
				<verse number="53">Атасы – углына, углы – атасына, анасы – кызына, кызы – анасына, кайнанасы – килененә, килене кайнанасына каршы булыр.</verse>
				<verse number="54">Гайсә янә халыкка мөрәҗәгать итте: – Көнбатышта болыт күтәрелгәнен күрүгә, сез, яңгыр явар, дисез; һәм шулай була да.</verse>
				<verse number="55">Көньяктан җил иссә, эссе булыр, дисез; һәм шулай була да.</verse>
				<verse number="56">Икейөзлеләр! Җирне һәм күк йөзен күзәтеп, сез һава торышын әйтә аласыз, әмма ни өчен соң нинди заман җиткәнен аңлата алмыйсыз?</verse>
				<verse number="57">Ни өчен сез нәрсәнең дөрес икәнлеген үзегез хәл итмисез?</verse>
				<verse number="58">Дәгъвачың сине хөкемче янына алып барганда, аның белән юлда ук килешергә тырыш, юкса ул сине хөкемче каршына ирексезләп алып барыр, ә хөкемче сине җәзалаучыга тапшырыр, җәзалаучы исә зинданга ябар.</verse>
				<verse number="59">Хак сүз әйтәм: бурычыңны актык тиененә кадәр биреп бетермичә, аннан чыга алмассың.</verse>
			</chapter>
			<chapter number="13">
				<verse number="1">Шулвакыт кемнәрдер, Гайсә янына килеп, Пилат үтерткән Гәлиләя кешеләре турында сөйләде. Корбан китергән вакытта үтерелгән әлеге кешеләрнең каны корбанлык малның каны белән аралашып аккан икән.</verse>
				<verse number="2">Шушы хәлгә карата Гайсә: – Гәлиләядә яшәүче башка кешеләрдән гөнаһлырак булганга алар шулай җәфа чиккән дип уйлыйсызмы? – диде. –</verse>
				<verse number="3">Алай түгел, дип әйтәм Мин сезгә! Әмма тәүбә итмәсәгез, барыгыз да алар кебек һәлак булырсыз.</verse>
				<verse number="4">Яки Шилуахтагы манара басып үтергән унсигез кеше Иерусалимдә яшәүчеләрнең барысыннан да гаеплерәк булган дип уйлыйсызмы?</verse>
				<verse number="5">Юк, дип әйтәм Мин сезгә! Әмма тәүбә итмәсәгез, барыгыз да алар кебек һәлак булырсыз.</verse>
				<verse number="6">Шуннан Гайсә мондый гыйбрәтле хикәя сөйләде: – Берәүнең йөзем бакчасында инҗир агачы үсеп утырган ди. Бервакыт ул бакчага килгән дә агачтан җимеш эзләргә тотынган; таба алмагач,</verse>
				<verse number="7">бакчачыга: «Менә өч ел инде мин шушы инҗирнең җимешен җыярга дип киләм, ләкин таба алмыйм. Кисеп ташла аны! Урын алып тормасын монда», – дигән.</verse>
				<verse number="8">Бакчачы исә аңа болай дип җавап биргән: «Хуҗам, аны тагын бер елга калдырып тор, мин аның әйләнә-тирәсен казып тирес салырмын,</verse>
				<verse number="9">бәлки киләсе елга җимеш бирер. Юк икән, кисеп ташларсың».</verse>
				<verse number="10">Шимбә көнне Гайсә гыйбадәтханәләрнең берсендә халыкны өйрәтте.</verse>
				<verse number="11">Анда унсигез ел буена явыз рухтан интегеп бөкрәеп беткән, бөтенләй турая алмаган бер хатын бар иде.</verse>
				<verse number="12">Гайсә, аны күреп, Үз янына чакырып алды да: – Ханым, син чиреңнән котылдың, – диде.</verse>
				<verse number="13">Гайсә аның башына кулларын куюга, хатын шундук тураеп басты һәм Аллаһыны данлый башлады.</verse>
				<verse number="14">Гыйбадәтханә башлыгы исә, Гайсәнең шимбә көнне дәвалавына ачуы килеп, халыкка: – Эшләү өчен атнаның алты көне бар; чирегездән савыгу өчен шимбә көнне түгел, әнә шул көннәрнең берсендә килегез, – диде.</verse>
				<verse number="15">Хаким Гайсә аңа җавап итеп: – Икейөзлеләр! Шимбә көнне арандагы үгез яки ишәгегезне ычкындырып су эчертергә алып бармыйсызмыни? – диде. –</verse>
				<verse number="16">Ибраһим нәселеннән булган бу хатынны унсигез ел буе шайтан бәйләп тоткан. Шимбә көнне шул бәйдән ычкындырырга ярамыймы аны?</verse>
				<verse number="17">Бу сүзләрне ишеткәч Аңа каршы сөйләүчеләрнең барысына да оят булып китте; бар халык исә Ул кылган данлы эшләргә шатланды.</verse>
				<verse number="18">Шуннан Гайсә: – Аллаһы Патшалыгы нәрсәгә охшаган, аны нәрсә белән чагыштырып булыр иде? – диде. –</verse>
				<verse number="19">Әйтик, бер кеше үзенең бакчасында горчица орлыгы утырткан, һәм ул агач кебек биек булып үскән; кошлар аның ботакларында оя корган ди.</verse>
				<verse number="20">Сүзен дәвам итеп Гайсә: – Аллаһы Патшалыгын нәрсә белән чагыштырып булыр иде? – диде. –</verse>
				<verse number="21">Ул ачыткы кебек: әйтик, бер хатын өч үлчәм онга ачыткы сала да, күпмедер вакыттан ачыткы камырны бик нык кабарта.</verse>
				<verse number="22">Гайсә, шәһәр-авылларда туктый-туктый халыкны өйрәтеп, Иерусалимгә таба юл тотты.</verse>
				<verse number="23">Кемдер Аңардан: – Әфәндем! Шулай бик азлар котылырмыни? – дип сорады. Ул исә андагы кешеләргә җавап итеп:</verse>
				<verse number="24">– Тар ишектән керергә омтылыгыз. Сезгә әйтәм: күпләр керергә тырышып карар, әмма булдыра алмас, – диде. –</verse>
				<verse number="25">Йорт Хуҗасы, торып, ишекне бикләгәннән соң, сез тышкы яктан ишек кага башларсыз һәм: «Әфәнде, ишекне ач әле!» – диярсез. Ә Ул сезгә: «Кем икәнегезне һәм кайдан килгәнегезне белмим», – дип җавап бирер.</verse>
				<verse number="26">Шунда сез: «Без Синең белән бергә ашап-эчтек, һәм Син урамнарыбызда безне өйрәттең», – дип әйтә башларсыз.</verse>
				<verse number="27">Әмма Ул: «Кем икәнегезне һәм кайдан килгәнегезне белмим, явызлык кылучылар, һәммәгез янымнан китегез!» – дияр.</verse>
				<verse number="28">Ибраһимның, Исхакның, Ягъкубның һәм барлык пәйгамбәрләрнең Аллаһы Патшалыгында булуын, ә үзегезнең аннан куылуыгызны күреп, сез еларсыз һәм теш шыкырдатырсыз.</verse>
				<verse number="29">Көнчыгыш һәм көнбатыш, төньяк һәм көньяк тарафлардан килеп, кешеләр Аллаһы Патшалыгында мәҗлестә утырыр.</verse>
				<verse number="30">Хәзер соңгы булганнар шунда – беренче, беренчеләр исә соңгы булыр.</verse>
				<verse number="31">Шулвакыт берничә фарисей, килеп, Гайсәгә: – Сиңа моннан китәргә кирәк, чөнки Һируд Сине үтерергә тели, – диде.</verse>
				<verse number="32">Ул аларга болай дип җавап бирде: – Барыгыз, ул төлкегә «бүген һәм иртәгә җеннәрне куып чыгарам, авыруларны савыктырам, ә өченче көнгә эшемне тәмамлармын» дип әйтегез.</verse>
				<verse number="33">Ләкин Мин бүген дә, иртәгә дә, берсекөнгә дә Үз юлымны дәвам итәргә тиешмен, чөнки пәйгамбәрнең Иерусалимнән читтә һәлак булуы мөмкин түгел.</verse>
				<verse number="34">И Иерусалим! Пәйгамбәрләр җанын кыючы, сиңа килүчеләрне ташлар атып кыйнаучы шәһәр! Кош үзенең балаларын канат астына җыйган кебек, Мин дә ничәмә тапкырлар синең халкыңны бергә җыярга омтылдым, әмма сез, Иерусалим кешеләре, каршы килдегез!</verse>
				<verse number="35">Инде менә Изге йортыгыз ташландык хәлдә калыр. Сезгә әйтәм: «Раббы исеме белән Килүче мөбарәктер!» дип әйтми торып, Мине кабат күрмәссез.</verse>
			</chapter>
			<chapter number="14">
				<verse number="1">Бервакыт, шимбә көнне, фарисей башлыкларының берсенә Гайсә ашка килде. Мәҗлестәгеләрнең барысы игътибар белән Аны күзәтте.</verse>
				<verse number="2">Шулвакыт Аның каршына сары су авыруыннан интегүче бер кеше килеп басты.</verse>
				<verse number="3">Канун белгечләренә һәм фарисейларга мөрәҗәгать итеп Гайсә: – Канун буенча шимбә көнне авыруларны дәваларга ярыймы? – дип сорады.</verse>
				<verse number="4">Тегеләр эндәшмәделәр. Ә Гайсә, авыру кешегә куллары белән орынып, аны савыктырды да өенә кайтарып җибәрде.</verse>
				<verse number="5">Аннары Ул аларга: – Берәрегезнең углы яки үгезе коега төшсә, шимбә көн булуга карамастан шундук тартып чыгармас идегезмени? – диде.</verse>
				<verse number="6">Аның бу соравына тегеләр җавап бирә алмадылар.</verse>
				<verse number="7">Чакырылган кунакларның түрдән урын сайлауларын күреп, Гайсә аларга шушы гыйбрәтле хикәяне сөйләде:</verse>
				<verse number="8">– Берәү сине туй мәҗлесенә чакырса, түр башына утырма, чөнки сиңа караганда хөрмәтлерәк берәүнең чакырылган булуы мөмкин.</verse>
				<verse number="9">Сине дә, аны да кунакка чакырган хуҗа, яныңа килеп «бу кешегә урын бирче» дип әйтер, һәм шул чакта син, оятка калып, ишек катына барып утырырга мәҗбүр булырсың.</verse>
				<verse number="10">Мәҗлескә чакырсалар, киресенчә, ишек катыннан урын ал; шунда хуҗа, яныңа килеп «әй дустым, түргәрәк утыр» дияр, һәм шул чагында мәҗлестәгеләр алдында синең дәрәҗәң артыр,</verse>
				<verse number="11">чөнки үзен башкалардан өстен куючы түбәнсетелер, ә үзен түбәнсетүче – күтәрелер.</verse>
				<verse number="12">Үзен ашка чакырган кешегә дә Гайсә: – Әгәр син төш вакытында яки кичен мәҗлес җыясың икән, дусларыңны да, туганнарыңны да, кан кардәшләреңне һәм бай күршеләреңне дә чакырма, чөнки чакыруыңа каршы кайчан да булса алар да сине ашка чакырырлар, һәм шуның белән исап-хисап беткән булыр, – диде. –</verse>
				<verse number="13">Мәҗлес үткәрә калсаң, фәкыйрьләрне, гарипләрне, аксак-сукырларны чакыр.</verse>
				<verse number="14">Әнә шул чакта бәхетле булырсың, чөнки алар сиңа кайтарып түли алмыйлар, һәм тәкъваларның үледән терелгән көнендә сиңа әҗере булыр.</verse>
				<verse number="15">Гайсә белән табын янында утыручыларның берсе моны ишетеп Аңа: – Аллаһы Патшалыгындагы мәҗлестә сыйланачак кеше бәхетледер! – диде.</verse>
				<verse number="16">Гайсә исә аңа болай дип җавап бирде: – Бер кеше, зур аш мәҗлесе үткәрергә җыенып, күп итеп кунак чакырган һәм,</verse>
				<verse number="17">табынга утырыр вакыт җиткәч, чакырылган кешеләргә: «Килегез, инде бар нәрсә әзер», – дип әйтергә үзенең хезмәтчесен җибәргән.</verse>
				<verse number="18">Барысы да сүз берләшкән кебек гафу үтенә башлаган. Беренчесе: «Җир сатып алган идем, шуны барып карарга кирәк, зинһар, гафу ит», – дигән.</verse>
				<verse number="19">Икенчесе: «Биш пар үгез сатып алган идем, хәзер шуларны эштә сынап карамакчы булам, зинһар, гафу ит», – дигән.</verse>
				<verse number="20">Өченчесе: «Мин күптән түгел генә өйләндем, шуңа күрә килә алмыйм», – дигән.</verse>
				<verse number="21">Хезмәтче, кайтып, бу хакта хуҗасына хәбәр иткән. Хуҗаның ачуы чыгып, хезмәтчесенә ул: «Бар, тиз генә шәһәр урамнарыннан һәм тыкрыклардан фәкыйрь, гарип, сукыр һәм аксакларны җыеп алып кайт», – дигән.</verse>
				<verse number="22">Берникадәр вакыт үткәч, хезмәтче аңа: «Хуҗам, әмерең үтәлде, әле тагын да буш урыннар бар», – дигән.</verse>
				<verse number="23">Хуҗа исә хезмәтчесенә: «Бар, шәһәр читенә чыгып юлларны, койма буйларын карап уз һәм кешеләрне монда килергә кыста, өем тулы кунак булсын, – дигән. –</verse>
				<verse number="24">Сезгә әйтәм: башта чакырылганнарның берсе дә минем сый-нигъмәтемне татымас».</verse>
				<verse number="25">Гайсәгә бик күп халык ияреп барды. Аларга мөрәҗәгать итеп Ул:</verse>
				<verse number="26">– Минем яныма килүче үзенең атасын, анасын, хатынын, балаларын, ир һәм кыз туганнарын, хәтта үзенең гомерен Миннән кадерлерәк күрсә, ул кеше Минем шәкертем була алмый, – диде. –</verse>
				<verse number="27">Үзенең хачын күтәреп Миңа иярмәгән кеше Минем шәкертем була алмый.</verse>
				<verse number="28">Әйтик, арагыздан берәү манара төзергә тели ди. Төзелешне башкарып чыгарга акчасы җитәрлекме икәнен белү өчен, иң башта, утырып, аның күпмегә төшәсен ул хисапламасмы әллә?</verse>
				<verse number="29">Югыйсә, нигезен салып та төзеп бетерә алмаса, моны күрүче һәркем: «Бу кеше төзи башлады, әмма тәмамлый алмады», – дип аңардан көләр.</verse>
				<verse number="30"></verse>
				<verse number="31">Яки, әйтик, бер патша икенче патшага каршы яуга җыена ди. Үзенең ун меңлек гаскәре белән егерме меңлек гаскәргә каршы торырга көче җитү-җитмәвен башта утырып уйламасмы әллә?</verse>
				<verse number="32">Әгәр көче җитмәсә, солых турында килешер өчен, дошман әле еракта чакта ук ул аның янына үзенең илчеләрен җибәрер.</verse>
				<verse number="33">Шулай ук сезнең берегез дә, бар мөлкәтеннән ваз кичмәсә, Минем шәкертем була алмас.</verse>
				<verse number="34">Тоз – яхшы нәрсә ул, әмма үзенең тәмен җуйса, аңа ничек тәм кайтарасың?</verse>
				<verse number="35">Аны туфракка да, тирес өеменә дә сибеп булмый, аны чыгарып кына ташлыйлар. Колагы булганнар – ишетсен!</verse>
			</chapter>
			<chapter number="15">
				<verse number="1">Салым җыючылар һәм гөнаһлы башка кешеләр, Гайсәне тыңлар өчен, Аның янына җыелдылар.</verse>
				<verse number="2">Фарисейлар һәм Канун белгечләре исә: – Бу Кеше гөнаһлыларны кабул итә һәм алар белән бергә ашый, – дип сукрандылар.</verse>
				<verse number="3">Шуннан Гайсә аларга әлеге гыйбрәтле хикәяне сөйләде:</verse>
				<verse number="4">– Әйтик, берегезнең йөз сарыгы булып, шуларның берсен ул югалтса, туксан тугызын кырда калдырып, шул югалганын тапканчы эзләмәсме әллә?</verse>
				<verse number="5">Ә инде аны тапкач, шатланып, җилкәсенә салып алып кайтыр.</verse>
				<verse number="6">Өенә кайткач исә, дусларын һәм күршеләрен чакырып: «Минем белән бергә шатланыгыз, чөнки югалган сарыгымны таптым», – дияр.</verse>
				<verse number="7">Хак сүз әйтәм сезгә: тәүбәне кирәксенмәгән туксан тугыз тәкъвага караганда, гөнаһлы бер кешенең тәүбәгә килүенә күкләрдә дә күбрәк шатланырлар.</verse>
				<verse number="8">Гайсә тагын бер гыйбрәтле хикәя сөйләде: – Ун көмеш тәңкәнең берсен югалткан хатынны алыйк: шәм яндырып, идәннәрен себереп, шуны тапканчы эзләмәсме әллә?</verse>
				<verse number="9">Ә тапкач, дусларын һәм күршеләрен чакырып, аларга: «Минем белән бергә шатланыгыз, чөнки мин югалткан акчамны таптым», – дияр.</verse>
				<verse number="10">Сезгә әйтәм: Аллаһы фәрештәләре дә тәүбә иткән бер гөнаһлы өчен шулай шатланырлар.</verse>
				<verse number="11">Гайсә сөйләвен дәвам итте: – Бер кешенең ике углы булган ди.</verse>
				<verse number="12">Шуларның кечерәге атасына: «Әти, милекнең миңа тиешле өлешен бүлеп бир», – дигән. Атасы үзенең милкен угылларына бүлеп биргән.</verse>
				<verse number="13">Берничә көн үткәч, кече углы үз өлешен саткан да, булган акчаны үзе белән алып, ерак илгә чыгып киткән һәм анда, азгынлыкка бирелеп, байлыгын туздырып бетергән.</verse>
				<verse number="14">Ул шулай бөтен байлыгын туздырып бетергәннән соң, бу илдә бик каты ачлык башланып, егет мохтаҗлыкта калган.</verse>
				<verse number="15">Шуннан ул җирле бер кешегә эшкә ялланган, һәм теге аны үзенең басуына дуңгыз көтәргә җибәргән.</verse>
				<verse number="16">Егет шулкадәр ачка интеккән, хәтта дуңгызлар ашый торган азыкка да шат буласы икән, ләкин аңа беркем бернәрсә бирмәгән.</verse>
				<verse number="17">Шуннан ул, акылына килеп: «Атамның күпме ялчысы туйганчы ризык ашый, ә мин монда ачка тилмерәм!</verse>
				<verse number="18">Хәзер үк атам янына кайтыйм да: „Әти, мин Күктәге Аллаһы каршында һәм синең алдыңда гөнаһ кылдым,</verse>
				<verse number="19">инде синең углың дип аталырга да лаек түгелмен; ялчыларыңның берсе булырга рөхсәт ит миңа“, – дип әйтим», – дигән дә</verse>
				<verse number="20">атасы янына кайтып киткән. Атасы аны, ерактан ук күреп алып, бик кызганган, каршына йөгереп барып кочаклап үпкән.</verse>
				<verse number="21">Углы исә аңа: «Әти, мин Күктәге Аллаһы каршында һәм синең алдыңда гөнаһ кылдым, инде синең углың дип аталырга лаек түгелмен», – дигән.</verse>
				<verse number="22">Әмма атасы үзенең хезмәтчеләренә: «Тиз генә аңа затлы киемнәр алып килегез, бармагына – йөзек, аягына сандал бирегез.</verse>
				<verse number="23">Аннары симертелгән берәр бозауны чалыгыз. Сыйланыйк, күңел ачыйк!</verse>
				<verse number="24">Минем бу углым үлгән иде – хәзер терелде, югалган иде – инде табылды», – дигән, һәм алар бәйрәм итә башлаганнар.</verse>
				<verse number="25">Аның өлкән углы исә бу вакытта кырда булган. Өенә кайтып җитәрәк ул, җыр-бию тавышлары ишетеп,</verse>
				<verse number="26">хезмәтчеләрнең берсен чакырган да: «Бу ни хәл?» – дип сораган.</verse>
				<verse number="27">Хезмәтче аңа: «Синең энең кайтты, аның сау-сәламәт әйләнеп кайтуына куанып, атаң симертелгән бозау чалдырды», – дигән.</verse>
				<verse number="28">Өлкән угылның моңа ачуы килгән, һәм ул өйгә керергә теләмәгән. Атасы, чыгып, аның өйгә керүен үтенгән.</verse>
				<verse number="29">Әмма атасына җавап итеп ул: «Менә, мин сиңа күпме еллар кол сыман хезмәт итәм, кушканыңны һич үтәми калганым юк, алай да дусларым белән күңел ачарга синең миңа беркайчан кәҗә бәтие дә биргәнең булмады.</verse>
				<verse number="30">Ә инде милкеңне фахишәләр белән туздырып бетергән бу углың кайткач, аның өчен симертелгән бозау чалдыргансың!» – дигән.</verse>
				<verse number="31">Атасы исә аңа: «Углым, син һәрвакыт минем янда, минем бөтен нәрсәм – синеке.</verse>
				<verse number="32">Шатланырга, күңел ачарга безнең сәбәп бар, чөнки энең үлгән иде – хәзер терелде, югалган иде – инде табылды», – дип әйткән.</verse>
			</chapter>
			<chapter number="16">
				<verse number="1">Ә Үзенең шәкертләренә Гайсә болай дип сөйләде: – Бер байның хуҗалык белән идарә итүчесе булган. Аның хакында байга, милкеңне туздырып бетерә, дип килеп әйткәннәр.</verse>
				<verse number="2">Бай, аны чакырып: «Синең турыда мин нәрсә ишетәм? Эшең хакында хисап бир, чөнки моннан ары хуҗалыгым белән идарә итә алмассың», – дигән.</verse>
				<verse number="3">Шуннан идарәче: «Инде нәрсә эшләргә? Хуҗам мине идарә эшеннән азат итә. Җир казырга көчем юк, теләнеп йөрергә оялам.</verse>
				<verse number="4">Хәер, хуҗалык белән идарә итү эшеннән чыгарылгач, кешеләр мине үз йортларына кабул итсеннәр өчен нәрсә эшләргә кирәклеге мәгълүм миңа», – дип уйлаган да,</verse>
				<verse number="5">хуҗасына бурычы булган кешеләрне бер-бер артлы чакырып, беренчесеннән: «Минем хуҗама синең күпме бурычың бар?» – дип сораган.</verse>
				<verse number="6">Теге: «Мин аңа йөз үлчәм май тиешмен», – дигән. Идарәче аңа: «Бурыч кәгазеңне ал да, утырып, тиз генә „илле үлчәм“ дип яз», – дигән.</verse>
				<verse number="7">Аннары икенчесеннән: «Ә синең күпме бурычың бар?» – дип сораган. Тегесе: «Йөз мичкә бодай», – дигән. Идарәче: «Бурыч кәгазеңне ал да „сиксән мичкә“ дип яз», – дигән.</verse>
				<verse number="8">Хуҗа кеше исә намуссыз идарәчене тапкырлыгы өчен мактаган. Чөнки бу дәвер кешеләре, үзләре сыманнар белән эш кылганда, яктылык балаларыннан күпкә тапкыррак.</verse>
				<verse number="9">Сезгә әйтәм: шушы гаделсез дөньяның байлыгы ярдәмендә үзегезгә дуслар булдырыгыз. Шулай эшләсәгез, байлык беткәч, мәңгелек яшәү урынына кабул ителерсез.</verse>
				<verse number="10">Кечкенә нәрсәдә ышанычлы кеше зур нәрсәдә дә ышанычлы булыр, ә кечкенә нәрсәдә ышанычсыз адәм зур нәрсәдә дә ышанычсыз.</verse>
				<verse number="11">Шул рәвешле, әгәр сез бу дөньяның байлыгы белән ышанычлы эш йөртмисез икән, чын байлыкны сезгә кем әманәт итәр?</verse>
				<verse number="12">Әгәр башкаларның милке белән ышанычлы эш итмисез икән, үзегезгә аталганны сезгә кем бирер?</verse>
				<verse number="13">Бер генә кол да ике хуҗага хезмәт итә алмас: берсен ул яратмас, ә икенчесен яратыр; берсенә тугры булыр, ә икенчесен санга сукмас. Аллаһыга да, байлыкка да берьюлы хезмәт итә алмассыз.</verse>
				<verse number="14">Акча яратучы фарисейлар, боларны ишетеп, Гайсәнең сүзләреннән көлделәр генә.</verse>
				<verse number="15">Әмма Ул аларга болай диде: – Кешеләр алдында сез үзегезне яхшы итеп күрсәтәсез, ләкин Аллаһы сезнең күңелегезне белә; кешеләр югары бәяләгән нәрсә – Аллаһы өчен җирәнгеч.</verse>
				<verse number="16">Чумдыручы Яхъя килгәнче, Муса кануны һәм пәйгамбәрләрнең язмалары гамәлдә иде. Хәзер исә Аллаһы Патшалыгы хакында Яхшы хәбәр вәгазь кылына, һәм барысы да шул Патшалыкка керергә тырыша.</verse>
				<verse number="17">Әмма күк һәм җир юкка чыкканда да, Канунның бер генә сызыгы да юкка чыкмаячак.</verse>
				<verse number="18">Үз хатынын аерып, башка хатынга өйләнүче һәркем зина кыла; иреннән аерылган хатынга өйләнүче дә зина кыла.</verse>
				<verse number="19">Кайчандыр бер бай яшәгән. Ул нәфис җитеннән һәм куе кызыл төстәге тукымадан тегелгән затлы киемнәр генә кия, һәр көнне зур-зур мәҗлесләр үткәрә торган булган.</verse>
				<verse number="20">Ә аның капка төбендә, бай табыныннан өстәл астына төшкән сынык-саныкларга өметләнеп, бөтен тәнен җәрәхәт баскан Элгазар исемле бер фәкыйрь ята, һәм этләр, килеп, аның яраларын ялап китә икән.</verse>
				<verse number="21"></verse>
				<verse number="22">Көннәрдән беркөнне әлеге фәкыйрь вафат булган, һәм фәрештәләр аны Ибраһим пәйгамбәр янына илткәннәр; шуннан соң бай да үлгән, аны да җирләгәннәр.</verse>
				<verse number="23">Бай кеше, үлеләр дөньясында газап чиккән вакытта, башын күтәреп караган да еракта Ибраһимны һәм аның янында Элгазарны күргән.</verse>
				<verse number="24">Шунда ул: «Ибраһим атам, шәфкать күрсәтеп минем янга Элгазарны җибәрче, бармак очын суга чылатып телемне суытсын иде, чөнки ялкын эчендә бик нык газап чигәм!» – дип кычкырган.</verse>
				<verse number="25">Әмма Ибраһим аңа: «Углым! Исеңә төшер, син тормышыңда бар рәхәтне татыдың инде, ә Элгазар михнәт чикте; хәзер исә ул монда юаныч тапты, ә син газап чигәсең.</verse>
				<verse number="26">Моннан тыш, безнең белән сезнең арада зур упкын, шунлыктан сезнең якка биредән беркем чыга алмас, сезнең яктан да монда беркем аяк баса алмас», – дип җавап кайтарган.</verse>
				<verse number="27">Бай исә: «Атам, алайса, зинһар өчен, Элгазарны әткәм йортына җибәр:</verse>
				<verse number="28">анда минем биш ир туганым бар; Элгазар барып кисәтсен – алар да бу газапларга тарымасын иде», – дигән.</verse>
				<verse number="29">Ибраһим аңа: «Аларда Муса һәм башка пәйгамбәрләрнең язмалары бар, шуларга колак салсыннар», – дип җавап биргән.</verse>
				<verse number="30">Бай исә: «Юк, Ибраһим атам. Менә үлгәннәрдән берәрсе, терелеп, алар янына барса, бәлки тәүбәгә килерләр иде», – дигән.</verse>
				<verse number="31">Ибраһим аңа: «Әгәр алар Мусаны һәм пәйгамбәрләрне тыңламыйлар икән, берәрсе үледән терелсә дә, ышанмаячаклар», – дип җаваплаган.</verse>
			</chapter>
			<chapter number="17">
				<verse number="1">Үзенең шәкертләренә Гайсә болай дип сөйләде: – Гөнаһ кылыр өчен сәбәпләр һаман туа торыр, әмма кешеләрне гөнаһка этәрүчегә – кайгы!</verse>
				<verse number="2">Шушы садә балаларның берәрсен юлдан яздыручыны муенына тегермән ташы асып диңгезгә ташласалар, аның өчен яхшырак булыр иде.</verse>
				<verse number="3">Кылган гамәлләрегезгә игътибарлы булыгыз. Туганың сиңа карата гөнаһ кылса, аны шелтәлә, ә инде гаебен танып үкенсә – кичер;</verse>
				<verse number="4">сиңа карата көнгә җиде тапкыр гөнаһ кылып, гөнаһ кылган саен яныңа килеп: «Мин гаепле», – дисә, кичер аны.</verse>
				<verse number="5">Хаким Гайсәгә рәсүлләр: – Иманыбызны ныгытсаң иде, – диделәр.</verse>
				<verse number="6">Аларга җавап итеп Ул болай диде: – Сезнең горчица орлыгы кадәр генә иманыгыз булып, менә бу ефәк агачына: «Тамырың белән кубып чык та диңгезгә күчеп тамыр җибәр!» – дип әйтә калсагыз, ул сезне тыңлар иде.</verse>
				<verse number="7">Әйтик, сезнең хезмәтчегез җир сукалап яки көтү көтеп кырдан кайтты ди. Сезнең кайсыгыз аңа: «Әйдә, тизрәк ашарга утыр», – дип әйтер икән?</verse>
				<verse number="8">Киресенчә: «Кичке ашны әзерлә дә, билеңне буып, мин ашап-эчкән вакытта хезмәт күрсәт; аннары үзең ашап-эчәрсең», – дип әйтмәссезме икән?</verse>
				<verse number="9">Кушканны эшләгән хезмәтчегезгә рәхмәт әйтеп тормассыз бит.</verse>
				<verse number="10">Шулай итеп, сез дә кушканның һәммәсен үтәгәннән соң: «Без бары хезмәтчеләр генә, нәрсә эшләргә тиеш булсак, шуны гына башкардык», – диегез.</verse>
				<verse number="11">Иерусалимгә барышлый Гайсә Самарея белән Гәлиләя арасындагы чик буйлап үтте.</verse>
				<verse number="12">Бер авылга кергәндә, Аңа махаулы ун кеше очрады. Алар еракта ук туктап калып:</verse>
				<verse number="13">– Гайсә! Остаз! Кызган безне! – дип кычкырдылар.</verse>
				<verse number="14">Аларны күрүгә Ул: – Барыгыз, руханиларга күренегез, – диде. Тегеләр китеп бардылар һәм әле юлда чакта ук чирләреннән арындылар.</verse>
				<verse number="15">Аларның берсе, үзенең савыгуын күреп, кире әйләнеп килде дә кычкырып-кычкырып Аллаһыга дан-шөһрәтләр яудырды;</verse>
				<verse number="16">аннары, Гайсәнең аягына егылып, Аңа рәхмәтләрен укыды. Әлеге кеше самареяле иде.</verse>
				<verse number="17">Гайсә аңардан: – Уныгыз да савыкмадымыни? – дип сорады. – Калган тугызыгыз кайда соң?</verse>
				<verse number="18">Аллаһыга рәхмәт белдерү өчен, читтән килгән шушы кешедән башка берсе дә кире әйләнеп килмәдемени?</verse>
				<verse number="19">Шуннан Гайсә аңа: – Тор һәм юлыңда бул. Сине ышануың савыктырды, – диде.</verse>
				<verse number="20">Фарисейлар Гайсәдән: – Аллаһы Патшалыгы кайчан килер? – дип сорады. Ул аларга: – Аллаһы Патшалыгы күзгә күренеп килмәс.</verse>
				<verse number="21">Беркем дә: «Менә ул монда» яки «әнә тегендә», – дип әйтмәс. Чөнки Аллаһы Патшалыгы сезнең арада, – дип җавап кайтарды.</verse>
				<verse number="22">Шәкертләренә мөрәҗәгать итеп Гайсә: – Шундый вакыт килер, Адәм Углы көннәренең берсен генә булса да күрергә теләрсез, әмма күрә алмассыз, – диде. –</verse>
				<verse number="23">Сезгә «кара, Ул анда» яки «кара, Ул монда» дип әйтерләр, ләкин Аны күрергә дип беркая да торып чапмагыз.</verse>
				<verse number="24">Адәм Углының кайтуы күкнең бер читеннән икенче читенә кадәр ялтырап киткән яшен яктысы кебек булыр.</verse>
				<verse number="25">Әмма башта Аңа күп газаплар кичерергә һәм бүгенге буын кешеләре тарафыннан кире кагылырга туры килер.</verse>
				<verse number="26">Нух заманында ничек булса, Адәм Углы кабат килгәндә дә шулай булыр.</verse>
				<verse number="27">Нух үзенең көймәсенә аяк баскан көнгә кадәр дә кешеләр шулай ук ашаганнар, эчкәннәр, өйләнгәннәр һәм кияүгә чыкканнар. Шуннан туфан сулары калкып һәммәсен һәлак иткән.</verse>
				<verse number="28">Лут заманында да шулай булган: кешеләр ашаганнар, эчкәннәр, алыш-биреш иткәннәр, чәчкәннәр, төзегәннәр.</verse>
				<verse number="29">Әмма Лут Сәдүм шәһәреннән чыккан көнне, күктән ут һәм күкерт яңгыры явып аларның барысын һәлак иткән.</verse>
				<verse number="30">Адәм Углы кайткан көнне дә шулай булыр.</verse>
				<verse number="31">Ул көнне өй түбәсендә булган кеше, әйберләрем калган дип, өйгә кереп тормасын; кырдагы кеше дә өенә кайтмасын.</verse>
				<verse number="32">Лут хатыны белән нәрсә булганны исегездән чыгармагыз!</verse>
				<verse number="33">Җанын саклап калырга теләгән кеше аны югалтыр, ә җанын югалткан кеше аны саклап калыр.</verse>
				<verse number="34">Сезгә әйтәм: ул төнне бер түшәктә яткан ике кешенең берсе алыныр, ә икенчесе калдырылыр.</verse>
				<verse number="35">Бергәләп ашлык тарткан ике хатынның берсе алыныр, ә икенчесе калдырылыр. [</verse>
				<verse number="36">]</verse>
				<verse number="37">Аның бу сүзләреннән соң шәкертләре: – Хакимебез, бу хәл кайда булыр? – диделәр. Ул аларга: – Үләксә кайда ятса, козгыннар шунда җыелыр, – дип җавап бирде.</verse>
			</chapter>
			<chapter number="18">
				<verse number="1">Беркайчан күңел төшермәскә һәм һәрвакыт дога кылырга кирәклеген искәртү өчен, Үзенең шәкертләренә Гайсә бер гыйбрәтле хикәя сөйләде:</verse>
				<verse number="2">– Кайсыдыр шәһәрдә Аллаһыдан курыкмаучы һәм бәндәдән оялмаучы бер хөкемче яшәгән.</verse>
				<verse number="3">Шул ук шәһәрдә бер тол хатын да гомер сөргән, һәм ул һаман саен хөкемче янына килеп: «Дошманымнан яклачы», – дип әйтә торган булган.</verse>
				<verse number="4">Әмма хөкемче бу тол хатынның дәгъвасын озак вакытлар хәл итмәгән. Аннары, ниһаять, үз-үзенә: «Аллаһыдан курыкмасам һәм бәндәдән оялмасам да,</verse>
				<verse number="5">бу тол хатын тынгылык бирмәгәнгә күрә, дәгъвасын хәл итим – мине ялыктырып йөрмәсен», – дигән.</verse>
				<verse number="6">– Намуссыз бу хөкемченең нәрсә әйткәнен ишеттегезме? – дип сорады Хаким Гайсә.</verse>
				<verse number="7">– Көне-төне Аллаһыны ярдәмгә чакыручыларны – Үзе сайлаган кешеләрне Ул әллә якламасмы? Түзеп тора алырмы?</verse>
				<verse number="8">Сезгә әйтәм: Ул озакка сузмас, якларга килер. Әмма Адәм Углы, килеп, җир йөзендә иман табармы икән?</verse>
				<verse number="9">Үзләрен тәкъвалардан санаучы, ә башкаларны түбәнсетүче кайберәүләргә Гайсә шушы гыйбрәтле хикәяне сөйләде:</verse>
				<verse number="10">– Ике кеше дога кылу өчен Аллаһы йортына кергән ди: аларның берсе фарисей, ә икенчесе салым җыючы икән.</verse>
				<verse number="11">Фарисей, алгарак чыгып, болай дип дога кылган: «Йа Аллаһы! Башкалар кебек талаучы да, алдакчы да, зина кылучы да яки менә бу салым җыючы кебек тә түгелмен. Шуның өчен Сиңа шөкер әйтәм.</verse>
				<verse number="12">Атнага ике тапкыр ураза тотам, табышымның уннан бер өлешен сәдака итеп бирәм».</verse>
				<verse number="13">Читтәрәк басып торган һәм күзләрен күтәреп күккә карарга да батырчылык итмәгән салым җыючы исә күкрәгенә суга-суга: «Йа Аллаһы! Мин гөнаһлыны мәрхәмәтеңнән аерма!» – ди икән.</verse>
				<verse number="14">Сезгә әйтәм: фарисей түгел, нәкъ менә салым җыючы Аллаһы тарафыннан акланып өенә кайтып киткән; чөнки үзен башкалардан өстен куючы түбәнсетелер, ә үзен түбәнсетүче – күтәрелер.</verse>
				<verse number="15">Гайсә орынып фатихасын күндерсен өчен, кешеләр Аның янына сабый балаларын да алып килә, әмма шәкертләр моны күреп әлеге кешеләрне шелтәли иделәр.</verse>
				<verse number="16">Ә Гайсә, балаларны Үз янына чакырып алып: – Балаларга Минем янга килергә ирек бирегез, комачауламагыз аларга, чөнки Аллаһы Патшалыгы әнә шундый сабыйларныкы.</verse>
				<verse number="17">Хак сүз әйтәм сезгә: Аллаһы Патшалыгын балалар кебек кабул итмәгән кеше анда кермәячәк, – дип әйтте.</verse>
				<verse number="18">Халык башлыкларының берсе Гайсәдән: – Игелекле Остаз! Мәңгелек тормышка ия булыр өчен миңа нәрсә эшләргә кирәк? – дип сорады.</verse>
				<verse number="19">– Нигә син Мине игелекле дип атыйсың? – диде Гайсә. – Аллаһыдан башка һичкем игелекле түгел.</verse>
				<verse number="20">Аның әмерләрен син беләсең: зина кылма, кеше җанын кыйма, урлашма, ялган шаһитлык бирмә, ата-анаңны хөрмәт ит.</verse>
				<verse number="21">– Мин боларның барысын яшьтән үк үтәп киләм, – дип җавап бирде теге.</verse>
				<verse number="22">Моны ишеткәч, Гайсә аңа: – Сиңа тагын бер нәрсә җитми: һәммә нәрсәңне сат та фәкыйрьләргә өләш. Шулай эшләсәң, күктәге хәзинәгә ия булырсың. Аннары яныма кил дә Миңа ияр, – дип әйтте.</verse>
				<verse number="23">Әлеге сүзләрне ишеткәч, ул кеше борчуга калды, чөнки байлыгы бик зур иде.</verse>
				<verse number="24">Гайсә аның пошаманга калуын күреп: – Байлыгы булганнарга Аллаһы Патшалыгына керү авыр шул, – диде. –</verse>
				<verse number="25">Бай кешегә Аллаһы Патшалыгына керүгә караганда, дөягә энә күзе аша үтү җиңелрәк.</verse>
				<verse number="26">Бу сүзләрне ишетүчеләр: – Алай булгач, кем генә котыла алыр соң? – дип сорады.</verse>
				<verse number="27">– Кеше булдыра алмаганны Аллаһы булдыра ала, – диде Гайсә.</verse>
				<verse number="28">– Менә, без бар нәрсәбезне калдырып Сиңа иярдек, – диде шунда Петер.</verse>
				<verse number="29">Гайсә аларга: – Хак сүз әйтәм сезгә: Аллаһы Патшалыгы хакына йортын яки хатынын, агай-энеләрен, ата-анасын, балаларын калдырган һәркем</verse>
				<verse number="30">бу дөньяда яхшылыкны артыгы белән алыр, киләчәк дөньяда исә мәңгелек тормышка ия булыр, – диде.</verse>
				<verse number="31">Гайсә, унике шәкертен чакырып алып, аларга әйтте: – Без Иерусалимгә якынлашып киләбез, һәм биредә Адәм Углы хакында пәйгамбәрләр язганның һәммәсе тормышка ашыр.</verse>
				<verse number="32">Аны мәҗүсиләр кулына тапшырырлар, алар Аны мыскыл итәрләр, хурларлар, өстенә төкерерләр;</verse>
				<verse number="33">камчы белән суктырырлар, аннары үтерерләр. Әмма өченче көндә Ул үледән терелер.</verse>
				<verse number="34">Шәкертләре исә Аның сөйләгәннәрен аңламады. Әлеге сүзләрнең мәгънәсе аларга яшерен булып кала бирде – әйтелгәннәргә алар төшенмәде.</verse>
				<verse number="35">Гайсә Әрихәгә якынлашып килгәндә, бер сукыр адәм юл буенда хәер сорашып утыра иде.</verse>
				<verse number="36">Янәшәсеннән халык төркеме үтеп барганны ишетеп, ул: – Нишлиләр анда? – дип сорады.</verse>
				<verse number="37">– Насаралы Гайсә килә, – диделәр аңа.</verse>
				<verse number="38">Шунда ул: – Давыт Углы Гайсә! Кызган мине! – дип кычкырып җибәрде.</verse>
				<verse number="39">Төркем алдыннан баручылар аны тыймакчы булды, әмма ул тагын да катырак итеп: – Давыт Углы! Кызган мине! – дип кычкырды.</verse>
				<verse number="40">Гайсә, туктап, аны алып килергә кушты. Сукыр адәм Аның янына килгәч, Гайсә аңардан:</verse>
				<verse number="41">– Син миннән нәрсә көтәсең? – дип сорады. – Әфәндем! Күзләрем күрсә иде, – диде теге.</verse>
				<verse number="42">– Күзләрең күрсен! – диде Гайсә. – Сине ышануың савыктырды.</verse>
				<verse number="43">Сукыр адәм шундук күрә башлады һәм, Аллаһыны данлап, Гайсә артыннан ияреп китте. Шушы хәлне күргән бар кеше Аллаһыга мактау яудырды.</verse>
			</chapter>
			<chapter number="19">
				<verse number="1">Гайсә, Әрихәгә җитеп, урам буйлап бара иде.</verse>
				<verse number="2">Шәһәрнең салым җыючылар башлыгы – Зәкәй исемле бер бай адәм –</verse>
				<verse number="3">Гайсәнең ниндирәк кеше икәнен бик тә күрергә тели иде. Буе кыска булу сәбәпле халык арасыннан Аны күрә алмаганга,</verse>
				<verse number="4">ул алгарак йөгереп узды да Гайсә үтәсе юл буенда үскән кыргый инҗир агачына менеп утырды.</verse>
				<verse number="5">Шул турыга җиткәч, Гайсә югарыга карады һәм: – Зәкәй, төш тизрәк, бүген Мин синең өеңдә тукталырга тиешмен, – диде.</verse>
				<verse number="6">Теге тиз генә төште һәм шатланып Аны өендә кабул итте.</verse>
				<verse number="7">Бу хәлне күрүчеләрнең барысы: – Шул гөнаһлы адәмнең өенә керде! – дип ризасызлык белдерде.</verse>
				<verse number="8">Соңрак Хаким Гайсәгә Зәкәй: – Әфәндем! Милкемнең яртысын фәкыйрьләргә өләшәм, инде кемне дә булса алдаганмын икән, аңа дүртләтә кайтарып бирәм, – диде.</verse>
				<verse number="9">– Бүген шушы өйгә котылу килде, чөнки бу кеше дә Ибраһим нәселеннән бит.</verse>
				<verse number="10">Адәм Углы югалганны эзләп табар һәм коткарыр өчен килде, – дип әйтте Гайсә.</verse>
				<verse number="11">Аны тыңлап торган халыкка Гайсә тагын бер гыйбрәтле хикәя сөйләде. (Гайсә Иерусалимгә якынлашып килгәнгә, кешеләр, тиздән Аллаһы Патшалыгы күренергә тиеш, дип уйлады.)</verse>
				<verse number="12">Гайсә болай диде: – Затлы нәселгә караган бер кеше, патшалыкны кабул итәр өчен, ерак илгә барып кайтырга тиеш булган ди.</verse>
				<verse number="13">Юлга чыгар алдыннан ул, ун хезмәтчесен чакырып алып, аларның һәрберсенә йөзәр динар акча биргән дә: «Мин кайтканчы, шушы акчаларны табыш китерерлек итеп әйләнешкә кертегез», – дигән.</verse>
				<verse number="14">Әмма ватандашлары аны яратмау сәбәпле: «Безнең өстән патшалык итүеңне теләмибез», – дип, аның эзеннән илчеләр җибәргәннәр.</verse>
				<verse number="15">Теге кеше, ерак илдә патшалыкны кабул итеп кабат үз иленә әйләнеп кайткач, акча биреп калдырган хезмәтчеләренең күпме табыш алуын белергә теләп, аларны үз янына чакырырга кушкан.</verse>
				<verse number="16">Беренче хезмәтчесе, килеп: «Хуҗам, син биргән акча ун тапкыр артыграк табыш китерде», – дигән.</verse>
				<verse number="17">Хуҗасы аңа: «Бик әйбәт, син – минем яхшы хезмәтчем. Кечкенә нәрсәдә ышанычлы булганың өчен, мин сине ун калага идарәче итеп куям», – дигән.</verse>
				<verse number="18">Икенче хезмәтчесе, килеп: «Хуҗам, син биргән акча биш тапкыр артыграк табыш китерде», – дигән.</verse>
				<verse number="19">Хуҗасы аңа: «Мин сине биш калага идарәче итеп куям», – дигән.</verse>
				<verse number="20">Ә өченче хезмәтчесе, килеп, болай дигән: «Хуҗам, менә син биргән акча. Синнән курыкканга, мин аны кулъяулыкка төреп саклап тоттым. Син кырыс кеше бит: үзең куймаганны аласың, чәчмәгәнне урасың».</verse>
				<verse number="21"></verse>
				<verse number="22">Хуҗасы аңа: «Әй яраксыз хезмәтче! Әйткән сүзләреңә карап мин сиңа хөкем чыгарам. Минем кырыс булуымны, үзем куймаган нәрсәне алуымны, үзем чәчмәгәнне уруымны белгәч,</verse>
				<verse number="23">ни өчен соң мин биргән акчаны әйләнешкә кертмәдең? Шулай эшләгән булсаң, кайткач, мин аңардан табыш алган булыр идем, – дигән</verse>
				<verse number="24">һәм янындагы кешеләргә, – акчаны аңардан алыгыз да ун тапкыр артыграк табыш китергән хезмәтчегә бирегез», – дип әйткән.</verse>
				<verse number="25">Тегеләр: «Хуҗам! Аның акчасы болай да ун тапкырга артты бит инде», – дигәннәр.</verse>
				<verse number="26">Хуҗа кеше исә: «Сезгә әйтәм: кемдә бар – шуңа тагын да бирелер, ә кемдә юк икән, булган нәрсәсе дә тартып алыныр.</verse>
				<verse number="27">Үзләре өстеннән патшалык итүемне теләмәгән дошманнарымны исә монда китерегез дә күз алдымда үтерегез», – дип җавап биргән.</verse>
				<verse number="28">Сүзен тәмамлаганнан соң, Гайсә Иерусалимгә таба юлын дәвам итте.</verse>
				<verse number="29">Зәйтүн-тау итәгендәге Бәйт-Фәги һәм Бәйт-Әния авылларына җиткәндә, Ул ике шәкертен чакырып алды да:</verse>
				<verse number="30">– Каршыгыздагы авылга барыгыз, – диде. – Анда керүгә, моңарчы һичкем атланмаган бәйдәге яшь ишәкне күрерсез. Аны ычкындырыгыз да монда алып килегез.</verse>
				<verse number="31">Әгәр берәрсе: «Нигә аны бәйдән ычкындырасыз?» – дип сораса: «Безнең Хуҗага кирәк ул», – дип әйтегез.</verse>
				<verse number="32">Шәкертләр киттеләр, һәм барысы да Гайсә әйткәнчә булып чыкты.</verse>
				<verse number="33">Яшь ишәкне бәйдән ычкындырган вакытта ишәкнең хуҗалары алардан: – Нигә сез ишәкне бәйдән ычкындырасыз? – дип сорады.</verse>
				<verse number="34">Тегеләр исә: – Хуҗабызга кирәк ул, – дип җавап бирде.</verse>
				<verse number="35">Ишәкне алып килеп, аның сыртына өс киемнәрен салгач, Гайсәне ишәккә атландырдылар.</verse>
				<verse number="36">Гайсә ишәккә атланып барган чакта, кешеләр юлга өс киемнәрен җәйделәр.</verse>
				<verse number="37">Ә инде Гайсә Зәйтүн тавыннан төшә торган юлга якынлашкач, күп санлы шәкертләре, куанышып, үзләре күргән барлык могҗизалар өчен көчле тавыш белән Аллаһыга дан-мактау яудыра башладылар: «Раббы исеме белән килүче Патша мөбарәктер! Күкләрдә – иминлек, югарыда дан-шөһрәт булсын!»</verse>
				<verse number="38"></verse>
				<verse number="39">Шунда халык арасындагы кайбер фарисейлар Гайсәгә: – Остаз! Шәкертләреңне тый! – диде.</verse>
				<verse number="40">Әмма аларга җавап итеп Ул: – Сезгә шуны әйтәм: әгәр алар тынып калсалар, ташлар кычкыра башлаячак, – диде.</verse>
				<verse number="41">Иерусалимгә якынлашып шәһәргә карашын ташлагач, аның язмышы өчен көенеп, Гайсәнең күзләренә яшь килде.</verse>
				<verse number="42">– Син дә шушы көндә үз иминлегең өчен нәрсә кирәклеген белсәң икән! – диде Ул. – Әмма хәзергә синең күзләрең өчен бу яшерендер.</verse>
				<verse number="43">Синең өчен шундый көннәр килер, дошманнарың әйләнә-тирәңә чокырлар казып, туфрак өемнәре күтәртеп сине камап алырлар һәм һәр тарафтан кысарлар;</verse>
				<verse number="44">сине җимереп, халкыңны кырып бетерерләр, таш өстендә таш калдырмаслар, чөнки яныңа Аллаһы килеп шәфкать күрсәткән вакытны син белми калдың.</verse>
				<verse number="45">Аллаһы йортына кергәч, Гайсә андагы сатучыларны куып чыгара башлады.</verse>
				<verse number="46">– Язмада: «Минем Йортым дога кылу йорты булачак», – дип әйтелгән, ә сез аны юлбасарлар оясына әйләндергәнсез, – диде Ул.</verse>
				<verse number="47">Гайсә һәркөнне Аллаһы йортында халыкны өйрәтте. Ә баш руханилар, Канун белгечләре һәм халык башлыклары Аны һәлак итәргә җай эзләделәр,</verse>
				<verse number="48">әмма бу эшне ничек башкарырга икәнен һич уйлап таба алмадылар, чөнки Гайсәнең һәр сүзен йотлыгып тыңлаган халык һәрчак Аның янында булды.</verse>
			</chapter>
			<chapter number="20">
				<verse number="1">Беркөнне Аллаһы йортында Яхшы хәбәрне бәян итеп кешеләрне өйрәткән Гайсә янына баш руханилар һәм Канун белгечләре белән бергә халык өлкәннәре килделәр дә:</verse>
				<verse number="2">– Әйт әле безгә, мондый эшләр башкарырга Синең хакың бармы? Андый хокукны Сиңа кем бирде? – дип сорадылар.</verse>
				<verse number="3">Аларга җавап итеп Ул: – Минем дә сезгә бер соравым бар, әйтегез әле:</verse>
				<verse number="4">суга чумдыру хокукы Яхъяга күктән бирелгәнме, әллә кешеләрдәнме? – дип сорады.</verse>
				<verse number="5">Тегеләр үзара: – «Күктән» дип әйтсәк, Ул «ә ни өчен Яхъяга ышанмадыгыз?» дип сорар.</verse>
				<verse number="6">Ә инде «кешеләрдән» дип әйтсәк, халык безне таш атып үтерер, чөнки алар Яхъяның пәйгамбәр булуына ышана, – дип киңәшкәннән соң, –</verse>
				<verse number="7">кайдан икәнен белмибез, – дип җавап кайтардылар.</verse>
				<verse number="8">– Алай булгач, Мин дә сезгә боларны эшләргә кем хокук биргәнне әйтмим, – диде Гайсә.</verse>
				<verse number="9">Шуннан соң халыкка Ул менә шушы гыйбрәтле хикәяне сөйләде: – Бер кеше йөзем бакчасы утырткан һәм, аны йөзем үстерүчеләргә куллануга биреп, озак елларга чит якларга китеп барган.</verse>
				<verse number="10">Уңыш җыяр вакыт җиткәч, үзенә тиешле өлешне алу өчен, йөзем үстерүчеләр янына хезмәтчесен озаткан. Тегеләр аны кыйнап буш кул белән кайтарып җибәргәннәр.</verse>
				<verse number="11">Аннары ул икенче хезмәтчесен юллаган. Әмма аны кыйнап һәм мыскыл итеп бернәрсәсез кире борганнар.</verse>
				<verse number="12">Ул өченче хезмәтчесен юллаган. Ләкин аны да яралап куып чыгарганнар.</verse>
				<verse number="13">Шуннан йөзем бакчасының хуҗасы болай дип уйлаган: «Инде нәрсә эшләргә? Сөекле углымны җибәрим әле, бәлки аңа хөрмәт күрсәтерләр».</verse>
				<verse number="14">Әмма аны күргәч, йөзем үстерүчеләр үзара: «Варис бит бу! Әйдәгез, үтерик аны, һәм аңа каласы мирас безнеке булыр», – дип киңәшкәннәр дә</verse>
				<verse number="15">егетне бакчадан алып чыгып үтергәннәр. Инде йөзем бакчасының хуҗасы алар белән ни эшләр?</verse>
				<verse number="16">Ул, кайтып, йөзем үстерүчеләрне үтерер дә бакчасын башкаларга куллануга тапшырыр. Моны тыңлаучылар: – Алай була күрмәсен! – диештеләр.</verse>
				<verse number="17">Әмма Гайсә аларның күзенә туры карап: «Төзүчеләр яраксыз дип тапкан таш иң мөһим почмак ташына әйләнде», – дип Язмада әйтелгәннәр, алайса, нәрсә аңлата соң? – дип сорады. –</verse>
				<verse number="18">Бу ташка абынган һәркем чәлпәрәмә киләчәк; таш кемнең дә булса өстенә төшсә – сытачак.</verse>
				<verse number="19">Баш руханилар һәм Канун белгечләре, әлеге гыйбрәтле хикәянең үзләренә төбәлгәнен аңлап, Аны кулга алырга теләгән иделәр, әмма халыктан куркып туктап калдылар.</verse>
				<verse number="20">Шуннан алар Гайсә артыннан күзәтергә үз кешеләрен юлладылар. Тегеләр, Гайсәне Рим идарәчесе хөкеменә тапшыру өчен үзләрен ихлас күңелле итеп күрсәткән булып, Аның сүзләреннән гаеп табарга тырыштылар.</verse>
				<verse number="21">– Остаз! – диде алар. – Сүзләреңнең һәм өйрәтүеңнең хаклыгын, кемнең кем булуына карамастан хакыйкать кушканча Аллаһы юлына өндәвеңне беләбез.</verse>
				<verse number="22">Әйт әле, кайсарга салым түләргә рөхсәт ителәме, юкмы?</verse>
				<verse number="23">Гайсә аларның мәкерле ниятләрен сизеп:</verse>
				<verse number="24">– Бер динарлык тәңкә күрсәтегез әле. Монда кемнең сурәте төшерелгән, кемнең исеме сугылган? – дип сорады. – Кайсарныкы, – дип җавап бирде тегеләр.</verse>
				<verse number="25">Шуннан Гайсә: – Кайсарныкын – кайсарга, ә Аллаһыныкын Аллаһыга бирегез, – диде.</verse>
				<verse number="26">Гайсәнең халык алдында сөйләгән сүзләрендә алар бәйләнерлек нәрсә таба алмадылар һәм, Аның җавабына исләре китеп, тынып калдылар.</verse>
				<verse number="27">Аннары Гайсә янына үлеләрнең терелүен инкяр итүче саддукейлардан берничәсе килеп болай дип сорады:</verse>
				<verse number="28">– Остаз! Канунда Муса безгә: «Әгәр берәүнең өйләнгән ир кардәше бала калдырмыйча үлеп китсә, исән калган кардәше, туганының нәселен дәвам итәр өчен, аның тол хатынын үзенә алсын», – дип язган.</verse>
				<verse number="29">Шуннан килеп, бертуган җиде ир кардәш булган ди. Шуларның беренчесе өйләнгән һәм бала калдырмыйча үлеп киткән.</verse>
				<verse number="30">Ул хатынга икенчесе дә,</verse>
				<verse number="31">өченчесе дә, шул рәвешле, җидесе дә өйләнгән, әмма барысы да бала калдырмыйча үлеп киткән.</verse>
				<verse number="32">Барысыннан соң хатын үзе дә дөнья куйган.</verse>
				<verse number="33">Шулай булгач, үлеләр терелгәндә ул кайсының хатыны булачак? Җидесе дә аның ире иде бит!</verse>
				<verse number="34">Гайсә аларга болай дип җавап бирде: – Бу дөньяда кешеләр өйләнә дә, кияүгә дә чыга.</verse>
				<verse number="35">Ә инде үледән терелергә һәм киләчәк дөньяда яшәргә лаек булганнар өйләнми дә, кияүгә дә чыкмый,</verse>
				<verse number="36">үлә дә алмый, чөнки алар – фәрештәләр кебек һәм, үледән терелеп торганга, Аллаһы балалары булып санала.</verse>
				<verse number="37">Ә инде үлгәннәрнең терелү мәсьәләсенә килгәндә, Муса үзе дә бит янып торган күгән куагы турында сөйләгәндә Раббыны «Ибраһим Алласы, Исхак Алласы һәм Ягъкуб Алласы» дип атый.</verse>
				<verse number="38">Аллаһы – үлеләр Алласы түгел, Ул – тереләрнеке; Аның өчен барысы да тередер.</verse>
				<verse number="39">Канун белгечләренең кайберләре, бу сүзләрне ишетеп: – Остаз! Яхшы әйттең, – диде.</verse>
				<verse number="40">Шуннан соң инде бер кеше дә Гайсәгә сорау бирергә батырчылык итмәде.</verse>
				<verse number="41">Аннары Гайсә аларга болай диде: – Ни өчен кешеләр: «Мәсих – Давыт Углы», – дип әйтә?</verse>
				<verse number="42">Зәбур китабында Давыт үзе болай ди бит: «Раббы минем Хакимемә әйтте: „Дошманнарыңны аяк астыңа баскыч басмасы итеп салганчы, Минем уң ягымда утыр“».</verse>
				<verse number="43"></verse>
				<verse number="44">Димәк ки, Мәсихне Давыт «Хакимем» дип атый. Алай икән, Мәсих ничек итеп Давытның Углы була алсын?</verse>
				<verse number="45">Бар халык Гайсәне тыңлап торганда, шәкертләренә төбәп Ул болай диде:</verse>
				<verse number="46">– Өсләренә озын киемнәр киеп йөрүне, мәйданнарда үзләрен ихтирам белән сәламләгәнне, гыйбадәтханәләрдә – дәрәҗәле урыннарда, мәҗлесләрдә түрдә утыруны сөюче Канун белгечләреннән сак булыгыз!</verse>
				<verse number="47">Алар, хәйләләп, тол хатыннарның мал-мөлкәтен талыйлар, кешеләр күрсен өчен озаклап дога кылалар. Андыйларны иң каты хөкем көтә!</verse>
			</chapter>
			<chapter number="21">
				<verse number="1">Сәдака сандыгына байларның акча салуын күзәтеп торганда Гайсә,</verse>
				<verse number="2">бер фәкыйрь тол хатынның да ике данә вак акча салуын күреп, шәкертләренә:</verse>
				<verse number="3">– Хак сүз әйтәм сезгә: бу фәкыйрь тол хатын акчаны һәммәсенә караганда күбрәк салды, – диде. –</verse>
				<verse number="4">Чөнки тегеләр барысы да үзеннән артканны бүләк итте, ә бу ярлы хатын яшәү өчен кирәк булганның бөтенесен бирде.</verse>
				<verse number="5">Берәүләр Аллаһы йортының затлы ташлар, Аллаһыга багышланган бүләкләр белән бизәлүе турында сөйләшеп торганда, Гайсә:</verse>
				<verse number="6">– Шундый көннәр килер, сез биредә күргән бар нәрсә җимереләчәк, таш өстендә таш калмаячак! – диде.</verse>
				<verse number="7">Шунда Аңардан: – Остаз! Ул хәлләр кайчан булыр? Аларның тиздән буласын нинди билге-ишарә күрсәтер икән? – дип сорадылар.</verse>
				<verse number="8">– Карагыз аны, алдамасыннар үзегезне, – диде Гайсә аларга, – чөнки күпләр, килеп, үзләрен Минем исем белән атарлар һәм «Мин – Мәсих!», «Вакыты җитте!» диярләр. Андыйларга иярмәгез!</verse>
				<verse number="9">Сугышлар һәм чуалышлар хакында ишеткәндә, куркып калмагыз. Башта шушы вакыйгалар булып узарга тиеш, әмма моның белән генә бетмәс әле.</verse>
				<verse number="10">Халык – халыкка, патшалык патшалыкка каршы чыгар, – дип сүзен дәвам итте Ул. –</verse>
				<verse number="11">Төрле урыннарда көчле җир тетрәүләр, ачлык, үләт зәхмәте, күктә куркыныч күренешләр һәм бөек галәмәтләр булыр.</verse>
				<verse number="12">Әмма шушы хәлләргә кадәр сезне эзәрлекләрләр, кулга алырлар, хөкем итү өчен гыйбадәтханәләргә алып барырлар һәм зинданнарга ташларлар. Минем исем аркасында сезне патшалар һәм идарәчеләр каршына алып барырлар.</verse>
				<verse number="13">Шунда сез, форсаттан файдаланып, Минем хакта шаһитлык бирә алырсыз.</verse>
				<verse number="14">Үзебезне ничек якларбыз, дип алдан борчылып тормагыз,</verse>
				<verse number="15">чөнки Мин сезгә шундый сүзләр һәм гакыл бирермен ки, дошманнарыгызның берсе дә сезгә каршы сүз әйтә алмас һәм каршы да тора алмас.</verse>
				<verse number="16">Сезгә хәтта ата-аналарыгыз, агай-энеләрегез, кардәшләрегез, дусларыгыз хыянәт итәр, кайберләрегезне үтерерләр дә.</verse>
				<verse number="17">Минем аркада бөтенесе сезгә нәфрәт белән карар.</verse>
				<verse number="18">Тик шулай да башыгыздан чәч бөртеге дә төшмәс.</verse>
				<verse number="19">Түзем булсагыз, җаныгызны саклап калырсыз.</verse>
				<verse number="20">Иерусалимне гаскәрләр камавын күргәндә, белеп торыгыз: аның җимерелер вакыты бик якын.</verse>
				<verse number="21">Яһүдиядә яшәүчеләр шулвакыт тауларга качсын, шәһәрдәгеләр аннан чыксын, шәһәр тирәсендәгеләр анда кире кайтмасын.</verse>
				<verse number="22">Чөнки ул көннәр – үч алу көннәре, һәм шул чакта Язмада әйтелгәннәрнең барысы да тормышка ашыр.</verse>
				<verse number="23">Ул көннәрдә йөкле булган һәм бала имезгән хатыннарга – кайгы! Чөнки бу илне – зур афәт, бу халыкны Аллаһының ачуы көтә:</verse>
				<verse number="24">берәүләр кылычтан узар, икенчеләр, әсир ителеп, төрле халыклар арасына сибелер; заманнары тәмамланганчы, Иерусалимне мәҗүсиләр таптап йөрер.</verse>
				<verse number="25">Кояш, ай һәм йолдызларда гаҗәеп галәмәтләр булыр, ә җир йөзендә яшәүче халыклар өметсезлеккә бирелер һәм диңгез шавыннан, котырынган дулкыннардан аларның коты очар.</verse>
				<verse number="26">Җир йөзенә киләсе афәтләрне көтеп, кешеләр куркудан хушларын югалтыр, чөнки күк җисемнәре дә тетрәнеп куяр.</verse>
				<verse number="27">Шул чагында кешеләр болыт өстендә бөек кодрәт һәм дан белән килүче Адәм Углын күрерләр.</verse>
				<verse number="28">Бу вакыйгалар гамәлгә аша башлагач, курыкмыйча сыныгызны турайтып басыгыз, башыгызны күтәрегез, чөнки котылуыгыз инде якын.</verse>
				<verse number="29">Гайсә аларга бер гыйбрәтле сүз сөйләде: – Инҗир агачына һәм башка агачларга карагыз:</verse>
				<verse number="30">аларның яфрак яра башлаганын күреп, сез тиздән җәй җитәсен беләсез.</verse>
				<verse number="31">Монда да нәкъ шулай: бу хәлләрнең гамәлгә ашуын күргәндә, белеп торыгыз – Аллаһы Патшалыгы инде бик якын!</verse>
				<verse number="32">Хак сүз әйтәм сезгә: бүгенге буын юкка чыкканчы, болар һәммәсе гамәлгә ашыр.</verse>
				<verse number="33">Күк һәм җир юкка чыгар, әмма Минем сүзләрем һичкайчан юкка чыкмас.</verse>
				<verse number="34">Карагыз аны, тамак ягын кайгырту, эчкечелек һәм тормыш мәшәкатьләре сезне басып китмәсен, ул көн, тозак кебек, сезгә көтмәгәндә килмәсен. Чөнки ул көн җир йөзендә яшәүче һәр кешегә ябырылачак.</verse>
				<verse number="35"></verse>
				<verse number="36">Шулай итеп, һәрчак уяу булыгыз, киләсе бәла-казаларга түзәргә көч табар һәм Адәм Углы каршында торырга лаек булыр өчен дога кылыгыз.</verse>
				<verse number="37">Көндезләрен Гайсә Аллаһы йортында халыкны өйрәтте, ә кич җитүгә Зәйтүн тавына китеп, төннәрен шунда үткәрде.</verse>
				<verse number="38">Таң атуга бар халык, Аны тыңлар өчен, Аллаһы йортына килә торган булды.</verse>
			</chapter>
			<chapter number="22">
				<verse number="1">Котылу бәйрәме, икенче төрле әйткәндә, Төче күмәч бәйрәме якынлашып килгән көннәр иде.</verse>
				<verse number="2">Баш руханилар һәм Канун белгечләре Гайсәдән котылу җаен эзли, әмма халыктан курка иделәр.</verse>
				<verse number="3">Шунда унике шәкертнең берсенә – Искариот кушаматлы Яһүдәнең эченә шайтан керде,</verse>
				<verse number="4">һәм ул, баш руханилар һәм Аллаһы йортының каравыл башлыклары янына барып, Гайсәне алар кулына тапшыру хакында сөйләште.</verse>
				<verse number="5">Тегеләр, бу хәлгә бик шатланып, аңа акча вәгъдә иттеләр.</verse>
				<verse number="6">Яһүдә бу тәкъдим белән ризалашты һәм халыкка сиздермичә Гайсәне алар кулына тапшыру өчен җай чыкканны көтеп йөри башлады.</verse>
				<verse number="7">Төче күмәч бәйрәме хөрмәтенә бәрән чала торган көн җиткәч,</verse>
				<verse number="8">Петер белән Яхъяга йомыш йөкләп, Гайсә: – Барыгыз, безгә бәйрәм табыны әзерләгез, – диде.</verse>
				<verse number="9">– Кайда әзерләргә кушасың? – дип сорады алар.</verse>
				<verse number="10">– Шәһәргә аяк басуга, сулы чүлмәк күтәреп кайтучы бер кешене очратырсыз, – дип җавап бирде Гайсә. – Аның артыннан барыгыз да, ул кергән өйгә кереп,</verse>
				<verse number="11">йорт хуҗасына болай дип әйтегез: «Остазыбыз синнән: „Бәйрәм ризыгын шәкертләрем белән кайсы бүлмәдә ашыйк?“ – дип сорый».</verse>
				<verse number="12">Ул сезгә өске каттагы җыештырылган зур бүлмәне күрсәтер, шунда әзерләгез.</verse>
				<verse number="13">Шәкертләр киттеләр, һәм барысы да Гайсә әйткәнчә булып чыкты; шуннан алар бәйрәм табыны әзерләделәр.</verse>
				<verse number="14">Аш вакыты җиткәч, Гайсә рәсүлләр белән бергә табын яныннан урын алды.</verse>
				<verse number="15">– Газапларга дучар ителгәнче шушы Котылу бәйрәме табынында сезнең белән утырып ашарга бик тә теләгән идем! – диде аларга Гайсә. –</verse>
				<verse number="16">Сезгә әйтәм: Аллаһы Патшалыгы килмичә, Мин инде Котылу бәйрәме ашын ашамаячакмын.</verse>
				<verse number="17">Гайсә касәне алды да шөкрана кылганнан соң аларга сузып: – Алыгыз, үзара бүлешеп эчегез, – диде. –</verse>
				<verse number="18">Сезгә әйтәм: Аллаһы Патшалыгы килмичә, Мин инде йөзем шәрабы эчмәячәкмен.</verse>
				<verse number="19">Аннары Гайсә икмәк алып шөкрана кылды да сындыргалап: – Бу – сезнең хакка бирелә торган тәнем. Мине искә алып шулай эшләгез, – дигән сүзләр белән шәкертләренә бирде.</verse>
				<verse number="20">Аштан соң Гайсә янә касәне алып: – Менә бу касә – сезнең хакка түгелә торган каным белән расланган Яңа Килешү, – диде. –</verse>
				<verse number="21">Әмма Миңа хыянәт итүченең кулы Минем кулым белән бергә шушы өстәлдә.</verse>
				<verse number="22">Хәер, Адәм Углының киләчәге алдан билгеләнгән, ләкин Аңа хыянәт итүчегә ни кайгы!</verse>
				<verse number="23">Шәкертләре, безнең арада кайсыбыз мондый гамәл кылыр икән дип, бер-берсеннән сораша башлады.</verse>
				<verse number="24">Шуннан алар, арабызда кайсыбыз бөегрәк саналырга тиеш, дип бәхәсләшергә тотындылар.</verse>
				<verse number="25">Гайсә исә аларга болай диде: – Патшалар үз халкы өстеннән хакимлек итә, һәм аларны «игелек кылучы» дип атыйлар.</verse>
				<verse number="26">Ләкин сездә алай булмасын: бөек дип саналганы – кече, башлык исә хезмәтче кебек булсын.</verse>
				<verse number="27">Чөнки кем олырак: өстәл янында утырган кешеме, әллә аңа хезмәт итүчеме? Өстәл янында утыручы түгелме соң? Ә менә сезнең арада Мин хезмәт итүче кебек!</verse>
				<verse number="28">Мин узган барлык сынауларда сез һәрчак янәшәмдә булдыгыз.</verse>
				<verse number="29">Шул сәбәпле, Атам Миңа патшалык итү хокукын тапшырган кебек, Мин дә сезгә шул хокукны тапшырам.</verse>
				<verse number="30">Сез Минем Патшалыгымдагы табыннан ашарсыз, эчәрсез һәм тәхетләрдә утырып Исраилнең унике ыругы белән идарә итәрсез.</verse>
				<verse number="31">Гайсә шунда Петергә: – Шимун, Шимун! Менә, шайтан сезне бодай җилгәргән кебек җилгәрергә рөхсәт алды, – диде. –</verse>
				<verse number="32">Әмма иманнан язмасын дип, Мин синең өчен дога кылдым; кабат Миңа әйләнеп кайткач, син имандашларыңны ныгыт.</verse>
				<verse number="33">– Хакимем! Мин Синең белән зинданга да, үлемгә дә барырга әзермен, – дип җавап кайтарды Аңа Петер.</verse>
				<verse number="34">Әмма Гайсә аңа: – Сиңа әйтәм, Петер: бүген әтәч кычкырганчы, Минем белән таныш булуыңнан син өч тапкыр ваз кичәрсең, – диде,</verse>
				<verse number="35">аннары шәкертләреннән, – Мин сезне янчыксыз, биштәрсез, алмаш аяк-киемсез юлга озаткан чакта сез берәр нәрсәгә мохтаҗ булдыгызмы? – дип сорады. – Һичбер нәрсәгә мохтаҗ булмадык, – дип җавап бирде тегеләр.</verse>
				<verse number="36">– Әмма хәзер, – диде Гайсә аларга, – янчыгы булганы аны үзе белән алсын, биштәрен дә алсын; ә кылычы булмаганы өс киемен сатсын да кылыч сатып алсын.</verse>
				<verse number="37">Сезгә әйтәм: Язмада Минем хакта «Ул җинаятьчеләр исәбенә кертелде» дип әйтелгән сүзләр гамәлгә ашырга тиеш. Минем хакта язылганнар тиздән үтәләчәк.</verse>
				<verse number="38">– Хакимебез! – диде шәкертләре. – Менә безнең ике кылычыбыз бар. – Җитәр, бу турыда сүзне туктатыйк! – диде Гайсә аларга.</verse>
				<verse number="39">Гайсә, өеннән чыгып, гадәтенчә Зәйтүн тавына юнәлде; Аның артыннан шәкертләре дә иярде.</verse>
				<verse number="40">Барып җиткәч, Ул аларга: – Вәсвәсәгә бирелмәс өчен дога кылыгыз, – диде.</verse>
				<verse number="41">Үзе алардан таш атардай ераклыкка китте дә тезләнеп дога кылырга тотынды:</verse>
				<verse number="42">– И Атам! Син ихтыяр кылып, бу газаплар касәсе Мине читләтеп үтсен! Хәер, Мин теләгәнчә түгел, Син теләгәнчә булсын. [</verse>
				<verse number="43">Шулвакыт Гайсә янына күктән бер фәрештә иңеп Аңа ныклык бирде.</verse>
				<verse number="44">Күңеле газапланганга, Гайсә аеруча тырышып дога кылды; Аңардан, җиргә тамган кан тамчылары кебек, тир акты.]</verse>
				<verse number="45">Догасын тәмамлаганнан соң, Ул шәкертләре янына килде һәм аларның кайгыдан талчыгып йоклап ятуларын күрде.</verse>
				<verse number="46">– Нигә йоклап ятасыз сез? – диде Ул. – Торыгыз һәм вәсвәсәгә бирелмәс өчен дога кылыгыз.</verse>
				<verse number="47">Ул әле әйтеп тә бетермәде, алар янына бер төркем кеше килеп җитте, иң алдан унике шәкертнең берсе – Яһүдә исемлесе атлый иде. Ул, үпмәкче булып, Гайсә янына килде.</verse>
				<verse number="48">Гайсә исә аңа: – Яһүдә! Син шулай, үбеп, Адәм Углына хыянәт кыласыңмы? – диде.</verse>
				<verse number="49">Гайсә янындагы шәкертләр, эшнең кая таба барганын чамалап, Аңа: – Хакимебез! Бәлки, безгә кылычларны чыгарыргадыр? – диде.</verse>
				<verse number="50">Шуннан аларның берсе, олуг руханиның хезмәтчесенә селтәнеп, аның уң колагын чабып өзде.</verse>
				<verse number="51">– Туктагыз! Җитәр! – диде шунда Гайсә һәм, хезмәтченең колагына кулын тидереп, аны савыктырды.</verse>
				<verse number="52">Ә Аны кулга алырга килгән баш руханиларга, Аллаһы йортының каравыл башлыкларына һәм халык өлкәннәренә Гайсә: – Юлбасар тотарга чыккандай, Минем янга кылыч һәм чукмарлар күтәреп килгәнсез! – диде. –</verse>
				<verse number="53">Мин һәр көнне сезнең белән Аллаһы йортында булдым, һәм сез Миңа кул күтәрмәдегез, ә хәзер – сезнең заман, караңгылык чоры!</verse>
				<verse number="54">Шуннан алар сак астында Гайсәне олуг рухани өенә алып килделәр. Петер исә, арттарак калып, аларга иярде.</verse>
				<verse number="55">Ишегалды уртасында учак яктылар. Башкалар белән бергә Петер дә учак янына килеп утырды.</verse>
				<verse number="56">Бер хезмәтче кыз, аның учак янында утыруын күреп, текәлеп карады да: – Менә бу да Аның белән иде, – диде.</verse>
				<verse number="57">Әмма Петер: – Юк, сеңлем, мин Аны белмим, – дип Гайсәдән ваз кичте.</verse>
				<verse number="58">Бераздан аны икенче берәү күреп: – Син дә аларның берсе, – диде. Ләкин Петер аңа да: – Юк, дус кеше! – дип җавап кайтарды.</verse>
				<verse number="59">Берәр сәгатьтән тагын кайсыдыр катгый итеп: – Дөрестән дә, бу адәм Аның белән иде, ул да Гәлиләя кешесе, – диде.</verse>
				<verse number="60">Әмма Петер: – Синең нәрсә сөйләгәнеңне аңламыйм, – дип инкяр итте. Ул шушы сүзләрне әйтүгә, әтәч кычкырды.</verse>
				<verse number="61">Хаким Гайсә шунда Петергә борылып карады; һәм Петер Аның «бүген син, әтәч кычкырганчы, Миннән өч тапкыр ваз кичәрсең» дигән сүзләрен исенә төшерде һәм,</verse>
				<verse number="62">урам якка чыгып, ачынып елап җибәрде.</verse>
				<verse number="63">Сакчылар Гайсәне мыскыл итәргә, кыйнарга тотындылар;</verse>
				<verse number="64">Аның күзләрен каплап: – Пәйгамбәрлегеңне күрсәт әле: кем сукты Сиңа? – дип сорадылар һәм</verse>
				<verse number="65">моңардан башка да Аны хурлый торган күп сүзләр әйттеләр.</verse>
				<verse number="66">Таң аткач, халык өлкәннәре, баш руханилар һәм Канун белгечләре Югары киңәшмәгә җыелдылар һәм, Гайсәне җыелыш алдына китереп бастырып,</verse>
				<verse number="67">Аңардан: – Җавап бир: Син Мәсихме? – дип сорадылар. – Әйтсәм – ышанмассыз,</verse>
				<verse number="68">сорау бирсәм – җавап кайтармассыз.</verse>
				<verse number="69">Әмма шушы мәлдән башлап Адәм Углы Кодрәт Иясенең уң ягында утырыр, – диде Ул аларга.</verse>
				<verse number="70">Шулчак бөтенесе бертавыштан: – Димәк, Син Аллаһы Углы буласыңмыни? – дип сорадылар. – Сез үзегез шулай дип әйтәсез ич, – дип җавап бирде Ул.</verse>
				<verse number="71">– Безгә тагын нинди шаһитлык кирәк? – диде алар. – Үз теле белән әйткәнне ишетеп тордык бит!</verse>
			</chapter>
			<chapter number="23">
				<verse number="1">Киңәшмәдә катнашучыларның барысы да, торып, Гайсәне Пилат янына алып килделәр.</verse>
				<verse number="2">– Без бу Кешене халкыбызны аздыручы дип таптык. Ул Үзен Мәсих, Патша дип атый һәм кайсарга салым түләүне тыя, – дип гаепли башладылар.</verse>
				<verse number="3">Пилат Гайсәдән: – Син – яһүдиләр Патшасымы? – дип сорады. – Бу – синең сүзләрең, – диде аңа Гайсә.</verse>
				<verse number="4">Шунда Пилат баш руханиларга һәм халык төркеменә: – Мин бу Кешене гаепләрлек бер сәбәп тә күрмим, – диде.</verse>
				<verse number="5">Әмма алар: – Үзенең тәгълиматы белән Ул бөтен Яһүдия җирендәге халыкны котырта; бу гамәлен Гәлиләядә башлаган иде, инде хәзер монда килеп җитте, – дип тәкрарлый бирде.</verse>
				<verse number="6">Гәлиләя дигәннәрен ишетеп, Пилат: – Ул Гәлиләядәнме? – дип сорады.</verse>
				<verse number="7">Гайсәнең Һируд патша идарә иткән өлкәдән булуын белгәч, ул Аны Һируд янына җибәрде. Ул көннәрдә Һируд үзе дә Иерусалимдә иде.</verse>
				<verse number="8">Гайсәне күреп, Һируд бик шатланды, чөнки Аның хакында күп ишеткәнгә күрә, күптәннән Аны очратасы килеп йөри иде. Гайсә аның өчен нинди дә булса могҗиза күрсәтер дип өметләнде ул.</verse>
				<verse number="9">Һируд Аңа байтак кына сораулар бирде, ләкин Гайсә нәрсә дип тә җавап кайтармады.</verse>
				<verse number="10">Янәшәдә басып торган баш руханилар һәм Канун белгечләре исә тырышып-тырышып Аны гаепли бирделәр.</verse>
				<verse number="11">Һируд һәм аның гаскәриләре, Гайсәдән мыскыллап көлгәннән соң, Аны купшы киемнәргә киендерделәр дә кабат Пилат янына җибәрделәр.</verse>
				<verse number="12">Моңа хәтле дошманлашып йөргән Пилат белән Һируд шул көннән дуслашып киттеләр.</verse>
				<verse number="13">Баш руханиларны, башлыкларны һәм халыкны җыеп, Пилат</verse>
				<verse number="14">аларга: – Сез миңа бу Кешене, халыкны котырта, дип алып килдегез. Менә мин сезнең алда Аңардан сорау алдым, ләкин бу Кешедә сез әйткән гаепләрнең берсен дә тапмадым, – диде. –</verse>
				<verse number="15">Һируд та гаеп тапмыйча Аны кире безгә җибәрде. Димәк ки, үлем җәзасы бирерлек һичнәрсә эшләмәгән Ул.</verse>
				<verse number="16">Камчы белән суктырып, мин Аны иреккә чыгарам. [</verse>
				<verse number="17">]</verse>
				<verse number="18">Әмма шулчак барысы бертавыштан: – Үлем Аңа! Ә безгә Барабны азат ит! – дип кычкыра башлады.</verse>
				<verse number="19">Әлеге Бараб шәһәрдә чуалыш чыгарган һәм кеше үтергән өчен зинданда утыра иде.</verse>
				<verse number="20">Гайсәне иреккә җибәрмәкче булып, Пилат тагын халыкка мөрәҗәгать итте,</verse>
				<verse number="21">әмма халык: – Хачка кадакла Аны, хачка! – дип кычкыра бирде.</verse>
				<verse number="22">Пилат өченче мәртәбә: – Нинди явызлык эшләгән соң Ул? Үлемгә хөкем итәрлек гаебе юк Аның; шулай булгач, мин Аны камчы белән суктырам да иреккә чыгарам, – диде.</verse>
				<verse number="23">Ләкин халык, тагын да катырак кычкырып, Аны хачка кадакларга таләп итте һәм ахыр чиктә үз дигәненә иреште.</verse>
				<verse number="24">Пилат алар теләгәнчә карар кылды:</verse>
				<verse number="25">чуалыш чыгарган һәм кеше үтергән өчен зинданга ябылган адәмне халык соравы буенча азат итте, ә Гайсәне алар ихтыярына тапшырды.</verse>
				<verse number="26">Гайсәне җәза урынына алып барганда, кырдан кайтып килүче Шимун исемле кешене туктатып, гаскәриләр хачны аның җилкәсенә салдылар да Гайсә артыннан алып барырга куштылар (әлеге Шимун исә Күрини шәһәреннән иде).</verse>
				<verse number="27">Аларга бик күп халык иярде, араларында Гайсәне җәлләп үкереп елаган хатын-кызлар да байтак иде.</verse>
				<verse number="28">Гайсә, аларга таба борылып: – Әй Иерусалим хатын-кызлары! Минем өчен күз яшьләре түкмәгез, бәлки үзегез һәм балаларыгыз өчен елагыз, – диде. –</verse>
				<verse number="29">Чөнки «бала таба алмаган һәм бала тудырмаган, күкрәк сөте имезмәгән хатыннар бәхетле» дип әйтер көннәр җитә.</verse>
				<verse number="30">Шул көннәрдә кешеләр тауларга «безнең өскә авыгыз!» дип, ә калкулыкларга «безне күмеп китегез!» дип әйтерләр.</verse>
				<verse number="31">Әгәр яшелләнеп үсеп утырган агач белән шулай эшлиләр икән, корыганына ни булыр?</verse>
				<verse number="32">Җәза урынына Гайсә белән бергә ике җинаятьчене дә алып бардылар.</verse>
				<verse number="33">«Баш сөяге» дип аталган җиргә килеп җиткәч, Аны да, теге җинаятьчеләрне дә – берсен Аның уң ягындагы, икенчесен сул ягындагы хачка кадаклап куйдылар. [</verse>
				<verse number="34">Гайсә шунда: – И Атам! Кичер бу кешеләрне, чөнки нәрсә эшләгәннәрен белмиләр, – диде.] Гаскәриләр, жирәбә салып, Аның киемнәрен бүлештеләр.</verse>
				<verse number="35">Халык карап торды. Башлыклар исә, Гайсәне мыскыллап: – Башкаларны коткарып йөрде бит! Әгәр Аллаһы тарафыннан сайланган Мәсих булса, Үзен коткарсын! – дип көлделәр.</verse>
				<verse number="36">Гаскәриләр дә Аңа әче шәраб тәкъдим итеп:</verse>
				<verse number="37">– Әгәр яһүдиләр Патшасы булсаң, Үзеңне коткар! – дип мыскылладылар.</verse>
				<verse number="38">Гайсәнең баш очына «Бу – яһүдиләр Патшасы» дигән язу беркетелгән иде.</verse>
				<verse number="39">Хачка кадакланган җинаятьчеләрнең берсе, Аны хурлап: – Син Мәсих түгелмени? Үзеңне дә, безне дә коткар! – диде.</verse>
				<verse number="40">Икенчесе исә, тегене тыеп: – Аллаһыдан курык! Син үзең дә, Аның кебек үк, хөкемгә дучар ителгән кеше бит.</verse>
				<verse number="41">Безне гадел хөкем иттеләр, кылган эшебез өчен тиешлесен алдык, ә Ул һичбер начарлык эшләмәгән, – диде,</verse>
				<verse number="42">аннары Гайсәгә мөрәҗәгать итеп, – Гайсә, Үз Патшалыгыңа килгәч, мине искә ал, – дип өстәде.</verse>
				<verse number="43">Гайсә аңа: – Хак сүз әйтәм: син бүген үк Минем белән бергә оҗмахта булырсың, – дип җавап кайтарды.</verse>
				<verse number="44">Көн үзәге җиткән иде. Шулвакыт кояш сүнеп, бөтен җир йөзен караңгылык каплап алды, һәм шушы хәл көндезге өчкә кадәр дәвам итте. Аллаһы йортындагы пәрдә исә урталай ертылып төште.</verse>
				<verse number="45"></verse>
				<verse number="46">Гайсә шунда каты итеп: – Атам! Рухымны Синең кулыңа тапшырам, – дип кычкырды да җан бирде.</verse>
				<verse number="47">Бу хәлләрне күреп торган йөзбашы, Аллаһыны данлап: – Бу Кеше чынлап та гаепсез булган икән, – диде.</verse>
				<verse number="48">Җәзаны карарга җыелган халык, шушы вакыйганы күргәннән соң, кайгыдан күкрәген төя-төя өенә таралды.</verse>
				<verse number="49">Гайсәнең таныш-белешләре, шулай ук Гәлиләядән Аңа ияреп килгән хатыннар да бу хәлне читтән күзәтеп тордылар.</verse>
				<verse number="50">Югары киңәшмә әгъзалары арасында Яһүдиядәге Ариматай шәһәреннән Йосыф исемле кеше бар иде. Аллаһы Патшалыгының килүен көтеп яшәгән игелекле һәм тәкъва бу адәм Киңәшмәдә кабул ителгән һәм гамәлгә ашырылган карарны хупламаган иде.</verse>
				<verse number="51"></verse>
				<verse number="52">Шул Йосыф, Пилат янына барып, Гайсәнең җәсәден алып китәргә рөхсәт сорады;</verse>
				<verse number="53">аннары, Гайсәне хачтан төшереп, җитен тукымага төрде дә кыяда уелган, моңарчы һичкемнең мәете салынмаган яңа кабер-мәгарәгә урнаштырды.</verse>
				<verse number="54">Бу – бәйрәмгә әзерлек киче, шимбәгә каршы көн иде.</verse>
				<verse number="55">Гәлиләядән Гайсәгә ияреп килгән хатыннар да Йосыф артыннан бардылар, каберне һәм Гайсәнең җәсәден ничек итеп кабергә куюларын карап тордылар;</verse>
				<verse number="56">шуннан соң, өйләренә кайтып, Гайсәнең җәсәденә сөртү өчен бәлзәмнәр һәм хуш исле майлар әзерләделәр дә, Муса кануны кушканча, шимбә көнне ял иттеләр.</verse>
			</chapter>
			<chapter number="24">
				<verse number="1">Атнаның беренче көнендә хатын-кызлар, алдан әзерләгән хуш исле майларын алып, иртән иртүк кабер-мәгарә янына киттеләр.</verse>
				<verse number="2">Килсәләр, мәгарә авызын томалаган ташны кемдер читкә тәгәрәткән.</verse>
				<verse number="3">Эчкә кергәч исә, алар Хаким Гайсәнең җәсәден тапмадылар.</verse>
				<verse number="4">Шушы хәлгә аптырашып торганда, кинәт каршыларында ялтыравыклы киемнән ике ир кеше пәйда булды.</verse>
				<verse number="5">Хатыннар куркып җиргә текәлделәр. Ә теге ирләр: – Нигә сез тере Затны үлеләр арасыннан эзлисез? – диде. –</verse>
				<verse number="6">Юк Ул монда: Ул үледән терелде. Гәлиләядә чакта сезгә әйткән сүзләрен исегезгә төшерегез.</verse>
				<verse number="7">Ул сезгә: «Адәм Углы гөнаһлылар кулына тотып бирелергә, хачка кадакланырга һәм өченче көндә үледән терелергә тиеш», – дигән иде.</verse>
				<verse number="8">Шунда Гайсәнең бу сүзләре аларның исенә төште.</verse>
				<verse number="9">Кабер янына магдалалы Мәрьям, Йохана, Ягъкуб анасы Мәрьям һәм башка хатыннар килгән иде. Кайткач, алар бу хакта рәсүлләргә һәм бүтәннәргә сөйләделәр.</verse>
				<verse number="10"></verse>
				<verse number="11">Әмма хатын-кызларның әйткәннәре рәсүлләргә юк сүз кебек тоелды – алар моңа ышанмады.</verse>
				<verse number="12">Тик шулай да Петер кабер янына торып йөгерде һәм, иелеп мәгарә эченә караганнан соң, кәфенлектән башка һичнәрсә күрмәде. Шушы хәлгә бик гаҗәпләнеп, ул өенә кайтты.</verse>
				<verse number="13">Шул ук көнне Гайсәнең ике шәкерте Иерусалимнән унбер чакрымдагы Эммаус авылына барырга чыкты.</verse>
				<verse number="14">Юлда алар булып узган вакыйгалар хакында сөйләшеп бардылар.</verse>
				<verse number="15">Алар шулай гәпләшеп, фикер алышып атлаган чакта, Гайсә Үзе аларга якынлашып яннарыннан бара башлады.</verse>
				<verse number="16">Әмма шәкертләрнең күзләре томаланган кебек иде, шуңа алар Аны танымады.</verse>
				<verse number="17">– Нәрсә хакында гәпләшеп барасыз сез? – дип сорады Гайсә алардан. Шәкертләр, йөзләре караңгыланып, туктап калдылар.</verse>
				<verse number="18">Аларның берсе – Клеопас атлысы: – Шушы көннәрдә Иерусалимдә ниләр булганын шәһәргә килүчеләрдән бары Син генә белмисеңдер, – диде.</verse>
				<verse number="19">– Нәрсә булганын? – дип сорады Ул. – Насаралы Гайсә белән булган хәлне, – дип җавап бирде тегеләр. – Ул Аллаһы алдында һәм бөтен халык алдында сүздә дә, гамәлдә дә кодрәтле Пәйгамбәр иде.</verse>
				<verse number="20">Әмма баш руханилар белән башлыкларыбыз Аны үлемгә хөкем итәр өчен кулга алдылар һәм хачка кадакладылар.</verse>
				<verse number="21">Ә без, Исраилне азат итәргә тиешле Кеше шулдыр, дип өметләнгән идек. Шуның өстенә менә тагын ниләр булды: ул вакыйгадан соң инде өченче көн китте, һәм</verse>
				<verse number="22">арабыздан берничә хатын безне таң калдырды. Алар иртүк кабер янына барганнар,</verse>
				<verse number="23">әмма Аның җәсәден тапмаганнар. Кайткач, шунда фәрештәләрнең пәйда булуын һәм «Гайсә исән» дип әйтүен сөйләделәр.</verse>
				<verse number="24">Аннары арабыздан кайберәүләр, кабер янына барып, хәлнең хатыннар сөйләгәнчә булуын күргәннәр, әмма Гайсә анда булмаган.</verse>
				<verse number="25">Шунда Гайсә аларга: – И аңсызлар, пәйгамбәрләрнең барлык сүзләренә сез шундый авырдан ышанасыз!</verse>
				<verse number="26">Үзенең шөһрәтенә ирешкәнче, Мәсих шулай газап чигәргә тиеш түгел идемени? – диде.</verse>
				<verse number="27">Аннары Ул, Мусаның һәм барлык пәйгамбәрләрнең язмаларыннан башлап, Үзе турында анда әйтелгән сүзләрне аңлатып бирде.</verse>
				<verse number="28">Авылга якынлашкач, Гайсә Үз юлын дәвам итәргә теләгән кебек булды.</verse>
				<verse number="29">Әмма тегеләр: – Инде кич җитеп килә, безнең белән кал, – дип Аны күндерделәр, һәм Ул алар белән өйгә керде.</verse>
				<verse number="30">Бөтенесе бергә өстәл янына ашарга утыргач, Гайсә икмәк алып шөкрана кылды да, сындырып, шәкертләренә бирде.</verse>
				<verse number="31">Шулчак шәкертләрнең күзләре ачылып киткәндәй булды, һәм алар Гайсәне танып алдылар, әмма Ул күренмәс булды.</verse>
				<verse number="32">Алар бер-берсенә: – Ул безнең белән юлда сөйләшеп барганда һәм Язмаларның мәгънәсен аңлатканда күңелләребез күтәрелеп китте түгелме соң? – диештеләр.</verse>
				<verse number="33">Шуннан алар тордылар да Иерусалимгә әйләнеп кайттылар һәм җыелып торган унбер рәсүл белән башка шәкертләрне күрделәр. Тегеләр:</verse>
				<verse number="34">– Хакимебез, чыннан да, үледән терелде һәм Шимунга күренде, – дип сөйләшеп торалар иде.</verse>
				<verse number="35">Шунда әлеге ике шәкерт юлда булган вакыйганы һәм Гайсә икмәк сындырган чакта Аны танып алулары хакында сөйләп бирделәр.</verse>
				<verse number="36">Алар шулай сөйләшеп торганда, Гайсә Үзе яннарында пәйда булып: – Иминлек сезгә! – диде.</verse>
				<verse number="37">Алар, өрәктер бу дип уйлап, куркудан катып калдылар.</verse>
				<verse number="38">Ләкин Ул аларга: – Нигә каушап калдыгыз? Нигә күңелегезгә шундый шик керә? – диде. –</verse>
				<verse number="39">Кулларыма һәм аякларыма карагыз – Мин бу. Орынып карагыз Миңа; өрәкнең тән-бәдәне һәм сөяге булмый, ә Миндә, күргәнегезчә, бар.</verse>
				<verse number="40">Шулай дип әйтеп, Ул аларга кул-аякларын күрсәтте.</verse>
				<verse number="41">Тегеләр шатлыктан һәм гаҗәпләнүдән һаман ышанмый торганда, Ул: – Сезнең берәр нинди ризыгыгыз бармы? – дип сорады.</verse>
				<verse number="42">Аңа бер кисәк пешкән балык бирделәр.</verse>
				<verse number="43">Ул, балыкны алып, аларның күз алдында ашап куйды.</verse>
				<verse number="44">Аннары Гайсә болай диде: – Сезнең янда чакта Мин нәкъ менә шушы хакта сөйләгән идем. Муса канунында, пәйгамбәрләрнең язмаларында һәм Зәбурда Минем турыда әйтелгәннәрнең барысы да гамәлгә ашырга тиеш, дигән идем.</verse>
				<verse number="45">Шуннан Ул, Язмаларны аңласыннар өчен, аларның зиһенен ачып болай диде:</verse>
				<verse number="46">– Язмаларда әйтелгәнчә, Мәсихнең газап чигүе, өченче көндә үледән терелүе,</verse>
				<verse number="47">кешеләрнең Аның исеме хакына тәүбәгә килүе һәм гөнаһларының кичерелүе турындагы хәбәр Иерусалимнән башлап барча халыкларга таратылырга тиеш.</verse>
				<verse number="48">Сез – шушы хәлләрнең шаһиты.</verse>
				<verse number="49">Мин сезгә Атам вәгъдә иткәнне җибәрермен, әмма сез, югарыдан кодрәт алганчы, шәһәрдә калыгыз.</verse>
				<verse number="50">Шуннан Гайсә, шәкертләрен шәһәрдән алып чыгып, Бәйт-Әниягә чаклы алар белән барды һәм, кулларын күтәреп, аларга фатихасын бирде.</verse>
				<verse number="51">Фатиха күндереп торган чакта, Ул алардан ерагая башлады һәм күккә алынды.</verse>
				<verse number="52">Шәкертләр Аның алдында йөзтүбән капландылар, аннары сөенә-сөенә Иерусалимгә кайттылар.</verse>
				<verse number="53">Алар, һәрчак Аллаһы йортында булып, Аллаһыга дан-мактау яудырдылар.</verse>
			</chapter>
		</book>
		<book number="43">
			<chapter number="1">
				<verse number="1">Иң элек Сүз булган, Сүз Аллаһы белән булган, һәм Сүз Үзе Аллаһы булган.</verse>
				<verse number="2">Сүз баштан ук Аллаһы белән булган.</verse>
				<verse number="3">Бар нәрсә Сүз аша яратылган, һәм яратылган бер нәрсә дә Аңардан башка яратылмаган.</verse>
				<verse number="4">Сүз – тормыш чыганагы булган, һәм шул тормыш кешеләргә яктылык биргән.</verse>
				<verse number="5">Яктылык караңгыда балкыганга, караңгылык аны томалый алмаган.</verse>
				<verse number="6">Аллаһы тарафыннан Яхъя исемле кеше җибәрелгән иде.</verse>
				<verse number="7">Яхъя шаһит булып килде. Ул, бар кеше аның ярдәме белән иманга килсен дип, Яктылык хакында шаһитлык бирергә килде.</verse>
				<verse number="8">Ул үзе Яктылык түгел, ә бәлки Яктылык хакында шаһитлык бирү өчен җибәрелгән иде.</verse>
				<verse number="9">Дөньяга килүче һәр кешене яктыртучы бу Яктылык – чын Яктылык иде.</verse>
				<verse number="10">Ул дөньяда бар иде, ләкин дөнья, Аның ярдәмендә яратылган булса да, Аны танымады.</verse>
				<verse number="11">Ул үзенекеләр янына килде, әмма алар Аны кабул итмәде.</verse>
				<verse number="12">Аны кабул итеп, Аңа ышанучыларга исә Ул Аллаһы балалары булу хокукын бирде.</verse>
				<verse number="13">Алар каннан да, тән яки ир нәфесеннән дә түгел, ә бәлки Аллаһыдан тудылар.</verse>
				<verse number="14">Сүз Кеше булды һәм, мәрхәмәт белән хакыйкатькә сугарылып, безнең арада яши башлады. Без Аның данын – Атаның бердәнбер Углына биргән данын күрдек.</verse>
				<verse number="15">Аның хакында шаһитлык биреп, Яхъя: – Миннән соң Килүче миннән бөегрәк, чөнки Ул миннән әүвәл бар иде, дип сөйләгәнем менә Шул инде, – дип кычкырып игълан итте.</verse>
				<verse number="16">Аның мәрхәмәт байлыгыннан без барыбыз да мәрхәмәт өстенә мәрхәмәт алдык.</verse>
				<verse number="17">Канун Муса аша бирелгән иде, ә мәрхәмәт белән хакыйкать Гайсә Мәсих аша килде.</verse>
				<verse number="18">Аллаһыны беркем беркайчан күрмәгән; Аны безгә Атасының иң якын, бердәнбер Углы танытты.</verse>
				<verse number="19">Иерусалим яһүдиләре Яхъядан «кем син?» дип сорар өчен аның янына руханилар белән левиләрне җибәргәч, ул аларга ачыктан-ачык, яшермичә: – Мин Мәсих түгел, – дип җавап бирде.</verse>
				<verse number="20"></verse>
				<verse number="21">– Алайса, син Ильяс буласыңмы? – дип сорады алар. – Юк, – диде Яхъя. – Вәгъдә ителгән пәйгамбәрме? – Юк, – дип кабатлады Яхъя. – Алайса, кем соң син? Безне монда җибәргән кешеләргә синең җавабыңны җиткерергә тиешбез. Үзең турында ни әйтерсең? – дип сорады алар.</verse>
				<verse number="22"></verse>
				<verse number="23">Яхъя, Ишагыйя пәйгамбәр әйткән сүзләрне кулланып, болай диде: – Мин – «Раббыга юлны турайтыгыз» дип чүлдә яңгыраган тавыш.</verse>
				<verse number="24">Яхъя янына килгән кешеләр арасында фарисейлар бар иде.</verse>
				<verse number="25">Алар Яхъядан: – Мәсих тә, Ильяс та, вәгъдә ителгән пәйгамбәр дә булмагач, ни өчен син халыкны суга чумдырып йөрисең? – дип сорадылар.</verse>
				<verse number="26">Яхъя аларга җавап биреп: – Мин суга гына чумдырам. Әмма арагызда сез белмәгән Берәү бар,</verse>
				<verse number="27">артымнан Килүче нәкъ менә Ул инде, һәм мин Аның аяк киеме каешын чишәргә дә лаек түгелмен, – диде.</verse>
				<verse number="28">Бу вакыйгалар Яхъя суга чумдыра торган урында – Үрдүн елгасы аръягындагы Бәйт-Әниядә булды.</verse>
				<verse number="29">Икенче көнне, каршына килүче Гайсәне күреп, Яхъя: – Менә дөньяның гөнаһын Үз өстенә алачак Аллаһы Бәрәне.</verse>
				<verse number="30">«Миннән соң Килүче миннән бөегрәк, чөнки Ул миннән әүвәл бар иде» дип сөйләгәнем менә Шул инде.</verse>
				<verse number="31">Мин Аның кем икәнен үзем дә белми идем, ләкин Аны Исраил халкы белсен өчен, Мин суга чумдыру йоласын башкарырга килдем, – дип әйтте.</verse>
				<verse number="32">Яхъя янә болай дип шаһитлык бирде: – Мин Аңа күктән күгәрчен рәвешендә Аллаһы Рухының иңүен һәм Аның өстендә калуын күрдем.</verse>
				<verse number="33">Мин Аны танымас идем, әмма кешеләрне суга чумдырырга дип мине җибәргән Зат «Рухның кемгә иңүен һәм кем өстендә калуын күрсәң, Изге Рухка чумдыручы Шул булыр» дигән иде.</verse>
				<verse number="34">Мин моны күрдем һәм шаһитлык бирәм: Ул – Аллаһы Углы.</verse>
				<verse number="35">Икенче көнне Яхъя, ике шәкерте белән шул ук урында торганда,</verse>
				<verse number="36">узып баручы Гайсәне күреп: – Әнә Аллаһы Бәрәне! – диде.</verse>
				<verse number="37">Аның бу сүзләрен ишеткәч, шәкертләрнең икесе дә Гайсә артыннан китте.</verse>
				<verse number="38">Гайсә исә, борылып карап, аларның ияреп килүен күрде дә: – Сезгә нәрсә кирәк? – диде. – Рабби, Син кайда яшисең? – дип сорады тегеләр. (Рабби «остаз» дигәнне аңлата.)</verse>
				<verse number="39">– Әйдәгез Минем белән, үзегез күрерсез, – диде Гайсә. Сәгать дүртләр чамасы иде. Алар, Гайсә белән барып, Аның кайда яшәгәнен күрделәр һәм көн азагына кадәр шунда булдылар.</verse>
				<verse number="40">Яхъяның Гайсә турындагы сүзләрен ишетеп, Аның артыннан ияргән икәүнең берсе Шимун-Петернең бертуган кардәше Әндри иде.</verse>
				<verse number="41">Иң элек кардәше Шимунны эзләп табып, ул аңа: – Без Мәсихне очраттык! – диде һәм аны Гайсә янына алып килде. (Мәсих «май сөртелгән Зат» дигәнне аңлата.) Гайсә исә, Шимунга карап: – Яхъя углы Шимун, синең исемең Кифас булыр, – диде. (Кифас «кыя» дигәнне аңлата.)</verse>
				<verse number="42"></verse>
				<verse number="43">Икенче көнне Гайсә Гәлиләягә барырга булды. Анда Әндри белән Петер кебек үк Бәйт-Сайда шәһәрендә яшәүче Филипне очратып, аңа: – Миңа ияр! – диде.</verse>
				<verse number="44"></verse>
				<verse number="45">Филип исә, Натанаилне табып: – Муса канунында һәм пәйгамбәрләрнең язмаларында әйтелгән Затны таптык! Ул – Насара шәһәреннән, Йосыф углы Гайсә, – диде.</verse>
				<verse number="46">Моңа каршы Натанаил: – Насарадан юньле нәрсә була аламыни? – дип җаваплады. – Барыйк, үзең күрерсең, – диде Филип.</verse>
				<verse number="47">Гайсә, Үзенә таба килүче Натанаилне күреп, аның хакында: – Менә һичнинди мәкер-хәйлә белмәүче чын исраили, – диде.</verse>
				<verse number="48">Натанаил Аңардан: – Син мине каян беләсең? – дип сорады. – Әле Филип чакырганчы ук Мин сине инжир агачы төбендә күргән идем, – дип җавап бирде Гайсә.</verse>
				<verse number="49">– Остаз! Син – Аллаһы Углы! Син – Исраил Патшасы! – диде Натанаил.</verse>
				<verse number="50">– «Сине инжир агачы төбендә күргән идем» дигән өчен генә ышанасыңмы Миңа? Моннан да зуррак нәрсәләр күрерсең әле, – диде Гайсә, аннары болай дип өстәде,</verse>
				<verse number="51">– хак сүз әйтәм сезгә: күкләрнең ачылуын да, Аллаһы фәрештәләренең Адәм Углы янына иңүен дә, Аның яныннан күккә ашуын да күрерсез.</verse>
			</chapter>
			<chapter number="2">
				<verse number="1">Ике көннән соң Гәлиләя өлкәсенең Кәна шәһәрендә туй булды, анда Гайсәнең анасы да катнашты.</verse>
				<verse number="2">Гайсә дә Үзенең шәкертләре белән шул туйга чакырылган иде.</verse>
				<verse number="3">Шәраб җитмәгәч, анасы Гайсәгә: – Аларның шәраблары беткән, – диде.</verse>
				<verse number="4">– Нигә син моны Миңа әйтәсең, ханым? Минем әле вакытым җитмәгән, – диде аңа Гайсә.</verse>
				<verse number="5">Анасы хезмәтчеләргә: – Ул нәрсә әйтсә, шуны эшләгез, – диде.</verse>
				<verse number="6">Анда яһүдиләр пакьләнү өчен тоткан ике-өч үлчәм су сыйдырышлы алты таш чүлмәк тора иде.</verse>
				<verse number="7">Гайсә хезмәтчеләргә: – Чүлмәкләргә су тутырыгыз, – дип әйткәч, алар чүлмәкләрне мөлдерәмә итеп тутырдылар.</verse>
				<verse number="8">Шуннан соң Гайсә аларга: – Инде чумырып алыгыз да туй башлыгына илтеп бирегез, – диде. Тегеләр илтеп бирделәр.</verse>
				<verse number="9">Туй башлыгы шәрабның кайдан икәнен белми иде. Бу хакта суны чумырып алган хезмәтчеләргә генә мәгълүм иде. Туй башлыгы, шәрабка әйләнгән суны татып карагач, кияүне үз янына чакырып алып:</verse>
				<verse number="10">– Кешеләр башта табынга яхшы шәрабны куя, ә инде җитәрлек эчелгәч, начаррагын китерә; ә син яхшы шәрабны азакка калдыргансың, – диде.</verse>
				<verse number="11">Шулай итеп, Гәлиләянең Кәна шәһәрендә могҗизалы гамәлләрен башлап җибәреп, Гайсә Үзенең данын күрсәтте, һәм шәкертләре Аңа ышаныч белдерде.</verse>
				<verse number="12">Шуннан соң Ул, анасы, энеләре һәм шәкертләре белән бергә Кәпәрнаум шәһәренә килеп, берничә көнгә шунда калды.</verse>
				<verse number="13">Яһүдиләрнең Котылу бәйрәме алдыннан Гайсә Иерусалимгә килде.</verse>
				<verse number="14">Аллаһы йортының ихатасында үгез, сарык, күгәрчен сатучыларны, өстәл янында акча алмаштырып утыручыларны күргәч, Ул,</verse>
				<verse number="15">баудан чыбыркы үреп, сарыклары, үгезләре белән бергә һәммәсен Аллаһы йортыннан куып чыгарды; акча алмаштыручыларның акчаларын чәчеп җибәрде, өстәлләрен аударды;</verse>
				<verse number="16">күгәрчен сатучыларга: – Алып китегез боларны! Атамның йортын базарга әйләндермәгез! – диде.</verse>
				<verse number="17">Шунда Гайсәнең шәкертләре Язмадагы «Йортың өчен җан атып көям Мин» дигән сүзләрне исләренә төшерде.</verse>
				<verse number="18">Яһүдиләр Гайсәдән: – Болай эшләргә хокукың барлыгын безгә нинди билге-ишарә белән исбатлый аласың? – дип сорадылар.</verse>
				<verse number="19">– Бу Аллаһы йортын җимереп ташлагыз, Мин аны өч көндә яңадан төзиячәкмен, – диде аларга Гайсә.</verse>
				<verse number="20">Моңа җавап итеп яһүдиләр: – Бу Йорт кырык алты ел төзелде, ә Син аны өч көндә торгызмакчы буласыңмы? – дип әйттеләр.</verse>
				<verse number="21">Әмма Гайсә, Аллаһы йорты дип, Үзенең тәне хакында әйткән иде.</verse>
				<verse number="22">Гайсә үледән терелеп торганнан соң, шәкертләре, Аның шушы хакта әйткәннәрен искә төшереп, Язмага да, Гайсәнең сүзләренә дә ышандылар.</verse>
				<verse number="23">Котылу бәйрәме көннәрендә Аның Иерусалимдә күрсәткән могҗизалы гамәлләрен күреп, күпләр Гайсәгә иман китерде.</verse>
				<verse number="24">Әмма Гайсә, кеше күңелендә ни барын белеп торганлыктан, аларга ышаныч багламады. Кемнеңдер башка берәү турында сөйләвенә Аның ихтыяҗы булмады, чөнки кеше күңелендә нәрсә барлыгын Ул Үзе белә иде.</verse>
				<verse number="25"></verse>
			</chapter>
			<chapter number="3">
				<verse number="1">Яһүдиләрнең башлыкларыннан Никәдим атлы бер фарисей,</verse>
				<verse number="2">төнлә Гайсә янына килеп: – Остаз! Синең Аллаһыдан килгән Мөгаллим икәнеңне беләбез, чөнки Син күрсәткән могҗизалы гамәлләрне Аллаһы ярдәменнән башка беркем дә эшли алмас иде, – диде.</verse>
				<verse number="3">– Хак сүз әйтәм сиңа: яңадан тумаса, беркем дә Аллаһы Патшалыгын күрә алмас, – диде Гайсә аңа җавап биреп.</verse>
				<verse number="4">– Картаеп беткәч кеше ничек яңадан туа алсын инде? – диде Никәдим. – Анасы карынына кереп кабат туа алмый бит ул!</verse>
				<verse number="5">Гайсә болай дип җаваплады: – Хак сүз әйтәм сиңа: әгәр кеше судан һәм Рухтан тумаса, Аллаһы Патшалыгына керә алмас.</verse>
				<verse number="6">Тәннән туган – тән, Рухтан туган – рух була.</verse>
				<verse number="7">Сез яңадан туарга тиешсез, дип әйтүемә гаҗәпләнмә.</verse>
				<verse number="8">Җил кайда теләсә, шунда исә; аның тавышын ишетәсең, ләкин кайдан килеп кая китүен белмисең: Рухтан туган һәркем белән нәкъ менә шулай була.</verse>
				<verse number="9">Никәдим Аңардан: – Ничек алай була алсын? – дип сорады.</verse>
				<verse number="10">– Исраил халкының мөгаллиме була торып, шуны белмисеңме? – диде аңа Гайсә.</verse>
				<verse number="11">– Хак сүз әйтәм сиңа: без нәрсә белсәк, шуны сөйлибез, нәрсә күрсәк, шуңа шаһитлык бирәбез, ә сез безнең шаһитлыкны кабул итмисез.</verse>
				<verse number="12">Җирдәге хәлләр турында сөйләгәнемә ышанмыйсыз икән, күктәгеләре хакында сөйләсәм, ничек ышанырсыз?</verse>
				<verse number="13">Күктән иңгән Заттан башка әле берәүнең дә күккә күтәрелгәне юк. Ул Зат – Адәм Углы.</verse>
				<verse number="14">Адәм Углына ышанган һәр кеше мәңгелек тормышка ия булсын өчен, Муса чүлдә бакыр еланны югары күтәргән кебек, Адәм Углы да шулай күтәрелергә тиеш.</verse>
				<verse number="15"></verse>
				<verse number="16">Аллаһы дөньяны шулкадәр яратты ки, Углына ышанган беркем һәлак булмасын, ә бәлки мәңгелек тормыш алсын өчен, Ул Үзенең бердәнбер Углын бирде.</verse>
				<verse number="17">Аллаһы Үз Углын дөньяны хөкем итү өчен түгел, ә бәлки дөнья Аның аша котылсын өчен дөньяга җибәрде.</verse>
				<verse number="18">Аның Углына ышанучы хөкемгә тартылмый, ә ышанмаучы хөкем ителде инде, чөнки Аллаһының бердәнбер Углына ышанмады.</verse>
				<verse number="19">Хөкем исә шуннан гыйбарәт: дөньяга яктылык килде, әмма кешеләр, яман эшләр башкарганга, яктылык урынына караңгылыкны яратты.</verse>
				<verse number="20">Явызлык эшләүче һәркем яктылыкка нәфрәт белән карый һәм, үзенең яман эшләре ачылмасын өчен, яктылыкка килми.</verse>
				<verse number="21">Ә дөреслек буенча эш итүче, гамәлләренең Аллаһы аша башкарылуы күренеп торсын өчен, яктылыкка килә.</verse>
				<verse number="22">Шуннан соң Гайсә Үзенең шәкертләре белән бергә Яһүдия җиренә килде һәм, берара шунда булып, халыкны суга чумдырды.</verse>
				<verse number="23">Яхъя да Салим янындагы күп сулы Айнунда суга чумдыра иде. Кешеләр, шунда килеп, суга чуму йоласын үти иде.</verse>
				<verse number="24">Ул вакытта Яхъя зинданга ябылмаган иде әле.</verse>
				<verse number="25">Бервакыт Яхъяның шәкертләре белән бер яһүди арасында пакьләнү йоласы турында бәхәс чыкты.</verse>
				<verse number="26">Алар, Яхъя янына килеп: – Остаз! Үрдүн аръягында синең белән булган һәм син Аның турында шаһитлык биргән Кеше хәзер Үзе халыкны суга чумдыра, һәм бөтенесе Аның янына бара, – диде.</verse>
				<verse number="27">Яхъя болай җавап бирде: – Күктән бирелмәгән булса, кеше үзлегеннән берни дә эшли алмый.</verse>
				<verse number="28">Сез – «мин Мәсих түгел, әмма мин Аның алдыннан җибәрелдем» дип әйткәнемне ишетүче шаһитлар.</verse>
				<verse number="29">Кәләш алачак адәм – кияүдер, ә кияү янында басып торган дусты, кияүнең сүзен ишетеп, бик куана. Минем дә куанычым шундый ук.</verse>
				<verse number="30">Ул үсәргә, мин исә кечерәергә тиешмен.</verse>
				<verse number="31">Югарыдан Килүче һәркемнән югары тора; җирдә туган – җирнекедер, аның сүзләре дә җирдә яшәүчеләрнеке кебек, ләкин күктән Килүче барысыннан югарырак.</verse>
				<verse number="32">Ул Үзе күргән-ишеткәннәр турында шаһитлык кыла, ләкин Аның сүзләрен берәү дә кабул итми.</verse>
				<verse number="33">Аның сүзләрен кабул иткән кеше исә моның белән Аллаһының хак булуын раслый.</verse>
				<verse number="34">Аллаһы җибәргән Зат Аллаһы сүзләрен сөйли, һәм Аллаһы Аңа Үз Рухын чамасыз күп бирә.</verse>
				<verse number="35">Углын яратканга, Атасы бар нәрсәне Аның кулына тапшырган.</verse>
				<verse number="36">Аллаһы Углына ышанган кеше мәңгелек тормышка ия, ә Аңа буйсынмаганы тормыш күрмәячәк – аның өстендә Аллаһының ачуы тора.</verse>
			</chapter>
			<chapter number="4">
				<verse number="1">Гайсәнең Яхъяга караганда күбрәк шәкертләр җыюы һәм байтак кешене суга чумдыруы турындагы хәбәр фарисейларга килеп иреште</verse>
				<verse number="2">(чынында Гайсә Үзе түгел, шәкертләре суга чумдыра иде).</verse>
				<verse number="3">Бу турыда белгәннән соң, Гайсә, Яһүдияне калдырып, тагын Гәлиләягә китте.</verse>
				<verse number="4">Аңа Самарея өлкәсе аша үтәргә туры килде.</verse>
				<verse number="5">Гайсә Самареянең Сухар дигән шәһәренә килде. Ягъкуб үзенең углы Йосыфка биргән җир биләмәсенә якын шәһәр иде бу.</verse>
				<verse number="6">Анда Ягъкуб коесы бар иде. Юлда арыган Гайсә шул кое янына килеп утырды. Көн урталары иде.</verse>
				<verse number="7">Шәкертләре ризык сатып алырга шәһәргә киткән иде. Шунда су алырга дип самареяле бер хатын килде. – Миңа эчәргә су бир әле, – диде аңа Гайсә.</verse>
				<verse number="8"></verse>
				<verse number="9">Хатын исә: – Ничек итеп Син, яһүди була торып, миннән, самареяледән, эчәргә сорыйсың? – диде. (Бу сүзләрне ул яһүдиләр белән самареялеләр аралашмаганга күрә әйтте.)</verse>
				<verse number="10">Гайсә аңа болай җавап бирде: – Әгәр дә син Аллаһының бүләге турында һәм «Миңа эчәргә бирче» дип сораучының Кем икәнен белсәң, син үзең Аңардан эчәргә сорар идең, һәм Ул сиңа тереклек суы бирер иде.</verse>
				<verse number="11">– Әфәндем, – диде хатын, – Синең бит чумырып алырга савытың юк, ә кое тирән. Син ул тереклек суын кайдан алырсың икән?</verse>
				<verse number="12">Бу коены безгә ерак бабабыз Ягъкуб калдырган: ул үзе дә, балалары да, мал-туары да шушы коедан эчкән. Син Ягъкубтан да бөегрәкмени?</verse>
				<verse number="13">Гайсә аңа: – Бу суны эчкән һәркем янә сусар,</verse>
				<verse number="14">ә Мин биргән суны эчкән кеше һичкайчан сусамас. Мин биргән су аңарда мәңгелек тормышка ага торган чишмәгә әвереләчәк, – дип җавап бирде.</verse>
				<verse number="15">– Әфәндем, миңа шул суны бирче! – диде хатын. – Ул вакытта сусамас та, монда су алырга килеп тә йөрмәс идем.</verse>
				<verse number="16">– Бар, иреңне чакырып кил, – диде аңа Гайсә.</verse>
				<verse number="17">– Ирем юк минем, – дип җаваплады хатын. – Ирем юк, дип син хак сүз сөйлисең.</verse>
				<verse number="18">Синең биш ирең булды, ә инде хәзергесе сиңа ир түгел; син дөресен әйттең, – диде Гайсә.</verse>
				<verse number="19">– Әфәндем! Күрәм, Син – пәйгамбәрсең, – диде хатын. –</verse>
				<verse number="20">Безнең ата-бабалар Аллаһыга менә шушы тауда табынганнар, ә сез, яһүдиләр, табына торган урын Иерусалимдә булырга тиеш, дип әйтәсез.</verse>
				<verse number="21">– Ханым, ышан сүземә, вакыты җитеп килә: Атабызга табынуыгыз бу тауда да, Иерусалимдә дә булмаячак.</verse>
				<verse number="22">Сез, самареялеләр, кемгә табынуыгызны белмисез, ә без кемгә табынуыбызны беләбез, чөнки котылу яһүдиләрдән килә.</verse>
				<verse number="23">Әмма вакыты җитеп килә, һәм килеп җитте дә инде, ул вакытта чын күңелдән табынучылар Атага рух вә хакыйкать кушканча табыныр, чөнки Ата Үзенә әнә шундыйларны эзли.</verse>
				<verse number="24">Аллаһы ул – Рух, һәм Аңа табынучылар рух вә хакыйкать кушканча табынырга тиеш, – диде Гайсә.</verse>
				<verse number="25">– Мәсихнең (ягъни май сөртелгән Затның) киләсен беләм. Ул, килгәч, безгә бөтенесен аңлатып бирер, – диде хатын.</verse>
				<verse number="26">– Мин Ул, менә хәзер синең белән сөйләшеп торучы, – диде Гайсә.</verse>
				<verse number="27">Шулвакыт Гайсәнең шәкертләре әйләнеп килделәр һәм Аның самареяле хатын белән сөйләшеп торуын күреп бик гаҗәпләнделәр, әмма берсе дә «ни кирәк Сиңа аңардан?» яки «нигә Син ул хатын белән сөйләшәсең?» дип сорамады.</verse>
				<verse number="28">Хатын, су чүлмәген калдырып, шәһәргә китте һәм андагы кешеләргә:</verse>
				<verse number="29">– Барыгыз, кылган эшләремнең бөтенесен әйтеп биргән Кешене күрегез; бәлки Ул Мәсихтер, – диде.</verse>
				<verse number="30">Кешеләр, шәһәрдән чыгып, Гайсә янына киттеләр.</verse>
				<verse number="31">Ул арада шәкертләре: – Остаз! Ашап ал инде, – дип Аны кыстарга тотынды.</verse>
				<verse number="32">– Минем сез белми торган ризыгым бар, – диде аларга Гайсә.</verse>
				<verse number="33">Шәкертләре үзара: – Әллә берәрсе Аңа ашарга китерде микән? – диеште.</verse>
				<verse number="34">– Минем ризыгым – Мине җибәргән Затның ихтыярын үтәү һәм Аның эшен төгәлләү.</verse>
				<verse number="35">Сез, тагын дүрт айдан урак өсте җитә, дисез түгелме? Ә Мин сезгә, әйбәтләп карагыз – игеннәр, агарып, уракка өлгергән инде, димен.</verse>
				<verse number="36">Уракчы үзенең эше өчен әҗерен ала һәм, мәңгелек тормыш өчен уңыш җыеп, үзе дә куана, чәчүчене дә куандыра.</verse>
				<verse number="37">Шулай итеп, бу очракка «берәү чәчә, икенчесе ура» дигән әйтем туры килә.</verse>
				<verse number="38">Мин сезне үзегез үстермәгәнне урырга җибәрдем, анда башкалар эшләгән инде, ә сез аларның хезмәт уңышын җыясыз, – диде Гайсә аларга.</verse>
				<verse number="39">Теге хатынның «кылган эшләремнең бөтенесен әйтеп бирде» дигән сүзләрен ишеткәч, әлеге шәһәрдә яшәүче самареялеләрнең күбесе Гайсәгә ышанды.</verse>
				<verse number="40">Самареялеләр Аның янына килеп үзләрендә калуын үтенгәч, Гайсә анда янә ике көнгә тоткарланды.</verse>
				<verse number="41">Ул сөйләгәннәрне тыңлаганнан соң, тагын да күбрәк кеше Аңа инану белдерде,</verse>
				<verse number="42">һәм теге хатынга алар: – Без инде синең сөйләвең буенча гына түгел, ә бәлки үзебез ишетеп Бу Кешенең чынлап торып Коткаручы Мәсих икәненә ышанабыз, – диделәр.</verse>
				<verse number="43">Ике көннән Гайсә бу шәһәрдән Гәлиләягә китте.</verse>
				<verse number="44">Пәйгамбәргә үз илендә ихтирам юк, дип Ул Үзе әйткән иде.</verse>
				<verse number="45">Ләкин Гәлиләядә кешеләр Аны ихлас кабул итте, чөнки алар, Иерусалимдәге бәйрәмдә булып, Гайсә анда кылган барлык могҗизаларны күргән иде.</verse>
				<verse number="46">Шуннан соң Гайсә теге чакта суны шәрабка әйләндергән урынга – Гәлиләянең Кәна шәһәренә яңадан килде. Кәпәрнаумда углы авырып яткан бер сарай әһеле бар иде.</verse>
				<verse number="47">Сарай әһеле, Гайсәнең Яһүдиядән Гәлиләягә килгәнен ишетеп, Аның янына килде һәм үлем түшәгендә яткан углын савыктыруын үтенде.</verse>
				<verse number="48">– Илаһи билгеләр һәм могҗизалар күрмәсәгез, сез бит ышанмаячаксыз, – диде аңа Гайсә.</verse>
				<verse number="49">– Әфәндем! Балам үлгәнче килә күр инде, – дип ялварды сарай әһеле.</verse>
				<verse number="50">– Бар, өеңә кайт, углың сау-сәламәт, – диде Гайсә. Сарай әһеле, Гайсәнең сүзенә ышанып, кайтып китте.</verse>
				<verse number="51">Ул әле кайтып барганда, хезмәтчеләре очрап углының исән булуын әйттеләр.</verse>
				<verse number="52">«Аңа кайсы сәгатьтә хәл керде?» дигән соравына, алар: – Кичә көндезге сәгать берләрдә бизгәк аңардан китте, – дип җавап бирделәр.</verse>
				<verse number="53">«Углың исән» дигән сүзләрне Гайсәнең нәкъ шул сәгатьтә әйтүен аңлагач, баланың атасы үзе дә, йортындагыларның барысы да Гайсәгә иман китерделәр.</verse>
				<verse number="54">Бу – Гайсәнең Яһүдиядән Гәлиләягә килгәч күрсәткән икенче могҗизасы иде.</verse>
			</chapter>
			<chapter number="5">
				<verse number="1">Шуннан соң Гайсә яһүдиләрнең бер бәйрәменә Иерусалимгә килде.</verse>
				<verse number="2">Иерусалимдәге Сарык капкасы янында яһүдчә Бәйт-Хазда дип аталган буа булып, аның тирәли урнашкан биш әйванда</verse>
				<verse number="3">[суның дулкынлана башлавын көтеп] бик күп авырулар – сукырлар, аксаклар һәм паралич суккан кешеләр ята иде. [</verse>
				<verse number="4">Чөнки Раббының бер фәрештәсе вакыт-вакыт буага төшеп суны дулкынландыруга, беренче булып шунда кергән кеше, нинди авыруы булса да, савыга икән.]</verse>
				<verse number="5">Анда утыз сигез ел буе авырудан интеккән бер кеше бар иде.</verse>
				<verse number="6">Гайсә шул кешене күреп һәм озак вакытлар урын өстендә ятуын белеп аңардан: – Савыгасың киләме? – дип сорады.</verse>
				<verse number="7">– Әфәндем, су чайкалган вакытта мине буага төшерер кеше юк бит. Мин анда барып җиткәнче, башка берәү инде төшеп өлгергән була, – дип җавап бирде авыру. Шуннан Гайсә аңа:</verse>
				<verse number="8">– Тор, ятагыңны ал да кайтып кит, – диде.</verse>
				<verse number="9">Әлеге кеше шунда ук савыкты һәм ятагын алып кайтып китте. Бу хәл шимбә көнне булды.</verse>
				<verse number="10">Шуңа күрә яһүдиләр савыккан кешегә: – Кануныбыз буенча шимбә көнне ятагыңны күтәреп йөрергә рөхсәт ителми! – диделәр.</verse>
				<verse number="11">Әмма ул болай җавап бирде: – Мине савыктырган Кеше «тор, ятагыңны ал да кайтып кит» дип әйтте.</verse>
				<verse number="12">– «Тор, ятагыңны ал да кайтып кит» дигән Кеше кем ул? – дип сорадылар аңардан.</verse>
				<verse number="13">Гайсә халык арасына кереп югалганга, савыккан кеше Аның кем икәнен белми калды.</verse>
				<verse number="14">Соңрак Гайсә аны Аллаһы йортында очратып: – Менә син савыктың. Тагын да начаррак хәлгә тарымас өчен, моннан ары гөнаһ кылма, – диде.</verse>
				<verse number="15">Ул кеше, яһүдиләр янына барып, үзен савыктыручының Гайсә икәнен әйтте.</verse>
				<verse number="16">Шушы эшне Гайсә шимбә көнне башкарган өчен, яһүдиләр Аны эзәрлекли башлады.</verse>
				<verse number="17">Гайсә исә аларга: – Минем Атам һәрвакыт эшләгәнгә, Мин дә һаман эшлим, – диде.</verse>
				<verse number="18">Яһүдиләр Аны шимбә көнен бозган өчен генә түгел, ә бәлки, Аллаһыны Үзенең Атасы дип әйтеп, Үзен Аллаһыга тиңләгән өчен дә үтерергә теләделәр.</verse>
				<verse number="19">Гайсә аларның бу теләкләренә: – Хак сүз әйтәм сезгә: Угыл Үзе генә һичнәрсә эшли алмый. Ул бары тик Атасыннан күргәнне генә эшли, – диде. – Атасы ни кылса, Углы да шуны эшләр.</verse>
				<verse number="20">Чөнки Ата Үзенең Углын ярата һәм Үзе эшләгән һәр эшен Аңа күрсәтеп башкара. Ул Аңа сезнең исегез китәрлек тагын да зуррак эшләр күрсәтер әле.</verse>
				<verse number="21">Ата, үлгәннәрне терелтеп аларга тормыш биргән кебек, Углы да кемгә тели – шуңа тормыш бирә.</verse>
				<verse number="22">Ата беркемне хөкем итми, ә Үзенә хөрмәт күрсәткән һәркем Углына да хөрмәт күрсәтсен өчен, Ул бөтен хөкемне Углына тапшырды. Угылны ихтирам итмәгән кеше Аны җибәргән Атасын да ихтирам итми.</verse>
				<verse number="23"></verse>
				<verse number="24">Хак сүз әйтәм сезгә: сүземне тыңлаучы һәм Мине җибәргән Затка ышанучы кеше мәңгелек тормышка ия. Ул кеше хөкемгә дучар булмаячак, чөнки инде үлемнән тормышка күчкән санала.</verse>
				<verse number="25">Сезгә хак сүз әйтәм: үлеләрнең Аллаһы Углы тавышын ишетер вакыт җитә һәм килеп җитте дә инде. Аны ишеткәннәр терелер.</verse>
				<verse number="26">Аллаһы Үзе тормыш чыганагы булган кебек, нәкъ шулай ук Углын да Ул тормыш чыганагы итте.</verse>
				<verse number="27">Атасы Аңа хөкем итү хокукын да тапшырды, чөнки Ул – Адәм Углыдыр.</verse>
				<verse number="28">Моңа гаҗәпләнмәгез, чөнки кабердәгеләрнең һәммәсе Аллаһы Углының тавышын ишетер вакыт җитә.</verse>
				<verse number="29">Шунда үлеләр каберләреннән чыгачак: яхшылык эшләгәннәре – яшәү өчен, ә явызлык кылганнары хөкем ителү өчен тереләчәк.</verse>
				<verse number="30">Мин Үзлегемнән бернәрсә эшли алмыйм; Аңардан ничек ишетсәм, шулай хөкем итәм, һәм Минем хөкемем – гадел, чөнки Мин Үз ихтыярымны түгел, Мине җибәргән Затның ихтыярын үтәргә тырышам.</verse>
				<verse number="31">Әгәр дә Мин Үзем хакында Үзем шаһитлык бирсәм, шаһитлыгым бернигә тормас иде.</verse>
				<verse number="32">Ләкин Минем хакта шаһитлык бирүче башка Берәү бар, һәм Мин беләм: Аның шаһитлыгы хак.</verse>
				<verse number="33">Сез Яхъя янына үзегезнең кешеләрегезне җибәрдегез, һәм ул хакыйкать турында шаһитлык бирде.</verse>
				<verse number="34">Мин кешеләрнең шаһитлыгына мохтаҗ түгел, Мин боларны сез котылсын өчен сөйлим.</verse>
				<verse number="35">Яхъя янып-балкып торган яктырткыч иде, һәм сез аның яктысында бераз булса да куанырга теләдегез.</verse>
				<verse number="36">Әмма Минем шаһитлыгым Яхъяныкыннан зуррак. Атам Миңа башкарырга кушкан һәм Мин башкара торган эшләр Минем Атадан килүем турында шаһитлык итә.</verse>
				<verse number="37">Мине җибәргән Атам Үзе дә Минем хакта шаһитлык кылды. Сезнең беркайчан да Аның тавышын ишеткәнегез, йөзен күргәнегез юк.</verse>
				<verse number="38">Аның сүзе сезнең күңелдә яшәми, чөнки сез Ул җибәргән Затка ышанмыйсыз.</verse>
				<verse number="39">Мәңгелек тормышка ия булырга теләп, сез Язмада әйтелгәннәрне җентекләп тикшерәсез, ә алар нәкъ Минем хакта шаһитлык бирә.</verse>
				<verse number="40">Әмма тормыш алыр өчен сез Минем янга килергә теләмисез.</verse>
				<verse number="41">Кешеләрнең данлавына мохтаҗ түгел Мин,</verse>
				<verse number="42">әмма шуны беләм: сезнең күңелдә Аллаһыны ярату юк.</verse>
				<verse number="43">Мин Атам исеменнән килдем, һәм сез Мине кабул итмисез, әмма үз исеменнән килгән башка берәүне кабул итәрсез.</verse>
				<verse number="44">Сез бер-берегездән мактау көтәсез, әмма бердәнбер Аллаһыдан макталыр өчен бернинди тырышлык куймыйсыз. Шулай булгач, ничек ышана алырсыз икән?</verse>
				<verse number="45">Тик шулай да Мин сезне Атам алдында гаепләрмен дип уйламагыз. Сезне гаепләүче – сез өмет баглаган Муса.</verse>
				<verse number="46">Әгәр сез Мусага ышансагыз, Миңа да ышаныр идегез, чөнки ул Минем хакта язды.</verse>
				<verse number="47">Аның язганнарына ышанмагач, Минем сүзләремә ничек ышанырсыз?</verse>
			</chapter>
			<chapter number="6">
				<verse number="1">Шуннан соң Гайсә Гәлиләя күленең аръягына китте (ул Тибериас күле дип тә атала).</verse>
				<verse number="2">Гайсәнең авыруларга кылган гаҗәеп эшләрен күреп, Аның артыннан бик күп халык ияргән иде.</verse>
				<verse number="3">Гайсә Үзенең шәкертләре белән бергә тау битләвенә килеп утырды.</verse>
				<verse number="4">Яһүдиләрнең Котылу бәйрәме якынлашып килгән көннәр иде бу.</verse>
				<verse number="5">Гайсә, Үзенә таба килүче халыкның күплеген күреп, Филипкә: – Аларны ашатырга икмәкне кайдан сатып алырбыз икән? – диде.</verse>
				<verse number="6">Бу сүзләрне Ул Филипне сынар өчен әйтте, чөнки Үзенең ни кылачагын белә иде.</verse>
				<verse number="7">– Аларның һәрберсенә аз-аз гына бирү өчен дә ике йөз динарлык икмәк җитмәс, – дип җавап бирде Филип.</verse>
				<verse number="8">Шәкертләренең берсе, Шимун-Петернең бертуган кардәше Әндри:</verse>
				<verse number="9">– Монда бер малайның биш арпа икмәге белән ике балыгы бар, әмма моның кадәр халык өчен нәрсә инде ул? – диде.</verse>
				<verse number="10">– Халыкка утырырга кушыгыз, – дип әйтте Гайсә. Ул урында куе булып чирәм үскән иде – бар халык шунда утырды. Алар арасында ир-атлар гына биш меңгә якын иде.</verse>
				<verse number="11">Гайсә икмәкне алды да, шөкрана кылып, халыкка өләште, шулай ук балыкны да таратты – һәркем теләгәнчә алды.</verse>
				<verse number="12">Кешеләр ашап туйгач, шәкертләренә Гайсә: – Калган сыныкларны җыеп алыгыз, бернәрсә әрәм булмасын, – диде.</verse>
				<verse number="13">Ашап тукланганнан соң да әле биш арпа икмәгеннән калган сыныклар белән унике кәрзин тулды.</verse>
				<verse number="14">Гайсә кылган могҗизалы гамәлне күреп, кешеләр: – Дөньяга килергә тиеш булган Пәйгамбәр чынлап та шушыдыр, – диештеләр.</verse>
				<verse number="15">Гайсә исә, халыкның ирексезләп Аны патша итәргә теләвен белеп, ялгызы гына тагын тауга менеп китте.</verse>
				<verse number="16">Кич җиткәч, Гайсәнең шәкертләре күл буена төштеләр дә</verse>
				<verse number="17">көймәгә утырып күл аръягындагы Кәпәрнаумга таба йөзеп киттеләр. Караңгы төште, ә Гайсә һаман күренмәде.</verse>
				<verse number="18">Көчле җил кузгалып, күл өсте дулкынлана башлады.</verse>
				<verse number="19">Шәкертләр инде биш-алты чакрым ара үткән иде, шунда алар су өстеннән көймәгә таба атлап килгән Гайсәне күреп курка калдылар.</verse>
				<verse number="20">– Мин бу, курыкмагыз! – диде Гайсә аларга.</verse>
				<verse number="21">Алар Гайсәне көймәгә алырга теләделәр, әмма көймә алар бара торган яр буена килеп җиткән иде инде.</verse>
				<verse number="22">Күлнең аръягында калган халык яр буендагы ялгыз көймәгә бары тик шәкертләрнең утырып китүен, ә Гайсәнең көймәгә утырмавын икенче көнне генә исенә төшерде.</verse>
				<verse number="23">Хаким Гайсә шөкрана кылып кешеләргә икмәк ашаткан урынга Тибериас шәһәреннән дә көймәләр килеп туктады.</verse>
				<verse number="24">Гайсәнең дә, шәкертләренең дә анда юклыгын күргәч, халык, көймәләргә утырып, Кәпәрнаумга Гайсәне эзләргә китте.</verse>
				<verse number="25">Аны күлнең аръягында эзләп тапкач: – Остаз! Син монда кайчан килдең? – дип сорады.</verse>
				<verse number="26">Гайсә аларга: – Хак сүз әйтәм: сез Мине могҗизалы гамәлләремне күргәнгә түгел, ә бәлки туйганчы икмәк ашаганга эзлисез.</verse>
				<verse number="27">Фани ризыкны түгел, мәңгелек тормыш бирә торган ризыкны кайгыртыгыз. Аны сезгә Адәм Углы бирәчәк, чөнки Атабыз Аллаһы Үзенең хуплау тамгасын Аңа салды, – диде.</verse>
				<verse number="28">– Аллаһы хуш күрердәй гамәлләр башкарыр өчен без нишлик соң? – дип сорады халык Гайсәдән.</verse>
				<verse number="29">– Ул Кемне җибәргән булса, Шуңа ышаныгыз. Аллаһының эше – менә шул, – дип җавап бирде Гайсә.</verse>
				<verse number="30">– Без Сиңа ышансын өчен нинди галәмәт күрсәтерсең? Нәрсә кылырсың? – диде алар. –</verse>
				<verse number="31">Язмада «Ул аларга ашар өчен күктән икмәк бирде» дип әйтелгәнчә, безнең ата-бабаларыбыз чүлдә манна ашаган.</verse>
				<verse number="32">– Хак сүз әйтәм сезгә: икмәкне күктән Муса бирмәде, чын икмәкне сезгә күктән Атам бирә, – дип җавап кайтарды Гайсә. –</verse>
				<verse number="33">Аллаһы икмәге – күктән иңеп дөньяга тормыш Бирүчедер.</verse>
				<verse number="34">– Әфәнде, безгә һәрвакыт шундый икмәк биреп торчы, – диде халык.</verse>
				<verse number="35">Гайсә исә болай дип әйтте: – Мин – тормыш икмәге. Яныма килүче һичкайчан ачыкмас, Миңа инанучы һичкайчан сусамас.</verse>
				<verse number="36">Ләкин, әйткәнемчә, кылган гамәлләремне күрсәгез дә, Миңа барыбер ышанмыйсыз.</verse>
				<verse number="37">Атам Миңа биргән һәркем Миңа килер, ә Мин яныма килүчеләрнең берсен дә куып җибәрмәм,</verse>
				<verse number="38">чөнки Мин Үз ихтыярымны түгел, бәлки Мине җибәргән Атам ихтыярын башкару өчен күктән иңдем.</verse>
				<verse number="39">Мине җибәргән Атамның ихтыяры исә шул: Ул Миңа биргән кешеләрнең берсен дә югалтмыйча, соңгы Көндә аларны үледән терелтергә тиешмен.</verse>
				<verse number="40">Мине җибәргән Атам Аның Углын күрүче һәм Углына иман китерүче һәркемнең мәңгелек тормышка ия булуын тели – шундыйларны Мин соңгы Көндә үледән терелтәчәкмен.</verse>
				<verse number="41">Гайсәнең «Мин – күктән төшкән икмәк» дигән сүзләре яһүдиләр арасында ризасызлык тудырды.</verse>
				<verse number="42">Алар үзара болай диештеләр: – Йосыф углы Гайсә түгелме соң бу? Без Аның атасын да, анасын да беләбез. Ничек инде Ул «Мин күктән иңдем» дип әйтә ала?</verse>
				<verse number="43">– Сукранмагыз, – диде Гайсә. –</verse>
				<verse number="44">Мине җибәргән Атам алып килмәсә, Минем янга беркем килә алмый; яныма килгән кешене Мин азаккы көндә терелтәчәкмен.</verse>
				<verse number="45">Бер пәйгамбәрнең язмасында «аларның һәммәсен Аллаһы өйрәтәчәк» дип әйтелгән. Атамны тыңлаган һәм Аңардан өйрәнгән һәркем Минем янга килә.</verse>
				<verse number="46">Бу әле кем дә булса Атамны күргән дигән сүз түгел; Аны Аллаһыдан килгән Зат кына күргән.</verse>
				<verse number="47">Хак сүз әйтәм сезгә: Миңа иман китергән кеше мәңгелек тормышка ия.</verse>
				<verse number="48">Мин – тормыш икмәге.</verse>
				<verse number="49">Сезнең ата-бабаларыгыз чүлдә манна ашасалар да, ахырда барыбер үлгәннәр.</verse>
				<verse number="50">Ә менә күктән иңгән икмәк шундый ки, аны ашаган кеше үлмәячәк.</verse>
				<verse number="51">Мин – күктән иңгән тере икмәк: аны ашаучы мәңге яшәячәк. Мин бирәчәк икмәк – ул Минем тәнемдер. Мин аны дөнья яшәсен өчен бирәм.</verse>
				<verse number="52">Шул сүзләрдән соң яһүдиләр арасында каты бәхәс купты: – Бу Кеше безгә ризык итеп ничек Үз тәнен бирә алыр икән? – диеште алар.</verse>
				<verse number="53">Гайсә исә болай дип әйтте: – Хак сүз әйтәм сезгә: Адәм Углының тәнен ашамасагыз һәм Аның канын эчмәсәгез, сездә тормыш булмаячак.</verse>
				<verse number="54">Минем тәнемне ашаган һәм канымны эчкән кеше исә мәңгелек тормышка ия булачак – Мин аны соңгы Көндә терелтәчәкмен.</verse>
				<verse number="55">Минем тәнем – чын ризык, каным – чын эчемлек.</verse>
				<verse number="56">Тәнемне ашаган һәм канымны эчкән кеше – Миндә, Мин исә аңарда яшим.</verse>
				<verse number="57">Мине мәңге тере Атам җибәрде, һәм Атам яшәгәнгә Мин яшәгән кебек, Минем тәнемне ашаучы да шулай ук Мин яшәгәнгә яшәячәк.</verse>
				<verse number="58">Күктән иңгән икмәк менә шулдыр. Ул – сезнең ата-бабаларыгыз ашаган икмәк кебек түгел. Алар үлгән, ә бу икмәкне ашаучы мәңге яшәячәк.</verse>
				<verse number="59">Гайсә боларны Кәпәрнаум шәһәрендәге гыйбадәтханәдә халыкны өйрәткән вакытта сөйләде.</verse>
				<verse number="60">Шәкертләрнең күбесе Аның сөйләгәннәрен ишетеп: – Нинди сәер тәгълимат! Моны тыңлау мөмкин түгел! – диештеләр.</verse>
				<verse number="61">Аның сөйләгәннәре шәкертләр күңелендә ризасызлык тудырганны белеп, Гайсә: – Минем сүзләрем күңелегезгә тияме?</verse>
				<verse number="62">Әгәр сез Адәм Углының әүвәлге урынына күтәрелүен күрсәгез, ни әйтерсез?</verse>
				<verse number="63">Бары тик Рух кына тормыш бирә, кеше кулыннан килми бу. Сезгә сөйләгән сүзләрем тормыш бирүче Рухтан.</verse>
				<verse number="64">Әмма сезнең арада ышанмаучылар да бар, – диде. Кемнең Аңа ышанмавын һәм кемнең хыянәт итәсен Гайсә баштан ук белә иде.</verse>
				<verse number="65">Сүзен дәвам итеп, Ул: – Менә шуның өчен дә Мин сезгә «Атам җибәрмәсә, Минем янга беркем килә алмый» дип әйттем, – диде.</verse>
				<verse number="66">Шул вакыттан шәкертләрнең күбесе Гайсәдән аерылып китте, башкача Аның белән бергә йөрмәде.</verse>
				<verse number="67">– Бәлки, сез дә китәргә телисездер? – дип сорады Гайсә унике шәкертеннән.</verse>
				<verse number="68">Шимун-Петер Аңа болай җавап бирде: – Хакимем, кем янына барыйк без? Син генә мәңгелек тормыш сүзләре сөйлисең.</verse>
				<verse number="69">Без Сиңа ышанабыз, Сине Аллаһының Изге Заты дип таныйбыз.</verse>
				<verse number="70">– Сезнең уникегезне дә Мин Үзем сайлап алдым түгелме? Тик шулай да арагызда берәү – иблис, – диде Гайсә.</verse>
				<verse number="71">Бу сүзләрне Ул унике шәкертнең берсе – соңрак Аңа хыянәт итәчәк Шимун Искариотның углы Яһүдә турында әйтте.</verse>
			</chapter>
			<chapter number="7">
				<verse number="1">Яһүдиләр Гайсәне үтерергә ният кылганлыктан, Яһүдиягә Ул барырга теләмәде, Гәлиләя буйлап йөрде.</verse>
				<verse number="2">Яһүдиләрнең Чатырлар бәйрәме якынлашкан көннәрдә</verse>
				<verse number="3">энеләре Аңа: – Монда калма, Син башкарган эшләрне шәкертләрең дә күрсен өчен Яһүдиягә бар.</verse>
				<verse number="4">Үзен танытырга теләгән кеше яшерен рәвештә эш башкармый. Андый эшләр кыласың икән, Үзеңне дөньяга күрсәт, – диде.</verse>
				<verse number="5">Аңа хәтта энеләре дә ышанып бетми иде.</verse>
				<verse number="6">Гайсә аларга болай дип әйтте: – Минем әле вакытым җитмәгән, ә сезнең өчен теләсә кайсы вакыт кулай.</verse>
				<verse number="7">Дөнья сезгә нәфрәт белән карамый, ә Миңа нәфрәтләнә, чөнки Мин аның явыз эшләрен фаш итәм.</verse>
				<verse number="8">Сез барыгыз, ә Мин бу бәйрәмгә бармыйм, чөнки әле вакытым җитмәгән.</verse>
				<verse number="9">Шулай итеп, Гайсә Гәлиләядә калды.</verse>
				<verse number="10">Әмма энеләре киткәч, беркемгә белгертмичә, яшерен рәвештә Үзе дә бәйрәмгә барды.</verse>
				<verse number="11">Яһүдиләрнең башлыклары, «кайда икән Ул?» дип сорашып, бәйрәм вакытында Аны эзләп йөрделәр.</verse>
				<verse number="12">Аның хакында халык арасында күп сүзләр йөрде. Берәүләр «Ул яхшы Кеше» дисә, икенчеләре «юк, Ул халыкны аздыра» диде.</verse>
				<verse number="13">Әмма яһүдиләрнең башлыкларыннан курыкканга, Аның хакында беркем дә ачык итеп сөйләмәде.</verse>
				<verse number="14">Бәйрәм урталарында Гайсә, Аллаһы йортына кереп, халыкны өйрәтә башлады.</verse>
				<verse number="15">– Беркайда укымаса да, ничек шулай күп белә икән Ул? – дип гаҗәпләнде яһүдиләр.</verse>
				<verse number="16">– Мин өйрәткән нәрсәләр Үземнеке түгел, Мине җибәргән Затныкы, – диде Гайсә аларга. –</verse>
				<verse number="17">Ихлас күңелдән Аның ихтыярын үтәргә теләгән кеше бу өйрәтүләрем Аллаһыданмы, әллә Минем Үз сүзләремме икәнен белер.</verse>
				<verse number="18">Үз исеменнән сөйләүче үзенә дан эзли, ә Үзен җибәргән Затка дан-шөһрәт яулаучы эчкерсездер, һәм Аңарда ялган юк.</verse>
				<verse number="19">Муса сезгә Канун бирде түгелме? Әмма берегез дә Канунны үтәми. Нәрсә өчен сез Мине үтерергә йөрисез?</verse>
				<verse number="20">– Сиңа җен кагылдымы әллә? Кем Сине үтерергә тели? – диде халык.</verse>
				<verse number="21">Гайсә сүзен дәвам итте: – Мин бары бер эш кылдым, һәм сез шуңа гаҗәпләнәсез.</verse>
				<verse number="22">Муса сезгә сөннәт бирде (гәрчә ул Мусадан түгел, ата-бабалардан килә), һәм сез хәтта шимбә көнне дә балаларны сөннәткә утыртасыз.</verse>
				<verse number="23">Әгәр сез Муса кануны бозылмасын өчен ир баланы шимбә көнне дә сөннәтлисез икән, шимбә көнне бер кешене тулысынча савыктырган өчен нигә Миңа ачу тотасыз?</verse>
				<verse number="24">Эшнең асылына төшенмичә хөкем итмәгез – хөкемегез хак булсын!</verse>
				<verse number="25">Шунда кайбер иерусалимлеләр: – Яһүдиләрнең башлыклары үтерергә теләгән Кеше шушымы инде? – диде. –</verse>
				<verse number="26">Әнә ич Ул ачыктан-ачык халык алдында сөйли, һәм Аны тыючы юк. Әллә башлыклар Аның дөрестән дә Мәсих икәнен белде микән?</verse>
				<verse number="27">Ләкин без бу кешенең кайдан икәнен беләбез. Мәсих килгәндә исә Аның кайдан булуын һичкем белмәс.</verse>
				<verse number="28">Аллаһы йортында халыкны өйрәтүен дәвам итеп, Гайсә көчле тавыш белән болай диде: – Сез Минем кем икәнемне дә, кайдан килгәнемне дә беләсез. Алай да, Мин үзбелдегем белән килмәдем. Мине сез белмәгән Хак Зат җибәрде.</verse>
				<verse number="29">Мин Аны беләм, чөнки Мин Аңардан килдем – Мине Ул җибәрде.</verse>
				<verse number="30">Алар Гайсәне тотып алырга теләде, ләкин берсе дә Аңа кул тидермәде, чөнки Аның вакыты җитмәгән иде әле.</verse>
				<verse number="31">Халык арасында исә күпләр Аңа ышанды һәм: – Мәсих, килгәч, бу Кешегә караганда күбрәк могҗизалар күрсәтер микән? – диеште.</verse>
				<verse number="32">Халыкның Гайсә турындагы шушы бәхәсләрен ишеткән фарисейлар, баш руханилар белән бергәләп Аны кулга алыр өчен, Аллаһы йорты сакчыларын юлладылар.</verse>
				<verse number="33">Гайсә халыкка: – Мин сезнең арада озак булмам – Мине җибәргән Зат янына китәчәкмен.</verse>
				<verse number="34">Сез Мине эзләрсез, ләкин таба алмассыз һәм Мин китәсе урынга да килә алмассыз, – дип әйтте.</verse>
				<verse number="35">Моны ишеткән яһүдиләр үзара: – Без таба алмаслык нинди урынга китмәкче була икән? Әллә греклар арасында яшәүче яһүдиләр янына китеп, грекларны өйрәтергә тели микән?</verse>
				<verse number="36">«Сез Мине эзләрсез, ләкин таба алмассыз һәм Мин китәсе урынга да килә алмассыз» дигән сүзләре нәрсә аңлата икән? – диештеләр.</verse>
				<verse number="37">Бәйрәмнең соңгы, бөек көнендә Гайсә торып басты да көчле тавыш белән болай дип белдерде: – Сусаган кеше яныма килсен һәм эчсен.</verse>
				<verse number="38">Миңа ышанган кешенең, Язмада әйтелгәнчә, «күңел түреннән елгалар булып тереклек суы агачак».</verse>
				<verse number="39">Ул моны Үзенә ышанган кешеләр алачак Рух хакында әйтте; Гайсәгә әле Аллаһы шөһрәте бирелмәгәнгә, аларга Изге Рух иңмәгән иде.</verse>
				<verse number="40">Гайсәнең сүзләрен ишеткән кешеләрнең кайберләре: – Бу чыннан да вәгъдә ителгән Пәйгамбәр бит, – диде.</verse>
				<verse number="41">Икенчеләре: – Бу – Мәсих, – дисә, башкалар: – Мәсих Гәлиләядән килергә тиешмени?</verse>
				<verse number="42">Язмада «Мәсих Давыт нәселеннән булачак һәм Давыт яшәгән Бәйт-Лехем авылыннан киләчәк» дип әйтелгән түгелме? – диде.</verse>
				<verse number="43">Шулай итеп, халык арасында Гайсә турында бәхәс чыкты.</verse>
				<verse number="44">Кайберләре Аны тотып алырга теләде, ләкин һичкем Аңа кул күтәрмәде.</verse>
				<verse number="45">Сакчылар Гайсәсез генә әйләнеп кайткач, баш руханилар белән фарисейлар алардан: – Ни өчен Аны тотып китермәдегез? – дип сорады.</verse>
				<verse number="46">– Моңарчы берәүнең дә ул Кеше кебек сөйләгәне юк иде, – дип җавап бирде тегеләр.</verse>
				<verse number="47">– Нәрсә, әллә Ул сезне дә алдадымы? – диде фарисейлар. –</verse>
				<verse number="48">Башлыкларның яки фарисейларның берәрсе Аңа инандымы соң?</verse>
				<verse number="49">Ә Канунны белмәүче бу халык каргыш астындадыр!</verse>
				<verse number="50">Шунда фарисейларның берсе, кайчандыр Гайсә янында булып киткән Никәдим, болай диде:</verse>
				<verse number="51">– Кешене тыңламый торып һәм аның ни кылганын ачыкламыйча, безнең Канун хөкем чыгарырга рөхсәт итәмени?</verse>
				<verse number="52">– Әллә син дә Гәлиләядәнме? Язманы тикшереп карасаң, күрерсең: Гәлиләядән бер генә пәйгамбәрнең дә киләсе юк, – дип җавап бирделәр аңа. [</verse>
				<verse number="53">Шуннан барысы да өйләренә таралышты.</verse>
			</chapter>
			<chapter number="8">
				<verse number="1">Гайсә Зәйтүн тавына китте.</verse>
				<verse number="2">Иртәгесен исә Ул яңадан Аллаһы йортына килде, һәм Аның янына күп халык җыелды. Ул, утырып, аларны өйрәтә башлады.</verse>
				<verse number="3">Шулчак Канун белгечләре һәм фарисейлар уйнашлыкта тотылган бер хатынны алып килделәр дә, уртага бастырып, Гайсәгә:</verse>
				<verse number="4">– Остаз! Бу хатын зина кылганда тотылды.</verse>
				<verse number="5">Канунда Муса мондыйларны таш атып үтерергә кушкан, ә Син нәрсә әйтерсең? – диделәр.</verse>
				<verse number="6">Алар моны Гайсәне сынау өчен, гаепләрлек берәр сәбәп табып булмасмы, дигән уй белән әйттеләр. Әмма Гайсә, иелеп, бармагы белән җиргә нидер яза башлады.</verse>
				<verse number="7">Тегеләр сорауны кабатлагач, күтәрелеп: – Сезнең кайсыгыз гөнаһсыз, шул башлап аңа таш атсын, –</verse>
				<verse number="8">диде дә иелеп җиргә язуын дәвам итте.</verse>
				<verse number="9">Моны ишеткәч, халык бер-бер артлы тарала башлады; иң беренче булып өлкәннәр китеп барды. Ахыр чиктә Гайсә янында теге хатын гына калды.</verse>
				<verse number="10">Гайсә тураеп басты да: – Ханым, гаепләүчеләрең кайда? Сине берәү дә хөкем итмәдемени? – дип сорады.</verse>
				<verse number="11">– Беркем дә, Әфәндем! – дип җавап бирде хатын. Гайсә аңа: – Мин дә сине хөкем итмим: бар, моннан ары гөнаһ кылма, – диде.]</verse>
				<verse number="12">Гайсә янә сүзен башлап халыкка болай диде: – Мин дөньяга яктылык бирәм. Миңа ияргәннәр караңгыда адашып йөрмәс, чөнки аларның тормыш бирүче яктылыгы булачак.</verse>
				<verse number="13">– Син Үзең турында Үзең шаһитлык бирәсең, Синең шаһитлыгың хак түгел, – диде фарисейлар Аңа.</verse>
				<verse number="14">Гайсә исә аларга: – Үзем турында Үзем шаһитлык бирсәм дә, әйткәннәрем хак, чөнки Мин кайдан килеп кая баруымны беләм, ә сез Минем кайдан килеп кая баруымны белмисез, – дип җавап бирде. –</verse>
				<verse number="15">Сез кешеләр үлчәме белән хөкем йөртәсез, ә Мин беркемне дә хөкем итмим.</verse>
				<verse number="16">Иткән хәлдә дә, хөкемем хак, чөнки ялгыз түгелмен – Мине җибәргән Атам белән бергә Мин.</verse>
				<verse number="17">Сезнең Кануныгызда «ике шаһитның сүзе хак» дип язылган бит.</verse>
				<verse number="18">Мин Үзем хакында Үзем шаһитлык кылам, Минем хакта Мине җибәргән Атам да шаһитлык кыла.</verse>
				<verse number="19">Шуннан алар Гайсәдән: – Синең Атаң кайда соң? – дип сорадылар. – Сез Мине дә, Атамны да белмисез. Әгәр Мине белсәгез, Атамны да белер идегез, – дип җавап бирде Ул.</verse>
				<verse number="20">Гайсә бу сүзләрне Аллаһы йортында халыкны өйрәткәндә, сәдака сандыгы янында әйтте. Әмма берсе дә Аны кулга алмады, чөнки әле Аның вакыты җитмәгән иде.</verse>
				<verse number="21">Гайсә аларга янә болай дип әйтте: – Озакламый Мин китәрмен; сез Мине эзләрсез, ләкин гөнаһлы булып үләрсез. Мин китәсе урынга бара алмассыз.</verse>
				<verse number="22">Яһүдиләр үзара болай диештеләр: – Әллә Үз-Үзенә кул салмакчымы? «Мин китәсе урынга бара алмассыз» ди бит.</verse>
				<verse number="23">Сүзен дәвам итеп, Гайсә: – Сез – биредән, җирдәндер, Мин исә югарыдан килдем. Сез – бу дөньяныкы, Мин бу дөньяныкы түгел, – диде. –</verse>
				<verse number="24">Шуңа күрә Мин сезгә «гөнаһлы килеш үләрсез» дидем. Минем Кем булуыма ышанмасагыз, гөнаһлы килеш үләрсез.</verse>
				<verse number="25">– Кем соң Син? – дип сорадылар Гайсәдән. – Үземнең Кем икәнемне Мин сезгә күптәннән әйтә киләм, – диде аларга Гайсә. –</verse>
				<verse number="26">Сезнең хакта байтак нәрсәләр сөйли, сезне гаепли алыр идем, әмма Мин Үземне Җибәргән Заттан ишеткәннәремне генә дөньяга сөйлим, ә Ул дөресен әйтә.</verse>
				<verse number="27">Алар Гайсәнең Ата турындагы сүзләрен аңламады.</verse>
				<verse number="28">Ә Ул сөйләвен дәвам итте: – Адәм Углын югарыга күтәргәннән соң сез Минем Кем булуымны һәм Үзлегемнән һичнәрсә эшләмәвемне, Атам нәрсә өйрәткән булса, шул турыда сөйләвемне белерсез.</verse>
				<verse number="29">Мине Җибәрүче һәрчак Минем белән, Ул Мине ялгыз калдырмый, чөнки Мин һәрвакыт Ул хуш күргәнне генә эшлим.</verse>
				<verse number="30">Гайсә шушы сүзләрне сөйләгән чакта, күпләр Аңа иман китерде.</verse>
				<verse number="31">Гайсә Үзенә инанган яһүдиләргә: – Минем сүзләремне тотсагыз, чыннан да Минем шәкертләрем булырсыз.</verse>
				<verse number="32">Сез хакыйкатьне белерсез, һәм хакыйкать сезне ирекле итәр, – диде.</verse>
				<verse number="33">– Без Ибраһим нәселеннән, – дип җавап бирде алар, – һәм без беркайчан беркемнең колы булмадык. Шулай булгач, ничек Син «ирекле булырсыз» дисең?</verse>
				<verse number="34">– Хак сүз әйтәм сезгә: гөнаһ кылучы һәркем – гөнаһ колыдыр, – диде аларга Гайсә. –</verse>
				<verse number="35">Гаиләдә кол вакытлыча гына тора, ә атаның углы һәрчак яши.</verse>
				<verse number="36">Шулай итеп, Угыл сезне ирекле итсә, сез чын мәгънәсендә ирекле булачаксыз.</verse>
				<verse number="37">Мин сезнең Ибраһим нәселеннән булуыгызны беләм. Шулай да сез Мине үтерергә йөрисез, чөнки күңелегездә сүзләремә урын юк.</verse>
				<verse number="38">Мин сезгә Атам янында күргәннәрем хакында сөйлим, ә сез үз атагыздан ишеткәнне эшлисез, – диде Гайсә.</verse>
				<verse number="39">– Безнең атабыз – Ибраһим, – дип җавап бирде алар. – Ибраһим балалары булсагыз, сез Ибраһим эшләгәнне эшләр идегез, – диде Гайсә.</verse>
				<verse number="40">– Ә сез Мине – Аллаһыдан ишеткән хакыйкатьне сөйләүче Кешене үтерергә йөрисез. Ибраһим алай эшләмәде.</verse>
				<verse number="41">Сез атагыз кылганны кыласыз. – Без уйнаштан тумаганбыз, безнең Атабыз бер генә: Ул – Аллаһы, – диде тегеләр.</verse>
				<verse number="42">Аларга җавап итеп Гайсә болай диде: – Атагыз Аллаһы булса, сез Мине яратыр идегез, чөнки Мин Аллаһыдан килдем һәм хәзер сезнең яндамын. Мин Үзлегемнән килмәдем, Мине Ул җибәрде.</verse>
				<verse number="43">Нигә сез Минем нәрсә турында сөйләвемне аңламыйсыз? Сез бит сүзләремне тыңларга теләмисез.</verse>
				<verse number="44">Сезнең атагыз – иблис, һәм сез аның теләкләрен үтәргә омтыласыз. Ул, баштан ук кеше үтерүче булып, хакыйкатьтә яшәмәде, чөнки аңарда бер бөртек хакыйкать юк. Ялган сөйләгәндә ул үзенә хас булганны әйтә, чөнки ул – ялганчы һәм ялганның атасы.</verse>
				<verse number="45">Сез исә, Мин хакыйкатьне сөйләгәнгә күрә, сүзләремә ышанмыйсыз.</verse>
				<verse number="46">Мине кайсыгыз гөнаһта гаепли ала? Әгәр хакыйкать сөйлим икән, ни өчен Минем сүзләремә ышанмыйсыз?</verse>
				<verse number="47">Аллаһыныкы булганнар Аллаһы сүзенә колак сала; сез исә, Аллаһыныкы булмаганга, әйткәннәремә колак салмыйсыз.</verse>
				<verse number="48">– Син самареяле, өстәвенә Сиңа җен ияләшкән, дигән сүзләребез дөрес икән, – диде Аңа яһүдиләр.</verse>
				<verse number="49">– Җен ияләшмәгән Миңа, – дип җавап кайтарды Гайсә. – Мин Атамны хөрмәт итәм, ә сез Мине хурлыйсыз.</verse>
				<verse number="50">Мин Үземә дан эзләмим, Миңа дан эзләүче башка Берәү бар, Ул – хөкем итүче.</verse>
				<verse number="51">Хак сүз әйтәм сезгә: Минем сүзне тоткан кеше беркайчан үлем күрмәячәк.</verse>
				<verse number="52">– Менә хәзер Синдә җен барлыгына һич шигебез калмады: Ибраһим да, пәйгамбәрләр дә – гүр иясе, ә Син «Минем сүзне тоткан кеше беркайчан үлем күрмәячәк» дисең, – дип кычкырды яһүдиләр. –</verse>
				<verse number="53">Син атабыз Ибраһимнан да бөегрәкмени? Ул да, пәйгамбәрләр дә юк инде. Син Үзеңне кем дип саныйсың?</verse>
				<verse number="54">Гайсә аларга җавап итеп: – Әгәр Мин Үземне данласам, даным бернигә тормас иде. Мине Атам Үзе данлый, – диде. – Сез Аны «Аллабыз» дип атыйсыз,</verse>
				<verse number="55">асылда исә Аны белмисез, ә Мин беләм. Аны белмим дисәм, сезнең кебек ялганчы булыр идем, әмма Мин Аны беләм һәм Аның сүзен тотам.</verse>
				<verse number="56">Атагыз Ибраһим Мин килгән көнне күрә алачагына бик шатланган иде. Ибраһим ул көнне күрде һәм шат булды.</verse>
				<verse number="57">Яһүдиләр Аның бу сүзләренә каршы: – Сиңа әле илле яшь тә юк, ничек итеп Син Ибраһимны күрдең? – диделәр.</verse>
				<verse number="58">Гайсә аларга болай дип әйтте: – Хак сүз әйтәм сезгә: Ибраһим туганчы ук Мин бар идем инде.</verse>
				<verse number="59">Шулчак алар Гайсәгә ыргытмакчы булып кулларына таш алдылар, әмма Ул яшертен генә Аллаһы йортыннан чыгып китте.</verse>
			</chapter>
			<chapter number="9">
				<verse number="1">Үтеп барышлый Гайсә тумыштан сукыр бер кешене күрде.</verse>
				<verse number="2">Шәкертләре Аңардан: – Остаз, бу кеше нилектән сукыр булып туган икән? Ул үзе гөнаһ кылганмы, әллә ата-анасымы? – дип сорады.</verse>
				<verse number="3">– Юк, ул үзе дә, ата-анасы да гаепле түгел, – дип җавап бирде Гайсә. – Аллаһының кодрәте күренсен өчен сукыр булып туды ул.</verse>
				<verse number="4">Көн узып беткәнче, Мине җибәргән Затның эшләрен башкарырга тиешбез. Төн җитеп килә, һәм ул вакытта инде беркем берни эшли алмас.</verse>
				<verse number="5">Дөньяда чагымда Мин – дөньяга яктылык.</verse>
				<verse number="6">Шулай дигәннән соң, Ул туфракка төкерде дә шуны сукыр адәмнең күзенә сылады, аннары</verse>
				<verse number="7">аңа: – Шилуах буасына барып юын, – диде. (Шилуах – «җибәрелгән» дигәнне аңлата.) Ул барып юынды һәм, күзләре ачылып, кире әйләнеп килде.</verse>
				<verse number="8">Күршеләре һәм элек аның хәер сорап утыруын күргән кешеләр: – Хәер сорап утырган теге кеше түгелме соң бу? – диештеләр.</verse>
				<verse number="9">Берәүләр: – Әйе, шул кеше, – дисә, икенчеләр: – Юк, аңа охшаган гына, – диде. Күзләре ачылган кеше исә: – Шул кеше мин, – дип әйтә иде.</verse>
				<verse number="10">– Күзләрең ничек ачылды соң? – дип сораучыларга ул:</verse>
				<verse number="11">– Гайсә исемле Кеше, туфракка төкереп, шуны күземә сылады да, Шилуах буасына барып юын, диде. Мин барып юындым һәм күзләрем ачылды, – дип җавап бирә иде.</verse>
				<verse number="12">Аңардан: – Ул Кеше кайда? – дип сорасалар: – Белмим, – дип әйтә иде.</verse>
				<verse number="13">Әүвәле сукыр булган кешене фарисейлар янына алып бардылар,</verse>
				<verse number="14">чөнки Гайсә туфрак сылап аны савыктырган көн шимбә иде.</verse>
				<verse number="15">Фарисейлар да аңардан ничек күрә башлавы хакында сораштылар. Ул аларга: – Ул, туфракка төкереп, шуны күземә сылады, аннары мин күземне юдым да күрә башладым, – диде.</verse>
				<verse number="16">Шунда кайбер фарисейлар: – Бу Кеше Аллаһыдан түгел, чөнки шимбә көннең кагыйдәләрен үтәми, – диделәр. – Гөнаһлы кеше мондый могҗизалы гамәлләрне ничек эшли алсын? – дип каршы төште икенчеләре. Һәм алар арасында бәхәс чыкты.</verse>
				<verse number="17">Шуннан алар әүвәле сукыр булган адәмнән кабат сораштырырга тотындылар: – Аның турында син Үзең нәрсә әйтә аласың? Синең күзләреңне Ул ачты бит. – Ул – Пәйгамбәр, – дип җавап бирде күзләре ачылган кеше.</verse>
				<verse number="18">Әмма яһүдиләр аның әүвәле сукыр булып хәзер күрә башлавына ышанырга теләмәделәр, аның ата-анасын чакырып,</verse>
				<verse number="19">алардан: – Тумыштан сукыр дигән углыгыз шушымы? Әмма хәзер ул ничек күрә башлады? – дип сорадылар.</verse>
				<verse number="20">– Аның углыбыз икәнен дә, сукыр булып туганын да беләбез, – дип җавап бирде ата-анасы, –</verse>
				<verse number="21">әмма ничек күрә башлавын да, күзләрен кем ачканны да белмибез. Ул инде балигъ булган, үзеннән сорагыз, үзе хакында үзе сөйләсен.</verse>
				<verse number="22">Тумыштан сукыр кешенең ата-анасы яһүдиләрдән курыкканга шулай диде, чөнки яһүдиләр Гайсәнең Мәсих икәнен таныган һәркемне гыйбадәтханәдән куарга карар кылган иде.</verse>
				<verse number="23">Әнә шуңа күрә теге адәмнең ата-анасы «ул инде балигъ булган, үзеннән сорагыз» диде.</verse>
				<verse number="24">Шуннан яһүдиләр, тумыштан сукыр кешене икенче тапкыр чакырып, аңа: – Аллаһы алдында дөресен әйт! Без ул Кешенең гөнаһлы икәнен беләбез, – диделәр.</verse>
				<verse number="25">– Гөнаһлымы, түгелме, анысы миңа билгесез, – дип җавап бирде теге адәм. – Мин шуны гына беләм: мин сукыр идем, ә хәзер күрәм.</verse>
				<verse number="26">– Нәрсә эшләде соң Ул? Күзеңне ничек ачты? – дип кабатлап сорадылар аңардан.</verse>
				<verse number="27">– Мин сезгә сөйләгән идем инде, ләкин сез тыңламадыгыз. Нишләп тагын ишетәсегез килә? Әллә сез дә Аның шәкертләре булырга җыенасызмы? – диде ул.</verse>
				<verse number="28">Тегеләр, аны мыскыллап: – Син үзең Аның шәкерте! Без – Муса шәкертләре!</verse>
				<verse number="29">Без Аллаһының Муса белән сөйләшкәнен беләбез, ә бу Адәмнең кайдан икәнлеге дә билгесез, – диделәр.</verse>
				<verse number="30">Күзе ачылган кеше аларга: – Шунысы гаҗәп тә: сез Аның кайдан икәнлеген белмисез, ә Ул минем күзләремне ачты! – диде. –</verse>
				<verse number="31">Аллаһының гөнаһлыларны тыңламавын без беләбез, Ул бары тик Үзенә табынучыны һәм Аның ихтыярын үтәүчене генә тыңлый.</verse>
				<verse number="32">Тумыштан сукыр кешенең күзләре ачылу турында гомердә дә ишетелгәне юк иде.</verse>
				<verse number="33">Әгәр ул Кеше Аллаһыдан булмаса, андый эшне башкара алмас иде.</verse>
				<verse number="34">– Син гөнаһ эчендә тугансың, инде безне өйрәтәсеңме? – дип алар аны куып чыгардылар.</verse>
				<verse number="35">Фарисейларның әлеге кешене куып чыгаруларын ишеткәч, Гайсә аны эзләп табып: – Син Адәм Углына ышанасыңмы? – дип сорады.</verse>
				<verse number="36">– Әфәндем, мин Аңа ышансын өчен, Аның кем икәнен әйт миңа, – дип җавап бирде теге.</verse>
				<verse number="37">– Син Аны күрдең. Хәзер Ул синең белән сөйләшеп тора, – диде Гайсә.</verse>
				<verse number="38">– Хакимем, мин ышанам! – диде теге кеше, Гайсә алдында җиргә кадәр башын иеп.</verse>
				<verse number="39">– Бу дөньяга Мин сукырларның күзе ачылсын, ә күзлеләр сукырайсын дип хөкем итәргә килдем, – диде Гайсә.</verse>
				<verse number="40">Аның янында торган кайсыбер фарисейлар, моны ишетеп: – Нәрсә, димәк, без дә сукырмыни? – дип сорадылар.</verse>
				<verse number="41">– Әгәр сез чынлап та сукыр булсагыз, гөнаһлы булмас идегез. Ә сез, «күрәбез» дигәнлектән, гөнаһыгыз өчен үзегез җаваплы, – диде аларга Гайсә.</verse>
			</chapter>
			<chapter number="10">
				<verse number="1">Хак сүз әйтәм сезгә: сарык утарына капкадан түгел, башка юл белән кергән кеше – карак һәм юлбасар.</verse>
				<verse number="2">Ә капкадан керүче – сарыкларның көтүчесе:</verse>
				<verse number="3">сакчы аңа капканы ача, сарыклар аның тавышын таный, һәм ул аларны исемнәре белән чакырып утардан алып чыга.</verse>
				<verse number="4">Сарыкларның бөтенесен алып чыккач, алар алдыннан атлый, ә сарыклар, аның тавышын таныганга, артыннан ияреп бара.</verse>
				<verse number="5">Чит кешегә исә алар иярми, тавышы таныш булмаганга, аңардан качып китә.</verse>
				<verse number="6">Гайсә сөйләгән әлеге кинаяле хикәянең мәгънәсен кешеләр аңламады.</verse>
				<verse number="7">Шуңа күрә Гайсә, сүзен дәвам итеп, болай диде: – Хак сүз әйтәм сезгә: Мин – сарыклар өчен капка.</verse>
				<verse number="8">Миннән алда килгәннәрнең барысы да карак, юлбасар иде, һәм сарыклар аларны тыңламады.</verse>
				<verse number="9">Мин – капка. Минем аша керүче котылачак, кереп-чыгып йөриячәк һәм көтүлек табачак.</verse>
				<verse number="10">Карак бит урлау, үтерү һәм һәлак итү өчен генә килә. Мин исә тормыш бирергә, мул тормыш бирергә дип килдем.</verse>
				<verse number="11">Мин – яхшы Көтүче. Яхшы көтүче үзенең сарыклары өчен җанын да кызганмый.</verse>
				<verse number="12">Ә ялланган көтүче – чын көтүче түгел ул; сарыклар үзенеке булмаганга, аларны кайгыртмый: бүре килгәнне күрсә, сарыкларны ташлап кача; бүре һөҗүм иткәч, сарыклар таралып бетә.</verse>
				<verse number="13"></verse>
				<verse number="14">Мин – яхшы Көтүче. Атам – Мине, ә Мин Атамны таныган кебек, Мин Үземнең сарыкларымны таныйм, алар исә Мине таный. Сарыкларым өчен Мин җанымны бирәм.</verse>
				<verse number="15"></verse>
				<verse number="16">Минем бу утардан тыш башка сарыкларым да бар, Мин аларны да алып килергә тиешмен. Алар Минем тавышыма буйсыначак, шулай итеп, бер генә көтү һәм бер генә көтүче булачак.</verse>
				<verse number="17">Җанымны яңадан кабул итү өчен бирәм Мин аны, Атам Мине әнә шуның өчен ярата.</verse>
				<verse number="18">Җанымны Мин Үз ихтыярым белән бирәм, Аны Миннән беркем тартып ала алмый, аны бирергә дә, кире алырга да хокукым бар, чөнки Атамның ихтыяры шундый.</verse>
				<verse number="19">Шушы сүзләрдән соң яһүдиләр арасында янә бәхәс чыкты.</verse>
				<verse number="20">Аларның күбесе: – Аңарда җен бар, саташа Ул. Нигә тыңлыйсыз Аны? – диде.</verse>
				<verse number="21">Башкалары исә: – Җенле кешенең сүзләре түгел бу. Җен сукырның күзен ача аламыни? – дип каршы төште.</verse>
				<verse number="22">Кыш җитте. Иерусалимдә Яңару бәйрәме иде.</verse>
				<verse number="23">Гайсә Аллаһы йортында Сөләйман әйванында йөргән чакта,</verse>
				<verse number="24">Аның тирәсенә яһүдиләр җыелды. – Кайчанга кадәр Син безнең түземлекне сынарга уйлыйсың? Мәсих булсаң, ачык итеп әйт, – диделәр Аңа.</verse>
				<verse number="25">Гайсә аларга болай дип җавап бирде: – Мин сезгә әйткән идем инде, ә сез ышанмадыгыз. Атам исеменнән башкарган эшләрем Минем хакта шаһитлык кыла.</verse>
				<verse number="26">Әмма сез ышанмыйсыз, чөнки Минем сарыкларым түгелсез.</verse>
				<verse number="27">Сарыкларым тавышымны таныйлар, Мин дә сарыкларымны беләм, һәм алар артымнан бара.</verse>
				<verse number="28">Мин аларга мәңгелек тормыш бирәм, һәм алар беркайчан һәлак булмаячак, аларны Миннән беркем тартып алмаячак.</verse>
				<verse number="29">Аларны Миңа биргән Атам һәммәсеннән бөек. Атамның кулыннан аларны тартып алырга беркемнең көче җитмәячәк.</verse>
				<verse number="30">Мин һәм Атам – икебез бер.</verse>
				<verse number="31">Шуннан яһүдиләр, Аны үтермәкче булып, тагын кулларына таш алдылар.</verse>
				<verse number="32">– Мин сезгә Атам исеменнән күп яхшы эшләр күрсәттем, шуларның кайсы өчен Мине таш атып үтерергә телисез? – диде Гайсә.</verse>
				<verse number="33">Яһүдиләр Аңа: – Без Сине яхшы эшләрең өчен түгел, ә бәлки көфер сүз сөйләвең, кеше булуыңа карамастан, Үзеңне Аллаһы итеп күрсәтүең өчен үтермәкчебез, – дип җавап бирделәр.</verse>
				<verse number="34">Ә Гайсә аларга болай диде: – Кануныгызда Аллаһының «әйтәм бит: сез – илаһлар» дигән сүзләре язылган түгелме соң?</verse>
				<verse number="35">Ә Язманы юкка чыгарып булмый. Әгәр Аллаһы Сүзе бирелгән кешеләрне Ул «илаһлар» дип атаган икән,</verse>
				<verse number="36">ничек итеп сез, «Мин – Аллаһы Углы» дип әйткәнем өчен, Миңа – Аллаһы сайлап алган һәм бу дөньяга җибәргән Затка – «көфер сөйлисең» дип әйтә аласыз?</verse>
				<verse number="37">Атамның эшләрен башкармыйм икән, Миңа ышанмагыз.</verse>
				<verse number="38">Ә инде башкарам икән, Минем Үземә ышанмасагыз да, кылган эшләремә ышаныгыз. Әнә шунда инде сез Атамның – Миндә, ә Минем – Атамда булуымны аңларсыз һәм белерсез.</verse>
				<verse number="39">Шунда Гайсәне тагын кулга алмакчы булдылар, әмма Ул качып китте дә</verse>
				<verse number="40">кабат Үрдүн аръягына, элек Яхъя кешеләрне суга чумдырган урынга юл тотты һәм шунда калды.</verse>
				<verse number="41">Аның янына күпләр килеп бер-берсенә: – Яхъя бер могҗиза да күрсәтмәгән иде, әмма аның бу Кеше турында әйткән бөтен сүзләре дөрес, – диештеләр.</verse>
				<verse number="42">Һәм шунда җыелган кешеләрнең күбесе Гайсәгә иман китерде.</verse>
			</chapter>
			<chapter number="11">
				<verse number="1">Апалы-сеңелле Мәрьям белән Марта яшәгән Бәйт-Әния авылында Элгазар исемле кеше авырып ята иде.</verse>
				<verse number="2">Мәрьям – Хаким Гайсәнең аякларын хуш исле май белән майлап, чәче белән сөрткән хатын, ә авырып ятучы Элгазар аның абыйсы иде.</verse>
				<verse number="3">Кыз туганнар Гайсәгә: «Хакимебез! Син яраткан Элгазар авырып китте», – дип хәбәр җибәрделәр.</verse>
				<verse number="4">Бу турыда ишеткәч, Гайсә: – Бу чир үлемгә китермәс, ә бәлки Аллаһыга һәм Аның Углына дан өстәр, – диде.</verse>
				<verse number="5">Гайсә Мартаны да, аның сеңлесе белән Элгазарны да ярата иде.</verse>
				<verse number="6">Әмма Элгазарның авырып киткәнен белсә дә, барган җирендә тагын ике көнгә тоткарланды.</verse>
				<verse number="7">Шуннан соң шәкертләренә: – Яңадан Яһүдиягә барыйк, – диде.</verse>
				<verse number="8">Шәкертләре Аңа: – Остаз! Әле күптән түгел генә яһүдиләр Сине таш атып үтерергә йөргән иде, кабат шунда барасыңмы? – диделәр.</verse>
				<verse number="9">– Көннең озынлыгы унике сәгать түгелме соң? Көндез йөрүче абынмый, чөнки ул дөнья яктылыгын күрә.</verse>
				<verse number="10">Ә төнлә йөрүче абына, чөнки аңарда яктылык юк, – дип җавап кайтарды Гайсә;</verse>
				<verse number="11">шуннан сүзен дәвам итеп, – дустыбыз Элгазар йокыга киткән, Мин аны уятырга барам, – диде.</verse>
				<verse number="12">– Хакимебез, әгәр ул йоклый икән, димәк, савыгыр, – диде шәкертләре.</verse>
				<verse number="13">Ләкин Гайсә аның үлүе турында әйтә иде, алар исә гадәттәге йокы турында сөйли дип уйладылар.</verse>
				<verse number="14">Шуңа күрә Гайсә аларга ачык итеп: – Элгазар үлгән, – диде. –</verse>
				<verse number="15">Анда булмавыма сезнең өчен шатланам, чөнки шулай сез Миңа тизрәк ышанырсыз. Ә хәзер аның янына барыйк.</verse>
				<verse number="16">Шунда Игезәк кушаматлы Томас башка шәкертләргә: – Әйдәгез, киттек, Гайсә белән бергә без дә үлик, – диде.</verse>
				<verse number="17">Бәйт-Әниягә килеп җиткәч, Гайсә Элгазарның дүрт көн инде кабердә ятуын белде.</verse>
				<verse number="18">Бәйт-Әния Иерусалимнән өч кенә чакрымда булганлыктан,</verse>
				<verse number="19">абыйлары өчен кайгыручы Марта белән Мәрьямне юатырга байтак яһүдиләр килгән иде.</verse>
				<verse number="20">Гайсәнең килүе турында ишеткәч, Марта Аны каршы алырга чыкты. Мәрьям исә өйдә калды.</verse>
				<verse number="21">– Хакимем! – диде Гайсәгә Марта, – Син монда булсаң, абыем үлмәс иде.</verse>
				<verse number="22">Әмма хәзер дә беләм: Аллаһыдан нәрсә генә сорасаң да, Ул Сиңа бирәчәк.</verse>
				<verse number="23">– Абыең тереләчәк, – диде аңа Гайсә.</verse>
				<verse number="24">– Беләм, үлеләр терелгән соңгы Көндә тереләчәк ул, – диде Марта.</verse>
				<verse number="25">Гайсә аңа болай дип җавап бирде: – Мин – терелү һәм тормыш. Миңа ышанган кеше үлсә дә тереләчәк.</verse>
				<verse number="26">Миңа ышанып яшәүче һәркем беркайчан үлмәячәк. Син моңа ышанасыңмы?</verse>
				<verse number="27">– Әйе, Хакимем! Дөньяга килергә тиеш булган Мәсих, Аллаһы Углы икәнеңә ышанам, – диде Марта.</verse>
				<verse number="28">Шул сүзләрдән соң Марта китеп барды һәм, сеңлесе Мәрьямне дәшеп: – Остаз монда, Ул сине чакыра, – диде.</verse>
				<verse number="29">Моны ишетүгә, Мәрьям, тиз генә урыныннан торып, Гайсә янына китте.</verse>
				<verse number="30">Гайсә әле авылга кермәгән, Марта белән очрашкан урында калган иде.</verse>
				<verse number="31">Юатырга килгән яһүдиләр, Мәрьямнең җәһәт кенә өйдән чыгып китүен күреп, елар өчен кабер янына китте, дип уйладылар да аның артыннан иярделәр.</verse>
				<verse number="32">Гайсә янына килеп җитеп Аны күрүгә, Мәрьям: – Хакимем! Син монда булсаң, абыем үлмәс иде, – дип Аның аягына егылды.</verse>
				<verse number="33">Мәрьямнең дә, аңа ияреп килгән яһүдиләрнең дә елавын күреп, Гайсә Үзе дә бик борчылды һәм көенеп:</verse>
				<verse number="34">– Кайда күмдегез аны? – дип сорады. – Әйдә барыйк, Әфәнде! Үзең күрерсең, – диделәр Аңа.</verse>
				<verse number="35">Гайсәнең күзләренә яшь килде.</verse>
				<verse number="36">Моны күреп, яһүдиләр: – Карагыз әле, Элгазарны ничек яраткан икән! – диештеләр.</verse>
				<verse number="37">Ә кайберләре: – Ул бит сукырның күзен ачты. Элгазарны да үлемнән алып калмас иде микәнни? – диде.</verse>
				<verse number="38">Гайсә тагын да ныграк көенгән хәлдә кабер янына килде. Кабер исә мәгарә булып, авызы таш белән томаланган иде.</verse>
				<verse number="39">– Ташны читкә алып куегыз, – диде Гайсә. Мәрхүмнең кыз кардәше Марта шунда: – Хакимем! Ул инде исләнгәндер, үлгәненә дүрт көн узды бит, – диде.</verse>
				<verse number="40">– Әгәр дә ышансаң, Аллаһының данын күрерсең, дип әйтмәгән идеммени сиңа? – диде Гайсә.</verse>
				<verse number="41">Мәгарә авызыннан ташны алып куйдылар. Күзләрен күккә төбәп, Гайсә: – Атам! Мине ишеткәнең өчен рәхмәт Сиңа.</verse>
				<verse number="42">Мине һәрвакыт ишетүеңне беләм, ләкин бу сүзләремне монда басып торган кешеләр өчен, Синең тарафтан җибәрелүемә ышансыннар өчен әйтәм, – диде.</verse>
				<verse number="43">Шуннан Ул: – Элгазар, чык! – дип кычкырды.</verse>
				<verse number="44">Шулвакыт үлгән кеше килеп чыкты. Аның аяк-куллары кәфенгә уралган, йөзенә яулык капланган иде. Гайсә: – Чишегез аны, йөреп китсен, – диде.</verse>
				<verse number="45">Мәрьям янына килгән яһүдиләрнең күбесе, Гайсә кылган эшләрне күреп, Аңа иман китерделәр.</verse>
				<verse number="46">Ә кайберләре, фарисейлар янына барып, Гайсә кылган эшләр турында сөйләп бирделәр.</verse>
				<verse number="47">Шуннан баш руханилар һәм фарисейлар киңәшмәгә җыелдылар. – Нәрсә эшләргә безгә? – диде алар. – Бу кеше күп могҗизалар күрсәтә.</verse>
				<verse number="48">Әгәр Аңа шулай дәвам итәргә юл куйсак, һәммәсе Аңа ышаначак. Аннары инде римлылар килеп безнең гыйбадәтханәне дә, халкыбызны да юк итәчәк.</verse>
				<verse number="49">Арадан берсе, шул елда олуг рухани булган Кәяфәс: – Сез берни аңламыйсыз!</verse>
				<verse number="50">Бар халык һәлак булуга караганда, халык хакына бер кешенең үлүе хәерлерәк. Шуны аңламыйсызмы? – диде.</verse>
				<verse number="51">Ул моны үзлегеннән сөйләмәде, ә бәлки шул елның олуг рухание буларак, Гайсәнең халык өчен, яһүдиләр өчен генә түгел, төрле җирдә таралып яшәгән Аллаһы балаларын бергә җыяр өчен үләсен пәйгамбәрлек кылып әйтте.</verse>
				<verse number="52"></verse>
				<verse number="53">Шул көннән руханилар һәм фарисейлар Гайсәне ничек үтерергә икән дип уйлый башладылар.</verse>
				<verse number="54">Шуңа күрә Гайсә инде яһүдиләр арасында ачыктан-ачык йөрмәс булды, чүл янындагы бер өлкәгә, Эфраим дигән шәһәргә китте дә Үзенең шәкертләре белән шунда калды.</verse>
				<verse number="55">Яһүдиләрнең Котылу бәйрәме якынлаша иде; бәйрәм алдыннан пакьләнү йоласын башкарырга дип, Иерусалимгә илнең төрле почмакларыннан күп кеше килде.</verse>
				<verse number="56">Халык Гайсәне эзләде. Алар Аллаһы йортында бер-берсеннән: – Ничек уйлыйсыз, бәйрәмгә килер микән Ул? – дип сораштылар.</verse>
				<verse number="57">Баш руханилар һәм фарисейлар исә, Гайсәне кулга алыр өчен, «әгәр берәрсе Аның кайда икәнен белә калса, безгә килеп әйтергә тиеш» дигән әмер чыгардылар.</verse>
			</chapter>
			<chapter number="12">
				<verse number="1">Котылу бәйрәменә алты көн кала Гайсә Бәйт-Әния авылына килде. Ул авылда Гайсә үледән терелткән Элгазар яши иде.</verse>
				<verse number="2">Анда Гайсә хөрмәтенә аш мәҗлесе җыйдылар, Марта Гайсәне һәм кунакларны сыйлап йөрде; Элгазар да алар янында иде.</verse>
				<verse number="3">Шулвакыт Мәрьям бер кадак кыйммәтле саф һәм хуш исле нард мае белән Гайсәнең аякларын майлап чәчләре белән сөртте. Бөтен өй эченә майның хуш исе таралды.</verse>
				<verse number="4">Гайсә шәкертләренең берсе – Аңа хыянәт итәчәк Яһүдә Искариот шунда:</verse>
				<verse number="5">– Хуш исле бу майны өч йөз динарга сатып, акчасын нигә фәкыйрьләргә өләшмәскә иде? – диде.</verse>
				<verse number="6">Ул моны һич тә фәкыйрьләрне кайгыртып түгел, бәлки карак булганы өчен әйтте. Уртак акча янчыгын йөртү аның вазифасы булып, әлеге акчаны ул еш кына үз кирәгенә тота иде.</verse>
				<verse number="7">Аның сүзләренә Гайсә болай дип җавап бирде: – Калдыр аны! Хуш исле бу майны ул Мине күмәсе көнгә сакларга тиеш иде.</verse>
				<verse number="8">Фәкыйрьләр һаман сезнең белән булыр, Мин исә һәрчак яныгызда булмам.</verse>
				<verse number="9">Гайсәнең Бәйт-Әниядә икәнен белеп, бик күп яһүдиләр шунда җыелып килде. Алар Гайсәне генә түгел, Ул үледән терелткән Элгазарны күрергә дип тә килгән иде.</verse>
				<verse number="10">Шул сәбәпле баш руханилар Элгазарны да үтерергә хәл кылдылар,</verse>
				<verse number="11">чөнки аның аркасында яһүдиләрнең байтагы, Гайсә янына килеп, Аңа ышана башлаган иде.</verse>
				<verse number="12">Икенче көнне бәйрәмгә җыелган халык, Гайсәнең Иерусалимгә якынлашып килүен ишеткәч,</verse>
				<verse number="13">хөрмә ботаклары тотып Аны каршыларга чыкты һәм: – Һошанна! Раббы исеме белән Килүче, Исраил Патшасы мөбарәктер! – дип кычкырырга тотынды.</verse>
				<verse number="14">Гайсә, яшь бер ишәк табып, шуңа атланды, һәм барысы да Язмада әйтелгәнчә булды:</verse>
				<verse number="15">«Сион-кыз, курыкма! Менә, яшь ишәккә атланып Синең Патшаң килә».</verse>
				<verse number="16">Аның шәкертләре ул чакта моны аңламады, ә инде Гайсә данга күмелгәннән соң, Аның хакында Язмада әйтелгән сүзләрне һәм Аны шулай каршылаганны исләренә төшерде.</verse>
				<verse number="17">Гайсәнең Элгазарны үледән терелтеп кабердән чыгаруын күргән кешеләр бу хәл турында сөйләп йөргәннәр иде.</verse>
				<verse number="18">Халык Гайсә кылган шушы могҗиза турында ишеткәнгә Аны каршыларга чыкты.</verse>
				<verse number="19">Фарисейлар исә үзара: – Күрәсезме, безгә бернәрсә ярдәм итми. Бөтен дөнья Аның артыннан бара, – дип сөйләштеләр.</verse>
				<verse number="20">Бәйрәмдә Аллаһыга табынырга килүчеләр арасында берничә грек та бар иде.</verse>
				<verse number="21">Алар Гәлиләядәге Бәйт-Сайдадан булган Филип янына килеп: – Әфәндем, без Гайсәне күрергә телибез, – дип үтенде.</verse>
				<verse number="22">Филип бу турыда Әндригә әйтте, һәм алар икәүләп бу үтенечне Гайсәгә җиткерде.</verse>
				<verse number="23">Гайсә аларга җавабында: – Адәм Углының дан яулар вакыты җитте, – диде. –</verse>
				<verse number="24">Хак сүз әйтәм сезгә: бодай бөртеге җиргә төшеп үлмәсә, бер бөртек булып калыр, ә үлсә – зур уңыш китерер.</verse>
				<verse number="25">Үзенең җанын яратучы аны югалтыр, ә бу дөньяда җанын кадерсезләгән кеше аны мәңгелек тормыш өчен саклап калыр.</verse>
				<verse number="26">Миңа хезмәт итәргә теләгән кеше артымнан иярсен. Мин кайда булсам, хезмәтчем дә шунда булыр. Миңа хезмәт итүчегә Атам ихтирам күрсәтер.</verse>
				<verse number="27">Күңелем борчулы хәзер. Нәрсә әйтим? «Атам! Мине бу авыр сәгатьтән коткар!» дипме? Ләкин Мин нәкъ шушы сәгать өчен килдем бит.</verse>
				<verse number="28">Атам! Исемеңнең бөеклеген күрсәт! Шулвакыт күктән: – Күрсәттем һәм күрсәтәчәкмен! – дигән аваз килеп иреште.</verse>
				<verse number="29">Шунда басып торган һәм бу тавышны ишеткән халык: – Күк күкри, – диде Икенчеләре исә: – Аның белән фәрештәләр сөйләшә, – диде.</verse>
				<verse number="30">Аларга җавап итеп Гайсә: – Бу аваз Минем өчен түгел, сезнең өчен булды, – диде. –</verse>
				<verse number="31">Бу дөньяны хөкемгә тартыр вакыт җитте. Инде бу дөньяның хакиме куылачак.</verse>
				<verse number="32">Җирдән югары күтәрелгәннән соң, Мин бар кешеләрне Үземә җәлеп итәчәкмен.</verse>
				<verse number="33">Ул моны Үзенең нинди үлем белән үләчәген белдерү максатыннан әйтте.</verse>
				<verse number="34">Халык Аңа болай дип җавап бирде: – Без Кануннан Мәсихнең мәңге яшәячәген беләбез, ә Син каян алып, Адәм Углы югары күтәрелергә тиеш, дисең? Кем Ул – Адәм Углы?</verse>
				<verse number="35">Шунда Гайсә аларга: – Яктылык әлегә сезнең янда, әмма аның вакыты кыска инде. Караңгылык басканчы, яктыда йөреп калыгыз, чөнки караңгыда йөрүче кая барганын белми.</verse>
				<verse number="36">Яктылык сезнең янда булганда, аңа ышаныгыз, шул чагында яктылык балалары булырсыз, – диде. Шушы сүзләрдән соң Гайсә алар яныннан китеп барды һәм башкача күренмәде.</verse>
				<verse number="37">Гайсә халык алдында күпме могҗизалы гамәлләр күрсәтсә дә, алар Аңа ышанмады.</verse>
				<verse number="38">Шул рәвешле, Ишагыйя пәйгамбәрнең: «Йа Раббым! Без алып килгән хәбәргә кем ышанды?! Раббы кулының көче кемгә ачылды?!» – дип әйткән сүзләре тормышка ашты.</verse>
				<verse number="39">Алар ышанмады, чөнки Ишагыйя әйткәнчә:</verse>
				<verse number="40">«Аллаһы аларның күзләрен – күрмәс, йөрәкләрен туң итте; югыйсә алар күзләре белән күрерләр, йөрәкләре белән аңларлар, Миңа таба борылырлар, һәм Мин аларны савыктырыр идем».</verse>
				<verse number="41">Ишагыйя бу сүзләрне Гайсәнең шөһрәтен алдан күреп әйткән; шулай дип ул Аның турында сөйләгән.</verse>
				<verse number="42">Алай да, халык башлыкларының күбесе Гайсәгә ышана, тик фарисейлар гыйбадәтханәдән куар дип курыкканга, моны сиздерми иде –</verse>
				<verse number="43">алар өчен кешеләрнең данлавы Аллаһы данлавыннан кадерлерәк иде.</verse>
				<verse number="44">Гайсә көчле тавыш белән: – Миңа ышанган кеше Минем Үземә түгел, Мине җибәргән Затка ышана, – диде.</verse>
				<verse number="45">– Мине күрүче кеше Мине җибәргән Затны күрә.</verse>
				<verse number="46">Миңа ышанучылар караңгылыкта калмасын дип, Мин дөньяга яктылык булып килдем.</verse>
				<verse number="47">Кем дә булса сүзләремне ишетеп тә үтәми икән, аны хөкем итмим, чөнки Мин дөньяны хөкем итү өчен түгел, коткару өчен килдем.</verse>
				<verse number="48">Мине кире кагып, сүзләремне кабул итмәгән кешенең үз хөкемчесе бар – соңгы Көндә аны Мин әйткән сүз хөкем итәчәк.</verse>
				<verse number="49">Чөнки Мин Үзлегемнән сөйләмәдем, нәрсә сөйләргә, нәрсә әйтергә кирәклеген Мине җибәргән Атам әмер итте.</verse>
				<verse number="50">Мин беләм: Аның әмере мәңгелек тормышка алып бара. Шуңа күрә, нәрсә сөйләсәм дә, һәр сүзне Атам кушканча сөйлим.</verse>
			</chapter>
			<chapter number="13">
				<verse number="1">Котылу бәйрәме алдыннан Гайсә бу дөньядан Атасы хозурына китәр вакыт җиткәнне белә иде. Үзе артыннан ияргән шәкертләрен бу дөньяда ничек яраткан булса, аларны ахыргача шулай яратуын Ул эшләре белән раслады.</verse>
				<verse number="2">Кичке аш вакыты иде. Гайсәгә хыянәт итү фикерен иблис инде Шимун углы Яһүдә Искариот күңеленә салган иде.</verse>
				<verse number="3">Гайсә исә Атасының һәрнәрсәне Аның кулына тапшырганын һәм Үзенең Аллаһыдан килеп Аллаһы янына китәсен белә иде.</verse>
				<verse number="4">Шуңа күрә Ул, табын яныннан торып, өс киемен салды да биленә сөлге урады.</verse>
				<verse number="5">Шуннан соң ләгәнгә су салды һәм шәкертләренең аякларын юып билендәге сөлге белән сөртә башлады.</verse>
				<verse number="6">Шимун-Петергә чират җиткәч, Гайсәгә ул: – Хакимем! Минем аякны юмакчы буласыңмы? – диде.</verse>
				<verse number="7">– Минем нәрсә эшләгәнемне син әлегә аңламыйсың, – дип җавап бирде Гайсә, – әмма соңыннан аңларсың.</verse>
				<verse number="8">– Минем аякны Син һичкайчан юмассың! – диде Петер. – Аягыңны юмасам, Минеке дип саналмассың, – дип җавап бирде Гайсә.</verse>
				<verse number="9">– Хакимем! – диде Шимун-Петер. – Алайса, аягымны гына түгел, кулларымны да, башымны да юа күр.</verse>
				<verse number="10">– Юынган кешенең тәне чиста була, аягыннан гайре аның бүтән җирен юу кирәк түгел, – диде Гайсә. – Сез чиста, әмма барыгыз да түгел.</verse>
				<verse number="11">Үзенә кемнең хыянәт итәчәген белгәнгә, Ул «сезнең барыгыз да чиста түгел» диде.</verse>
				<verse number="12">Шәкертләренең аякларын юып бетергәч, өстенә киеп, Ул яңадан урынына барып утырды һәм аларга болай диде: – Минем нәрсә эшләгәнемне аңлыйсызмы?</verse>
				<verse number="13">Сез Мине Остаз, Хаким дип атыйсыз. Сез хаклы: Мин нәкъ шулмын.</verse>
				<verse number="14">Әгәр дә Мин, сезнең Хакимегез һәм Остазыгыз, аягыгызны юганмын икән, сез дә бер-берегезнең аягын юарга тиеш.</verse>
				<verse number="15">Минем кебек эшләгез дип, сезгә үрнәк күрсәттем.</verse>
				<verse number="16">Хак сүз әйтәм сезгә: хезмәтче үзенең хуҗасыннан бөегрәк түгел, илче дә үзен җибәрүчедән бөек түгел.</verse>
				<verse number="17">Сез хәзер моны беләсез. Белгәнегезне үтисез икән, бәхетле булырсыз.</verse>
				<verse number="18">Мин барыгыз турында әйтмим. Кемнәрне сайлап алганымны беләм, ләкин Язмада «Минем белән бергә икмәк ашаучы Миңа каршы баш күтәрде» дип әйтелгән сүзләр тормышка ашырга тиеш.</verse>
				<verse number="19">Шул хәлләр гамәлгә ашканнан соң Минем Кем булуыма сез ышансын өчен, бу хакта сезгә алдан сөйләп куям.</verse>
				<verse number="20">Хак сүз әйтәм сезгә: Мин җибәргән кешене кабул итүче Мине дә кабул итә; Мине кабул итүче исә Мине җибәргән Затны кабул итә.</verse>
				<verse number="21">Шул сүзләрдән соң Гайсә бик нык көенеп шәкертләренә: – Хак сүз әйтәм: сезнең берегез Миңа хыянәт итәчәк, – диде.</verse>
				<verse number="22">Шәкертләре исә, Аның кем хакында сөйләвен аңламыйча, бер-берсенә караштылар.</verse>
				<verse number="23">Аларның берсе – Гайсәнең яраткан шәкерте – Аның күкрәгенә терәлеп диярлек утыра иде.</verse>
				<verse number="24">Шимун-Петер шул шәкерткә, Гайсәнең кем хакында сөйләвен сорарга кушып, ишарә ясады.</verse>
				<verse number="25">Теге шәкерт, Гайсәгә тагы да ныграк якынаеп, Аңардан: – Хакимем, кем ул? – дип сорады.</verse>
				<verse number="26">– Икмәк сыныгын манып кемгә бирсәм, шул булыр, – дип җавап кайтарды Гайсә һәм, икмәкне манып алып, Шимун Искариот углы Яһүдәгә бирде.</verse>
				<verse number="27">Шул сыныкны кулына алуга, Яһүдәнең эченә иблис керде, һәм Гайсә Яһүдәгә: – Ният иткәнеңне тизрәк эшлә, – диде.</verse>
				<verse number="28">Әмма Гайсәнең ни өчен шулай дип әйтүен табындагыларның берсе дә аңламады.</verse>
				<verse number="29">Акча янчыгы Яһүдәдә булганлыктан, кайберләре, Гайсә бәйрәм өчен кирәкле әйбер сатып алырга яки фәкыйрьләргә нәрсә дә булса бирергә кушкандыр, дип уйлады.</verse>
				<verse number="30">Сыныкны алу белән Яһүдә чыгып китте. Урамда инде төн иде.</verse>
				<verse number="31">Яһүдә чыгып киткәч, Гайсә болай дип әйтте: – Менә хәзер Адәм Углының данга күмелер вакыты җитте, һәм Аның аша Аллаһыга дан өстәлде.</verse>
				<verse number="32">[Аның аша Аллаһы данлана икән,] Аллаһы да Адәм Углын тиздән Үзе аша данлар.</verse>
				<verse number="33">Балаларым, Мин инде яныгызда озак булмам. Сез Мине эзләрсез, әмма сезгә дә яһүдиләргә әйткән сүзләремне кабатлыйм: Мин китәсе урынга килә алмассыз.</verse>
				<verse number="34">Сезгә яңа әмер бирәм: бер-берегезне яратыгыз. Мин сезне ничек яратсам, сез дә шулай бер-берегезне яратыгыз.</verse>
				<verse number="35">Бер-берегезне яратсагыз, Минем шәкертләрем булуыгызны барысы да белер.</verse>
				<verse number="36">Шимун-Петер Аңардан: – Хакимем, Син кая китәсең? – дип сорады. Гайсә аңа: – Мин китәсе урынга Син хәзергә бара алмыйсың, әмма соңыннан киләчәксең, – дип җавап бирде.</verse>
				<verse number="37">– Хакимем, ни өчен Синең арттан хәзер бара алмыйм? Синең өчен җанымны да бирергә әзермен, – диде Аңа Петер.</verse>
				<verse number="38">– Минем өчен җаныңны да бирергә әзерсеңме? – диде Гайсә. – Хак сүз әйтәм сиңа: әтәч кычкырганчы, син Миннән өч тапкыр ваз кичәрсең.</verse>
			</chapter>
			<chapter number="14">
				<verse number="1">Борчылмагыз! Аллаһыга ышаныгыз һәм Миңа ышаныгыз.</verse>
				<verse number="2">Атам йортында урын күп. Әгәр шулай булмаса, сезгә урын әзерләргә барам, дип әйтер идеммени?</verse>
				<verse number="3">Барып урын әзерләгәч, сез дә минем янда булсын өчен, кабат килеп сезне Үзем белән алып китәрмен.</verse>
				<verse number="4">Минем кая барасымны һәм шунда илтә торган юлны сез беләсез.</verse>
				<verse number="5">Шулвакыт Томас: – Хакимем! Синең кайда китүең безгә билгесез, шулай булгач, анда барыр юлны каян белербез? – диде Гайсәгә.</verse>
				<verse number="6">– Мин – юл, хакыйкать һәм тормыш. Атам янына һәркем бары Минем аша гына килә ала.</verse>
				<verse number="7">Әгәр Мине чынлап белгән булсагыз, Атамны да белер идегез. Шушы вакыттан башлап сез Аны беләсез һәм күрдегез дә инде, – дип җавап бирде Гайсә.</verse>
				<verse number="8">– Хакимем! Атаны күрсәт, безгә шул җитәр иде, – диде Аңа Филип.</verse>
				<verse number="9">– Филип, күпме вакытлар Мин сезнең арада, һәм син әле дә Мине белмисеңме? – диде Гайсә. – Мине күргән кеше Атамны да күргән була. Ничек инде син «Атаны күрсәт» дисең?</verse>
				<verse number="10">Мин – Атамда, Атамның исә Миндә булуына ышанмыйсыңмы? Сезгә сөйләгән сүзләрне Мин Үзлегемнән сөйләмим – Миндә булган Атам Үз эшен башкара.</verse>
				<verse number="11">«Мин – Атамда, Атам – Миндә» дигән сүзләремә ышаныгыз. Әйткәннәремә ышанмыйсыз икән, кылган эшләрем хакына Миңа ышаныгыз.</verse>
				<verse number="12">Хак сүз әйтәм сезгә: Миңа инанган кеше Мин башкарган эшләрне, хәтта аннан да зурракларын башкарыр, чөнки Мин Атам янына китәм.</verse>
				<verse number="13">Минем исемне әйтеп Атамнан нәрсә сорасагыз да, эшләрмен, һәм Углы шулай Атасының данын арттырыр.</verse>
				<verse number="14">Исемемне әйтеп нәрсә сорасагыз да – эшләрмен.</verse>
				<verse number="15">Әгәр Мине яратсагыз, әмерләремне үтәрсез.</verse>
				<verse number="16">Мин Атамнан сорармын, һәм Ул сезгә бүтән Яклаучы бирер, ул Яклаучы сезнең белән мәңге булыр.</verse>
				<verse number="17">Әлеге Яклаучы – Хакыйкать Рухыдыр. Дөнья Аны кабул итә алмый, чөнки Аны күрми һәм белми. Ә сез Аны беләсез, чөнки Ул сезнең күңелегездә, һәм Ул һәрчак сезнең белән булыр.</verse>
				<verse number="18">Мин сезне ятим калдырмам, яныгызга килермен.</verse>
				<verse number="19">Бераздан дөнья Мине күрмәс, әмма сез күрерсез. Мин яшим икән, сез дә яшәрсез.</verse>
				<verse number="20">Мин – Атамда, сез – Миндә һәм Мин – сездә икәнне шул көнне белерсез.</verse>
				<verse number="21">Әмерләремне кабул итеп, аларны үтәүче кеше Мине яратадыр. Ә Мине яраткан кешене Атам да яратыр, Мин дә яратырмын һәм аңа Үземне күрсәтермен.</verse>
				<verse number="22">– Хакимем! Ни өчен Син Үзеңне дөньяга түгел, безгә генә күрсәтергә телисең? – дип сорады Аңардан Яһүдә (Искариот түгел).</verse>
				<verse number="23">Гайсә аңа: – Мине яраткан кеше сүзләремне тотар. Шул чакта Атам да аны яратыр һәм Без, аның янына килеп, бергә яшәрбез.</verse>
				<verse number="24">Мине яратмаган кеше сүземне тотмас. Ә бит сез ишетә торган сүз Миннән түгел, бәлки Мине җибәргән Атадан, – дип җавап бирде, аннары болай дип дәвам итте,</verse>
				<verse number="25">– боларны Мин яныгызда чакта әйтеп куям.</verse>
				<verse number="26">Ә Минем исемнән Атам җибәрәчәк Яклаучы – Изге Рух – сезне һәммә нәрсәгә өйрәтер һәм Мин сезгә сөйләгәннәрнең һәммәсен хәтерегезгә төшерер.</verse>
				<verse number="27">Мин сезгә тынычлык калдырам, Үз тынычлыгымны сезгә бирәм, әмма Мин биргән тынычлык кешеләр биргәненә охшамаган. Күңелегез борчылмасын һәм курыкмасын.</verse>
				<verse number="28">«Сездән китәм һәм яныгызга янә киләчәкмен» дигәнемне ишеттегез. Әгәр Мине яратсагыз, Атам янына барам, дигән сүзләремә куаныр идегез, чөнки Атам Миннән бөегрәк.</verse>
				<verse number="29">Шушы хәлләр гамәлгә ашкач сез Миңа ышансын өчен, бу турыда сезгә алдан ук әйтеп куям.</verse>
				<verse number="30">Инде сезнең белән бүтән сөйләшә алмам, чөнки бу дөньяның хакиме килә. Минем өстән аның һичнинди хакимлеге юк,</verse>
				<verse number="31">әмма дөнья шуны белсен: Мин Атамны яратам һәм Атам Миңа нәрсә боерган булса, шуны башкарам. Ә хәзер торыгыз, китик моннан.</verse>
			</chapter>
			<chapter number="15">
				<verse number="1">Мин – чын йөзем куагы, ә Минем Атам – Йөзем үстерүче.</verse>
				<verse number="2">Җимеш бирми торган Миндәге һәр ботакны Ул кисеп ташлый, җимеш бирердәен исә уңыш мулрак булсын дип чистарта.</verse>
				<verse number="3">Сезгә сөйләгән сүзләрем ярдәмендә сез инде чистартылдыгыз.</verse>
				<verse number="4">Мин – сездә булган кебек, сез дә Миндә булыгыз. Йөзем ботагы үзеннән-үзе җимеш бирә алмаган сыман, Миндә булмасагыз, сез дә җимеш бирә алмассыз.</verse>
				<verse number="5">Мин – йөзем куагы, ә сез – ботаклар. Миндә булган, Мин дә аңарда булган кеше генә күп җимеш бирер, чөнки Миннән башка бернәрсә дә эшли алмассыз.</verse>
				<verse number="6">Кем Миндә яшәми – аны агач ботагыдай кисеп ыргыталар, һәм ул корып бетә, ә корыган ботакларны җыеп утка ташлыйлар да яндыралар.</verse>
				<verse number="7">Миндә яшәсәгез һәм Минем сүзләрем күңелегездә сакланса, теләгәнегезне сорагыз, һәм сезгә бөтенесе дә бирелер.</verse>
				<verse number="8">Күп җимеш китерә торган шәкертләрем булсагыз, Атамның данын тагын да арттырырсыз.</verse>
				<verse number="9">Атам Мине яраткан кебек, Мин дә сезне яраттым; Минем мәхәббәтемдә яшәгез.</verse>
				<verse number="10">Атамның әмерләрен үтәп, Мин Аның мәхәббәтендә яшим, һәм сез дә әмерләремне үтәгәндә Минем мәхәббәтемдә яшәрсез.</verse>
				<verse number="11">Куанычым сезнең белән уртак һәм бөтен булсын өчен сөйләдем сезгә боларны.</verse>
				<verse number="12">Минем сезгә әмерем шулдыр: Мин сезне яраткан кебек, сез дә бер-берегезне яратыгыз.</verse>
				<verse number="13">Дуслары өчен җанын фида кылган кешенең яратуыннан да бөегрәк ярату юктыр.</verse>
				<verse number="14">Әмерләремне үтәгән очракта, Минем дусларым булырсыз.</verse>
				<verse number="15">Мин инде сезне хезмәтчеләрем дип атамыйм, чөнки хезмәтчесе хуҗаның нәрсә эшләгәнен белми; Мин сезне дусларым дип атыйм, чөнки Атамнан ишеткәннәрнең һәммәсен сезгә җиткердем.</verse>
				<verse number="16">Мине сез сайламадыгыз, Мин сезне сайлап алдым: сез, барып, җимеш китерсен һәм җимешегез һәрдаим булып торсын дип, Мин сезне билгеләп куйдым. Шулай итеп, Минем исемне әйтеп Атамнан нәрсә сорасагыз да, Ул сезгә бирер.</verse>
				<verse number="17">Минем сезгә әмерем шулдыр: бер-берегезне яратыгыз.</verse>
				<verse number="18">Әгәр дөнья сезгә нәфрәтләнә икән, исегездә тотыгыз: сездән элек ул Миңа нәфрәтләнгән иде.</verse>
				<verse number="19">Сез шушы фани дөньяныкы булсагыз, дөнья сезне үзенеке кебек итеп яратыр иде, ләкин сез бу дөньяныкы түгел; Мин, сезне сайлап алып, бу дөньядан аердым, шунлыктан дөнья сезгә нәфрәтләнә.</verse>
				<verse number="20">«Хезмәтче үзенең хуҗасыннан бөегрәк түгел» дигән сүзләремне хәтерегездә саклагыз. Мине эзәрлекләгәннәр икән, сезне дә эзәрлекләрләр. Минем сүземне тотканнар икән, сезнекен дә тотарлар.</verse>
				<verse number="21">Мине җибәргән Затны белмәгәнгә күрә, дөнья халкы боларның барысын сез Минеке булган өчен эшләр.</verse>
				<verse number="22">Мин, килеп, аларга сөйләмәсәм, гаепләре булмас иде, ә хәзер аларның акланыр чаралары юк.</verse>
				<verse number="23">Миңа нәфрәтләнгән кеше Атама да нәфрәтләнә.</verse>
				<verse number="24">Бүтән беркем башкара алмаган эшләрне аларга эшләп күрсәтмәсәм, аларның гаебе булмас иде; ә хәзер, эшләремне күрсәләр дә, барыбер Миңа да, Атама да нәфрәтлеләр.</verse>
				<verse number="25">Кануннарындагы «алар Миңа бер сәбәпсездән нәфрәтләнде» дигән сүзләр тормышка ашсын өчен шулай булды бу.</verse>
				<verse number="26">Мин Атамнан сезгә Яклаучы җибәрәчәкмен. Ул – Атамнан килеп ирешкән хакыйкать Рухыдыр. Ул, килеп, Минем хакта шаһитлык бирәчәк.</verse>
				<verse number="27">Баштан ук Минем белән бергә булганга, сез дә Минем хакта шаһитлык бирәчәксез.</verse>
			</chapter>
			<chapter number="16">
				<verse number="1">Мин боларны сез юлдан язмасын дип сөйләдем.</verse>
				<verse number="2">Сезне гыйбадәтханәләрдән куарлар. Хәтта шундый вакыт килер, сезне үтерүче һәркем, шулай эшләп Аллаһыга хезмәт итәм, дип уйлар.</verse>
				<verse number="3">Атамны да, Мине дә белмәгәнгә шулай эшләр алар.</verse>
				<verse number="4">Шул вакытлар җиткәч Минем әлеге сүзләремне сез исегезгә төшерсен өчен, бу турыда сезгә алдан әйтеп куйдым. Элек боларны сөйләмәдем, чөнки сезнең белән бергә идем.</verse>
				<verse number="5">Ә хәзер Мине җибәргән Зат янына китәм, һәм сезнең берегез дә Миннән «кая барасың?» дип сорамый,</verse>
				<verse number="6">чөнки Минем сүзләремнән күңелегезне хәсрәт биләп алды.</verse>
				<verse number="7">Әмма хак сүз әйтәм сезгә: Минем китүем сезнең өчен хәерлерәк; әгәр китмәсәм, сезгә Яклаучы килмәячәк, ә китсәм, Мин Аны сезгә җибәрәчәкмен.</verse>
				<verse number="8">Ул, килеп, гөнаһ, гаделлек һәм хөкем турында дөрес фикер йөртмәгән дөньяны фаш итәчәк.</verse>
				<verse number="9">Гөнаһ дигәнем – кешеләрнең Миңа ышанмавында,</verse>
				<verse number="10">гаделлек – Атам янына китүемдә һәм Мине бүтән күрмәвегездә;</verse>
				<verse number="11">ә хөкем дигәнем шулдыр: бу дөньяның хакиме инде хөкем ителгән.</verse>
				<verse number="12">Сезгә сөйлисе сүзләрем бик күп, әмма сез аларны хәзергә кабул итә алмыйсыз.</verse>
				<verse number="13">Хакыйкать Рухы килгәч, Ул сезгә тулы хакыйкатьне ачып бирер. Ул сезгә Үзеннән чыгып түгел, ә бәлки ишеткәннәрен сөйләр һәм киләчәк турында хәбәр итәр.</verse>
				<verse number="14">Ул, Миннән кабул иткән сүзләрне сезгә сөйләп, Мине данлар.</verse>
				<verse number="15">Атамда булган бар нәрсә – Минеке; шуңа күрә, Миннән алганны Рух сезгә җиткерер, дидем дә.</verse>
				<verse number="16">Тиздән сез Мине күрмәссез, ә бераздан кабат күрерсез.</verse>
				<verse number="17">Шуннан кайбер шәкертләре үзара: – «Тиздән сез Мине күрмәссез, ә бераздан кабат күрерсез» һәм «Атам янына китәм» дигән сүзләре нәрсә аңлата икән?</verse>
				<verse number="18">«Бераздан» дигәне ни икән? Ул сөйләгәннәрне аңламыйбыз! – диештеләр.</verse>
				<verse number="19">Гайсә, аларның шул хакта сорарга теләвен аңлап, болай диде: – Сез бер-берегездән «тиздән сез Мине күрмәссез, ә бераздан кабат күрерсез» дигән сүзләрем хакында сорашасызмы?</verse>
				<verse number="20">Хак сүз әйтәм: сез еларсыз, үкереп еларсыз, ә дөнья шатланыр. Әйе, сез кайгырырсыз, әмма кайгыгыз шатлыкка әйләнер.</verse>
				<verse number="21">Вакыты җиткәч, бала тудыручы хатын җәфа чигә, әмма тудыргач, дөньяга сабые туу шатлыгыннан барлык газапларын оныта.</verse>
				<verse number="22">Шуның кебек, сез дә хәзер кайгырасыз, әмма Мин сезне тагын күрермен, шулчак күңелегез шатлык белән тулыр, һәм ул шатлыкны сездән беркем тартып ала алмас.</verse>
				<verse number="23">Ул көнне сез Миннән бернәрсә турында да сорамассыз. Хак сүз әйтәм сезгә: Минем исемне әйтеп Атамнан нәрсә сорасагыз да, Ул сезгә бирер.</verse>
				<verse number="24">Моңарчы сез Минем исемнән бернәрсә сорамадыгыз. Шатлыгыгыз тулы булсын дисәгез, сорагыз – һәм алырсыз.</verse>
				<verse number="25">Моңарчы Мин сезгә кинаяләр белән сөйләдем, ләкин вакыты җиткәч, Мин инде кинаяләп сөйләмәм, Атам хакында ачыктан-ачык әйтермен.</verse>
				<verse number="26">Ул көнне сез Минем исемнән сорарсыз. Сезнең өчен Атамнан үтенермен, димим,</verse>
				<verse number="27">чөнки Мине яратканга һәм Аллаһыдан килүемә ышанганга, Атам Үзе дә сезне ярата.</verse>
				<verse number="28">Мин дөньяга Атамнан килдем һәм менә хәзер дөньяны калдырып Атам янына китәм.</verse>
				<verse number="29">Шәкертләре Аңа: – Менә хәзер Син кинаяләр белән түгел, ачык итеп сөйлисең.</verse>
				<verse number="30">Хәзер без Синең бар нәрсәне белүеңне, хәтта сораганчы ук белеп торуыңны күрәбез. Шуңа күрә Аллаһыдан килүеңә ышанабыз, – диде.</verse>
				<verse number="31">Гайсә аларга болай дип җавап бирде: – Инде хәзер ышанасызмы?</verse>
				<verse number="32">Менә, Мине ялгыз калдырып, өйләрегезгә таралыр вакыт җитә, һәм җитте дә инде. Ләкин Мин ялгыз түгел, чөнки Атам Минем белән.</verse>
				<verse number="33">Сез Миндә тынычлык тапсын өчен әйттем боларны. Бу дөньяда сезне кайгы-хәсрәтләр көтә, ләкин кыю булыгыз! Мин бу дөньяны җиңдем!</verse>
			</chapter>
			<chapter number="17">
				<verse number="1">Шул сүзләрдән соң Гайсә күзен күккә күтәреп карады да: – Атам! Минем вакытым килде, – диде. – Углың Сиңа дан өстәсен өчен, Углыңны данла.</verse>
				<verse number="2">Син Углыңа ышанып тапшырган кешеләргә Ул мәңгелек тормыш бирсен дип, Син Аңа барча кешеләр өстеннән хакимлек бирдең.</verse>
				<verse number="3">Сине, бердәнбер хак Аллаһыны, һәм Син җибәргән Гайсә Мәсихне танып белү – әнә шул мәңгелек тормыштыр.</verse>
				<verse number="4">Син тапшырган эшне башкарып чыгып, Мин Сиңа җирдә дан өстәдем.</verse>
				<verse number="5">Атам, әле дөнья яратылганчы ук Синең каршыңда булган данымны хәзер Миңа кайтар.</verse>
				<verse number="6">Син дөньядан сайлап алып Миңа тапшырган кешеләргә Мин исемеңне таныттым. Алар Синеке иде, һәм Син аларны Миңа бирдең. Алар Синең сүзеңне тоттылар һәм</verse>
				<verse number="7">хәзер инде Син Миңа биргән бар нәрсәнең Синнән икәнен беләләр.</verse>
				<verse number="8">Миңа әйткән сүзләреңне аларга җиткердем, һәм алар ул сүзләрне кабул иттеләр; Минем Синнән килүемне чын мәгънәсендә аңлап, Мине Син җибәргәнгә ышандылар.</verse>
				<verse number="9">Мин бөтен дөнья өчен түгел, ә бәлки алар өчен, Син Миңа биргән кешеләр өчен үтенәм, чөнки алар Синекеләр.</verse>
				<verse number="10">Минем бар нәрсәм – Синеке, Синең бар нәрсәң – Минеке; һәм шул кешеләр Миңа дан китерде.</verse>
				<verse number="11">Мин инде бу дөньяда түгел – Мин Синең янга барам, ә алар бу дөньяда кала. Изге Атам! Без Синең белән бердәм булган кебек, алар да бердәм булсын өчен, Син Миңа биргән исемеңнең кодрәте белән аларны сакла.</verse>
				<verse number="12">Алар арасында булганда Син Миңа биргән исемеңнең кодрәте белән аларны саклап тоттым. Мин аларны сакладым – һәлак булырга тиешлесеннән башка берсе дә югалмады, шулай итеп, Язмадагы сүзләр гамәлгә ашты.</verse>
				<verse number="13">Инде хәзер Синең яныңа барам; алар Минем шатлыкны уртаклаша алсын өчен, бу сүзләрне дөньяда чакта сөйлим.</verse>
				<verse number="14">Мин аларга Синең сүзеңне җиткердем, һәм дөнья аларга нәфрәтләнде, чөнки Мин дөньяныкы булмаган кебек, алар да бу дөньяныкы түгел.</verse>
				<verse number="15">Аларны дөньядан алуыңны түгел, бәлки явызлыктан саклавыңны үтенәм.</verse>
				<verse number="16">Мин дөньяныкы булмаган кебек, алар да бу дөньяныкы түгел.</verse>
				<verse number="17">Аларны Үз хакыйкатең белән изге ит; хакыйкать ул – Синең Сүзеңдер.</verse>
				<verse number="18">Син Мине дөньяга озаткан кебек, Мин дә аларны дөньяга озаттым.</verse>
				<verse number="19">Хакыйкать юлы аша Сиңа багышлансыннар өчен, алар хакына Мин Үземне багышлыйм.</verse>
				<verse number="20">Мин алар өчен генә сорамыйм, аларның сүзләрен ишетеп, Миңа ышанучылар өчен дә сорыйм.</verse>
				<verse number="21">Алар барысы да бердәм булсыннар. Атам, Син – Миндә һәм Мин – Синдә булган кебек, алар да Бездә булсыннар; дөнья, шулай итеп, Мине Син җибәргәнгә ышаныр.</verse>
				<verse number="22">Без бердәм булган кебек, алар да бердәм булсын өчен, Син Миңа биргән данны аларга тапшырдым.</verse>
				<verse number="23">Мин – аларда, Син – Миндә. Мине Син җибәргәнне һәм Мине яраткан кебек аларны да яратканыңны дөнья танысын өчен, алар тулысынча бердәм булсыннар.</verse>
				<verse number="24">Атам! Син Миңа тапшырган кешеләрнең Мин барачак урында Минем белән бергә булуын телим. Дөнья яратылганчы ук Мине сөйгәнгә күрә, Син Миңа дан бирдең – шул данны алар күрсен иде.</verse>
				<verse number="25">Гадел Атам! Дөнья Сине белми, ә Мин беләм, бу кешеләр дә Мине Син җибәргәнне белә.</verse>
				<verse number="26">Миңа булган мәхәббәтең аларда да булсын дип һәм Үзем дә аларда булыйм дип, Мин аларга Синең исемеңне белдердем һәм тагын да белдерәчәкмен.</verse>
			</chapter>
			<chapter number="18">
				<verse number="1">Шушы сүзләрдән соң Гайсә, шәкертләре белән Кыдрун үзәнен кичеп, шундагы бакчага керде.</verse>
				<verse number="2">Үзенең шәкертләре белән еш кына шул бакчада җыелганлыктан, Гайсәгә хыянәт итәчәк Яһүдә ул урынны белә иде.</verse>
				<verse number="3">Шулай итеп, Яһүдә, кулларына факеллар, яктырткычлар, кораллар тоткан Рим гаскәриләрен һәм баш руханилар белән фарисейлар җибәргән сакчыларны үзе белән ияртеп, шунда килде.</verse>
				<verse number="4">Гайсә исә, Үзе белән ниләр буласын белеп, килгән кешеләргә таба атлады. – Кемне эзлисез? – дип сорады Ул алардан.</verse>
				<verse number="5">Тегеләр Аңа: – Насаралы Гайсәне, – дип җавап бирде. – Мин ул, – диде Гайсә. Хыянәтче Яһүдә дә алар белән шунда тора иде.</verse>
				<verse number="6">Гайсә «Мин ул» дигәч, тегеләр артка чигенеп җиргә егылдылар.</verse>
				<verse number="7">Гайсә янә: – Кемне эзлисез? – дип сорады. – Насаралы Гайсәне, – диде тегеләр.</verse>
				<verse number="8">– Мин сезгә «Мин ул» дип әйттем бит инде, – диде Гайсә. – Әгәр Мине эзлисез икән, янымдагы кешеләрне тоткарламагыз, китсеннәр.</verse>
				<verse number="9">Гайсәнең «Син Миңа биргәннәрнең берсен дә югалтмадым» дигән сүзләре шул рәвешле гамәлгә ашырга тиеш иде.</verse>
				<verse number="10">Шимун-Петернең кылычы бар иде. Ул аны кыныннан чыгарды һәм, олуг руханиның хезмәтчесенә селтәнеп, аның уң колагын чабып өзде. Хезмәтченең исеме Мәлик иде.</verse>
				<verse number="11">Әмма Петергә Гайсә: – Кылычыңны кынына тыгып куй! Атам биргән касәдән эчәргә тиеш түгелмени Мин?! – диде.</verse>
				<verse number="12">Рим гаскәриләре, аларның башлыгы һәм яһүдиләр җибәргән сакчылар Гайсәне тотып бәйләделәр.</verse>
				<verse number="13">Башта Аны шул елда олуг рухани вазифасын башкарган Кәяфәснең кайнатасы Һаннас янына алып киттеләр.</verse>
				<verse number="14">«Бар халык һәлак булуга караганда, халык хакына бер кешенең үлүе хәерлерәк» дип яһүдиләргә киңәш бирүче шул Кәяфәс иде инде.</verse>
				<verse number="15">Шимун-Петер һәм тагын бер шәкерт Гайсә артыннан китте. Әлеге шәкерт, олуг рухани белән таныш булганлыктан, Гайсәгә ияреп олуг руханиның ишегалдына керә алды.</verse>
				<verse number="16">Ә Петер тышкы якта капка янында басып калды. Бераздан олуг рухани белән таныш булган теге шәкерт кире чыкты да, капка саклаучы кыз белән сөйләшеп, Петерне эчкә алып керде.</verse>
				<verse number="17">Капка саклаучы хезмәтче кыз шунда Петердән: – Син дә бу Кешенең шәкертеме әллә? – дип сорагач, ул: – Юк, – дип җавап бирде.</verse>
				<verse number="18">Салкын булганга, хезмәтчеләр һәм сакчылар учак ягып җылынып тора иде. Петер дә алар янында иде.</verse>
				<verse number="19">Олуг рухани шунда Гайсәдән шәкертләре һәм аларны нәрсәгә өйрәтүе турында сораша башлады.</verse>
				<verse number="20">– Мин бөтен кеше алдында ачык итеп сөйләдем, – дип җавап бирде Гайсә. – Яһүдиләр һәрвакыт җыела торган гыйбадәтханәләрдә һәм Аллаһы йортында халыкны өйрәттем, яшерен рәвештә һичнәрсә сөйләмәдем.</verse>
				<verse number="21">Нигә Миннән сорыйсың? Минем сүзләрне ишеткән кешеләрдән сора. Мин нәрсә сөйләгәнне алар белә.</verse>
				<verse number="22">Гайсә шулай дигәч, Аның янында торган сакчыларның берсе, Гайсәнең яңагына сугып: – Олуг руханига Син шулай җавап бирәсеңме? – диде.</verse>
				<verse number="23">Гайсә аңа: – Мин ялган сөйләсәм, ялган икәнен исбат ит, ә дөресен сөйлим икән, нигә Миңа сугасың? – диде.</verse>
				<verse number="24">Шуннан соң Һаннас Аны бәйләнгән хәлдә олуг рухани Кәяфәс янына җибәрде.</verse>
				<verse number="25">Ишегалдында җылынып торган Шимун-Петердән шулвакыт: – Син дә Аның шәкертләренең берсе түгелме? – дип сорадылар. – Юк, – дип ваз кичте Петер.</verse>
				<verse number="26">Олуг рухани хезмәтчеләреннән берсе, Петер кылыч белән колагын чабып өзгән кешенең туганы, аңа: – Мин сине Аның белән бергә бакчада күрдем түгелме соң? – диде.</verse>
				<verse number="27">Петер тагын ваз кичте. Нәкъ шул вакытта әтәч кычкырып җибәрде.</verse>
				<verse number="28">Кәяфәс яныннан Гайсәне Рим идарәчесе Пилат сараена алып килделәр. Бу хәл иртә белән булды. Пакьләнүләре бозылыр дип, яһүдиләр идарәче сараена кермәде, чөнки Котылу бәйрәме уңаеннан әзерләнгән ризыкны ашыйсылары бар иде.</verse>
				<verse number="29">Шуңа күрә идарәче Пилат үзе алар янына чыкты һәм: – Сез бу Кешене нәрсәдә гаеплисез? – дип сорады.</verse>
				<verse number="30">– Әгәр җинаятьче булмаса, Аны сиңа тотып китермәгән булыр идек, – дип җавап бирде тегеләр.</verse>
				<verse number="31">– Алып китегез Аны һәм кануныгыз буенча үзегез хөкем итегез, – диде аларга Пилат. – Безнең берәүне дә үлем җәзасына хөкем итәргә хокукыбыз юк, – дип җавап кайтарды яһүдиләр.</verse>
				<verse number="32">Гайсәнең нинди үлем белән үләчәгенә ишарә итеп әйткән сүзләре шул рәвешле гамәлгә ашырга тиеш иде.</verse>
				<verse number="33">Шунда Пилат яңадан сараена керде һәм, Гайсәне чакыртып, Аңардан: – Син – яһүдиләр Патшасымы? – дип сорады.</verse>
				<verse number="34">Гайсә аңа: – Бу синең сүзләреңме яки сиңа Минем хакта башкалар сөйләдеме? – диде.</verse>
				<verse number="35">– Нигә, мин яһүдимени? Сине миңа Үз халкың һәм баш руханилар тапшырды. Ни кылдың Син? – дип сорады Пилат.</verse>
				<verse number="36">– Минем Патшалыгым бу дөньяныкы түгел. Әгәр Патшалыгым бу дөньяныкы булса, Мине яһүдиләр кулына бирмәс өчен хезмәтчеләрем көрәшкән булыр иде, ләкин Минем Патшалыгым бу дөньяныкы түгел, – дип җавап бирде Гайсә.</verse>
				<verse number="37">– Шулай да Син Патшамы? – дип сорады Пилат. – Мине Патша дип син әйтәсең, – диде Гайсә. – Мин хакыйкать турында шаһитлык бирү өчен тудым, дөньяга шуның өчен килдем. Хакыйкать яклы һәркем Мине тыңлый.</verse>
				<verse number="38">– Нәрсә соң ул хакыйкать? – дип сорады Пилат. Шуннан соң ул, яңадан яһүдиләр янына чыгып: – Мин Аны гаепләрлек бер сәбәп тә күрмим, – диде. –</verse>
				<verse number="39">Сездәге гадәт буенча мин Котылу бәйрәмендә бер тоткынны азат итәргә тиешмен. Яһүдиләр Патшасын азат итүемне телисезме?</verse>
				<verse number="40">Шунда барысы да: – Аны түгел, Барабны чыгар! – дип кычкырды. Бараб дигәннәре исә юлбасар иде.</verse>
			</chapter>
			<chapter number="19">
				<verse number="1">Шуннан соң Пилат Гайсәне камчы белән суктырырга кушты.</verse>
				<verse number="2">Гаскәриләр Гайсәнең башына күгән ботакларыннан үрелгән таҗ, өстенә куе кызыл төстәге япанча кидерделәр</verse>
				<verse number="3">һәм, Аның янына килеп: – Яшәсен яһүдиләр Патшасы! – дип яңакларына суктылар.</verse>
				<verse number="4">Пилат, янә чыгып, халыкка: – Карагыз, Аңарда бернинди гаеп тапмавымны белдерү өчен Аны сезнең алдыгызга чыгарам, – диде.</verse>
				<verse number="5">Башына чәнечкеле таҗ, өстенә куе кызыл төстәге япанча кигән Гайсә чыгып басты. – Менә ул Кеше! – диде Пилат.</verse>
				<verse number="6">Баш руханилар һәм сакчылар исә Аны күргәч: – Хачка кадакла Аны! Хачка! – дип кычкырдылар. – Тотыгыз да үзегез кадаклагыз. Мин Аңарда бернинди гаеп тапмыйм, – диде Пилат.</verse>
				<verse number="7">Яһүдиләр аңа: – Безнең Кануныбыз бар, Канун буенча Ул үләргә тиеш, чөнки Үзен Аллаһы Углы дип атады, – диделәр.</verse>
				<verse number="8">Моны ишеткәч, Пилат бигрәк тә куркуга калды</verse>
				<verse number="9">һәм, янә сарайга кереп, Гайсәдән: – Син кайдан буласың? – дип сорады. Әмма Гайсә җавап бирмәде.</verse>
				<verse number="10">Пилат Аңа: – Миңа җавап бирәсең килмиме? Сине хачка кадаклатырга да, азат итәргә дә хокукым барлыгын белмисеңме әллә? – диде.</verse>
				<verse number="11">Гайсә аңа җавап итеп: – Сиңа югарыдан бирелмәсә, Минем өстән һичнинди хакимлегең булмас иде. Шуңа күрә Мине сиңа тапшырган кешенең гөнаһы синекеннән зуррак, – диде.</verse>
				<verse number="12">Шул сүзләрдән соң Пилат Аны азат итү чарасын эзли башлады. Яһүдиләр исә: – Аны җибәрсәң, син – кайсарның дусты түгелсең; үзен патша дигән һәр кеше – кайсарның дошманы! – дип кычкырдылар.</verse>
				<verse number="13">Бу сүзләрне ишеткәч, Пилат, Гайсәне чыгарып, «Таш басма» (яһүдчә Габбата) өстендәге хөкемче урынына барып утырды.</verse>
				<verse number="14">Бу – Котылу бәйрәменә әзерләнә торган көннең төш тирәсе иде. Пилат яһүдиләргә: – Менә сезнең Патшагыз! – диде.</verse>
				<verse number="15">Ә алар: – Олактыр Аны! Олактыр! Хачка кадакла! – дип кычкырдылар. – Патшагызны кадаклатыйммы? – дип сорады Пилат. Баш руханилар: – Безнең кайсардан башка патшабыз юк, – дип җавап бирде.</verse>
				<verse number="16">Шуннан соң инде Пилат, хачка кадаклатыр өчен, Гайсәне аларга тапшырды; һәм алар Аны алып киттеләр.</verse>
				<verse number="17">Гайсә, Үзенең хачын күтәреп, «Баш сөяге» (яһүдчә – Гөлгетә) дип аталган урынга килде.</verse>
				<verse number="18">Аны һәм Аның белән бергә тагын ике кешене – берсен Аның уң ягындагы, икенчесен сул ягындагы хачка кадакладылар.</verse>
				<verse number="19">Пилат кушканча язу язып, хач өстенә беркеттеләр; анда «Насаралы Гайсә, яһүдиләр Патшасы» дип язылган иде.</verse>
				<verse number="20">Гайсә хачка кадакланган урын шәһәргә якын булганлыктан, ул язуны күп яһүдиләр укыды. Анда яһүдчә, грекча һәм латинча язылган иде.</verse>
				<verse number="21">Яһүдиләрнең баш руханилары Пилатка болай диде: – «Яһүдиләр Патшасы» дип түгел, «Бу кеше Үзен „Мин – яһүдиләр Патшасы“ дип атады» дип яз.</verse>
				<verse number="22">– Нәрсә язсам, шул язылды инде, – дип җавап бирде Пилат.</verse>
				<verse number="23">Гайсәне хачка кадаклагач, Аның киемнәрен дүрт гаскәри үзара бүлеште. Аның чапанын да алдылар – чапан тегелмәгән, бербөтен тукымадан иде,</verse>
				<verse number="24">шуңа күрә: – Моны ертмыйк; жирәбә салыйк: кемгә чыкса, шуныкы булыр, – диде алар бер-берсенә. Язмада: «Алар киемнәремне үзара бүлештеләр, күлмәгем кемгә тияр дип жирәбә салдылар», – дип әйтелгән сүзләр әнә шулай тормышка ашты. Гаскәриләр нәкъ шулай эшләде дә.</verse>
				<verse number="25">Гайсә кадакланган хач янында Аның анасы, анасының сеңлесе, Клопас хатыны Мәрьям һәм магдалалы Мәрьям басып тора иде.</verse>
				<verse number="26">Үзенең анасын һәм аның янында басып торган яраткан шәкертен күреп, анасына Гайсә: – Ханым! Менә бу – синең углың, – диде.</verse>
				<verse number="27">Аннары шәкерткә: – Менә бу – синең анаң! – дип әйтте. Шул вакыттан башлап шәкерт аны үз өенә алды.</verse>
				<verse number="28">Шуннан соң Гайсә, һәр нәрсәнең гамәлгә ашуын белгәнлектән, Язмада әйтелгәнчә булсын дип: – Сусадым, – диде.</verse>
				<verse number="29">Шунда әче шәраб салынган савыт тора иде. Гаскәриләр губка кисәген шуңа манчыдылар да, һүссөп ботагына элеп, Аның авызына китерделәр.</verse>
				<verse number="30">Гайсә әче шәрабны йотканнан соң: – Гамәлгә ашты! – диде дә, башы салынып, җан бирде.</verse>
				<verse number="31">Әлеге хәлләр иртәгә шимбә дигән көнне булды. Шимбә бөек бәйрәм көне булганлыктан, җәзалап үтерелгән кешеләрнең гәүдәләрен яһүдиләр хачта калдырырга теләмәделәр. Шунлыктан, хачка кадакланган кешеләрнең үлемнәрен тизләтү өчен, аларның балтырларын сындырып хачтан төшерергә Пилаттан рөхсәт сорадылар.</verse>
				<verse number="32">Шуннан гаскәриләр килеп Гайсә белән бергә кадакланган адәмнәрнең башта берсенең, аннан икенчесенең балтырын сугып сындырдылар.</verse>
				<verse number="33">Әмма Гайсә янына килгәч Аның инде үле булуын күреп, аякларына тимәделәр.</verse>
				<verse number="34">Алай да бер гаскәри Аның кабыргасына сөңге белән чәнчеде – ярадан шундук кан катыш су агып чыкты.</verse>
				<verse number="35">Боларны, сез дә ышансын өчен, бөтенесен үз күзләре белән күргән кеше сөйләп бирде. Аның шаһитлыгы хак һәм ул үзенең дөреслекне сөйләвен белә.</verse>
				<verse number="36">Шулай итеп, Язмадагы «Аның һичбер сөяге сындырылмас» дигән сүзләр тормышка ашты.</verse>
				<verse number="37">Язманың башка бер урынында «алар үзләре чәнчегән Затка карарлар» дип тә әйтелгән.</verse>
				<verse number="38">Ариматайлы Йосыф шуннан соң Гайсәнең җәсәден хачтан төшерергә Пилаттан рөхсәт сорады. (Йосыф, яһүдиләрдән курыкканга, Гайсәнең шәкерте булуын яшереп йөри иде.) Пилат рөхсәт биргәч, Йосыф, барып, Гайсәнең җәсәден хачтан алды.</verse>
				<verse number="39">Алдагы төннәрнең берсендә Гайсә янында булган Никәдим дә килде һәм йөз кадакка якын мирра белән сабур кушып ясалган хуш исле май китерде.</verse>
				<verse number="40">Яһүдиләрнең мәет җирләү йоласы буенча алар Гайсәнең җәсәден хуш исле май сеңдерелгән кәфенгә төрделәр.</verse>
				<verse number="41">Гайсә хачка кадакланган урыннан ерак түгел бер бакча булып, анда һичкемнең мәете салынмаган яңа кабер-мәгарә бар иде.</verse>
				<verse number="42">Яһүдиләр бәйрәмгә әзерләнә торган көн җиткәнлектән һәм якында гына кабер-мәгарә булганлыктан, Гайсәне шунда салдылар.</verse>
			</chapter>
			<chapter number="20">
				<verse number="1">Атнаның беренче көнендә иртән иртүк, әле яктырмас борын, магдалалы Мәрьям кабер-мәгарә янына килде һәм мәгарә авызын томалап торган ташның читтә ятуын күрде.</verse>
				<verse number="2">Ул шундук Шимун-Петер һәм Гайсәнең яраткан шәкерте янына йөгереп барып: – Хакимебезне кабердән алып киткәннәр. Аны кая куйганнарын белмибез, – диде.</verse>
				<verse number="3">Петер һәм теге шәкерт тиз генә җыенып кабер янына киттеләр.</verse>
				<verse number="4">Алар икесе дә йөгереп бардылар, әмма Гайсәнең яраткан шәкерте, Петергә караганда җәһәтрәк йөгергәнгә, мәгарә янына алданрак барып җитте;</verse>
				<verse number="5">иелеп эчкә карагач, анда яткан кәфенне күрде, ләкин мәгарәгә кермәде.</verse>
				<verse number="6">Аның артыннан Шимун-Петер дә килеп җитте. Ул, мәгарә эченә кереп, анда яткан кәфенлекне</verse>
				<verse number="7">һәм Гайсәнең башында булган яулыкны күрде, әмма яулык кәфен белән бергә түгел, урап куелганча үз урынында ята иде.</verse>
				<verse number="8">Кабер янына алданрак килеп җиткән теге шәкерт тә эчкә керде һәм үз күзләре белән күргәннән соң ышанды.</verse>
				<verse number="9">(Гайсәнең үледән тереләчәге турында Язмада әйтелгәннәрне алар моңарчы аңламаган иде.)</verse>
				<verse number="10">Шуннан соң шәкертләр өйләренә кайтып киттеләр.</verse>
				<verse number="11">Мәрьям исә күз яшьләре түгеп кабер-мәгарә янында басып калды; елый-елый кабер эченә иелеп караса,</verse>
				<verse number="12">анда актан киенгән ике фәрештә утыра иде: берсе – Гайсә җәсәде яткан урынның баш очында, икенчесе – аяк очында.</verse>
				<verse number="13">Алар Мәрьямнән: – Ханым! Нигә елыйсың? – дип сорады. – Хакимемне алып киткәннәр, ә кайда куйганнарын белмим, – диде Мәрьям.</verse>
				<verse number="14">Шулай диде дә артына борылып карады һәм анда басып торган Гайсәне күрде, әмма Аны танымады.</verse>
				<verse number="15">Гайсә аңардан: – Ханым! Нигә елыйсың? Кемне эзлисең? – дип сорады. Мәрьям, Аны бакчачы дип уйлап: – Әфәндем! Әгәр Аны син алып киткән булсаң, кай җиргә куйганыңны әйт, мин Аны алып китәрмен, – диде.</verse>
				<verse number="16">Гайсә аңа: – Мәрьям! – дип дәште. Мәрьям әйләнеп карады да яһүдчә: – Раббуни! – дип кычкырып җибәрде. (Раббуни «Остаз» дигәнне аңлата.)</verse>
				<verse number="17">– Миңа кагылма! – диде Гайсә. – Мин әле Атам янына күтәрелмәдем. Шәкертләремә кайтып әйт: Мин Үземнең һәм сезнең Атагыз янына, Үземнең һәм сезнең Аллагыз янына күтәреләм.</verse>
				<verse number="18">Магдалалы Мәрьям, шәкертләр янына барып: – Мин Хакимебезне күрдем, – диде һәм аларга Гайсәнең сүзләрен сөйләп бирде.</verse>
				<verse number="19">Шәкертләре шул көнне кичен яһүдиләрдән куркып йорт ишекләрен бикләп җыелып утырганда, Гайсә килеп керде һәм урталарына басып: – Иминлек сезгә! – диде.</verse>
				<verse number="20">Шулай дигәннән соң, Ул аларга кулларын, кабыргасын күрсәтте. Шәкертләр Хаким Гайсәне күреп бик куандылар.</verse>
				<verse number="21">– Иминлек сезгә! – дип кабатлады Гайсә. – Атам Мине юллаган кебек, Мин дә сезне юллыйм.</verse>
				<verse number="22">Аннары сулышын аларга өрде дә: – Изге Рухны кабул итегез.</verse>
				<verse number="23">Кемнең гөнаһларын кичерсәгез, шуныкы кичерелер; кемнекен кичермәсәгез, аныкы кичерелмәс, – диде.</verse>
				<verse number="24">Гайсә килгәндә, унике шәкертнең берсе, Игезәк кушаматлы Томас, алар янында юк иде.</verse>
				<verse number="25">Башка шәкертләр аңа: – Без Хакимебезне күрдек! – диде. Ә ул аларга: – Аның кулларында кадактан калган яраларны күрмичә, шул яраларга бармагымны, кабыргасына кулымны тидереп карамыйча ышанмыйм, – дип әйтте.</verse>
				<verse number="26">Бер атнадан соң, Гайсәнең шәкертләре тагын шулай җыелып утырганда, Томас та алар белән бергә иде. Ишек бикле булса да, Гайсә килеп керде һәм урталарына басып: – Иминлек сезгә! – диде,</verse>
				<verse number="27">аннары Томаска, – бармагыңны монда куй һәм кулларыма кара, кулыңны суз да кабыргама тидер. Моннан ары шикләнмә һәм ышан, – диде.</verse>
				<verse number="28">– И Хакимем Минем, и Аллам! – диде шунда Томас.</verse>
				<verse number="29">– Мине күргәнгә ышандың син. Күрмәгән килеш ышанучылар бәхетле! – диде аңа Гайсә.</verse>
				<verse number="30">Гайсә Үзенең шәкертләре алдында бу китапта язылмаган башка бик күп могҗизалы гамәлләр күрсәтте.</verse>
				<verse number="31">Биредә китерелгән сүзләр исә Гайсәнең Аллаһы Углы, Мәсих булуына сез ышансын өчен һәм, ышанып, Аның исеме хакына сезгә тормыш булсын өчен язылды.</verse>
			</chapter>
			<chapter number="21">
				<verse number="1">Шушы хәлләрдән соң Гайсә Тибериас күле буенда шәкертләренә янә күренде. Аның күренүе болай булды:</verse>
				<verse number="2">Шимун-Петер, Игезәк кушаматлы Томас, Гәлиләянең Кәна шәһәреннән Натанаил, Зебедәй угыллары һәм Гайсәнең тагын ике шәкерте бергә җыелган иде.</verse>
				<verse number="3">Шимун-Петер: – Балык тотарга барам, – дип әйтте. – Без дә синең белән барабыз, – диде башка шәкертләр. Алар көймәгә утырып йөзеп киттеләр, әмма ул төнне һичнәрсә тота алмадылар.</verse>
				<verse number="4">Таң атканда яр буенда Гайсә басып тора иде, әмма шәкертләре Аны танымады.</verse>
				<verse number="5">– Дусларым, ашардай берәр нәрсә тота алдыгызмы? – дип сорады Гайсә. – Юк, – дип җавап бирде тегеләр.</verse>
				<verse number="6">– Ятьмәне көймәнең уң ягына салыгыз – тотарсыз, – диде Ул. Алар шулай иттеләр һәм эләккән балыкның күплегеннән ятьмәне тартып чыгара алмадылар.</verse>
				<verse number="7">Гайсәнең яраткан шәкерте шунда Петергә: – Бу – Хакимебез! – диде. «Хакимебез» дигәнне ишеткәч, Шимун-Петер киемен тәненә урады да (ул чишенгән иде) көймәдән суга сикерде.</verse>
				<verse number="8">Ә башка шәкертләр, балык тулган ятьмәне сөйрәп, чама белән йөз кырык аршын ераклыктагы ярга таба көймәдә киттеләр.</verse>
				<verse number="9">Ярга чыккач, учактагы күмер өстендә яткан балыкны күрделәр; учак янында икмәк тә бар иде.</verse>
				<verse number="10">Гайсә аларга: – Тоткан балыкның беразын монда алып килегез, – диде.</verse>
				<verse number="11">Шимун-Петер көймәгә кереп эре-эре балык тулган ятьмәне ярга тартып чыгарды. Анда йөз илле өч балык булуга карамастан, ятьмә ертылмаган иде.</verse>
				<verse number="12">Шәкертләренә Гайсә: – Ашарга килегез, – диде. Аларның берсе дә «Син кем?» дип сорарга батырчылык итмәде, чөнки Аның Хаким Гайсә икәнен белә иделәр.</verse>
				<verse number="13">Гайсә якынрак килеп икмәкне алды да аларга өләшеп чыкты, шулай ук балыкны да таратты.</verse>
				<verse number="14">Бу инде Гайсәнең үлеп терелгәннән соң шәкертләренә өченче тапкыр күренүе иде.</verse>
				<verse number="15">Ашап туйганнан соң, Шимун-Петердән Гайсә: – Яхъя углы Шимун! Син Мине башка шәкертләремнән ныграк яратасыңмы? – дип сорады. – Әйе, Хакимем! Минем яратуымны Син беләсең, – дип җавап бирде Петер. Гайсә аңа: – Минем бәрәннәрне кайгырт! – диде.</verse>
				<verse number="16">Аннары Ул кабат: – Яхъя углы Шимун! Син Мине яратасыңмы? – дип сорады. Петер Аңа: – Әйе, Хакимем! Минем яратуымны Син беләсең, – дип җавап бирде. – Минем сарыкларны көт, – диде Гайсә.</verse>
				<verse number="17">Ул өченче тапкыр Петердән: – Яхъя углы Шимун! Син Мине яратасыңмы? – дип сорады. Петер, Аның «син Мине яратасыңмы?» дип өченче мәртәбә соравына көенеп: – Хакимем! Син бөтенесен беләсең. Минем яратуымны Син беләсең, – дип җавап бирде. Гайсә аңа: – Минем сарыкларны кайгырт, – диде. –</verse>
				<verse number="18">Хак сүз әйтәм сиңа: яшь чакта син билбавыңны үзең бәйли идең дә теләгән җиреңә бара идең, ә картайгач кулларыңны сузарсың, һәм башка берәү, билбавыңны бәйләп, теләмәгән җиреңә алып барыр.</verse>
				<verse number="19">Гайсә бу сүзләрне Петернең нинди үлем белән Аллаһыны данлаячагын белдереп әйтте. Шуннан Ул аңа: – Минем арттан бар! – диде.</verse>
				<verse number="20">Шулчак Петер борылып карады да артларыннан Гайсәнең яраткан шәкерте килгәнне күрде. Кичке аш вакытында Гайсәнең күкрәгенә терәлеп диярлек утырган, «Хакимем! Сиңа кем хыянәт итәчәк?» дип сораган шәкерт иде бу.</verse>
				<verse number="21">Петер, аны күргәч, Гайсәдән: – Хакимем! Аның белән нәрсә булачак? – дип сорады.</verse>
				<verse number="22">Гайсә аңа: – Мин кабат килгәнче аның яшәвен телим икән, анда синең ни эшең бар? Минем арттан баруыңны бел! – диде.</verse>
				<verse number="23">Шунлыктан шәкертләр арасында «ул шәкерт үлмәячәк» дигән сүз таралды. Әмма Гайсә «ул үлмәячәк» димәде бит, «Мин кабат килгәнче аның яшәвен телим икән, анда синең ни эшең бар?» дип кенә әйтте.</verse>
				<verse number="24">Нәкъ менә шул шәкерт, әлеге вакыйгалар турында шаһитлык кылып, боларны язып калдырды да инде. Ә аның шаһитлыгы хак икәнне без беләбез.</verse>
				<verse number="25">Гайсә моннан башка да күп эшләр башкарды, әмма аларның һәммәсе турында тәфсилләп яза башласаң, ул китаплар дөньяга сыймас иде, дип уйлыйм.</verse>
			</chapter>
		</book>
		<book number="44">
			<chapter number="1">
				<verse number="1">Беренче китабымда мин сиңа, Тәүфил, Гайсәнең хезмәт итә башлаган көненнән алып күккә ашканчы кылган барлык гамәлләре һәм өйрәткәннәре турында язган идем. Күккә алыныр алдыннан Ул Үзе сайлаган рәсүлләргә Изге Рух ярдәмендә әмерләрен биреп калдырды.</verse>
				<verse number="2"></verse>
				<verse number="3">Хачта кичергән үлем газапларыннан соң Гайсә, күп санлы хак дәлилләр китереп, рәсүлләргә Үзенең тере икәнлеген исбат итте, кырык көн дәвамында аларга күренеп торды һәм Аллаһы Патшалыгы хакында сөйләде.</verse>
				<verse number="4">Шулай бервакыт алар белән ашап утырганда, Гайсә мондый боерык бирде: – Иерусалимнән китмәгез, Атам вәгъдә иткән бүләкне көтегез. Мин сезгә ул турыда сөйләгән идем инде.</verse>
				<verse number="5">Яхъя суга чумдырды, ә сез берничә көннән Изге Рухка чумдырылырсыз.</verse>
				<verse number="6">Бергә җыелгач, алар Гайсәдән: – Хакимебез! Исраил патшалыгын Син шушы арада тергезәчәксеңме? – дип сорадылар.</verse>
				<verse number="7">Ул исә: – Атам Үз хакимлеге белән билгеләгән вакытны яки заманнарны белү сезгә кирәк түгел, – диде. –</verse>
				<verse number="8">Әмма сезгә Изге Рух иңгәннән соң, кодрәткә ия булырсыз һәм Иерусалимдә, бөтен Яһүдиядә, Самареядә, хәтта дөньяның читендә дә Минем хакта шаһитлык кылырсыз.</verse>
				<verse number="9">Шушы сүзләрне әйткәннән соң, Гайсә аларның күз алдында күккә күтәрелә башлады һәм болыт эчендә юкка чыкты.</verse>
				<verse number="10">Алар шулай Гайсәнең күтәрелүен күзәтеп күккә текәлеп торганда, кинәт яннарында актан киенгән ике ир заты пәйда булып:</verse>
				<verse number="11">– Гәлиләя ирләре! Ник сез күккә текәлеп торасыз? Яныгыздан күккә ашкан Гайсә күз алдыгызда ничек күтәрелгән булса, шул рәвешчә яңадан киләчәк, – диде.</verse>
				<verse number="12">Шуннан соң шәкертләр, Зәйтүн тавыннан төшеп, Иерусалимгә кайттылар. Зәйтүн тавы Иерусалимнән якынча бер чакрымда иде.</verse>
				<verse number="13">Кайтып җиткәч, үзләре тукталган йортның өске катына менделәр. Болар – Петер, Ягъкуб, Яхъя, Әндри, Филип, Томас, Бартулумай, Маттай, Һалфай углы Ягъкуб, Көрәшче Шимун һәм Ягъкуб углы Яһүдә иде.</verse>
				<verse number="14">Алар һәрвакыт барысы бергә дога кылалар иде. Анда берничә хатын-кыз, Гайсәнең анасы Мәрьям белән энеләре дә бар иде.</verse>
				<verse number="15">Көннәрнең берсендә шулай бергә җыелгач, Петер имандашлары алдында (анда якынча йөз егермеләп кеше бар иде) торып басты да болай диде:</verse>
				<verse number="16">– Имандашларым, Гайсәне кулга аласы кешеләрне ияртеп килгән Яһүдә хакындагы сүзләрне Изге Рух безгә ерак бабабыз Давыт патша аша алдан әйткән. Язмадагы ул сүзләр тормышка ашырга тиеш иде.</verse>
				<verse number="17">Яһүдә, безнең арабызда саналып, безнең кебек үк хезмәт итәр өчен сайланган иде.</verse>
				<verse number="18">(Яһүдә хәрәм акчага җир сатып ала, әмма шул җирдә егылып, аның эче ярыла, һәм бөтен эчке әгъзалары агып чыга.</verse>
				<verse number="19">Бу хәл Иерусалимнең бар халкына билгеле була, шуңа күрә ул җир алар телендә «Акелдама», ягъни «Канлы җир» дип атала башлый.)</verse>
				<verse number="20">Бу хакта «Зәбур» китабында: «Аның йорты буш торсын – моннан ары анда беркем яшәмәсен», һәм: «Аның урынына башка берәү килсен», – дип язылган.</verse>
				<verse number="21">Шулай булгач, Хакимебез Гайсә арабызда чакта – Яхъя Аны суга чумдырган көннән алып яныбыздан күккә ашканчы – Гайсәнең үледән терелүенә безнең кебек үк шаһит булган, һәрвакыт безнең белән йөргән кеше кушылырга тиеш безгә, – диде Петер.</verse>
				<verse number="22"></verse>
				<verse number="23">Ике кешене – Барсаб дип аталган Йосыфны (аны Юсты дип тә йөртәләр иде) һәм Маттиасны тәкъдим иттеләр. Аннары дога кылып:</verse>
				<verse number="24">– Хакимебез! Син һәрберебезнең йөрәгендә ни ятканын беләсең. Яһүдә үзенә тиеш булган урынга китте. Ул калдырган хезмәтне – рәсүллекне – шушы икәүнең кайсы кабул итәргә тиеш, шуны күрсәт, – диделәр.</verse>
				<verse number="25"></verse>
				<verse number="26">Шуннан соң жирәбә салдылар. Жирәбә Маттиаска чыкты, һәм ул унбер рәсүлгә кушылды.</verse>
			</chapter>
			<chapter number="2">
				<verse number="1">Илленче көн бәйрәмендә алар барысы бергә җыелган иделәр.</verse>
				<verse number="2">Бермәлне, көчле җил искәндәге кебек, күктән тавыш ишетелде һәм алар утырган йортны тутырды.</verse>
				<verse number="3">Шуннан алар ялкын телләренә охшаган нәрсә күрделәр, һәм шул телләр, аерылып китеп, аларның һәркайсына берәмләп кунды.</verse>
				<verse number="4">Барысы да Изге Рух белән сугарылып төрле телләрдә сөйли башлады – бу сәләтне аларга Изге Рух бирде.</verse>
				<verse number="5">Шул көннәрдә Иерусалимгә җир йөзендәге төрле халыклар арасында яшәүче диндар яһүдиләр килгән иде.</verse>
				<verse number="6">Тавышка бик күп халык җыелды; әлеге кешеләрнең һәркайсы, шәкертләрнең алар телендә сөйләшүен ишетеп, аптырап калды.</verse>
				<verse number="7">Яһүдиләр гаҗәпләнеп: – Бу сөйләүчеләр барысы да Гәлиләядән түгелме соң? – диештеләр. –</verse>
				<verse number="8">Нишләп соң без, алайса, үзебез яшәгән илдәге телне ишетәбез?</verse>
				<verse number="9">Безнең арада бит пәртиялеләр, мадайлылар, эламлылар, Месопотамиядә, Яһүдиядә, Кәппәдүкиядә, Понтта, Асия өлкәсендә,</verse>
				<verse number="10">Фрүгиядә, Памфулиядә, Мисырда һәм Ливиянең Күринигә якын өлешендә, Римда яшәүчеләр,</verse>
				<verse number="11">яһүдиләр һәм мәҗүсилектән безнең дингә күчкән кешеләр, критлылар һәм гарәпләр бар. Аллаһының бөек эшләре турындагы сүзләрне һәркайсыбыз үз телендә ишетә!</verse>
				<verse number="12">Барысы да хәйран калды һәм бер-берсеннән: – Нәрсә аңлата икән бу? – дип гаҗәпләнеп сорашты.</verse>
				<verse number="13">Кайберәүләр исә: – Шәраб эчеп исергән алар, – дип көлде.</verse>
				<verse number="14">Шулчак Петер унбер рәсүл белән бергә торып басты да кычкырып сөйли башлады: – Яһүди кардәшләрем һәм Иерусалимнең бар халкы! Мин сезгә моның нәрсә икәнен хәзер аңлатып бирәм. Сүзләремне игътибар белән тыңлагыз, – диде ул. –</verse>
				<verse number="15">Алар, сез уйлаганча, исерек түгел, сәгать әле иртәнге тугызынчы гына.</verse>
				<verse number="16">Монда булган хәлләр турында Йоил пәйгамбәр аша Аллаһы алдан ук әйткән:</verse>
				<verse number="17">«Ахыргы көннәрдә һәр кешегә Үз Рухымны яудырырмын: угыл-кызларыгыз пәйгамбәрлек кылыр, егетләрегезгә Аллаһыдан күренешләр иңәр, өлкәннәрегез гаиптән хәбәр бирүче төшләр күрер, – ди Аллаһы. –</verse>
				<verse number="18">Ул көннәрдә кол ирләремә дә, кол хатыннарыма да Үз Рухымны яудырырмын, һәм алар пәйгамбәрлек кылыр.</verse>
				<verse number="19">Раббының бөек һәм шөһрәтле көне алдыннан югарыда, күктә, – могҗизалар, түбәндә, җирдә, галәмәтләр күрсәтермен: кан, ут һәм төтен баганалары күренер, кояш каралыр, ай кан төсенә керер.</verse>
				<verse number="20"></verse>
				<verse number="21">Раббы исемен телгә алып, Аңа мөрәҗәгать иткән һәркем котылыр».</verse>
				<verse number="22">Исраилиләр! Бу сүзләрне тыңлагыз: белгәнегезчә, Аллаһы сезнең күз алдыгызда Гайсә аша кодрәтле эшләр, могҗизалар, галәмәтләр кылды һәм шул эшләре белән насаралы Гайсәнең сезнең өчен билгеләнгән Зат икәнен исбат итте.</verse>
				<verse number="23">Аллаһының максаты һәм ихтыяры буенча сезнең кулга тапшырылган шушы Кешене сез канунсызлар кулы белән хачка кадаклап үтердегез.</verse>
				<verse number="24">Әмма Аллаһы, үлем богауларын өзеп, Гайсәне үледән терелтте – үлем Аның алдында көчсез иде.</verse>
				<verse number="25">Гайсә хакында Давыт болай дигән иде: «Раббы һәрвакыт минем күз алдымда: мин һичнәрсәдән курыкмасын өчен, Ул минем уң ягымда.</verse>
				<verse number="26">Җанымны үлеләр дөньясында калдырмассың, Үз изгеңне кабердә черетмәссең Син. Шуңа күрә күңелем куана, телем шатлана, өмет баглап яшәр хәтта бәдәнем дә.</verse>
				<verse number="27"></verse>
				<verse number="28">Тормыш юлын күрсәттең Син миңа. Үз каршыңда мине шатлыкка күмәрсең».</verse>
				<verse number="29">Туганнар! – дип дәвам итте Петер. – Ерак бабабыз Давыт хакында турыдан-туры әйтергә рөхсәт итегез: ул үлде, аны җирләделәр, һәм аның кабере бүгенге көнгә кадәр сакланган.</verse>
				<verse number="30">Аллаһы исә Давытның нәсел орлыгыннан берәүне аның тәхетенә утыртырга ант иткән булган. Әлеге ант турында белгән Давыт, пәйгамбәр буларак,</verse>
				<verse number="31">Мәсих үледән тереләчәк, Аның җаны үлеләр дөньясында калмаячак, тәне черемәячәк, дип алдан әйтеп куйган.</verse>
				<verse number="32">Аллаһы менә шул Гайсәне үледән терелтте, һәм без һәммәбез – моның шаһитлары.</verse>
				<verse number="33">Шулай итеп, Аллаһы Аны Үзенең уң ягына күтәргәч, Ул, Атасыннан вәгъдә ителгән Изге Рухны кабул итеп, өстебезгә сез хәзер күреп һәм ишетеп торган бүләкне яудырды.</verse>
				<verse number="34">Давыт үзе күккә күтәрелмәгән, әмма ул болай дигән: «Раббы минем Хакимемә әйтте: „Дошманнарыңны аяк астыңа баскыч басмасы итеп салганчы, Минем уң ягымда утыр“».</verse>
				<verse number="35"></verse>
				<verse number="36">Шуңа күрә бөтен Исраил халкы белеп торсын: Аллаһы сез хачка кадаклаган шушы Гайсәне Хаким һәм Мәсих итте, – диде Петер.</verse>
				<verse number="37">Бу сүзләр тыңлаучыларның йөрәгенә барып кадалды: – Туганнар, нишләргә инде безгә хәзер? – дип сорады алар Петердән һәм башка рәсүлләрдән.</verse>
				<verse number="38">– Гөнаһларыгыз кичерелсен өчен, һәркайсыгыз, тәүбә итеп, Гайсә Мәсих исеме белән суга чуму йоласын үтәсен, һәм сез Аллаһы бүләген – Изге Рухны кабул итәрсез.</verse>
				<verse number="39">Бу вәгъдә Раббы Аллабыз Үзенә чакырган һәркемгә – сезгә, балаларыгызга һәм еракта яшәүче барлык кешеләргә дә бирелгән, – дип җаваплады Петер.</verse>
				<verse number="40">Ул тагын да күбрәк дәлилләр китереп: – Бу бозык буыннан котылыгыз! – дип өндәде.</verse>
				<verse number="41">Аның сүзләрен чын күңелдән кабул иткән кешеләр суга чуму йоласын үтәде, һәм шул көнне шәкертләргә өч меңгә якын кеше кушылды.</verse>
				<verse number="42">Ул кешеләр, һәрчак рәсүлләрнең тәгълиматын өйрәнүдә булып, бер-берсе белән аралашып, икмәк сындыру йоласында катнашып, бергәләп дога кылып яшәделәр.</verse>
				<verse number="43">Рәсүлләр аша байтак могҗизалар һәм гаҗәеп нәрсәләр күрсәтелгәнгә, һәркемнең күңелендә Аллаһыдан курку хисе уянды.</verse>
				<verse number="44">Иман юлындагы бу кешеләр бергә көн күрделәр, һәм аларның бар нәрсәләре уртак иде.</verse>
				<verse number="45">Хуҗалыкларын һәм милекләрен сатып, килгән акчаны алар һәркемнең ихтыяҗына карап үзара бүлештеләр;</verse>
				<verse number="46">көн саен Аллаһы йортында җыелып, үз өйләрендә исә Аллаһыны данлый-данлый, шат һәм ихлас күңел белән икмәк сындыру йоласын үтәделәр, бергәләп ризык ашадылар. Бар халык аларны ярата, Раббы исә котылганнарның санын көн дә арттырып тора иде.</verse>
				<verse number="47"></verse>
			</chapter>
			<chapter number="3">
				<verse number="1">Шулай бер көнне көндезге өчләр тирәсендә, дога кылу вакытында, Петер белән Яхъя Аллаһы йортына килделәр.</verse>
				<verse number="2">Тумыштан аяклары гарип бер кешене һәркөн, Аллаһы йортының Матур дип аталган капкасы янына алып килеп, керүчеләрдән хәер сорарга утыртып китәләр иде.</verse>
				<verse number="3">Шул кеше, Петер белән Яхъяның Аллаһы йортына кереп баруын күреп, алардан хәер сорады.</verse>
				<verse number="4">Петер белән Яхъя әлеге кешегә игътибар белән караганнан соң, Петер аңа: – Карале безгә! – диде.</verse>
				<verse number="5">Теге кеше, нәрсә дә булса алырга өметләнеп, аларга текәлде.</verse>
				<verse number="6">Әмма Петер: – Алтын-көмешем юк минем, булган нәрсәмне исә сиңа бирәм: насаралы Гайсә исеменнән боерам – тор да йөреп кит! – дип,</verse>
				<verse number="7">аны уң кулыннан тотып торгызды. Гарип кешенең табаннарына, тубыкларына шундук көч керде,</verse>
				<verse number="8">һәм ул, җәһәт кенә торып, йөри башлады, Аллаһыны мактый-мактый, сикерә-сикерә алар белән бергә Аллаһы йортына керде.</verse>
				<verse number="9">Бар халык бу кешенең ничек йөреп китүен һәм Аллаһыны мактавын күрде.</verse>
				<verse number="10">Кешеләр, Матур капка янында хәер сорашып утырган адәмне танып, бу хәлгә хәйран калдылар.</verse>
				<verse number="11">Савыккан кешенең бер тотам калмыйча Петер белән Яхъяга тагылып йөрүенә гаҗәпләнгән халык, Сөләйман әйваны дип аталган залга йөгереп кереп, алар янына җыелды.</verse>
				<verse number="12">Петер, моны күреп, халыкка: – Исраил ирләре! Нигә моңа гаҗәпләнәсез? – диде. – Ник безгә шулай текәлеп карап торасыз? Әллә аны үзебезнең кодрәтебез яки диндарлыгыбыз белән аякка бастырган дип уйлыйсызмы?</verse>
				<verse number="13">Ибраһимның, Исхакның һәм Ягъкубның Алласы – ата-бабаларыбызның Алласы – Үзенең Хезмәтчесе Гайсәне шөһрәтле итте, сез исә, Пилат Аны азат итәргә теләгән чакта, Аңарга хыянәт иттегез һәм Аңардан ваз кичтегез.</verse>
				<verse number="14">Сез, Изге һәм Хак Заттан ваз кичеп, кеше үтерүчене азат итәргә сорадыгыз.</verse>
				<verse number="15">Сез чын тормыш Бирүчене үтердегез, әмма Аллаһы Аны үледән терелтте. Без – моның шаһитлары, – диде Петер. –</verse>
				<verse number="16">Гайсәнең исеме сез күреп белгән менә бу кешегә куәт бирде, чөнки ул Аңа ышанды. Гайсә аша килгән иман һәммәгезнең күз алдында аны тулысынча савыктырды.</verse>
				<verse number="17">Хәер, туганнар, мин беләм: сез, башлыкларыгыз кебек үк, аңышмыйча эш иттегез.</verse>
				<verse number="18">Аллаһы Үз Мәсихенең газап чигәсен барлык пәйгамбәрләр аша алдан әйткән иде, һәм бу хәбәре әнә шулай тормышка ашты.</verse>
				<verse number="19">Ә сез, гөнаһларыгыз кичерелсен өчен, тәүбә итегез һәм Аллаһыга таба борылыгыз.</verse>
				<verse number="20">Шулай эшләсәгез, Раббыдан сөенечле заманнар килер, Ул сезгә алдан билгеләнгән Мәсихне – Гайсәне җибәрер.</verse>
				<verse number="21">Аллаһы Үзенең изге пәйгамбәрләре аша күптән үк белдереп куйган барлык сүзләр гамәлгә ашканчы, Гайсә күктә калырга тиеш.</verse>
				<verse number="22">Муса болай дигән: «Раббы Аллагыз, сезнең янга мине җибәргән кебек, кардәшләрегез арасыннан сезгә Пәйгамбәр сайлап куячак. Ул нәрсә сөйләсә, сез һәммәсен тыңларга тиеш;</verse>
				<verse number="23">шушы Пәйгамбәрнең сүзләренә колак салмаган һәр кеше Аллаһы халкы арасыннан юк ителәчәк».</verse>
				<verse number="24">Шемуилдән башлап барлык пәйгамбәрләр бу көннәр турында алдан хәбәр иткәннәр.</verse>
				<verse number="25">Сез – пәйгамбәрләрнең варислары. Аллаһы Ибраһимга, җир йөзендәге барлык халыклар синең нәселең аша фатиха алыр, дип әйтеп, сезнең ата-бабаларыгыз белән килешү төзегән; шушы килешүдә сезнең дә катнашыгыз бар.</verse>
				<verse number="26">Аллаһы, сезнең һәркайсыгызны яман эшләрдән аралап фатихасын күндерү өчен, Үзенең Углы Гайсәне үледән терелтте һәм Аны иң әүвәл сезгә җибәрде.</verse>
			</chapter>
			<chapter number="4">
				<verse number="1">Петер белән Яхъя халыкка сөйләп торганда, алар янына руханилар, Аллаһы йортының сакчылар башлыгы һәм саддукейлар килде.</verse>
				<verse number="2">Петер белән Яхъяның халыкны өйрәтүе һәм Гайсә мисалында үлеләрнең терелүе хакында әйткән сүзләре аларны нык ачуландырды.</verse>
				<verse number="3">Шул сәбәпле алар Петер белән Яхъяны кулга алдылар һәм, инде кич җиткәнлектән, иртәнгә кадәр сак астына тапшырдылар.</verse>
				<verse number="4">Тыңлап торучыларның күбесе рәсүлләр сөйләгән Хәбәргә ышанды, һәм бу кешеләрнең саны биш меңгә җитте.</verse>
				<verse number="5">Икенче көнне Иерусалимдә яһүдиләрнең башлыклары, халык өлкәннәре һәм Канун белгечләре җыелды.</verse>
				<verse number="6">Олуг рухани Һаннас, Кәяфәс, Яхъя, Искәндәр һәм олуг рухани гаиләсеннән булган башкалар да шунда иделәр.</verse>
				<verse number="7">Петер белән Яхъяны уртага бастырып: – Бу савыктыруны сез нинди кодрәт белән, кем исеменнән эшләдегез? – дип сорадылар.</verse>
				<verse number="8">Шулвакыт Петер, Изге Рух белән сугарылып, аларга: – Халык башлыклары, халык өлкәннәре! – диде. –</verse>
				<verse number="9">Авыру кешегә күрсәтелгән яхшылык һәм аның ни рәвешле савыгуы турында бүген бездән җавап таләп ителә икән,</verse>
				<verse number="10">сезнең һәммәгезгә һәм бөтен Исраил халкына мәгълүм булсын: сез хачка кадаклаткан, әмма Аллаһы үледән терелткән насаралы Гайсә исеме ярдәмендә савыккан адәм хәзер сау-сәламәт килеш каршыгызда басып тора.</verse>
				<verse number="11">Ә Гайсә – «сез, төзүчеләр, кире каккан иң мөһим почмак ташы» ул.</verse>
				<verse number="12">Башка һичкемнән котылу килмәс. Җир йөзендә кешеләргә бирелгән исемнәр арасында безне коткарырдай бүтән исем юк.</verse>
				<verse number="13">Укымаган, гап-гади бу ике кешенең – Петер белән Яхъяның кыюлыгын күреп, Югары киңәшмәдә утыручылар бик гаҗәпләнделәр, аларның Гайсә белән бергә йөргән кешеләр икәнен аңладылар.</verse>
				<verse number="14">Савыккан кешене дә Петер белән Яхъя янында күргәч, каршы сүз әйтә алмадылар һәм</verse>
				<verse number="15">аларга Югары киңәшмәдән чыгып торырга әмер бирделәр.</verse>
				<verse number="16">– Бу кешеләр белән нәрсә эшләргә? Алар кылган гаҗәеп могҗиза Иерусалимдә яшәүчеләрнең һәммәсенә билгеле, һәм без аны инкяр итә алмыйбыз.</verse>
				<verse number="17">Әмма халык арасында артык сүз таралмасын өчен, аларны катгый рәвештә кисәтик: бу исем турында беркайчан да кешеләргә сөйләмәсеннәр, – дип үзара киңәштеләр.</verse>
				<verse number="18">Петер белән Яхъяны яңадан чакырып керттеләр, Гайсә исемен телгә алып һичнәрсә сөйләмәскә һәм һичкемне өйрәтмәскә әмер бирделәр.</verse>
				<verse number="19">Әмма тегеләр: – Үзегез уйлап карагыз: Аллаһының сүзен тыңлауга караганда сезнең сүзне күбрәк тыңлау Аллаһы каршында дөрес булырмы икән?</verse>
				<verse number="20">Күргәннәребез һәм ишеткәннәребез турында без сөйләми булдыра алмыйбыз, – дип җавап кайтардылар.</verse>
				<verse number="21">Киңәшмәдәгеләр исә җәза бирерлек сәбәп таба алмыйча, кат-кат янап Петер белән Яхъяны чыгарып җибәрделәр. Алар халыктан курка иделәр, чөнки гарип кешенең савыгуын күргән-ишеткән һәркем Аллаһыны данлады.</verse>
				<verse number="22">Савыгу могҗизасын татыган теге кеше кырыктан узган иде.</verse>
				<verse number="23">Азат ителгәннән соң, Петер белән Яхъя, иптәшләре янына килеп, баш руханилар һәм халык өлкәннәре әйткән сүзләрне сөйләп бирделәр.</verse>
				<verse number="24">Моны ишеткәч, барысы да бердәм рәвештә Аллаһыга дога кылдылар: – Хөкемдарыбыз! Син – күкне, җирне, диңгезне һәм шундагы бөтен нәрсәне Бар кылучы!</verse>
				<verse number="25">Үз колың булган атабыз Давыттан Изге Рух аша Синең шушы сүзләрең килеп иреште: «Ни дип чуалыша-котырына кавемнәр, ник халыклар булмастайны тормышка ашырмакчы?</verse>
				<verse number="26">Җир йөзенең патшалары баш күтәрә, Раббыга һәм Ул май сөрткән затка каршы тупланадыр бергә илбашлары».</verse>
				<verse number="27">Чынлап та, Һируд һәм Понти Пилат, мәҗүсиләр һәм Исраил халкы белән берләшеп, Изге Хезмәтчең Гайсәгә – Үзең май сөрткән Затка каршы шушы калага җыелдылар,</verse>
				<verse number="28">Син Үз кодрәтең һәм ихтыярың белән алдан билгеләгән эшне гамәлгә ашырдылар.</verse>
				<verse number="29">Хәзер, Раббыбыз, аларның янауларын ишет һәм без колларыңа Синең сүзеңне зур кыюлык белән сөйләргә көч бир.</verse>
				<verse number="30">Кулыңны суз һәм Изге Хезмәтчең Гайсә исеме белән авыруларны савыктыр, галәмәтләр һәм могҗизалар күрсәт.</verse>
				<verse number="31">Дога кылганнан соң, алар тупланган урын тетрәнеп куйды, һәм барысы да, Изге Рух белән сугарылып, Аллаһы сүзен зур кыюлык белән сөйли башлады.</verse>
				<verse number="32">Иман китергән кешеләрнең барысы да йөрәкләре һәм күңелләре белән бердәм булды. Берсе дә үз милкен «минеке» дип әйтмәде, һәрнәрсә уртак иде.</verse>
				<verse number="33">Хаким Гайсәнең үледән терелеп торуына рәсүлләр биргән шаһитлык зур көч-кодрәткә ия иде, һәм Аллаһы барчасына Үзенең мәрхәмәтен мул итеп яудырып торды.</verse>
				<verse number="34">Иман итүчеләр арасында беркем мохтаҗлык кичермәде, чөнки җирләре яки йортлары булганнар, аларны сатып, акчасын</verse>
				<verse number="35">рәсүлләр карамагына тапшыра торды. Һәркемгә ихтыяҗына карап бирелде.</verse>
				<verse number="36">Мәсәлән, рәсүлләр Барнаб (ягъни «Юаныч углы») дип исем кушкан, Кипрда туган Йосыф исемле левиле</verse>
				<verse number="37">җир саткан акчасын шулай рәсүлләргә бирде.</verse>
			</chapter>
			<chapter number="5">
				<verse number="1">Һанани исемле бер адәм һәм аның хатыны Сапфира бар иде. Шул Һанани милкен сатты да,</verse>
				<verse number="2">хатыны белән сөйләшеп, акчаның бер өлешен яшереп калдырды, ә калганын рәсүлләргә китереп бирде.</verse>
				<verse number="3">Шунда Петер: – Һанани, ни өчен син шайтанга йөрәгең белән идарә итәргә ирек бирдең? Сатылган җир акчасының бер өлешен яшереп калдырып, Изге Рухны алдарга уйладыңмы? – диде. –</verse>
				<verse number="4">Сатканчы ул милек синеке булды, сатканнан соң да акчасы синең кулда иде. Ни өчен син алдашырга уйладың? Син бит кешеләрне түгел, Аллаһыны ялганладың.</verse>
				<verse number="5">Шушы сүзләрне ишетүгә Һанани идәнгә ауды да җан бирде. Бу хәл турында ишеткән кешеләрнең коты очты.</verse>
				<verse number="6">Һананиның җәсәден егетләр кәфенгә төрделәр дә алып чыгып күмделәр.</verse>
				<verse number="7">Өч сәгать чамасы үткәннән соң, Һананиның хатыны да килде. Булган хәлне ул әле белми иде.</verse>
				<verse number="8">Петер аңардан: – Әйт әле миңа, җирегезне фәлән бәягә саттыгызмы? – дип сорады. – Әйе, шул бәягә, – дип җавап бирде хатын.</verse>
				<verse number="9">– Ни өчен сез Раббының Рухын сынарга уйладыгыз? – диде аңа Петер. – Әнә, иреңне күмгән кешеләр кереп килә. Алар сине дә алып чыгачак.</verse>
				<verse number="10">Хатын шундук аның аягына егылып җан бирде. Егетләр, кереп, хатынның үлгәнлеген күрделәр, аннары, алып чыгып, ире янына күмеп куйдылар.</verse>
				<verse number="11">Иман итүчеләр бердәмлеген һәм бу хәбәрне ишетүчеләрнең барысын көчле курку биләп алды.</verse>
				<verse number="12">Рәсүлләр кулы белән халык алдында гаҗәеп күп галәмәтләр һәм могҗизалар кылынды. Иман итүчеләр, бергәләшеп, Сөләйман әйванында очрашып тордылар.</verse>
				<verse number="13">Халык аларны хөрмәт итте, ләкин читтән аларга килеп кушылырга беркем базмады.</verse>
				<verse number="14">Шулай да Хаким Гайсәгә иман итүче ир-ат һәм хатын-кызларның саны артканнан-арта барды.</verse>
				<verse number="15">Петер урамнан үтеп барганда, «һич булмаса күләгәсе төшсә иде» дигән теләк белән авыруларны ятакларга, җәймәләргә салып чыгарып яткыралар иде.</verse>
				<verse number="16">Шулай ук Иерусалим тирәсендәге шәһәрләрдән бихисап күп кеше хасталарны, җен кагылган адәмнәрне алып килә, һәм чирлеләрнең һәммәсе савыга иде.</verse>
				<verse number="17">Бервакыт олуг рухани һәм аның барлык тарафдарлары, ягъни саддукей төркемендәгеләр, көнләшеп,</verse>
				<verse number="18">рәсүлләрне кулга алдылар да шәһәр зинданына ябып куйдылар.</verse>
				<verse number="19">Әмма төнлә Раббының бер фәрештәсе зиндан ишекләрен ачты һәм:</verse>
				<verse number="20">– Барыгыз, шушы яңа тормыш турындагы хәбәрне Аллаһы йортында халыкка сөйләгез, – дип аларны иреккә чыгарды.</verse>
				<verse number="21">Рәсүлләр, аның сүзен тыңлап, иртә таңнан Аллаһы йортына килделәр һәм халыкка вәгазь сөйли башладылар. Ә олуг рухани һәм аның ярдәмчеләре, Исраил халкының өлкәннәрен чакырып, Югары киңәшмә җыйдылар да рәсүлләрне алып килер өчен хезмәтчеләрен зинданга җибәрделәр,</verse>
				<verse number="22">әмма тегеләр, зинданда рәсүлләрне тапмыйча, кире кайттылар һәм:</verse>
				<verse number="23">– Без килгәндә зиндан ишекләре бикле, ишек төбендә сакчылар да басып тора, әмма зинданда беркем юк иде, – диделәр.</verse>
				<verse number="24">Олуг рухани, сакчылар башлыгы һәм баш руханилар моны ишетеп, монысы тагын нәрсә инде, дип аптырашта калдылар.</verse>
				<verse number="25">Шул арада берәү килеп: – Әнә, карагыз, сез зинданга япкан кешеләр Аллаһы йортында халыкны өйрәтә, – дип хәбәр итте.</verse>
				<verse number="26">Сакчылар башлыгы үзенең хезмәткәрләре белән шунда китте, әмма халыкның үзләренә таш ата башлавыннан куркып, рәсүлләрне алып килгәндә көч кулланмады.</verse>
				<verse number="27">Аларны Югары киңәшмә каршына китереп бастырдылар, һәм олуг рухани:</verse>
				<verse number="28">– Без сезгә, шул Кеше исеменнән өйрәтмәгез, дип катгый рәвештә боерган идек түгелме? – диде. – Ә сез үзегезнең тәгълиматыгызны бөтен Иерусалимгә таратасыз һәм ул Кешенең үлемендә безне гаепләмәкче буласыз.</verse>
				<verse number="29">Петер һәм башка рәсүлләр исә: – Кешеләрдән элек без Аллаһыга буйсынырга тиешбез.</verse>
				<verse number="30">Сез агачка асып үтергән Гайсәне аталарыбызның Алласы үледән терелтте.</verse>
				<verse number="31">Исраил халкы гөнаһларыннан тәүбә итеп кичерү алсын өчен, Аллаһы Аны, Юлбашчы һәм Коткаручы итеп, уң ягына утыртты.</verse>
				<verse number="32">Без – бу хәлләрнең шаһиты. Аллаһының сүзен тоткан кешеләргә бирелгән Изге Рух та бу эшләргә шаһит, – дип җавап бирделәр.</verse>
				<verse number="33">Моны ишеткәч, Югары киңәшмә әгъзалары ярсып китеп рәсүлләрне үтермәкче булдылар.</verse>
				<verse number="34">Халык хөрмәтен казанган канун укытучысы – Гамәлиил исемле бер фарисей шулчак торып басты да рәсүлләрне күпмедер вакытка бүлмәдән чыгарып торырга боерды.</verse>
				<verse number="35">Рәсүлләр чыгып киткәч: – Исраил ирләре! – дип сүз башлады Гамәлиил. – Бу кешеләр белән нәрсә эшләргә җыенуыгыз турында яхшылабрак уйлагыз.</verse>
				<verse number="36">Күптән түгел генә үзен бөек бер кеше итеп күрсәтергә тырышучы Тәүдәс исемле кеше пәйда булып, аңа дүрт йөзгә якын кеше ияргән иде. Әмма аны үтерүгә, аңа ияргән төркем дә юкка чыкты.</verse>
				<verse number="37">Шуннан соң, халык санын исәпкә алган көннәрдә, гәлиләяле Яһүдә пәйда булып байтак халыкны үз артыннан ияртте. Әмма ул да һәлак булды, һәм аңа ияргән халык таралды.</verse>
				<verse number="38">Шуңа күрә миннән сезгә киңәш шул: тимәгез бу кешеләргә, җибәрегез аларны. Әгәр аларның ният-гамәлләре бәндәләрдән булса, үзеннән-үзе таркалыр.</verse>
				<verse number="39">Ә инде Аллаһыдан булса, сез аны юкка чыгара алмаячаксыз. Аллаһыга каршы көрәшүчеләр булып куймагыз, – диде ул. Өлкәннәр аның сүзенә колак салдылар.</verse>
				<verse number="40">Рәсүлләрне чакырып керттеләр һәм, кыйнап, Гайсә исеменнән сөйләмәскә боерып иреккә җибәрделәр.</verse>
				<verse number="41">Рәсүлләр исә, Гайсә исеме өчен кимсетелүгә лаек булуларына шатланып, Киңәшмәдән чыгып киттеләр.</verse>
				<verse number="42">Алар, һәр көнне Аллаһы йортында һәм өйләрдә кешеләрне өйрәтеп, Гайсә Мәсих турындагы Яхшы хәбәрне сөйләүләрен дәвам иттеләр.</verse>
			</chapter>
			<chapter number="6">
				<verse number="1">Шәкертләрнең саны артканнан-арта барды. Шул көннәрдә грек телле яһүдиләр «көндәлек ризыкны бүлгәндә, безнең тол хатыннарны исәпкә алмыйлар» дип җирле яһүдиләрдән ризасызлык белдерде.</verse>
				<verse number="2">Шуннан соң унике рәсүл, барлык шәкертләрне җыеп: – Аллаһы сүзен өйрәтүебезне читтә калдырып, ризык бүлешү кебек эшләр белән шөгыльләнү дөрес булмас иде, – диде. –</verse>
				<verse number="3">Шулай булгач, имандашлар, үз арагыздан хөрмәтле, Изге Рух белән сугарылган зирәк җиде кешене сайлап алыгыз. Ризык бүлүне шуларга тапшырырбыз.</verse>
				<verse number="4">Ә безнең төп эшебез дога кылу һәм сүз белән хезмәт итү булыр.</verse>
				<verse number="5">Бу тәкъдим барысына да ошады. Иманы нык һәм Изге Рух белән сугарылган Эстефәнне, шулай ук Филипне, Прохырны, Никәнүрне, Тимунны, Парменне һәм мәҗүсилектән яһүдиләр диненә күчкән антиухияле Никүләйне сайлап</verse>
				<verse number="6">рәсүлләр алдына бастырдылар, һәм рәсүлләр аларның башларына кулларын куеп дога кылдылар.</verse>
				<verse number="7">Шулай итеп, Аллаһы сүзе тарала барган саен, Иерусалимдә шәкертләрнең дә саны артты, руханиларның да күбесе Яхшы хәбәрне кабул итте.</verse>
				<verse number="8">Аллаһының мәрхәмәте һәм кодрәте белән сугарылган Эстефән халык арасында бөек могҗизалар һәм галәмәтләр кылды.</verse>
				<verse number="9">Шулай бервакыт яһүдиләр Эстефән белән бәхәскә керделәр. Аларның беришләре күринилеләрнең һәм искәндәриялеләрнең «Азат ителгәннәр гыйбадәтханәсе»ннән, ә башкалары Киликия һәм Асия өлкәләреннән иде.</verse>
				<verse number="10">Эстефәннең зирәк сүзләренә һәм Рухка каршы тора алмагач,</verse>
				<verse number="11">алар яшерен рәвештә берничә кешене «без аның Мусага һәм Аллаһыга каршы көфер сөйләгәнен ишеттек» дип әйтергә күндерделәр.</verse>
				<verse number="12">Шулай итеп, халыкны, өлкәннәрне һәм Канун белгечләрен Эстефәнгә каршы котырттылар, һәм тегеләр аны тотып алдылар да Югары киңәшмә каршына китерделәр.</verse>
				<verse number="13">Киңәшмәдә ялган шаһитларга сүз бирелде, һәм алар: – Бу кеше шушы изге урынга һәм Канунга каршы көфер сөйләүдән туктамый, – дип әйттеләр. –</verse>
				<verse number="14">Без аның «насаралы Гайсә бу урынны җимерәчәк һәм Муса калдырган йолаларны үзгәртәчәк» дигәнен ишеттек.</verse>
				<verse number="15">Киңәшмәдә утыручы бар кешенең күзе Эстефәнгә текәлде – аның йөзе фәрештәнекенә охшап калган иде.</verse>
			</chapter>
			<chapter number="7">
				<verse number="1">Эстефәннән олуг рухани: – Бу гаепләүләр дөресме? – дип сорады.</verse>
				<verse number="2">– Туганнар! Халык өлкәннәре! – дип сүз башлады Эстефән. – Тыңлагыз әле мине! Атабыз Ибраһим Харан шәһәренә күчеп килгәнче, Месопотамиядә яшәгән чакта, аңа шөһрәтле Аллаһы күренеп</verse>
				<verse number="3">«үзең яши торган җирне һәм туганнарыңны калдырып, Мин күрсәтәчәк җиргә кит» дигән.</verse>
				<verse number="4">Шуннан соң Ибраһим, килданиләр төбәгеннән китеп, Харанга күчеп килгән. Атасы вафат булганнан соң, Аллаһы аны менә хәзер сез яши торган шушы якларга күчергән</verse>
				<verse number="5">һәм биредә аның үзенә аяк басарлык та җир бирмәгән, ләкин киләчәктә бу җирне аңа һәм аның токымына бирергә вәгъдә иткән. Ул вакытта әле Ибраһимның балалары булмаган.</verse>
				<verse number="6">Аллаһы аңа: «Киләчәктә синең нәселең чит җирдә килмешәк булып, дүрт йөз ел буе коллыкта җәбер-золым күреп яшәр.</verse>
				<verse number="7">Әмма Мин аларны коллыкта тотачак халыкны хөкем итәрмен, һәм алар, ул илдән чыгып, шушы җирдә Миңа хезмәт итәрләр», – дигән.</verse>
				<verse number="8">Аллаһы шуннан соң атабыз Ибраһим белән килешү төзегән һәм шул килешү билгесе итеп сөннәткә утырту йоласын биргән. Шулай итеп, Исхак туып сигез көн үткәннән соң, атасы Ибраһим аны сөннәткә утырткан. Исхак исә – углы Ягъкубны, ә Ягъкуб унике ыруг башлыгын сөннәтләгән.</verse>
				<verse number="9">Шул ыруг башлыклары, үз энеләре Йосыфтан көнләшеп, аны Мисырга сатып җибәргәннәр. Әмма Аллаһы Йосыфны Үзенең мәрхәмәтеннән ташламаган –</verse>
				<verse number="10">барлык бәлаләрдән коткарган һәм аңа зирәк акыл биреп Мисыр патшасы фиргавеннең илтифатын күндергән. Нәтиҗәдә фиргавен аны Мисырга һәм үзенең бөтен сараена идарәче итеп билгеләгән.</verse>
				<verse number="11">Шул вакытларда бөтен Мисыр һәм Кәнган җиренә зур михнәт – ачлык килгән, һәм аталарыбызга ризык табу кыенлашкан.</verse>
				<verse number="12">Ягъкуб, Мисырда ашлык барлыгын ишетеп, аталарыбызны шунда озаткан.</verse>
				<verse number="13">Ә инде Мисырга алар икенче тапкыр килгәч, агай-энеләренә Йосыф үзенең кем икәнен ачкан, һәм фиргавен шул вакытта Йосыфның гаиләсе турында белгән.</verse>
				<verse number="14">Йосыф, хәбәр җибәреп, үзенең атасы Ягъкубны һәм бөтен туганнарын, җитмеш биш җанны, үз янына чакырткан.</verse>
				<verse number="15">Шулай итеп, Ягъкуб Мисырга күчеп килгән, һәм ул да, аталарыбыз да гомерләрен шунда тәмамлаган.</verse>
				<verse number="16">Вафатларыннан соң аларның җәсәдләрен Шәкем шәһәренә алып килеп, Хамур угылларыннан Ибраһим көмеш түләп сатып алган кабергә куйганнар.</verse>
				<verse number="17">Аллаһының Ибраһимга биргән вәгъдәсе гамәлгә ашыр вакыт якынлашкан саен, Мисырда безнең халыкның саны һаман арта барган.</verse>
				<verse number="18">Бу хәл Йосыфны белмәгән бүтән бер патшаның хакимлегенә кадәр шулай дәвам иткән.</verse>
				<verse number="19">Әлеге патша, безнең халыкка каршы төрле хәйләләр корып, ата-бабаларыбызны җәберләгән: яңа туган сабыйлардан котылыр өчен, аларны чыгарып ташларга мәҗбүр иткән.</verse>
				<verse number="20">Шул вакытта Муса туган. Ул бик күркәм бала булган, һәм өч ай дәвамында ата-анасы өендә тәрбияләнгән.</verse>
				<verse number="21">Ә инде алар баладан аерылырга мәҗбүр булганнан соң, Мусаны фиргавен кызы табып алган да үз углыдай күреп үстергән.</verse>
				<verse number="22">Муса мисырлыларның барлык гыйлемнәрен өйрәнгән, сүздә дә, эштә дә куәтле булган.</verse>
				<verse number="23">Кырык яше тулгач, аның күңелендә үзенең туганнары – Исраил халкы янына бару теләге уянган.</verse>
				<verse number="24">Алар янына баргач, ул бер мисырлының исраили адәмне рәнҗетүен күргән һәм, мисырлыны үтереп, кыйналган кеше өчен үч алган.</verse>
				<verse number="25">Аллаһы минем аша аларга котылу бирәчәген туганнарым аңлар, дип уйлаган Муса, әмма алар аңламаган.</verse>
				<verse number="26">Икенче көнне Муса ике исраилинең сугышуын күргән һәм аларны татулаштырырга теләп: «Сез туганнар бит, нигә бер-берегезне рәнҗетәсез?» – дигән.</verse>
				<verse number="27">Әмма үз кардәшен рәнҗетүче адәм, Мусаны этеп җибәреп: «Безнең өстән башлык һәм хөкемче итеп сине кем куйды?</verse>
				<verse number="28">Кичә мисырлыны үтергән кебек, мине дә үтерергә телисеңме әллә?» – дигән.</verse>
				<verse number="29">Бу сүзләрне ишеткәч, Муса качып киткән һәм Мидьян җирендә килмешәк булып яши башлаган. Анда аның ике углы туган.</verse>
				<verse number="30">Кырык ел үткәннән соң, Синай тавы янында, чүлдә янып торган күгән куагы ялкынында, Муса каршында бер фәрештә пәйда булган.</verse>
				<verse number="31">Моны күреп, Муса бик гаҗәпләнгән, ә инде карарга дип якынрак килгәч, Раббының:</verse>
				<verse number="32">«Мин – ата-бабаларыңның Алласымын, Ибраһимның, Исхакның вә Ягъкубның Алласы», – дигән авазын ишеткән. Куркудан калтырап төшкән Муса күтәрелеп карарга да батырчылык итмәгән.</verse>
				<verse number="33">Раббы аңа: «Аяк киемеңне сал, чөнки син басып торган урын – изге җир.</verse>
				<verse number="34">Мин халкымның Мисырда җәберләнүен күрдем, сыкрануын ишеттем һәм аны азат итү өчен җиргә төштем. Инде бар, Мин сине Мисырга юллыйм», – дигән.</verse>
				<verse number="35">«Безнең өстән башлык һәм хөкемче итеп сине кем куйды?» – дип исраилиләр кире каккан шул Мусаны Аллаһы күгән куагында пәйда булган фәрештә ярдәмендә башлык һәм азат итүче итеп җибәргән.</verse>
				<verse number="36">Шул Муса, Мисыр җирендә, Кызыл диңгездә һәм кырык ел дәвамында чүлдә могҗизалар, илаһи билгеләр күрсәтеп, Исраил халкын Мисырдан алып чыккан.</verse>
				<verse number="37">«Раббы Аллагыз, сезнең янга мине җибәргән кебек, кардәшләрегез арасыннан сезгә Пәйгамбәр сайлап куячак», – дип әйтүче дә – шул Муса.</verse>
				<verse number="38">Синай тавында фәрештә әйткән сүзләрне чүлдә җыелган халыкка нәкъ менә ул җиткергән. Безгә тапшыру өчен тереклек сүзләрен ул кабул итеп алган.</verse>
				<verse number="39">Әмма аталарыбыз, Муса әйткәнне тыңламыйча кабат Мисырга китәргә ниятләнеп,</verse>
				<verse number="40">Һарунга: «Безгә юл күрсәтеп барырга илаһлар яса. Безне Мисырдан алып чыккан Мусага нәрсә булганны белмибез», – дип,</verse>
				<verse number="41">бозау сынын койганнар да шуңа корбан китергәннәр һәм үз куллары белән ясаган шул пот алдында күңел ачканнар.</verse>
				<verse number="42">Аллаһы исә, бу кавемнән йөз чөереп, аларга күктәге кояшка, айга һәм йолдызларга табынырга юл куйган. Пәйгамбәрләр китабында шул турыда болай язылган: «Әй Исраил халкы! Кырык ел буе чүлдә йөреп, сез Минем хөрмәткә корбан чалдыгызмы, Миңа башка бүләкләр китердегезме?</verse>
				<verse number="43">Сез илаһыгыз Молохның чатырын, илаһыгыз Райфанның йолдызын – табыну өчен үзегез ясаган шул потларны күтәреп йөрдегез. Шуңа күрә Мин сезне Бабилдән дә арырак сөрәчәкмен!».</verse>
				<verse number="44">Ата-бабаларыбызның Аллаһы Мусага чүлдә күрсәткән өлге буенча ясалган Шаһитлык чатыры бар иде.</verse>
				<verse number="45">Иешуа Навин җитәкчелегендә ата-бабаларыбыз шул чатырны Аллаһы аларның күз алдыннан куып җибәргән халыкларның җиренә илтеп урнаштырган. Давыт патша заманына кадәр чатыр шунда торган.</verse>
				<verse number="46">Аллаһының мәрхәмәтен казанган Давыт, Ягъкуб нәселенең Алласына йорт корып бирим дип, Аның ризалыгын сораган.</verse>
				<verse number="47">Аллаһыга тәгаенләнгән йортны исә Сөләйман салган.</verse>
				<verse number="48">Әмма Хак Тәгалә кул белән ясалган корылмаларда яшәми. Пәйгамбәр әйткәнчә:</verse>
				<verse number="49">«Күк – Минем тәхетем, ә җир – аякларымны терәр урындыр. Нинди йорт сала аласыз сез Миңа?! – дип сорый Раббы. – Нинди урын Миңа торак була ала?!</verse>
				<verse number="50">Боларның һәммәсен Минем кулларым бар кылмадымыни?!»</verse>
				<verse number="51">Үҗәт халык! Йөрәгегез һәм колакларыгыз сөннәтләнмәгән адәмнәр! Сез аталарыгыз кебек үк һәрвакыт Изге Рухка каршы киләсез.</verse>
				<verse number="52">Ата-бабаларыгыз эзәрлекләмәгән берәр пәйгамбәр булдымы икән? Алар Тәкъва затның киләсен алдан хәбәр итүчеләрне үтергәннәр, ә хәзер сез Аңа хыянәт иттегез һәм Аны үтердегез.</verse>
				<verse number="53">Фәрештәләр сезгә Аллаһыдан Канун китерделәр, ләкин сез аны үтәмәдегез.</verse>
				<verse number="54">Шушы сүзләрне ишеткәч, Киңәшмәдә утыручылар ачуларыннан тешләрен шыкырдаттылар.</verse>
				<verse number="55">Изге Рух белән сугарылган Эстефән исә, күзләрен күккә текәп, Аллаһының шөһрәтен һәм Аллаһының уң ягында торган Гайсәне күрде.</verse>
				<verse number="56">– Менә, мин ачылып киткән күкләрне һәм Аллаһының уң ягында басып торучы Адәм Углын күрәм, – диде ул.</verse>
				<verse number="57">Киңәшмәдәгеләр колакларын томалап, кычкыра-кычкыра дәррәү Эстефәнгә ташландылар да</verse>
				<verse number="58">аны шәһәр читенә өстерәп алып чыгып таш бәрә башладылар. Аңа каршы шаһитлык иткән адәмнәр үзләренең өс киемнәрен Шаул исемле егет янына куеп тордылар.</verse>
				<verse number="59">Тегеләр таш аткан вакытта, Эстефән дога кылып: – Хакимем Гайсә, рухымны кабул ит, – диде,</verse>
				<verse number="60">аннары тезләренә егылды һәм, – Хакимем! Бу гөнаһны алар өстенә салма! – дип кычкырды да җан бирде.</verse>
			</chapter>
			<chapter number="8">
				<verse number="1">Шаул исә бу үтерүне хуплады. Шул көннән Иерусалимдәге иман итүчеләр бердәмлеген нык эзәрлекли башладылар, һәм рәсүлләрдән гайре барысы да Яһүдиянең һәм Самареянең төрле урыннарына таралып бетте.</verse>
				<verse number="2">Берничә тәкъва кеше Эстефәнне күмде һәм аның өчен кайгырып бик нык елады.</verse>
				<verse number="3">Шаул исә иман итүчеләр бердәмлеген тар-мар итәргә тотынды. Ул өйдән-өйгә йөрде, ир-ат һәм хатын-кызларны өстерәп чыгарып зинданнарга ташлады.</verse>
				<verse number="4">Таралышкан иман итүчеләр, кайда гына булсалар да, Аллаһы сүзен сөйләп йөрделәр.</verse>
				<verse number="5">Аларның берсе, Филип дигәне, Самареянең бер шәһәренә килеп халыкка Мәсих турында сөйләде.</verse>
				<verse number="6">Филип кылган могҗизалы гамәлләрне күреп-ишеткән халык аның сүзләрен зур дикъкать белән тыңлады.</verse>
				<verse number="7">Җен ияләшкән кешеләрнең күбесеннән акыра-бакыра явыз рухлар чыкты. Паралич суккан һәм аксак кешеләрнең күбесе савыкты.</verse>
				<verse number="8">Шуңа күрә шәһәрдә зур шатлык хөкем сөрде.</verse>
				<verse number="9">Ул шәһәрдә үзенең сихерләре белән Самарея халкын хәйран калдырган, үзен бөекләрдән санаган Шимун исемле кеше бар иде.</verse>
				<verse number="10">Кечесе дә, олысы да – барчасы аны игътибар белән тыңлап: «Бу кешедә „бөек көч“ дип атала торган Аллаһы кодрәте бар», – дип әйтә иде.</verse>
				<verse number="11">Шактый вакытлар үзенең сихерләре белән халыкны шаккатырып торганлыктан, кешеләр аны тыңлый иде.</verse>
				<verse number="12">Әмма Филип сөйләгән Аллаһы Патшалыгы һәм Гайсә Мәсих хакындагы Яхшы хәбәргә ышангач, ирләр дә, хатыннар да суга чуму йоласын үтәделәр.</verse>
				<verse number="13">Шимун да, ышанып, суга чуму йоласын үтәде һәм, Филип кылган могҗизалы гамәлләргә, кодрәтле эшләргә хәйран калып, аның яныннан бер адым китмәде.</verse>
				<verse number="14">Иерусалимдәге рәсүлләр, Самареядә яшәүчеләрнең дә Аллаһы сүзен кабул итүен ишетеп, Петер белән Яхъяны алар янына җибәрделәр.</verse>
				<verse number="15">Самареягә килгәч, яңарак кына иман китергән кешеләр Изге Рухны кабул итеп алсын өчен, Петер белән Яхъя анда дога кылдылар.</verse>
				<verse number="16">Хаким Гайсә исеме белән суга чумдырылган булсалар да, аларның берсенә дә әле Изге Рух иңмәгән иде.</verse>
				<verse number="17">Шуннан Петер белән Яхъя самареялеләрнең башына кулларын куйдылар, һәм алар Изге Рухны кабул итеп алдылар.</verse>
				<verse number="18">Шимун исә, рәсүлләрнең кул тидерүеннән Изге Рух бирелгәнне күреп, аларга акча тәкъдим итте.</verse>
				<verse number="19">– Кулларымны башына куйган кеше Изге Рухны кабул итә алсын өчен, миңа да шул кодрәтне бирегез, – диде ул.</verse>
				<verse number="20">Ләкин Петер аңа: – Әгәр Аллаһы бүләген акчага сатып алырга мөмкин дип уйлыйсың икән, акчаларың белән бергә һәлак булырсың! – диде. –</verse>
				<verse number="21">Бу эштә катнашырга хакың юк синең, чөнки Аллаһы каршында күңелең чиста түгел.</verse>
				<verse number="22">Шуңа күрә бу явызлыгыңнан тәүбә ит тә Раббыга дога кыл, бәлки йөрәгеңдәге ниятеңне кичерер.</verse>
				<verse number="23">Мин синең зәһәр көнчелек белән тулганыңны һәм гөнаһ әсирлегеңдә икәнеңне күреп торам.</verse>
				<verse number="24">– Сез әйткәннәрнең берсе дә башыма төшә күрмәсен дип, минем өчен Раббыга дога кылыгызчы, – дип җавап бирде Шимун.</verse>
				<verse number="25">Петер белән Яхъя, үзләренең шаһитлыгын биреп Раббы сүзен игълан иткәннән соң, Иерусалимгә таба киттеләр, юл уңаенда Самареянең күп кенә авылларында Яхшы хәбәрне тараттылар.</verse>
				<verse number="26">Раббының бер фәрештәсе Филипкә: – Тор да көньякка таба, Иерусалимнән Газага илтә торган юлга бар, – диде. (Әлеге юл чүл аша уза иде.)</verse>
				<verse number="27">Филип, җыенып, юлга чыкты. Нәкъ шул вакытта юл буйлап бер хәбәши – кәндәкинең, ягъни Хәбәшстан патшабикәсенең бөтен хәзинәсен саклаучы сарай хезмәтчесе, югары дәрәҗәле түрә бара иде. Аллаһыга табыну өчен ул Иерусалимгә килгән булган,</verse>
				<verse number="28">ә хәзер үз иленә кайтып барышы икән. Хәбәши адәм үз арбасында Ишагыйя пәйгамбәр китабын укып утыра иде.</verse>
				<verse number="29">Изге Рух Филипкә: – Арба янына кил дә рәттән атла, – диде.</verse>
				<verse number="30">Филип арба янына йөгереп килде һәм, хәбәшинең Ишагыйя пәйгамбәр китабын укыганын ишетеп: – Укыганыңны аңлыйсыңмы соң? – дип сорады.</verse>
				<verse number="31">– Берәрсе төшендермәсә, ничек аңлыйм инде? – диде хәбәши һәм Филипкә үз янына утырырга тәкъдим итте.</verse>
				<verse number="32">Хәбәши адәм Язманың шушы урынын укый иде: «Аны, сарык сыман, чалырга алып бардылар; йон кыркучылар алдында ул, бәрән сыман, авызын да ачмады.</verse>
				<verse number="33">Аны кимсеттеләр, гадел хөкемнән мәхрүм иттеләр. Аның нәселе турында кем сөйли алыр? – Җир йөзендәге гомере өзелде бит».</verse>
				<verse number="34">Филиптән ул: – Зинһар, әйт әле, пәйгамбәр монда кем турында сөйли? Үзе турындамы, әллә башка берәү турындамы? – дип сорады.</verse>
				<verse number="35">Шуннан Филип, Язманың шул урыныннан аңлата башлап, хәбәшигә Гайсә хакындагы Яхшы хәбәрне сөйләп бирде.</verse>
				<verse number="36">Бара торгач, алар су янына килеп җиттеләр. – Менә бит, су да бар – чуму йоласын үтәргә миңа нәрсә комачаулый? – диде хәбәши. [</verse>
				<verse number="37">– Чын күңелдән ышансаң, мөмкин, – дип җавап бирде Филип. – Гайсә Мәсихнең Аллаһы Углы икәненә ышанам, – диде теге.]</verse>
				<verse number="38">Арбасын туктатырга кушып, хәбәши адәм Филип белән суга керде, һәм Филип аны суга чумдырып алды.</verse>
				<verse number="39">Судан чыккач, Раббы Рухы Филипне алып китте, һәм хәбәши аны бүтән күрмәде, шатлана-шатлана юлын дәвам итте.</verse>
				<verse number="40">Филип исә Ашдод шәһәрендә пәйда булды һәм Кайсариягә килеп җиткәнче шәһәрләрдә Яхшы хәбәрне сөйләп йөрде.</verse>
			</chapter>
			<chapter number="9">
				<verse number="1">Хуҗа-Хакимнең шәкертләренә һаман да нәфрәте ташып торган Шаул аларга үлем белән янады. Олуг руханига барып, ул</verse>
				<verse number="2">«Юл» дип аталган тәгълиматны тотучы ир-ат һәм хатын-кызларны кулга алу һәм Иерусалимгә илтү өчен вәкаләтнамә сорап алды. Әлеге вәкаләтнамә Дәмәшкъ яһүдиләренең гыйбадәтханәләренә тәгаенләнгән иде.</verse>
				<verse number="3">Юлда барганда, инде Дәмәшкъкә якынлашып килгәндә, кинәт Шаулның тирә-ягы күктән төшкән яктылыктан балкып китте.</verse>
				<verse number="4">Ул җиргә егылды һәм шулчак: – Шаул, Шаул! Нигә син Мине эзәрлеклисең? – дигән тавыш ишетте.</verse>
				<verse number="5">– Әфәндем, Син кем? – дип сорады Шаул. – Син эзәрлекләгән Гайсә Мин, – дип җавап бирде тавыш.</verse>
				<verse number="6">– Тор да шәһәргә бар. Анда сиңа нәрсә эшләргә кирәклеген әйтерләр.</verse>
				<verse number="7">Шаулның юлдашлары барган уңайга катып калдылар – алар әлеге тавышны ишеттеләр, ләкин һичкемне күрмәделәр.</verse>
				<verse number="8">Шаул җирдән торды, күзләрен ачса да, бернәрсә күрә алмады. Шуңа күрә Дәмәшкъкә аны җитәкләп алып килделәр.</verse>
				<verse number="9">Өч көн буе аның күзләре күрмәде, һәм ул ашамады да, эчмәде дә.</verse>
				<verse number="10">Дәмәшкътә Гайсәнең Һанани исемле шәкерте яши иде. Илаһи күренештә Хуҗа-Хаким аңа: – Һанани! – дип эндәште. – Әйе, Хакимем, – диде ул.</verse>
				<verse number="11">– Тор да, «Туры» дигән урамга барып, Яһүдә яшәгән өйгә кер һәм Шаул исемле тарслыны сора. Хәзерге мәлдә ул дога кылып утыра.</verse>
				<verse number="12">Аңа илаһи күренеш булды: әлеге күренештә Һанани дигән берәү, Шаулның күзләре янә күрә башласын өчен, аның янына килде дә куллары белән орынды, – диде Хуҗа-Хаким.</verse>
				<verse number="13">– Хакимем! Мин ул адәмнең Иерусалимдә Синең изгеләреңә никадәр явызлыклар кылуын күп кешедән ишеттем.</verse>
				<verse number="14">Бирегә дә ул, баш руханилардан вәкаләтнамә алып, Синең исемне телгә алучыларның барысын кулга алыр өчен килгән, – дип әйтте Һанани.</verse>
				<verse number="15">Әмма Хуҗа-Хаким аңа: – Бар, чит халыкларга һәм патшаларга, шулай ук Исраил халкына исемемне танытыр өчен, Мин аны Үземә корал итеп сайладым.</verse>
				<verse number="16">Мин аңа исемем хакына күпме газаплар кичерергә тиешлеген күрсәтермен, – диде.</verse>
				<verse number="17">Һанани шул йортка барды һәм Шаулның башына кулларын куеп: – Шаул туган! Күзләрең күрә башласын һәм син Изге Рух белән сугарылсын өчен, юлыңда очраган Хакимебез Гайсә мине синең янга җибәрде, – диде.</verse>
				<verse number="18">Шулчак Шаулның күзләрен томалап торган пәрдә сыман нәрсә төште дә, ул янә күрә башлады. Аннары ул урыныннан торды һәм суга чуму йоласын үтәде.</verse>
				<verse number="19">Ашап алганнан соң, аңа көч керде. Шаул берничә көн шәкертләр белән бергә Дәмәшкътә булды.</verse>
				<verse number="20">Яһүдиләрнең гыйбадәтханәләрендә ул шундук «Гайсә – Аллаһы Углы» дип сөйләп йөри башлады.</verse>
				<verse number="21">Аның сүзләрен ишеткән бар кеше хәйран калып: – Иерусалимдә шул исемне телгә алучыларны эзәрлекләгән адәм түгелме соң бу? Бирегә ул аларны кулга алыр һәм баш руханиларга тапшырыр өчен килмәдеме икән? – диде.</verse>
				<verse number="22">Шаулның вәгазьләү куәте исә артканнан-арта барды. Гайсәнең Мәсих икәнлеген исбат итеп йөреп, Дәмәшкътә яшәүче яһүдиләрне ул аптырашка салды.</verse>
				<verse number="23">Күпмедер вакытлар үткәннән соң, яһүдиләр аны үтерергә сүз куештылар,</verse>
				<verse number="24">әмма Шаул аларның бу ниятен сизеп алды. Аны үтермәкче булып, яһүдиләр көне-төне шәһәр капкаларын күзәттеләр,</verse>
				<verse number="25">ләкин бер төндә шәкертләр Шаулны кәрзингә утырттылар да кала диварыннан тышкы якка төшерделәр.</verse>
				<verse number="26">Иерусалимгә килгәч, Шаул шәкертләргә кушылырга тырышты, әмма барысы да аңардан курыктылар, аның Гайсә шәкерте булуына ышанмадылар.</verse>
				<verse number="27">Барнаб исә Шаулны рәсүлләр янына алып килде һәм юлда аның Хуҗа-Хакимне күрүен, Хакимнең нәрсәләр әйтүен, Дәмәшкътә Шаулның Гайсә турында кыюлык белән вәгазьләвен сөйләп бирде.</verse>
				<verse number="28">Нәтиҗәдә Шаул шәкертләр белән калды һәм бөтен Иерусалим буйлап Хаким Гайсә турында кыюлык белән вәгазьләп йөрде.</verse>
				<verse number="29">Шулай ук ул грекча сөйләшүче яһүдиләр белән күп тапкырлар очрашып сөйләште, бәхәсләр корды, ә тегеләр аны үтерергә җай эзләде.</verse>
				<verse number="30">Бу хакта белеп алгач, Шаулның имандашлары аны Кайсариягә озаттылар, ә аннан Тарска юлладылар.</verse>
				<verse number="31">Иман итүчеләр бердәмлеге өчен бөтен Яһүдиядә, Гәлиләядә һәм Самареядә тыныч заманнар килде. Бердәмлек ныгыды, Хуҗа-Хакимгә карата тирән хөрмәттә яшәде; Изге Рухның ярдәме белән иман итүчеләрнең саны һаман арта барды.</verse>
				<verse number="32">Бик күп җирләрне йөреп чыкканнан соң, Петер Лүддә шәһәрендәге Аллаһы изгеләре янына килде.</verse>
				<verse number="33">Анда ул сигез ел буе авырып ятучы, паралич суккан Айнеас исемле кешене күрде.</verse>
				<verse number="34">– Айнеас! Гайсә Мәсих савыктыра сине. Урыныңнан тор да түшәгеңне җый, – диде аңа Петер. Теге шундук торды.</verse>
				<verse number="35">Лүддәдә һәм Шаронда яшәүче бар халык, савыккан кешене күреп, Хаким Гайсәгә иман китерде.</verse>
				<verse number="36">Яфу шәһәрендә Гайсәнең шәкерте – яхшы эшләр кылучы, фәкыйрьләргә ярдәм итүче Табита (грек телендә «Доркәс») исемле хатын яши иде.</verse>
				<verse number="37">Шул көннәрдә әлеге хатын авырып китте дә вафат булды. Аны юып-җыеп түр бүлмәгә урнаштырдылар.</verse>
				<verse number="38">Лүддә шәһәре Яфуга якын булганлыктан, Петернең анда икәнен ишеткән шәкертләр, аның тизрәк килүен үтенеп, янына ике кеше җибәрделәр.</verse>
				<verse number="39">Петер алар белән бергә Яфуга килгәч, аны түр бүлмәгә алып керделәр. Шунда җыелган тол хатыннар кайчандыр аларга Доркәс тегеп биргән күлмәкләрне, киемнәрне елый-елый Петергә күрсәтә башладылар.</verse>
				<verse number="40">Бүлмәдәге кешеләрнең барысын чыгарып җибәргәч, Петер тезләнеп дога кылды да мәеткә таба борылып: – Табита, тор! – диде. Хатын күзләрен ачты һәм, Петерне күреп, торып утырды.</verse>
				<verse number="41">Кулын биреп, Петер аңа аякка басарга ярдәм итте, аннары изгеләрне һәм тол хатыннарны чакырып кертеп аларга үледән терелгән хатынны күрсәтте.</verse>
				<verse number="42">Бу хәл бөтен Яфу халкына билгеле булды, һәм күпләр Хаким Гайсәгә иман китерде.</verse>
				<verse number="43">Яфу каласындагы күнче Шимун йортында Петер әле байтак көннәр яшәде.</verse>
			</chapter>
			<chapter number="10">
				<verse number="1">Кайсария шәһәрендә Италия полкы дип аталган гаскәрдә йөзбашы булып хезмәт итүче Көрнили исемле кеше бар иде.</verse>
				<verse number="2">Ул үзе дә, аның бөтен гаиләсе дә диндар булып, алар Аллаһыны олылап һәм Аңардан куркып яшәүчеләрдән иде. Көрнили фәкыйрьләргә мул итеп хәер тарата һәм Аллаһыга ялварып өзлексез дога кыла иде.</verse>
				<verse number="3">Шулай бервакыт көндезге өчләр тирәсендә Көрнилигә ап-ачык итеп Аллаһы фәрештәсе күренде. Фәрештә аның янына килеп: – Көрнили! – дип эндәште.</verse>
				<verse number="4">Көрнили куркып калды, аңа күзләрен текәп: – Нәрсә, әфәндем? – диде. – Догаларыңны һәм биргән хәерләреңне корбанга санап, Аллаһы сине искә алды, – дип җавап бирде аңа фәрештә. –</verse>
				<verse number="5">Петер исемле Шимунны алып килергә Яфуга кешеләр җибәр.</verse>
				<verse number="6">Ул хәзер күнче Шимун янында кунакта, аның йорты диңгез буенда урнашкан.</verse>
				<verse number="7">Аның белән сөйләшкән фәрештә киткәч, Көрнили үзенең ике хезмәтчесен һәм шәхси йомышларын үтәүче диндар бер гаскәриен чакырып алды да,</verse>
				<verse number="8">һәммәсен аңлатып, аларны Яфуга җибәрде.</verse>
				<verse number="9">Икенче көнне бу кешеләр шәһәргә якынлашып килгәндә, Петер дога кылыр өчен көндезге уникеләр тирәсендә яссы түбәле өйнең башына менде.</verse>
				<verse number="10">Ул ачыккан иде, аның ашыйсы килә башлады. Өйдәгеләр табын әзерләгән арада, Петергә илаһи күренеш иңде:</verse>
				<verse number="11">күкләр ачылып китте дә зур тукымага охшаган бер әйберне, дүрт почмагыннан тотып, җиргә төшерә башладылар.</verse>
				<verse number="12">Әлеге тукыма эчендә җирдә яшәүче һәртөрле дүрт аяклы җәнлекләр, сөйрәлүчеләр һәм киек кошлар иде.</verse>
				<verse number="13">Аңа: – Петер, тор да суеп аша! – дигән тавыш килеп иреште.</verse>
				<verse number="14">Әмма Петер: – Юк, Раббым, минем беркайчан шакшы яки нәҗес нәрсә ашаганым булмады, – диде.</verse>
				<verse number="15">Шулвакыт Петер янә: – Аллаһы чиста иткәнне шакшы дип исәпләмә, – дигән тавыш ишетте.</verse>
				<verse number="16">Өч тапкыр шулай кабатланганнан соң, тукыма күккә тартып алынды.</verse>
				<verse number="17">Петер, бу күренеш нәрсә аңлата икән, дип аптырап торган арада, Көрнили җибәргән кешеләр, Шимун өен эзләп табып, капка янына килеп бастылар һәм:</verse>
				<verse number="18">– Петер исемле Шимун монда тукталдымы? – дип кычкырдылар.</verse>
				<verse number="19">Иңгән күренеш турында уйланып торган Петергә Изге Рух: – Сине өч кеше эзли.</verse>
				<verse number="20">Төш тә шикләнмичә алар белән бар. Аларны Мин җибәрдем, – диде.</verse>
				<verse number="21">Көрнили җибәргән кешеләр янына төшеп, Петер: – Сез эзләгән кеше мин булам, – диде. – Нинди эш белән килдегез?</verse>
				<verse number="22">– Аллаһыны олылаучы, тәкъва, барча яһүдиләр алдында хөрмәт казанган йөзбашы Көрнили җибәрде безне. Изге фәрештәдән ул сине үз өенә чакырырга һәм сөйлисе сүзләреңне тыңларга боерык алды, – диде алар.</verse>
				<verse number="23">Шуннан Петер аларны өйгә чакырып кунак итте, ә иртәгесен алар белән китеп барды. Аларга Яфудагы кайбер имандашлар да иярде.</verse>
				<verse number="24">Кайсариягә алар икенче көнне килеп җиттеләр. Көрнили исә, үзенең туганнарын һәм якын дусларын җыеп, аларны көтеп тора иде.</verse>
				<verse number="25">Көрнили, бусаганы атлап кергән Петерне каршы алып, аның аягына егылды.</verse>
				<verse number="26">– Тор, мин дә кеше генә бит, – диде Петер аны торгызып.</verse>
				<verse number="27">Алар сөйләшә-сөйләшә өйгә керделәр. Анда күп кеше җыелган иде.</verse>
				<verse number="28">Петер аларга: – Яһүдиләргә чит кавемнән булган кешеләр белән аралашырга, алар янына кунакка йөрергә рөхсәт ителмәгәнне сез, әлбәттә, беләсез. Ләкин Аллаһы миңа һичбер адәмне шакшы яки нәҗес дип исәпләмәскә боерды.</verse>
				<verse number="29">Шуңа күрә, сез чакыруга, һичсүзсез яныгызга килдем. Инде әйтегез: ни өчен чакырттыгыз мине? – диде.</verse>
				<verse number="30">– Өч көн элек шушы вакытта, сәгать өчтә, өемдә дога кыла идем, – диде Көрнили. – Кинәт алдымда ялтыравыклы аксыл кием кигән бер кеше пәйда булды</verse>
				<verse number="31">да: «Көрнили, Аллаһы синең догаңны ишетте һәм сәдакаларыңны искә алды.</verse>
				<verse number="32">Яфудан Петер исемле Шимунны алып килергә кешеләр җибәр. Ул хәзер диңгез буенда яшәүче күнче Шимун өендә кунакта», – диде.</verse>
				<verse number="33">Мин исә шундук сиңа кешеләр җибәрдем, һәм син килеп яхшы эшләдең. Раббы боерганнарның һәммәсен синең авыздан ишетер өчен без хәзер барыбыз Аллаһы алдында басып торабыз.</verse>
				<verse number="34">– Хәзер мин чынлап та аңлыйм: Аллаһы кешеләрне тигез күрә, – дип сүзен башлады Петер. –</verse>
				<verse number="35">Аллаһыны олылаучыны һәм гадел эшләр кылучыны, кайсы гына халыктан булса да, Ул хуп күрә.</verse>
				<verse number="36">Аллаһы, Гайсә Мәсих аша килүче тынычлык хакындагы Яхшы хәбәрне сөйләп, Исраил угылларына Үзенең сүзен ирештерде: Гайсә – һәммәбезнең Хуҗа-Хакиме.</verse>
				<verse number="37">Яхъя суга чуму йоласын үтәргә өнди башлаганнан соң, Гәлиләядә, бераздан бөтен Яһүдиядә ни-нәрсәләр булып узганны беләсез:</verse>
				<verse number="38">Аллаһы, насаралы Гайсәне Изге Рух белән сугарып, Аңа кодрәт бирде. Гайсә, игелек кылып, иблис җәфалаган кешеләрне савыктырып йөрде, чөнки Аллаһы Аның юлдашы булды.</verse>
				<verse number="39">Аның Яһүдиядә һәм Иерусалимдә кылган барлык эшләренә без шаһит. Аны хачка асып үтерделәр,</verse>
				<verse number="40">ә өченче көндә Аллаһы Аны үледән терелтте һәм кешеләргә – бар халыкка түгел, ә безгә генә, Ул үледән терелеп торганнан соң Аның белән бергә ашап-эчкән һәм Аллаһы алдан билгеләгән шаһитларга гына – Аны күрергә мөмкинлек бирде.</verse>
				<verse number="41"></verse>
				<verse number="42">Гайсә ул – тереләрне һәм үлеләрне хөкем итәр өчен Аллаһы тарафыннан билгеләп куелган Зат. Ул безгә шул хакта халыкка сөйләргә һәм шаһитлык кылырга боерык бирде.</verse>
				<verse number="43">Барча пәйгамбәрләр әйткәнчә, Аңа иман китергән һәрбер адәмнең гөнаһлары Аның исеме белән кичереләчәк, – диде Петер.</verse>
				<verse number="44">Петер бу сүзләрне сөйләгән вакытта ук тыңлаучыларның барысына Изге Рух иңде.</verse>
				<verse number="45">Мәҗүсиләрнең таныш булмаган телләрдә сөйләвен һәм Аллаһыны олылап мактауларын ишетеп, Петер белән бергә килгән иман итүче яһүдиләр Изге Рухның чит халыкларга да бирелүенә бик нык гаҗәпләнделәр. Шулвакыт Петер:</verse>
				<verse number="46"></verse>
				<verse number="47">– Безнең кебек үк Изге Рухны кабул иткән бу кешеләрне суга чумудан кем тыя алыр? – диде.</verse>
				<verse number="48">Ул аларга Гайсә Мәсих исеме белән суга чуму йоласын үтәргә кушты. Аннары алар Петернең үзләре янында берничә көнгә калуын үтенделәр.</verse>
			</chapter>
			<chapter number="11">
				<verse number="1">Рәсүлләр һәм Яһүдия җирендә яшәүче иман итүчеләр мәҗүсиләрнең дә Аллаһы сүзен кабул итүен ишеттеләр.</verse>
				<verse number="2">Петер Иерусалимгә килгәч, сөннәтле имандашлары: – Сөннәтсез кешеләр янына кереп, алар белән ашагансың! – дип аны битәрләделәр.</verse>
				<verse number="3"></verse>
				<verse number="4">Шунда Петер аларга җентекләп аңлата башлады:</verse>
				<verse number="5">– Яфу шәһәрендә дога кылып торган вакытта, миңа бер күренеш иңде: зур тукымага охшаган бер әйберне, дүрт почмагыннан тотып, күктән нәкъ мин басып торган урынга төшерделәр.</verse>
				<verse number="6">Аның эченә күз ташлагач, җирдә яшәүче дүрт аяклы хайваннарны, җәнлекләрне, сөйрәлүчеләрне һәм киек кошларны күрдем.</verse>
				<verse number="7">Шуннан соң мин «Петер, тор да суеп аша» дигән тавыш ишеттем.</verse>
				<verse number="8">«Юк, Раббым, минем беркайчан шакшы яки нәҗес нәрсә ашаганым булмады», – дидем мин.</verse>
				<verse number="9">Күктән янә тавыш килде: «Аллаһы чистартканны шакшы дип исәпләмә».</verse>
				<verse number="10">Өч тапкыр шулай кабатланганнан соң, бөтенесе кабат күккә тартып алынды.</verse>
				<verse number="11">Шулчак йортым каршына Кайсариядән минем янга җибәрелгән өч кеше килеп тукталды.</verse>
				<verse number="12">Рух миңа, шикләнмичә алар белән бар, диде. Менә бу алты имандаш та минем белән китте. Алар белән бергә мине чакырткан адәмнең өенә килдек.</verse>
				<verse number="13">Ул безгә үз өендә фәрештәне күрүе турында сөйләде. Фәрештә аңа: «Яфуга кешеләр җибәреп, Петер исемле Шимунны чакырт.</verse>
				<verse number="14">Ул әйткән сүзләр ярдәмендә син үзең һәм бөтен йортың котылачак», – дигән.</verse>
				<verse number="15">Мин сөйли башлагач, элек безгә иңгән кебек, аларга да Изге Рух иңде.</verse>
				<verse number="16">Шулвакыт мин Хакимебезнең «Яхъя суга чумдырды, ә сез Изге Рухка чумдырылырсыз» дигән сүзләрен искә төшердем.</verse>
				<verse number="17">Шулай итеп, әгәр дә Аллаһы безгә – Хакимебез Гайсә Мәсихкә иман иткәннәргә биргән юмарт бүләген аларга да биргән икән, Аллаһыга каршы торырга кем соң мин?</verse>
				<verse number="18">Бу сүзләрне ишетеп, алар тынычландылар һәм: – Димәк, Аллаһы мәҗүсиләргә дә тәүбә итәргә һәм мәңгелек тормышка керергә ризалык бирә, – дип Аллаһыны данладылар.</verse>
				<verse number="19">Эстефәннең үлеменнән соң башланган эзәрлекләүләр аркасында таралышкан шәкертләр, яһүдиләр алдында гына вәгазь сөйләп, Фойникә өлкәсенә, Кипрга һәм Антиухия шәһәренә кадәр барып җиттеләр.</verse>
				<verse number="20">Әмма аларның кайберләре, чыгышы белән Кипрдан һәм Күринидән булганнары, Антиухиягә килгәч, грекларга да Хаким Гайсә турындагы Яхшы хәбәрне сөйләделәр.</verse>
				<verse number="21">Раббының көче аларның юлдашы булды, һәм бик күпләр, инанып, Хаким Гайсәгә таба борылды.</verse>
				<verse number="22">Бу турыдагы хәбәр Иерусалим бердәмлегенә барып җитте, шуннан Барнабны Антиухиягә җибәрделәр.</verse>
				<verse number="23">Антиухиягә килгәч, Аллаһының мәрхәмәтен күреп, Барнаб бик шатланды һәм андагы кешеләрне Хаким Гайсәгә чын күңелдән тугры булып калырга өндәде.</verse>
				<verse number="24">Барнаб игелекле, нык иманлы, изге Рухка сугарылган зат иде, һәм халыкның байтагы, Хаким Гайсәгә инанып, иман юлындагы кешеләргә кушылды.</verse>
				<verse number="25">Аннары Барнаб, Шаулны эзләп, Тарска китте</verse>
				<verse number="26">һәм, тапканнан соң, аны Антиухиягә алып килде. Алар бер ел буе бердәмлектә имандашлар белән очрашып тордылар, шул вакыт эчендә байтак кешене өйрәттеләр. Шәкертләрне «мәсихчеләр» дип беренче тапкыр нәкъ менә Антиухия шәһәрендә атый башладылар.</verse>
				<verse number="27">Шул көннәрдә Антиухиягә Иерусалимнән берничә пәйгамбәр килде.</verse>
				<verse number="28">Аларның Һагәб исемлесе торып басты да, тиздән бөтен дөньяда зур ачлык булачак дип, Рух ярдәмендә алдан күреп әйтте. (Ул ачлык кайсар Клавдий заманында булды.)</verse>
				<verse number="29">Шуннан соң шәкертләрнең һәркайсы хәленнән килгәнчә Яһүдиядә яшәүче имандашларына ярдәм күрсәтергә булды.</verse>
				<verse number="30">Җыелган бүләкләрне Иерусалим бердәмлеге өлкәннәренә тапшырырга Барнаб белән Шаулны җибәрделәр.</verse>
			</chapter>
			<chapter number="12">
				<verse number="1">Шул вакытларда Һируд патша иман итүчеләр бердәмлегендәге кайбер кешеләрне эзәрлекли башлады;</verse>
				<verse number="2">Яхъяның бертуган кардәше Ягъкубны кылыч белән чабып үтертте;</verse>
				<verse number="3">бу эшнең яһүдиләргә ошавын күреп, Петерне дә кулга алды. Бу хәл Төче күмәч бәйрәме көннәрендә булды.</verse>
				<verse number="4">Һируд аны зинданга утыртты һәм, Котылу бәйрәменнән соң халык алдында хөкем итәргә уйлап, дүртәр гаскәридән торган дүрт төркемгә аны сакларга әмер бирде.</verse>
				<verse number="5">Петер зинданда сак астында ятканда, иман итүчеләр бердәмлеге аның өчен бик тырышып Аллаһыга дога кылды.</verse>
				<verse number="6">Һируд патша Петерне халык каршына чыгарыр алдыннан, ике богау белән богауланган Петер төнлә ике гаскәри уртасында йоклап ята иде. Ә ишек янында сакта каравылчылар тора иде.</verse>
				<verse number="7">Шулчак Раббы фәрештәсе пәйда булып, бүлмә эче нурга тулды. Фәрештә Петерне төртеп уятты да: – Тор тизрәк! – диде. Шулчак Петернең кулыннан богаулар шуып төште.</verse>
				<verse number="8">– Билеңне бу да аягыңа ки, – диде аңа фәрештә. Ул шулай эшләде. – Өс киемеңне ки һәм минем арттан бар, – диде аннары фәрештә.</verse>
				<verse number="9">Петер, фәрештә кылган бу эшләрнең чынбарлыкта икәнен дә аңышмыйча, аның артыннан китте. Илаһи күренештер бу, дип уйлады ул.</verse>
				<verse number="10">Беренче һәм икенче каравылчыны үтеп, алар шәһәргә чыга торган тимер капка янына килеп җиттеләр. Капка үзеннән-үзе ачылып китеп, алар урамга чыктылар; бер урам узуга, фәрештә кинәт юк булды.</verse>
				<verse number="11">Шунда Петер, исенә килеп: – Хәзер мин төгәл беләм: Раббы, Үзенең фәрештәсен җибәреп, мине Һируд кулыннан һәм яһүдиләр күрергә теләгән җәзадан коткарды, – диде.</verse>
				<verse number="12">Петер, үзе белән ни-нәрсә булганын аңлаганнан соң, Мәрьям яшәгән йорт янына килде. (Әлеге Мәрьям Марк исемен йөрткән Яхъяның әнисе иде.) Дога кылырга дип анда байтак халык җыелган иде.</verse>
				<verse number="13">Петернең капка шакуына Роди исемле хезмәтче кыз чыкты да,</verse>
				<verse number="14">Петернең тавышын таныгач, шатлыгыннан капканы ачарга онытып, йөгереп кире керде һәм йорттагыларга Петернең ишек янында торуын әйтте.</verse>
				<verse number="15">– Син үз акылыңдамы? – диделәр аңа. Әмма кыз үз сүзендә нык торды. Ә тегеләр: – Аның фәрештәседер ул, – диеште.</verse>
				<verse number="16">Петер исә капка шакуын дәвам итте; капканы ачкач, өйдәгеләр аны күреп хәйран калдылар.</verse>
				<verse number="17">Ул тавышланмаска кушып кулы белән ишарә ясады һәм Раббының ничек итеп аны зинданнан чыгаруын сөйләп бирде. – Бу хакта Ягъкубка да, башка имандашларга да әйтегез, – диде ул. Шуннан соң Петер башка урынга китте.</verse>
				<verse number="18">Көн тууга, Петер белән ни-нәрсә булуын белмәгән гаскәриләр арасында ыгы-зыгы купты.</verse>
				<verse number="19">Һируд исә, аны эзләтеп тә таптыра алмагач, каравылчылардан сорау алганнан соң, аларны үлем җәзасына хөкем итте. Шуннан соң Һируд, Яһүдиядән Кайсариягә китеп, шунда калды.</verse>
				<verse number="20">Һирудның Сур һәм Сидун шәһәрендә яшәүчеләргә бик нык ачуы чыккан иде. Әмма алар, үзара сүз беркетеп, аның янына килделәр дә, патшаның сарай идарәчесе Бластыны үз якларына аударып, тынычлык турында килешү төзергә өндәделәр, чөнки аларның өлкәсен азык-төлек белән патша өлкәсе тәэмин итә иде.</verse>
				<verse number="21">Билгеләнгән көнне Һируд, патша киемнәренә киенеп, хөкем итү урынына утырды һәм алар алдында нотык сөйләде.</verse>
				<verse number="22">Халык аның сүзен хуплап: «Бу – кеше тавышы түгел, илаһныкы!» – дип кычкырды.</verse>
				<verse number="23">Аллаһыны данламаган өчен Раббының бер фәрештәсе шулчак Һирудка китереп орды, һәм ул, кортларга азык булып, җан бирде.</verse>
				<verse number="24">Аллаһы сүзе исә таралганнан-тарала бирде.</verse>
				<verse number="25">Ә Барнаб белән Шаул, тапшырылган эшне башкарганнан соң, Марк исемле Яхъяны үзләре белән алып Иерусалимгә кайттылар.</verse>
			</chapter>
			<chapter number="13">
				<verse number="1">Антиухиядәге иман итүчеләр бердәмлегендә түбәндәге пәйгамбәрләр һәм мөгаллимнәр бар иде: Барнаб, Шимун (аны Нигер дип тә йөртәләр иде), күриниле Луки, өлкә идарәчесе Һируд белән бергә тәрбияләнгән Манаин һәм Шаул.</verse>
				<verse number="2">Бервакыт алар Раббыга хезмәт иткән һәм ураза тоткан вакытта, Изге Рух: – Мин билгеләгән хезмәтне башкарыр өчен, Барнаб белән Шаулны Миңа бирегез, – диде.</verse>
				<verse number="3">Ураза тотканнан һәм дога кылганнан соң, пәйгамбәрләр һәм мөгаллимнәр, Барнаб белән Шаулның башына кулларын куеп, аларны Аллаһы хезмәтенә җибәрделәр.</verse>
				<verse number="4">Изге Рух тарафыннан җибәрелгән Барнаб һәм Шаул Селәүкия шәһәренә килделәр, аннан су юлы белән Кипр утравына киттеләр.</verse>
				<verse number="5">Утраудагы Саламис шәһәренә килгәч, яһүдиләрнең гыйбадәтханәләрендә Аллаһы сүзен вәгазьләделәр. Аларга Яхъя да ярдәм итте.</verse>
				<verse number="6">Бөтен утрауны үтеп, алар Паф шәһәренә килделәр. Анда сихерче һәм ялган пәйгамбәр Бар-Ешуа исемле яһүдигә тап булдылар –</verse>
				<verse number="7">әлеге Бар-Ешуа өлкә башлыгы Серги-Паул иярченнәренең берсе иде. Серги-Паул акыллы кеше иде. Ул, Барнаб белән Шаулны сараена чакыртып, Аллаһы сүзен тыңларга теләк белдерде.</verse>
				<verse number="8">Әмма Бар-Ешуа (аның икенче исеме – Элум, ягъни «сихерче»), өлкә башлыгының иманга килүенә комачауларга тырышып, аларга каршы торды.</verse>
				<verse number="9">Изге Рух белән сугарылган Шаул, ягъни Паул, сихерченең күзенә туп-туры карап:</verse>
				<verse number="10">– Синең эчең ялган һәм мәкер белән тулган. Син – иблис углы, һәртөрле дөреслекнең дошманы! Раббының туры юлларын бозып күрсәтүдән кайчан туктыйсың? – диде. –</verse>
				<verse number="11">Менә хәзер Раббының кулы синең өстеңдә: син сукыраерсың һәм билгеләнгән вакытка кадәр кояшны күрмәссең. Шулчак сихерченең күзен томан һәм караңгылык каплап алды да, берәрсе җитәкләмәсме дип, ул әле бер, әле икенче якка талпынып карады.</verse>
				<verse number="12">Өлкә башлыгы, бу хәлне күреп, Хаким Гайсә турындагы тәгълиматның кодрәтенә таң калды һәм иман китерде.</verse>
				<verse number="13">Паул һәм аның юлдашлары, Пафтан китеп, су юлы белән Памфулия өлкәсендәге Перги шәһәренә килделәр. Яхъя алардан аерылып Иерусалимгә кайтты,</verse>
				<verse number="14">ә калганнар Пергидән Писидия өлкәсендәге Антиухиягә килделәр. Шимбә көнне алар яһүдиләр гыйбадәтханәсенә кереп утырдылар.</verse>
				<verse number="15">Муса кануныннан һәм пәйгамбәрләр китапларыннан өзекләр укыганнан соң, гыйбадәтханә башлыклары аларга хезмәтче аша болай дип хәбәр итте: – Туганнар! Халыкка җиткерергә теләгән нәсыйхәт сүзегез булса – әйтегез.</verse>
				<verse number="16">Паул, кулы белән ишарә ясап, сүзен башлады: – Исраил ирләре һәм Аллаһыны олылаучылар, сүземне тыңлагыз!</verse>
				<verse number="17">Исраил халкының Алласы ата-бабаларыбызны сайлап алган һәм аларны Мисыр җирендә яшәгән чакларында бөек халык иткән, соңыннан ул илдән алып чыккан.</verse>
				<verse number="18">Кырык ел дәвамында чүлдә Ул аларга карата түземлек саклаган.</verse>
				<verse number="19">Аннан соң Кәнган җирендә җиде халыкны юк итеп, аларның җирләрен Исраил халкына мирас итеп биргән.</verse>
				<verse number="20">Шулай дүрт йөз илле ел үткән. Аннары, Шемуил пәйгамбәр яшәгән чорга кадәр, Аллаһы аларга хөкемчеләр биреп торган.</verse>
				<verse number="21">Шуннан халык патша сораган, һәм Аллаһы аларга Беньямин нәселеннән булган Кыйш углы Шаулны патша итеп куйган. Шаул кырык ел чамасы идарә иткән.</verse>
				<verse number="22">Аны тәхеттән төшергәннән соң, Аллаһы патша итеп Давытны куйган һәм аның хакында: «Мин Үз күңелемә хуш килердәй бер ирне – Ишай углы Давытны таптым. Ул Минем бөтен теләкләремне үтиячәк», – дигән.</verse>
				<verse number="23">Аллаһы, Үзенең вәгъдәсенә тугры калып, Исраилгә Давыт нәселеннән Коткаручы Гайсәне бирде.</verse>
				<verse number="24">Коткаручы килер алдыннан Яхъя, тәүбә итәргә һәм суга чуму йоласын үтәргә өндәп, бөтен Исраил халкына вәгазь сөйләде.</verse>
				<verse number="25">Хезмәтенең ахырында Яхъя: «Сез мине кем дип уйлыйсыз? Сез көткән Зат түгел мин. Минем арттан Берәү килә, мин Аның аяк киеме каешын чишәргә дә лаек түгелмен», – диде.</verse>
				<verse number="26">Җәмәгать! Ибраһим нәселенең балалары һәм Аллаһыны олылап яшәүчеләр! Котылу турындагы бу хәбәр безгә җибәрелде.</verse>
				<verse number="27">Иерусалимдә яшәүчеләр һәм аларның башлыклары Мәсихне Мәсих дип танымады, Аны үлемгә хөкем итеп, пәйгамбәрләрнең һәр шимбәдә укыла торган сүзләрен гамәлгә ашырды.</verse>
				<verse number="28">Мәсихне үлем җәзасына дучар итәрдәй һичнинди гаеп тапмасалар да, Аны үтертергә алар Пилатны ризалатты.</verse>
				<verse number="29">Шул рәвешле, Язмада Аның турында әйтелгәннәрнең һәммәсе гамәлгә ашты. Аннары Аны хачтан төшереп кабергә салдылар.</verse>
				<verse number="30">Әмма Аллаһы Аны үледән терелтеп торгызды,</verse>
				<verse number="31">һәм Ул әле байтак көннәр дәвамында Үзе белән бергә Гәлиләядән Иерусалимгә килгән кешеләргә күренә торды. Хәзер инде әлеге кешеләр – халык алдында Аның шаһитларыдыр.</verse>
				<verse number="32">Без сезгә Яхшы хәбәр алып килдек: Гайсәне терелтеп торгызуы белән Аллаһы ата-бабаларыбызга биргән вәгъдәсен безнең өчен, ягъни аларның балалары өчен гамәлгә ашырды. Зәбур китабының икенче мәдхиясендә бу турыда болай язылган: «Син – Минем Углым, бүген Мин Синең Атаң булдым ».</verse>
				<verse number="33"></verse>
				<verse number="34">Гайсәне үледән терелтүе, гәүдәсенең черүенә юл куймавы турында исә Аллаһы болай дигән: «Давытка бирелгән изге һәм ышанычлы вәгъдәне сезнең өчен тормышка ашырачакмын».</verse>
				<verse number="35">Шуның өчен Зәбур китабының башка бер урынында: «Үз Изгеңнең гәүдәсен һичкайчан черетмәссең», – дип язылган.</verse>
				<verse number="36">Заманында Давыт Аллаһы ихтыярын үтәп яшәгән, вафат булганнан соң үзенең ата-бабалары янында җирләнгән; аның гәүдәсе черегән.</verse>
				<verse number="37">Ә Аллаһы терелтеп торгызган Затның гәүдәсе черемәде.</verse>
				<verse number="38">Шулай итеп, җәмәгать, сезгә мәгълүм булсын: бу Зат аша сезгә гөнаһлардан кичерелү игълан ителә.</verse>
				<verse number="39">Муса кануны сезгә гөнаһлардан аклану бирә алмады, ләкин бу Затка ышанучы һәркем Аның аша аклана.</verse>
				<verse number="40">Сак булыгыз, пәйгамбәрләрнең әнә шушы сүзләре сезгә карата әйтелгән булып чыкмасын:</verse>
				<verse number="41">«Тәкәбберләр, карагыз! Таң калып, юк булыгыз! Сез яшәгән көннәрдә Мин шундый эш кылырмын ки, әгәр сезгә бу хакта сөйләп бирсәләр, сез һичкайчан моңа ышанмас идегез».</verse>
				<verse number="42">Паул белән Барнаб гыйбадәтханәдән чыкканда, аларның киләсе шимбәдә дә бу хакта сөйләүләрен үтенделәр.</verse>
				<verse number="43">Җыелыш таралганнан соң, яһүдиләрнең һәм мәҗүсилектән яһүдиләр диненә күчкән, Аллаһыны олылаган диндар кешеләрнең күбесе Паул белән Барнаб артыннан иярде, һәм рәсүлләр, алар белән әңгәмә корып, аларны Аллаһы мәрхәмәтенә өмет баглап яшәргә үгетләделәр.</verse>
				<verse number="44">Икенче шимбәдә бөтен шәһәр диярлек Раббы сүзен тыңларга җыелды.</verse>
				<verse number="45">Җыелган халыкның күплеген күреп, яһүдиләр көнләшә калдылар һәм Паулның сүзләренә каршы яман телләнделәр.</verse>
				<verse number="46">Паул һәм Барнаб исә, кыюлык күрсәтеп: – Аллаһы сүзен без иң элек сезгә җиткерергә тиеш идек, – диделәр. – Әмма сез аны кире какканга һәм үзегезне мәңгелек тормышка лаек түгел дип санаганга күрә, без хәзер башка халыкларга мөрәҗәгать итәбез.</verse>
				<verse number="47">Чөнки Раббы безгә: «Синең аша котылу җирнең читләренә барып җитсен дип, Мин Сине башка халыкларга яктылык чыганагы итеп куйдым», – дип әмер бирде.</verse>
				<verse number="48">Паул белән Барнаб әйткәнне ишетеп, мәҗүсиләр бик куандылар һәм Раббыны бу сүзләре өчен данладылар. Мәңгелек тормышка сайланган кешеләрнең барысы да иман китерде.</verse>
				<verse number="49">Раббының сүзе әйләнә-тирәдәге җирләргә дә барып иреште.</verse>
				<verse number="50">Әмма яһүдиләр, мәшһүр гаиләләрдән булган диндар хатыннарны һәм шәһәр аксөякләрен Паул белән Барнабка каршы котыртып, аларны эзәрлекли башладылар һәм үз җирләреннән кудырттылар.</verse>
				<verse number="51">Паул белән Барнаб исә аларга каршы шаһитлык билгесе итеп аякларына кунган тузанны кагып төшерделәр дә Икүниун шәһәренә юл алдылар.</verse>
				<verse number="52">Ә Антиухиядәге шәкертләрнең күңелләре шатлык һәм Изге Рух белән тулы иде.</verse>
			</chapter>
			<chapter number="14">
				<verse number="1">Икүниунда Паул белән Барнаб, гадәттәгечә, яһүдиләр гыйбадәтханәсенә керделәр. Аларның тәэсирле итеп сөйләвеннән бик күп яһүдиләр һәм греклар иманга килде.</verse>
				<verse number="2">Ә иман китермәгән яһүдиләр мәҗүсиләрне иманга килгән дин кардәшләренә каршы котырттылар.</verse>
				<verse number="3">Паул белән Барнаб анда шактый озак булдылар, Хуҗа-Хаким турында тәвәккәллек белән вәгазьләделәр. Ә Хуҗа-Хаким, Үзенең мәрхәмәте хакындагы хәбәрне раслап, аларның кулы белән галәмәтләр һәм могҗизалар кылды.</verse>
				<verse number="4">Шәһәр халкы икегә бүленде: бер өлеше – яһүдиләр, икенчесе – рәсүлләр ягында булды.</verse>
				<verse number="5">Ахырда мәҗүсиләр, шулай ук башлыклары белән бергә яһүдиләр дә, рәсүлләргә һөҗүм итеп, аларны таш атып үтерергә булдылар.</verse>
				<verse number="6">Рәсүлләр исә бу хакта ишетеп Лукәүния төбәгенә качып киттеләр; андагы Лустра, Дерби шәһәрләрендә һәм шул тирәдәге җирләрдә</verse>
				<verse number="7">халыкка Яхшы хәбәрне сөйләүләрен дәвам иттеләр.</verse>
				<verse number="8">Лустра шәһәрендә аяклары имгәнгән бер кеше яши иде. Ул кеше тумыштан ук гарип булып беркайчан йөри алмаган.</verse>
				<verse number="9">Паулның сөйләгәннәрен ул да тыңлап утырды. Паул аңа туп-туры карады да, тегенең сихәтләнүгә ышанычы барлыгын күреп, көчле тавыш белән:</verse>
				<verse number="10">– Аякларыңа туры итеп бас! – диде. Гарип шундук сикереп торды да йөреп китте.</verse>
				<verse number="11">Лукәүния халкы, Паулның нәрсә эшләгәнен күреп, үз телендә: – Адәм кыяфәте алып яныбызга илаһлар иңде! – дип кычкыра башлады.</verse>
				<verse number="12">Барнабны – Зевс, ә Паулны Гермес дип атадылар, чөнки башлыча ул сөйли иде.</verse>
				<verse number="13">Шәһәр читендә Зевс гыйбадәтханәсе урнашкан булып, шуның каһине капка алдына үгезләр һәм чәчәк бәйләмнәре алып килде дә халык белән берлектә алар хөрмәтенә корбан китерергә җыенды.</verse>
				<verse number="14">Бу хакта ишеткәч, рәсүлләр, өсләрендәге киемнәрен ертып:</verse>
				<verse number="15">– Җәмәгать, нәрсә эшлисез сез? – дип кычкыра-кычкыра халык арасына омтылдылар. – Без дә сезнең кебек үк кешеләр бит. Бу файдасыз илаһларыгыздан арынып, күкне һәм җирне, диңгезне һәм шундагы бар нәрсәне яраткан мәңге Тере Аллаһыга йөзегез белән борылсын өчен без сезгә Яхшы хәбәр алып килдек.</verse>
				<verse number="16">Әүвәлге заманнарда Аллаһы һәр халыкка үз юлыннан йөрергә ирек бирсә дә,</verse>
				<verse number="17">яхшылыклар кылып, Үзен һаман күрсәтеп тора иде: вакытында күкләрдән яңгыр яудыра һәм мул уңыш өлгертә, безне ризык белән тәэмин итә һәм йөрәкләребезне куандыра иде.</verse>
				<verse number="18">Шул сүзләр белән алар көчкә генә халыкны үзләренә корбан китермәскә күндерә алдылар.</verse>
				<verse number="19">Әмма Антиухиядән һәм Икүниун шәһәреннән килгән кайбер яһүдиләр, халыкны үз ягына аударып, Паулны таш атып кыйнадылар һәм, үлде дип уйлап, шәһәр читенә чыгарып ташладылар.</verse>
				<verse number="20">Әмма янына шәкертләр җыелгач, ул торды да кабат шәһәргә китте. Икенче көнне Паул белән Барнаб Дерби шәһәренә юл тоттылар.</verse>
				<verse number="21">Әлеге шәһәрдә Яхшы хәбәрне таратып шәкертләр санын шактый арттырганнан соң, алар Лустра, Икүниун һәм Антиухия шәһәрләренә әйләнеп кайттылар.</verse>
				<verse number="22">Шәкертләрнең күңелләрен дәртләндереп, иманда нык торырга өндәп алар: – Аллаһы Патшалыгына кергәнче, без байтак авырлыклар кичерәчәкбез, – диделәр.</verse>
				<verse number="23">Алар һәр бердәмлектә өлкәннәр билгеләделәр һәм, ураза тотканнан, дога кылганнан соң, Хаким Гайсәгә иман китергән бу өлкәннәрне Аның кулына тапшырдылар.</verse>
				<verse number="24">Шуннан соң алар, Писидия аша үтеп, Памфулия өлкәсенә килделәр.</verse>
				<verse number="25">Пергидә Аллаһы сүзен вәгазьләгәннән соң, Атталея шәһәренә юнәлделәр.</verse>
				<verse number="26">Анда корабка утырып Антиухиягә киттеләр. (Үзләренә тәгаенләнгән хезмәтне башкару өчен, Паул белән Барнаб нәкъ шушы шәһәрдә Аллаһы мәрхәмәтенә тапшырылганнар иде. Хәзер инде алар ул хезмәтне башкарып кайттылар.)</verse>
				<verse number="27">Антиухиягә кайтып бердәмлекне җыйгач, алар Аллаһының үзләре аша ниләр эшләвен, Аның чит халыкларга иман ишеген ачуын – һәммәсен бәйнә-бәйнә сөйләп бирделәр.</verse>
				<verse number="28">Паул белән Барнаб шәкертләр янында шактый озак тоткарландылар.</verse>
			</chapter>
			<chapter number="15">
				<verse number="1">Яһүдиядән Антиухиягә килгән берничә кеше үз имандашларын: – Муса кануны кушканча сөннәткә утыртылмасагыз, котыла алмаячаксыз, – дип өйрәтә башлады.</verse>
				<verse number="2">Паул һәм Барнаб әлеге кешеләр белән килешмәделәр, һәм алар арасында зур бәхәс чыкты. Шуннан соң Паул белән Барнабны һәм тагын берничә кешене, бу мәсьәләне ачыклар өчен, Иерусалимгә, рәсүлләр һәм өлкәннәр янына җибәрергә булдылар.</verse>
				<verse number="3">Шулай итеп, Антиухия бердәмлеге аларны юлга озатты. Фойникә һәм Самарея өлкәләрен үткәндә алар, мәҗүсиләрнең Аллаһыга таба борылуы турында сөйләп, барлык имандашлар арасында зур куаныч уяттылар.</verse>
				<verse number="4">Иерусалимгә килеп җиткәч, аларны шундагы бердәмлек тә, рәсүлләр дә, өлкәннәр дә ачык йөз белән кабул иттеләр. Паул белән Барнаб Аллаһының үзләре аша нинди эшләр башкаруы турында сөйләп бирделәр.</verse>
				<verse number="5">Шуннан соң фарисейлар арасыннан Гайсәгә иман китергән кайберәүләр, урыннарыннан торып: – Мәҗүсиләрне сөннәткә утыртырга һәм алардан Муса канунын тотуны таләп итәргә кирәк, – диделәр.</verse>
				<verse number="6">Бу мәсьәләне тикшерү өчен, рәсүлләр һәм өлкәннәр бергә җыелдылар.</verse>
				<verse number="7">Озак кына бәхәсләшкәннән соң, Петер урыныннан торды да сүз башлады: – Имандашлар! Сезгә мәгълүм булганча, мәҗүсиләр миннән Яхшы хәбәрне ишетеп иманга килсеннәр өчен, Аллаһы арагыздан мине сайлаганга күп вакытлар үтте.</verse>
				<verse number="8">Кеше күңелендә ни барын белеп торган Аллаһы, безгә биргән кебек мәҗүсиләргә Изге Рухны биреп, аларны да кабул итүен күрсәтте;</verse>
				<verse number="9">алар белән безнең арада бернинди аерма калдырмыйча, күңелләрен иман белән сафландырды.</verse>
				<verse number="10">Шулай булгач, аталарыбыз да, без үзебез дә күтәрә алмаган йөкне шәкертләр җилкәсенә салып, сез хәзер ни өчен Аллаһыны сыныйсыз?</verse>
				<verse number="11">Ә бит без дә, алар кебек үк, Хакимебез Гайсәнең мәрхәмәте аша котылуыбызга ышанабыз.</verse>
				<verse number="12">Бөтен җыелыш тынып калды. Барнаб белән Паул үзләре аша Аллаһының мәҗүсиләр арасында кылган галәмәтләре һәм могҗизалары турында сөйләде, халык аларны тыңлады.</verse>
				<verse number="13">Алар сөйләп бетергәч, Ягъкуб сүз алды: – Туганнар, мине тыңлагыз!</verse>
				<verse number="14">Шимун безгә Аллаһының ни рәвешле мәҗүсиләр арасыннан Үзенә бер халык оештыруы турында аңлатып бирде.</verse>
				<verse number="15">Пәйгамбәрләрнең язмаларында әйтелгән сүзләре дә моңа туры килә:</verse>
				<verse number="16">«Шуннан соң, – дигән Раббы, – Минеке дип игълан ителгән барча халыклар, калган башка кешеләр Раббыга таба борылсын өчен, Мин кире кайтырмын, Давытның җимерелгән йортын яңадан корырмын, җимерекләрдән торгызып, әүвәлге хәленә кайтарырмын. Шулай дип әйтә Раббы!</verse>
				<verse number="17"></verse>
				<verse number="18">Бу турыда Ул күптәннән әйтеп куйган иде».</verse>
				<verse number="19">Шуңа күрә Аллаһыга таба борылучы мәҗүсиләргә кыенлыклар тудырырга тиеш түгелбез, дип уйлыйм.</verse>
				<verse number="20">Потларга китерелгән нәҗес ризыктан, җенси азгынлыктан, буып үтерелгән хайван итеннән һәм каннан тыелырга кисәтеп, без аларга хат язарга тиешбез.</verse>
				<verse number="21">Чөнки Муса кануны элек-электән һәрбер шәһәрдә вәгазьләнеп килә, һәр шимбә саен гыйбадәтханәләрдә укыла.</verse>
				<verse number="22">Шуннан соң рәсүлләр һәм өлкәннәр бөтен бердәмлек белән үз араларыннан берничә кешене сайларга һәм аларны, Паул белән Барнабка ияртеп, Антиухиягә җибәрергә карар кылдылар; имандашлар арасында җитәкчелек иткән Барсаб дип аталучы Яһүдәне һәм Силасны сайлап,</verse>
				<verse number="23">алар аша шундый хат җибәрделәр: «Рәсүлләрдән һәм өлкәннәрдән – сезнең имандашларыгыздан – Антиухия, Сүрия һәм Киликиядә яшәүче, мәҗүсилектән күчкән имандашларга сәлам.</verse>
				<verse number="24">Бездән килгән кайбер кешеләр, гәрчә аларга андый эш тапшырылмаган булса да, үзләренең сүзләре белән сезне борчуга салганнар һәм күңелегезнең тынычлыгын алганнар, дип ишеттек.</verse>
				<verse number="25">Шуңа күрә без, барыбызның ризалыгы белән берничә кешене сайлап, сезнең янга җибәрергә хәл кылдык. Сезнең янга алар гомерләрен Хакимебез Гайсә Мәсихкә багышлаган сөекле имандашларыбыз Барнаб һәм Паул белән бергә барырлар.</verse>
				<verse number="26"></verse>
				<verse number="27">Хатта язылганнарны телдән аңлатып бирсеннәр өчен, сезнең янга шулай ук Яһүдә белән Силасны да юллыйбыз.</verse>
				<verse number="28">Түбәндә язылган таләпләрдән тыш Изге Рух һәм без сезнең өскә бүтән йөк салмаска дигән карарга килдек.</verse>
				<verse number="29">Потларга корбан итеп китерелгән ризыктан, каннан, буып үтерелгән хайван итеннән һәм җенси азгынлыктан тыелыгыз. Үзегезне шушы эшләрдән сакласагыз, бик яхшы булыр. Исән-сау булыгыз!»</verse>
				<verse number="30">Шулай итеп, йомышчылар юлга чыктылар һәм Антиухиягә килеп җиткәннән соң, андагы бердәмлекне җыеп, хатны тапшырдылар;</verse>
				<verse number="31">аны укыгач, барысы да бу юанычлы хәбәргә бик куанды.</verse>
				<verse number="32">Яһүдә һәм Силас, үзләре дә пәйгамбәр буларак, үгет-нәсыйхәтләр биреп имандашларының рухын ныгыттылар.</verse>
				<verse number="33">Антиухиядә күпмедер вакыт булганнан соң, имандашларыннан юл фатихасы алып, үзләрен җибәргән кешеләр янына кайттылар. [</verse>
				<verse number="34">Әмма Силас Антиухиядә калырга булды.]</verse>
				<verse number="35">Паул белән Барнаб исә, Антиухиядә тоткарланып, башка имандашлар белән бергә Раббы сүзен өйрәтүне һәм таратуны дәвам иттеләр.</verse>
				<verse number="36">Күпмедер вакыттан соң Паул Барнабка: – Әйдә, Раббы сүзен вәгазьләп йөргән һәр шәһәргә яңадан барып, имандашларыбызның хәлен белик, – диде.</verse>
				<verse number="37">Барнаб үзләре белән Марк исемле Яхъяны да алып барырга теләде.</verse>
				<verse number="38">Әмма алардан Памфулиядә аерылып калып, тапшырылган эшне башкарып чыгарга ярдәм итмәгән әлеге Яхъяны үзләре белән алып барырга Паул ризалашмады.</verse>
				<verse number="39">Нәтиҗәдә Паул белән Барнаб арасында җитди каршылык чыгып, алар икесе ике якка китәргә булды. Барнаб, Маркны ияртеп, су юлы белән Кипрга юнәлде,</verse>
				<verse number="40">Паул исә, үзенә иптәшкә Силасны сайлап, имандашлары тарафыннан Раббы мәрхәмәтенә тапшырылганнан соң, юлга чыкты;</verse>
				<verse number="41">Сүрия һәм Киликия өлкәләре аша үткәндә бердәмлекләрне ныгытты.</verse>
			</chapter>
			<chapter number="16">
				<verse number="1">Шуннан соң Паул Дербигә, ә аннары Лустрага килде. Анда Тимутәй исемле шәкерт яши иде. Аның анасы – Гайсәгә иман итүче яһүди, ә атасы грек иде.</verse>
				<verse number="2">Лустрадагы һәм Икүниундагы имандашлар Тимутәй турында яхшы фикердә иделәр.</verse>
				<verse number="3">Паул аның үзе белән юлга чыгуын теләде, шуңа күрә аны сөннәткә утыртты. Бу эшне ул шунда яшәүче яһүдиләр хакына эшләде, чөнки барысы да Тимутәйнең атасы грек икәнне белә иде.</verse>
				<verse number="4">Шәһәрләр аша үткәндә алар, Иерусалимдәге рәсүлләр һәм өлкәннәр тарафыннан чыгарылган карарларны имандашларга тапшырып, шуларны үтәргә үгетләделәр.</verse>
				<verse number="5">Бердәмлекләр иманда ныгыды һәм иман итүчеләрнең саны көннән-көн арта барды.</verse>
				<verse number="6">Изге Рух Паулга һәм аның юлдашларына Асия өлкәсендә Аллаһы сүзен җиткерергә рөхсәт итмәгәнгә, алар Фрүгия һәм Гәләтия аша китәргә мәҗбүр булдылар.</verse>
				<verse number="7">Мусия чигенә җиткәч, алар Битуния төбәгенә барырга булдылар, әмма Гайсәнең Рухы аларны анда җибәрмәде,</verse>
				<verse number="8">һәм алар, Мусия аша узып, Троас шәһәренә килделәр.</verse>
				<verse number="9">Төнлә Паулга илаһи күренеш иңде: македунияле берәү «Македуниягә килеп безгә ярдәм ит» дип ялварып аның каршында басып тора иде.</verse>
				<verse number="10">Шушы күренештән соң, Яхшы хәбәрне сөйләргә Аллаһы безне шунда чакыра дигән нәтиҗәгә килеп, шундук Македуниягә китәргә булдык.</verse>
				<verse number="11">Троастан су юлы белән китеп, без туп-туры Самутрәки утравына, ә икенче көнне Неаполис шәһәренә килеп җиттек.</verse>
				<verse number="12">Аннары Македуниянең шул өлешендәге төп калага – Рим хакимлегендәге Филиппуй шәһәренә юл тоттык. Берничә көнгә без шул шәһәрдә тукталдык.</verse>
				<verse number="13">Шимбә көнне шәһәрдән чыгып елга буена киттек, чөнки дога кылу урыны шундадыр дип уйладык. Анда хатын-кызлар җыелган иде, без алар белән сөйләшеп утырдык.</verse>
				<verse number="14">Алар арасында Түәтәйрә шәһәрендә куе кызыл төстәге кыйммәтле тукымалар сатучы, Аллаһыны олылаучы Лудия исемле хатын бар иде. Паул сөйләгән сүзләрне аңлар өчен, Хуҗа-Хаким аның йөрәген ачты.</verse>
				<verse number="15">Лудия үзе һәм аның гаиләсе суга чуму йоласын үтәгәннән соң, ул: – Мине Хуҗа-Хакимгә иман итүче дип санасагыз, өемә кереп кунак булыгыз, – дип кыстый торгач, ниһаять безне күндерде.</verse>
				<verse number="16">Бер көнне дога кылу урынына барганда, күрәзәчелек рухына ия булган бер хезмәтче кыз очрады. Күрәзәлек итеп үзенең хуҗаларына ул зур табыш китерә икән.</verse>
				<verse number="17">Әлеге кыз: – Бу кешеләр – Аллаһы Тәгалә хезмәтчеләре, алар сезгә котылу юлын күрсәтә, – дип кычкырып, Паул белән безнең арттан ияреп барды.</verse>
				<verse number="18">Берничә көн рәттән шул хәл кабатлангач, Паулның түземлеге бетте, һәм ул, борылып, рухка: – Гайсә Мәсих исеменнән боерам сиңа: кыздан чыгып кит! – диде. Һәм рух шундук чыкты.</verse>
				<verse number="19">Кызның хуҗалары, табыш чыганагы юкка чыкканны аңлагач, Паул белән Силасны тотып алдылар да мәйданга өстерәп алып киттеләр.</verse>
				<verse number="20">Аларны шәһәр идарәчеләре каршына бастырып: – Бу кешеләр – яһүдиләр. Алар безгә, римлыларга, кабул итәргә дә, башкарырга да ярамаган йолаларны вәгазьләп, шәһәрдә тынычсызлык тудыра, – диделәр.</verse>
				<verse number="21"></verse>
				<verse number="22">Халык та Паул белән Силаска каршы чыккан кешеләргә кушылды. Шәһәр идарәчеләре рәсүлләрнең киемнәрен йолкып төшерергә һәм аларны таяк белән кыйнарга боерды.</verse>
				<verse number="23">Нык кына кыйнаганнан соң, аларны зинданга ташлап, каравылчыга яхшылап сакларга әмер бирделәр.</verse>
				<verse number="24">Шундый әмер алгач, каравылчы, аларны зинданның эчке бүлмәсенә илтеп, аякларына агач богаулар салды.</verse>
				<verse number="25">Төн урталарында Паул белән Силас дога кылдылар, Аллаһыны мактап мәдхияләр җырладылар, башка тоткыннар аларны тыңлап утырды.</verse>
				<verse number="26">Кинәт бик нык итеп җир тетрәде, хәтта зинданның нигезе селкенеп куйды. Шундук барча ишекләр ачылып китте, һәркайсының богаулары ишелеп төште.</verse>
				<verse number="27">Зиндан каравылчысы йокысыннан уянды да, ишекләрнең ачык булуын күреп, тоткыннар качкандыр, дип уйлады һәм кылычын чыгарып үзен үтерергә теләде.</verse>
				<verse number="28">Әмма Паул: – Харап итмә үзеңне! Без барыбыз да монда! – дип кычкырды.</verse>
				<verse number="29">Каравылчы ут сорап алды да бүлмәгә йөгереп керде һәм дер калтырап Паул белән Силас каршына килеп егылды.</verse>
				<verse number="30">Шуннан аларны тышкы якка алып чыкты. – Әфәнделәрем! Котылу өчен миңа нәрсә эшләргә кирәк? – дип сорады каравылчы алардан.</verse>
				<verse number="31">Тегеләр аңа: – Хаким Гайсәгә иман китер. Шулай эшләсәң, үзең дә котылырсың, бөтен өең дә котылыр, – дип җавап бирде.</verse>
				<verse number="32">Соңыннан Паул белән Силас каравылчының үзенә һәм дә аның гаиләсенә Раббы сүзен сөйләп бирделәр.</verse>
				<verse number="33">Шул ук сәгатьтә, төнлә, каравылчы аларның җәрәхәтләрен юды, аннары гаилә әгъзалары белән бергә суга чуму йоласын үтәде.</verse>
				<verse number="34">Шуннан каравылчы, Паул белән Силасны үзенең өенә алып кайтып, табын әзерләде. Аллаһыга иман китерүенә ул бөтен гаиләсе белән куанды.</verse>
				<verse number="35">Яңа көн тууга шәһәр идарәчеләре, теге кешеләрне азат итегез, дигән боерык белән хезмәтчеләрне зинданга җибәрде.</verse>
				<verse number="36">Зиндан каравылчысы шул хәбәрне Паулга җиткерде. – Шәһәр идарәчеләре сезне азат итәргә боера! Барыгыз, исән-имин йөрегез! – диде ул.</verse>
				<verse number="37">Әмма Паул: – Безне, Рим гражданнарын, халык алдында хөкемсез-нисез кыйнадылар, зинданга яптылар, ә хәзер яшерен рәвештә чыгарырга телиләрме? Юк! Килсеннәр дә безне үзләре чыгарсыннар, – диде.</verse>
				<verse number="38">Хезмәтчеләр бу сүзләрне шәһәр идарәчеләренә җиткерделәр, ә идарәчеләр, аларның Рим гражданнары икәнен ишеткәч, куркып калдылар.</verse>
				<verse number="39">Яннарына килеп гафу үтенгәннән һәм аларны иреккә чыгарганнан соң, шәһәрдән китүләрен сорадылар.</verse>
				<verse number="40">Паул һәм Силас исә, зинданнан чыккач, Лудиянең йортына килделәр. Анда имандашларын очраттылар һәм, аларга үгет-нәсыйхәт биргәннән соң, юлга чыктылар.</verse>
			</chapter>
			<chapter number="17">
				<verse number="1">Амфиполис һәм Апуллуния шәһәрләре аша үтеп, рәсүлләр Тессалуникә шәһәренә килделәр. Анда яһүдиләр гыйбадәтханәсе бар иде.</verse>
				<verse number="2">Паул, гадәттәгечә, гыйбадәтханәгә барды һәм өч шимбә рәттән Язмада әйтелгәннәр турында яһүдиләр белән әңгәмә корып утырды.</verse>
				<verse number="3">Аларга Мәсихнең газап чигәргә һәм үледән терелергә тиеш булганлыгын аңлатты һәм исбат итте. – Мин сезгә вәгазьләгән Гайсә – әнә шул Мәсих, – диде Паул.</verse>
				<verse number="4">Яһүдиләрнең кайберләре, шулай ук Аллаһыны олылаучы бик күп греклар һәм байтак кына күренекле хатын-кызлар, иманга килеп, Паул белән Силаска кушылдылар.</verse>
				<verse number="5">Әмма яһүди башлыкларының шушы хәлне күреп көнчелеге кузгалы, һәм алар, мәйдандагы юньсез кешеләрне җыеп, шәһәрдә чуалыш чыгардылар. Паул белән Силасны халык алдына чыгарып бастырмакчы булып, аларны Ясунның өенә кереп эзләделәр.</verse>
				<verse number="6">Рәсүлләрне тапмагач, Ясунны һәм иман тотучыларның кайберләрен шәһәр идарәчеләре янына сөйрәп китерделәр. – Бөтен җирдә чуалыш чыгарып йөрүчеләр монда да килгәннәр, – дип кычкырды алар. –</verse>
				<verse number="7">Ясун ул адәмнәрне үз йортында кабул итте. Алар барысы да, кайсарның әмерләренә каршы чыгып, Гайсә исемле башка бер патша бар, диләр.</verse>
				<verse number="8">Бу сүзләр халыкны һәм шәһәр идарәчеләрен борчуга салды.</verse>
				<verse number="9">Ясунны һәм башкаларны, иреккә чыгу өчен билгеләнгән күләмдә рәһен акчасын түләттергәч, кайтарып җибәрделәр.</verse>
				<verse number="10">Имандашлары шул төндә үк Паул белән Силасны Беруя шәһәренә озаттылар. Беруягә килеп җиткәч, Паул белән Силас яһүдиләр гыйбадәтханәсенә киттеләр.</verse>
				<verse number="11">Мондагы кешеләр Тессалуникә халкына караганда киңрәк карашлы иделәр: ишеткән хәбәрне алар бик теләп кабул иттеләр һәм, Паул сүзләренең дөреслеген тикшерү өчен, көннәр буе Язманы өйрәнделәр.</verse>
				<verse number="12">Күп кенә яһүдиләр иманга килде, шулай ук мөхтәрәм грек хатыннары һәм ирләре арасында да иман китерүчеләр байтак булды.</verse>
				<verse number="13">Әмма Паулның Беруядә дә Аллаһы сүзен вәгазьләве турында белеп алгач, Тессалуникәдә яшәүче яһүдиләр шунда килделәр һәм, коткы салып, халыкның ачуын чыгардылар.</verse>
				<verse number="14">Имандашлары, озакка сузмыйча, Паулны диңгез буена җибәрделәр, ә Силас белән Тимутәй Беруядә калды.</verse>
				<verse number="15">Паулны озата баручылар аның белән Афинага кадәр килделәр дә кире кайтып киттеләр. Силас белән Тимутәйгә тиз арада килеп җитәргә боерып, Паул озата килүчеләр артыннан хәбәр җибәрде.</verse>
				<verse number="16">Силас белән Тимутәйне көткәндә, бу шәһәрдә потларның күп булуын күреп, Паулның күңеле әрнеде.</verse>
				<verse number="17">Ул гыйбадәтханәдә яһүдиләр һәм Аллаһыны олылаучы башка кешеләр белән әңгәмә корып утырды, шулай ук һәр көн базар мәйданында үтеп-сүтеп йөрүчеләр белән сөйләште.</verse>
				<verse number="18">Шулай бер көнне кайбер фәлсәфәчеләр – эпикурчылар һәм стоиклар – Паул белән бәхәскә керделәр. Ул аларга Гайсә һәм үледән терелү турындагы Яхшы хәбәрне җиткергәч, фәлсәфәчеләрнең кайберләре: – Бу тел бистәсе нәрсә әйтергә тели? – дисә, икенчеләре: – Чит илаһлар турында вәгазь сөйли, ахры, – диде.</verse>
				<verse number="19">Алар Паулны үзләре белән Арейпәг киңәшмәсенә алып килеп: – Син вәгазьли торган яңа тәгълимат турында күбрәк белергә телибез.</verse>
				<verse number="20">Безгә сөйләгән сәер сүзләреңнең мәгънәсенә төшендер, – диделәр.</verse>
				<verse number="21">Нинди дә булса яңа фикер турында сөйләү яки тыңлау афиналыларның һәм анда яшәүче чит ил кешеләренең иң яраткан шөгыле иде.</verse>
				<verse number="22">Паул Арейпәг киңәшмәсе алдына чыгып басты. – Афиналылар! Сез, күрәсең, кайсы яктан карасаң да бик диндар халык, – диде ул. –</verse>
				<verse number="23">Сезнең изге урыннарны игътибар белән карап йөргәндә мин «Билгесез илаһка» дип язылган мәзбәх күрдем. Мин сезгә үзегез табына торган әнә шул билгесез Аллаһы турында вәгазь сөйләмәкчемен.</verse>
				<verse number="24">Дөньяны һәм андагы һәммә нәрсәне бар иткән Аллаһы, күкнең һәм җирнең Хакиме, кеше кулы төзегән гыйбадәтханәләрдә яшәми</verse>
				<verse number="25">һәм кешеләрнең Аңа хезмәт күрсәтүенә мохтаҗ түгел. Ул Үзе һәркемгә тормыш, сулыш һәм бар нәрсәне бирә.</verse>
				<verse number="26">Бер кешедән барлык халыкларны яратып, Ул аларга бөтен җир йөзенә таралып яшәргә мөмкинлек бирде, аларның яшәү вакытын һәм гомер итәсе җирләренең чикләрен алдан билгеләп куйды.</verse>
				<verse number="27">Ул моны кешеләр Аллаһыны эзләсеннәр һәм, Аны тоемлап, Аңа юл тапмаслармы икән дип эшләде; ә бит Ул безнең беребездән дә ерак түгел.</verse>
				<verse number="28">Сезнең кайбер шагыйрьләрегез «без дә Аның нәселеннән» дип әйткән сыман, «без Аның ярдәме белән яшибез, хәрәкәт итәбез, көн күрәбез».</verse>
				<verse number="29">Әгәр без Аллаһы нәселеннән икән, Аллаһы – осталар кулы һәм хыялы белән иҗат ителгән, алтын, көмеш яки таш сынга охшаган, дип уйларга тиеш түгелбез.</verse>
				<verse number="30">Шул рәвешле, хакыйкатьне белмичә яшәгән заманнарны Аллаһы гаеп итмәсә дә, хәзер Ул бөтен җирдәге бар кешегә тәүбәгә килергә боера.</verse>
				<verse number="31">Галәм өчен гадел хөкем көнен Аллаһы билгеләде инде, хөкемне Ул Үзе билгеләгән Зат аша башкарыр. Шул Затны үледән терелтеп, Аллаһы моны һәркемгә исбат итте.</verse>
				<verse number="32">Үлеләрнең терелүе хакында ишеткәч, кайберәүләр көлделәр, ә икенчеләре: – Бу хакта сине башка бер вакытта тыңларбыз, – диде.</verse>
				<verse number="33">Шуннан соң Паул алар яныннан китте.</verse>
				<verse number="34">Кайбер кешеләр, аңа ияреп, иманга килде. Алар арасында Арейпәг әгъзасы Диунуси, Дамар атлы бер хатын һәм башкалар да бар иде.</verse>
			</chapter>
			<chapter number="18">
				<verse number="1">Шуннан соң Паул, Афинадан китеп, Көринт шәһәренә килде.</verse>
				<verse number="2">Анда ул чыгышы белән Понт шәһәреннән булган Әкүл исемле яһүдине һәм аның хатыны Прискилләне очратты. Клавдий кайсар барлык яһүдиләргә Римнан китәргә әмер биргәнлектән, алар күптән түгел Италиядән килгән булганнар. Паул алар янына барды</verse>
				<verse number="3">һәм, һөнәрләре бер үк булганга яннарында калып, алар белән бергә чатыр тегү кәсебенә кереште.</verse>
				<verse number="4">Һәр шимбә көнне Паул, яһүдиләрне һәм грекларны ышандырырга тырышып, гыйбадәтханәләрдә алар белән әңгәмәләр корды.</verse>
				<verse number="5">Силас белән Тимутәй Македуниядән килгәннән соң, Паул үзенең бөтен вакытын, Гайсәнең Мәсих икәнлегенә шаһитлык кылып, яһүдиләргә вәгазь сөйләүгә багышлады.</verse>
				<verse number="6">Әмма яһүдиләр аңа каршы чыгып яман телләнә башлагач, ул, киеменнән тузанны кагып, аларга: – Һәлакәтегездә үзегез гаепле булырсыз! Минем намусым чиста. Инде башка халыклар янына китәм, – диде.</verse>
				<verse number="7">Паул гыйбадәтханәдән чыкты да якында гына яшәүче, Аллаһыны олылаучы Тити-Юсты исемле кешенең өенә китте.</verse>
				<verse number="8">Гыйбадәтханә башлыгы Криспи исә үзенең бөтен гаиләсе белән Хуҗа-Хакимгә иман китерде. Паулның сөйләгәнен ишеткән күп кенә көринтлеләр дә иманга килделәр һәм суга чуму йоласын үтәделәр.</verse>
				<verse number="9">Бервакыт төнлә Паулга Хуҗа-Хаким күренеп: – Курыкма! Сөйләвеңне дәвам ит, туктама.</verse>
				<verse number="10">Мин синең юлдашыңдыр, һичкем сиңа яманлык кылмас, чөнки бу шәһәрдә Минем халкым күп, – диде.</verse>
				<verse number="11">Көринтлеләргә Аллаһы сүзен өйрәтеп, Паул алар арасында ел ярым яшәде.</verse>
				<verse number="12">Ахайя өлкәсендә Гәллиун идарә иткән заманда яһүдиләр, бөтенесе бер булып, Паулга һөҗүм иттеләр һәм аны хөкем йортына алып килделәр.</verse>
				<verse number="13">– Бу адәм Аллаһыга табынырга Канун кушканча түгел, башкача өйрәтә, – диде алар.</verse>
				<verse number="14">Паул авызын ачарга да өлгермәде, Гәллиун: – Яһүдиләр! Әгәр нинди дә булса явызлык яки җинаять кылынган булса, сезне түземлек белән тыңлар өчен сәбәп булыр иде.</verse>
				<verse number="15">Әмма биредә сүзләр, исемнәр һәм сезнең Кануныгыз хакында бәхәс барганга күрә, бу мәсьәләне үзегез хәл итегез. Мин мондый эшләрне хөкем итәргә теләмим, – дип,</verse>
				<verse number="16">аларны хөкем йортыннан чыгарып җибәрде.</verse>
				<verse number="17">Шуннан тегеләр гыйбадәтханә башлыгы Состенисне тотып алдылар да хөкем йорты каршында кыйнарга тотындылар, ә Гәлиунның моңа исе дә китмәде.</verse>
				<verse number="18">Көринттә байтак көннәр яшәгәннән соң, Паул, имандашлар белән хушлашып, су юлы белән Сүриягә юнәлде; Прискиллә һәм Әкүл дә аның белән китте. Юлга чыгар алдыннан, әйткән нәзере буенча, Паул Кеңхерәйдә чәчен кырдырды.</verse>
				<verse number="19">Эфескә килеп җиткәч, Паул, юлдашларыннан аерылып, гыйбадәтханәгә килде һәм анда яһүдиләр белән сөйләшеп утырды.</verse>
				<verse number="20">Алар Паулдан үзләре янында озаккарак калуын сорасалар да, ул ризалашмады.</verse>
				<verse number="21">Алар белән саубуллашканда Паул: – Аллаһы боерса, яныгызга тагын килермен, – дип, су юлы белән Эфестән китте.</verse>
				<verse number="22">Кайсариягә җитеп корабтан төшкәннән соң, Паул Иерусалимгә барды, анда бердәмлектәге имандашлар белән күреште, аннары Антиухиягә юл алды;</verse>
				<verse number="23">анда күпмедер тоткарланганнан соң, бөтен Галәтия һәм Фрүгия өлкәләрен әйләнеп чыгып, шунда яшәүче Гайсә шәкертләрен иманда ныгытты.</verse>
				<verse number="24">Шул вакытларда Эфес шәһәренә Апуллус исемле, тумышы белән Искәндәриядән булган, Язманы яхшы белгән, телгә оста бер кеше килде.</verse>
				<verse number="25">Раббы юлында тәрбия алган әлеге Апуллус, Яхъя башкарган суга чуму йоласы турында гына белсә дә, бөтен күңелен биреп Гайсә турында дөрес итеп сөйли һәм өйрәтә иде.</verse>
				<verse number="26">Гыйбадәтханәдә Апуллусның кыю сүзләрен ишетеп, Прискиллә белән Әкүл аны үзләре янына чакырып алдылар һәм Аллаһы юлы турында тулырак аңлаттылар.</verse>
				<verse number="27">Апуллус Ахаяга китәргә ният белдергәч, имандашлары, аны кабул итүләрен сорап, шундагы шәкертләргә хат яздылар. Анда баргач, Аллаһы мәрхәмәте белән иманга килгәннәргә ул күп ярдәм күрсәтте;</verse>
				<verse number="28">Язма нигезендә Гайсәнең Мәсих икәнлеген ышандырырлык итеп исбатлап, бөтен халыкның күз алдында яһүдиләрнең дәлилләрен юкка чыгарды.</verse>
			</chapter>
			<chapter number="19">
				<verse number="1">Апуллус Көринт шәһәрендә чакта, Паул, илнең таулы өлкәләрен кичеп, Эфес шәһәренә килде. Анда берничә шәкертне очратты.</verse>
				<verse number="2">– Иман китергәндә сез Изге Рухны кабул иттегезме? – дип сорады ул алардан. – Изге Рух хакында безнең ишеткәнебез дә юк, – диде тегеләр.</verse>
				<verse number="3">– Сез нинди чуму йоласын үтәдегез соң? – Яхъя кылган чумдыруны, – дип җавап бирде шәкертләр.</verse>
				<verse number="4">– Яхъя кылган чумдыру гөнаһлардан тәүбә итү өчен булды. Яхъя кешеләрне үзеннән соң Килүчегә, ягъни Гайсәгә ышанырга өндәде, – диде аларга Паул.</verse>
				<verse number="5">Моны ишеткәч, алар Хаким Гайсә исеме хакына суга чуму йоласын үтәделәр.</verse>
				<verse number="6">Паул аларның башына кулларын куйгач, шәкертләргә Изге Рух иңде, һәм алар таныш булмаган телләрдә сөйли һәм пәйгамбәрлек итә башлады.</verse>
				<verse number="7">Анда уникеләп кеше бар иде.</verse>
				<verse number="8">Паул өч ай дәвамында гыйбадәтханәгә йөреп тәвәккәллек белән әңгәмәләр корды, ышанычлы дәлилләр китереп Аллаһы патшалыгы турында сөйләде.</verse>
				<verse number="9">Әмма кайберәүләр, ышанырга теләмичә, җыелган халык алдында Хуҗа-Хакимнең юлын яманладылар. Шул сәбәпле Паул, шәкертләрне үзе белән алып, тегеләр яныннан китте һәм Туран исемле берәүнең уку йортында көн саен шәкертләргә вәгазь сөйләде.</verse>
				<verse number="10">Ул шулай ике ел дәвамында анда хезмәт итте. Шунлыктан Асия өлкәсендә яшәүчеләрнең һәммәсе – яһүдиләр дә, греклар да – Хуҗа-Хаким турындагы хәбәрне ишетте.</verse>
				<verse number="11">Паулның куллары белән Аллаһы искитәрлек кодрәтле эшләр кылды.</verse>
				<verse number="12">Паул орынган кулъяулыкларны, билбауларны авыру адәмнәр өстенә салганда, хасталар чирдән савыга, алардан явыз рухлар чыгып китә иде.</verse>
				<verse number="13">Кайбер ырымчы илгизәр яһүдиләр дә, кешеләрдән явыз рухларны куып чыгармакчы булып: – Мин сезгә Паул вәгазьләгән Гайсә исеменнән боерам, – дип, Хаким Гайсәнең исемен кулланырга тырыша иделәр.</verse>
				<verse number="14">Яһүдиләрдән булган Эскевә исемле баш руханиның җиде углы да шулай эшләде.</verse>
				<verse number="15">Әмма бервакыт явыз рух алардан: – Гайсәне беләм, Паул да миңа таныш, ә сез кемнәр? – дип сорады.</verse>
				<verse number="16">Шулчак явыз рух ияләнгән кеше, агай-энеләргә ташланып, аларны шундый итеп кыйнады ки, тегеләр ул йорттан киемнәре ертылган, яраланган хәлдә чыгып качтылар.</verse>
				<verse number="17">Бу турыда Эфестә яшәүче яһүдиләргә һәм грекларга мәгълүм булгач, бар кеше куркуга төште, һәм Хаким Гайсәнең исеме тагын да ныграк ихтирам ителә башлады.</verse>
				<verse number="18">Иманга килгәннәрнең күпчелеге үзләре кылган начар эшләрне танып сөйләде,</verse>
				<verse number="19">ә сихерчелек белән шөгыльләнүчеләрнең күбесе бар халык алдында үзләренең китапларын җыеп утка салды. Санап карагач, яндырылган китапларның бәясе илле мең көмеш тәңкә булды.</verse>
				<verse number="20">Шулай итеп, Раббы сүзенең кодрәте һәм тәэсире һаман арта барды.</verse>
				<verse number="21">Шушы вакыйгалардан соң Паул Македуния һәм Ахая җирләре аша Иерусалимгә барырга булды. – Иерусалимнән соң Римны да барып күрергә тиешмен, – дип, Паул</verse>
				<verse number="22">ике ярдәмчесен – Тимутәй белән Эрастыны – Македуниягә җибәрде дә үзе күпмедер вакытка Асия өлкәсендә калды.</verse>
				<verse number="23">Шул көннәрдә Хуҗа-Хаким юлындагы кешеләргә каршы зур чуалыш кузгалды.</verse>
				<verse number="24">Эфес шәһәрендә Димитер исемле бер көмешче бар иде. Ул греклар алиһәсе Артемидага багышланган изге йортның кечкенә көмеш өлгеләрен ясый һәм шушы эш белән башка һөнәрчеләргә дә шактый күп табыш алырга ярдәм итә иде.</verse>
				<verse number="25">Шул Димитер көмешчеләрне һәм башка шундый һөнәрчеләрне бергә җыеп: – Дуслар! Сез беләсез, безнең мул тормышыбыз әлеге кәсепкә бәйләнгән, – диде. –</verse>
				<verse number="26">Хәлбуки, күреп-ишетеп торасыз: шушы Паул, кеше кулы белән ясалган нәрсәләр илаһ түгел дип сөйләп, Эфестә генә түгел, ә бөтен Асия өлкәсендә диярлек байтак кешене инандырып юлдан яздырды инде.</verse>
				<verse number="27">Шушы уңайдан кәсебебезгә игътибар кимеп кенә калмас, бөек алиһә Артемиданың изге йортының да әһәмияте бетәр, бөтен Асия өлкәсе һәм бөтен дөнья табына торган алиһә үзенең бөеклегеннән мәхрүм ителер.</verse>
				<verse number="28">Әлеге сүзләрне ишетеп, һөнәрчеләрнең ачуы кабарды, һәм алар: – Эфеслеләрнең Артемидасы бөек! – дип кычкыра башладылар.</verse>
				<verse number="29">Озакламый бөтен шәһәр хәрәкәткә килде. Паулның юлдашларын – македунияле Гәй һәм Аристархны тотып алып, барысы бергә тамаша урынына юнәлделәр.</verse>
				<verse number="30">Паул халык төркеме каршына чыкмакчы иде, ләкин шәкертләр аны тыеп калдылар.</verse>
				<verse number="31">Шулай ук Паулның дуслары – Асия өлкәсенең кайбер җирле җитәкчеләре дә, хәбәр җибәреп, аның тамаша урынында күренмәвен үтенделәр.</verse>
				<verse number="32">Халык җыелган урында берәүләр бер нәрсә, икенчеләр башка нәрсә кычкырды. Җыелышта тәртипсезлек хөкем сөрде, җыелганнарның күбесе ни өчен килгәнен дә белмәде.</verse>
				<verse number="33">Яһүдиләр, нәрсә әйтергә кирәклеген өйрәтеп, Искәндәр исемле кешене халык алдына чыгардылар. Ул, халыкка сүз әйтергә теләп, кулы белән ишарә ясады,</verse>
				<verse number="34">ләкин аның яһүди икәнлеген белеп алгач, һәммәсе бертавыштан: – Эфес Артемидасы бөек! – дип кычкыра башлады. Алар шулай ике сәгать дәвамында кычкырып тордылар.</verse>
				<verse number="35">Ниһаять, шәһәр идарәчеләренең берсе, халыкны тынычландырып: – Җәмәгать! Эфеснең бөек алиһәсе Артемиданың изге йортын һәм күктән төшкән изге ташны саклаучы шәһәр икәнен кем генә белми! – диде. –</verse>
				<verse number="36">Моның шулай икәнлеге бәхәссез икән, сез тыныч булырга һәм дуамал эш итмәскә тиеш.</verse>
				<verse number="37">Сез тотып китергән бу кешеләр Артемиданың изге йортын да таламаган, сезнең алиһәгезне дә хурламаган.</verse>
				<verse number="38">Димитернең һәм аның янындагы башка һөнәрчеләрнең кемгәдер дәгъвасы булса, моның өчен мәхкәмәләр һәм өлкә җитәкчеләре бар, дәгъваны алар шунда белдерсеннәр.</verse>
				<verse number="39">Әгәр тагын сорауларыгыз бар икән, сез аларны канун рөхсәт иткән халык җыелышында күтәрә аласыз.</verse>
				<verse number="40">Бүгенге вакыйга аркасында безне һичбер сәбәпсез фетнә куптаруда гаепләргә мөмкиннәр, ә безнең мондый чуалышны аклардай бернинди дәлилебез юк. Шул сүзләрне әйтеп, җитәкче кеше җыелышны таратты.</verse>
			</chapter>
			<chapter number="20">
				<verse number="1">Чуалыш тукталгач, Паул, шәкертләрне үз янына чакырып алып рухларын ныгытканнан соң, алар белән саубуллашты да Македуния якларына юнәлде.</verse>
				<verse number="2">Өлкәләр аша үткәндә, имандашларын илһамландырып, үгет-нәсыйхәтләр бирде, һәм, ниһаять, Грециягә килеп җитте.</verse>
				<verse number="3">Анда өч ай яшәгәннән соң, су юлы белән Сүриягә китәргә дип торганда, яһүдиләр аңа һөҗүм итәргә сүз куештылар. Шунлыктан ул Македуния аша кайтырга хәл кылды.</verse>
				<verse number="4">Аны Пур углы беруяле Сопатыр, тессалуникәле Аристарх белән Сикүнди, дербиле Гәй, шулай ук Тимутәй һәм асияле Тухик белән Трофим озата барды.</verse>
				<verse number="5">Алар, алданрак китеп, безне Троас шәһәрендә көтеп тордылар.</verse>
				<verse number="6">Ә без Төче күмәч бәйрәменнән соң Филиппуйдан су юлы белән киттек тә биш көн дигәндә алар янына Троаска килеп җиттек. Анда без җиде көн булдык.</verse>
				<verse number="7">Атнаның беренче көнендә без икмәк сындырып ашау йоласына бергә җыелдык. Паул иман итүчеләр белән әңгәмә корып утырды; ул иртәгәсе көнне юлга чыгарга җыенганга күрә, сөйләшү төн уртасына кадәр сузылды.</verse>
				<verse number="8">Без җыелган өске каттагы бүлмәдә күп яктырткычлар яна иде.</verse>
				<verse number="9">Паул сөйләгән вакытта тәрәзә төбендә утырган Әүтух исемле егетне йокы басты һәм ул, йоклап китеп, өченче каттан егылып төште. Аны җирдән күтәргәндә, ул инде үле иде.</verse>
				<verse number="10">Паул урамга чыкты һәм иелеп егетне кочаклады да: – Борчылмагыз, ул исән, – диде.</verse>
				<verse number="11">Паул, янә бүлмәгә менеп, икмәк сындырып ашады, аннары тагын бик озак, таң атканчы шәкертләр белән сөйләшеп утырды, ә иртә таңнан юлга чыкты.</verse>
				<verse number="12">Теге егетне өенә алып киткәндә, ул үледән терелгән иде. Бу хәлгә бар кеше бик куанды.</verse>
				<verse number="13">Без исә, Паулны көтеп тормыйча, корабка утырып Ассус шәһәренә таба юл алдык. Паул коры җирдән барырга һәм шул шәһәрдә безгә кушылырга булды.</verse>
				<verse number="14">Ассус шәһәрендә очрашканнан соң, Паулны корабка алып, Митулини шәһәренә юнәлдек.</verse>
				<verse number="15">Митулинидән киткәннең икенче көнендә Хиос утравы каршында тукталдык, ә иртәгесен Сам утравында идек һәм тагын бер көннән Милит шәһәренә килеп җиттек.</verse>
				<verse number="16">Асия өлкәсендә тоткарланмас өчен, Паул Эфесне читләтеп үтәргә карар кылды, чөнки ул, мөмкинлек булса, Илленче көн бәйрәменә Иерусалимгә барып җитмәкче иде.</verse>
				<verse number="17">Паул, Милиттән Эфескә кешеләр җибәреп, үз янына бердәмлек өлкәннәрен чакыртты.</verse>
				<verse number="18">Алар килеп җиткәч, ул болай диде: – Асия өлкәсенә килгән беренче көнемнән бирле мин һаман сезнең белән булдым, – диде ул аларга. –</verse>
				<verse number="19">Яһүдиләрнең явыз ниятләре аркасында килеп чыккан сынауларга карамастан зур күндәмлек күрсәтеп, күз яшьләремне түгә-түгә Хуҗа-Хакимебезгә хезмәт иттем.</verse>
				<verse number="20">Сезгә файдалы булырдай бер нәрсәне дә әйтми калдырмадым, сезне халык алдында да, өйдән-өйгә йөреп тә өйрәттем.</verse>
				<verse number="21">Тәүбә итеп Аллаһыга таба борылуның һәм Хакимебез Гайсәгә инануның кирәклеге турында яһүдиләргә дә, грекларга да үтемле итеп аңлаттым.</verse>
				<verse number="22">Ә хәзер, Рухның ихтыярына буйсынып, Иерусалимгә барам. Анда мине нәрсә көтәдер – белмим.</verse>
				<verse number="23">Фәкать шуны беләм: һәр шәһәрдә мине богаулар һәм хәсрәт көтә. Изге Рух шуны раслый.</verse>
				<verse number="24">Ләкин минем өчен үз тормышымның кадере юк, тик алган юлымны ахырга кадәр үтәргә һәм Хакимебез Гайсәдән кабул иткән хезмәтне – Аллаһының мәрхәмәте турындагы Яхшы хәбәрне вәгазь итү вазифасын төгәлләргә телим.</verse>
				<verse number="25">Миңа хәзер шул билгеле: арагызда йөреп, Аллаһы Патшалыгын вәгазьләвемне ишеткән сезләр башкача мине күрмәссез.</verse>
				<verse number="26">Шуңа күрә бүген сезгә болай дип әйтәм: әгәр берәрегез һәлак була калса, анда минем гаебем юк,</verse>
				<verse number="27">чөнки Аллаһының ихтыяры сезгә мәгълүм булсын өчен, мөмкин булганның барын да эшләдем.</verse>
				<verse number="28">Үзегезне һәм Изге Рух сезне көтүче итеп куйган көтүне кайгыртыгыз. Углының каны аша Аллаһы Үзенеке иткән Бердәмлеккә көтүче булыгыз.</verse>
				<verse number="29">Мин киткәннән соң, сезнең янга көтүне аямаган ерткыч бүреләр киләсен беләм.</verse>
				<verse number="30">Иман тотучыларны үзләренә ияртү өчен, сезнең арада да хакыйкатьне бозып сөйләүчеләр табылыр.</verse>
				<verse number="31">Шуңа күрә сак булыгыз, өч ел буе сезнең һәрберегезгә күз яшьләре белән көне-төне нәсыйхәт бирүемне хәтерегездән чыгармагыз.</verse>
				<verse number="32">Хәзер сезне Аллаһы кулына һәм Аның мәрхәмәт тулы сүзенә тапшырам. Аның сүзе сезне тагын да ныгыта һәм изге халыкка вәгъдә ителгәнне бирә ала.</verse>
				<verse number="33">Мин һичкемнең алтын-көмешенә дә, киеменә дә кызыкмадым.</verse>
				<verse number="34">Үзегез беләсез, менә шушы кулларым белән эшләп тапканым үземнең һәм янымдагыларның ихтыяҗын канәгатьләндерде.</verse>
				<verse number="35">Хакимебез Гайсәнең «алуга караганда бирүдә бәхет күбрәк» дигән сүзләрен истә тотып, тырышлык куеп мохтаҗларга ярдәм итәргә кирәклеген мин һәр эштә күрсәттем.</verse>
				<verse number="36">Сөйләп бетергәннән соң, ул аларның барысы белән бергә тезләнеп дога кылды.</verse>
				<verse number="37">Һәммәсе күз яшьләре агызып Паулны кочаклап үбә башлады.</verse>
				<verse number="38">Паулның «мине бүтән күрмәссез инде» дигән сүзләре аларны аеруча кайгыга салган иде. Шуннан аны корабка чаклы озата киттеләр.</verse>
			</chapter>
			<chapter number="21">
				<verse number="1">Алар белән саубуллашып юлга чыкканнан соң, без туп-туры Кос утравына юнәлдек, икенче көнне Родос утравына, аннары Патара утравына җиттек.</verse>
				<verse number="2">Анда Фойникә өлкәсенә баручы кораб табып, аңа утырдык та кузгалып киттек.</verse>
				<verse number="3">Кипр утравын көньягыннан урап үтеп, Сүрия өлкәсенә таба юлны дәвам иттек. Сурда тукталыш ясадык, чөнки анда корабтан йөк бушатырга тиеш иделәр.</verse>
				<verse number="4">Әлеге шәһәрдә имандашларыбызны эзләп табып, яннарында җиде көн булдык. Алар, Рух кушканны тыңлап, сиңа Иерусалимгә барырга ярамый, дип Паулны кат-кат кисәттеләр,</verse>
				<verse number="5">әмма китәр вакыт җиткәч, без юлга чыктык. Барлык имандашлар үзләренең хатыннары һәм балалары белән безне шәһәр читенә кадәр озата барды, ә яр буена килеп җиткәч, бөтенебез бергә тезләнеп дога кылдык.</verse>
				<verse number="6">Саубуллашканнан соң, без корабка утырдык, ә алар өйләренә кайтып киттеләр.</verse>
				<verse number="7">Юлыбызны дәвам итеп, Пытулемаис шәһәренә килеп төштек. Анда имандашлар янына бардык һәм көне буе алар янында булдык.</verse>
				<verse number="8">Ә икенче көнне Кайсариягә килеп, җиде ярдәмченең берсендә – Яхшы хәбәрне таратучы Филип өендә тукталдык.</verse>
				<verse number="9">Аның кияүгә чыкмаган дүрт кызы булып, аларда пәйгамбәрлек сәләте бар иде.</verse>
				<verse number="10">Берничә көн узганнан соң, Яһүдиядән Һагәб исемле пәйгамбәр килде.</verse>
				<verse number="11">Ул, яныбызга кереп, Паулның билбавын алды да үзенең кул-аякларын бәйләде. – Изге Рух болай дип әйтә: Иерусалимдәге яһүдиләр, бу билбауның иясен менә шулай бәйләп, мәҗүсиләр кулына тапшырырлар, – диде Һагәб.</verse>
				<verse number="12">Бу сүзләрне ишетеп, без һәм анда булган башка кешеләр Паулның Иерусалимгә бармавын үтенә башладык.</verse>
				<verse number="13">Әмма Паул: – Нәрсә эшлисез сез? Ник елап йөрәгемне телгәлисез? Хакимебез Гайсә исеме хакына мин Иерусалимдә тоткын булырга гына түгел, үләргә дә әзермен, – дип җавап бирде.</verse>
				<verse number="14">Паулны күндерә алмаячагыбызны аңлагач, без: – Раббы ихтыярынча булсын! – дип тынып калдык.</verse>
				<verse number="15">Шуннан соң без, юлга әзерләнеп, Иерусалимгә киттек.</verse>
				<verse number="16">Безнең белән бергә кайсарияле берничә шәкерт тә барды. Алар безне Гайсәнең күптәнге шәкертләреннән булган кипрлы Мынасун йортына алып килделәр.</verse>
				<verse number="17">Иерусалимгә килгәч, андагы имандашлар безне ачык йөз белән кабул иттеләр.</verse>
				<verse number="18">Икенче көнне без Паул белән бергә Ягъкуб янына бардык; анда бердәмлекнең барлык өлкәннәре җыелган иде.</verse>
				<verse number="19">Аларның хәл-әхвәлләрен сорашканнан соң, Паул чит халыклар арасында Аллаһы ярдәме белән нинди эшләр башкаруын җентекләп сөйләп бирде.</verse>
				<verse number="20">Паулны тыңлагач, андагылар Аллаһыны данлады, аннары аңа: – Беләсеңме, имандаш, яһүдиләр арасында иманга килгән ничә мең кеше бар инде, – диде. – Алар барысы да Муса канунын яклаучылардан.</verse>
				<verse number="21">Аларга килеп ирешкән хәбәргә караганда, син, имеш, мәҗүсиләр арасында яшәүче яһүдиләрне «угылларыгызны сөннәткә утыртмагыз, гореф-гадәтләребезне сакламагыз, Муса кануныннан баш тартыгыз» дип өйрәтәсең икән.</verse>
				<verse number="22">Нәрсә эшләргә инде хәзер? Синең килүең турында алар, әлбәттә, ишетерләр.</verse>
				<verse number="23">Шуңа күрә киңәшебез шул: бездә нәзер әйткән дүрт кеше бар,</verse>
				<verse number="24">алар белән бергә пакьләнү йоласын үтә һәм алар чәчләрен кырдыра алсын өчен чыгымнарын үз өстеңә ал. Шул чагында һәммәсе синең хакта ишеткәннәрнең ялган икәнлеген һәм үзеңнең дә Канунга буйсынып яшәвеңне аңлар.</verse>
				<verse number="25">Ә инде мәҗүсилектән Гайсә Мәсих юлына күчкән кешеләргә килгәндә, без аларга «потларга корбан итеп китерелгән ризыкны, канны, буып үтерелгән хайванның итен ашаудан һәм җенси азгынлыктан тыелыгыз» дип, үзебезнең карарны әйтеп хат яздык.</verse>
				<verse number="26">Икенче көнне теге кешеләрне үзе белән алып, Паул алар белән бергә пакьләнү йоласын үтәде, аннары Аллаһы йортына килде. Анда ул пакьләнү көннәренең кайчан тәмам буласын һәм аларның һәрберсе өчен кайчан корбан китерәчәген белдерде.</verse>
				<verse number="27">Пакьләнү өчен билгеләнгән җиде көн үтте дигәндә, Асия өлкәсеннән килгән берничә яһүди Паулны Аллаһы йортында күрде. Алар, бөтен халыкны котыртып, Паулны тоттылар да:</verse>
				<verse number="28">– Исраил ирләре, ярдәм итегез! Һәр җирдә безнең халыкка, Канунга һәм бу урынга каршы өйрәтә торган кеше шушыдыр! Өстәвенә ул, грекларны Аллаһы йортына алып кереп, бу изге урынны мәсхәрә итте, – дип кычкырырга тотындылар.</verse>
				<verse number="29">(Элегрәк алар Паулны эфесле Трофим белән бергә шәһәрдә күргән булганнар, шуңа күрә Паул аның белән бергә гыйбадәтханәгә кергән дип уйлаганнар.)</verse>
				<verse number="30">Бөтен шәһәрдә шау-шу купты, төрле яктан халык җыела башлады. Паулны Аллаһы йортыннан сөйрәп алып чыктылар да капкаларны бикләп куйдылар.</verse>
				<verse number="31">Алар аны үтерерлек итеп кыйнаган чакта, римлыларның гаскәр башлыгына Иерусалимдә буталыш башлануы турында хәбәр иттеләр.</verse>
				<verse number="32">Ул шундук гаскәриләр һәм йөзбашлары белән бергә халык җыелган урынга йөгерде. Гаскәриләрне һәм аларның башлыгын күреп, халык Паулны кыйнаудан туктады.</verse>
				<verse number="33">Гаскәриләр башлыгы, якынрак килеп, Паулны кулга алырга, аны ике чылбыр белән бәйләргә әмер бирде һәм: – Бу кеше кем? Нәрсә эшләде ул? – дип сорады.</verse>
				<verse number="34">Халык арасында берәүләр бер нәрсә, икенчеләре башка нәрсә кычкыра башлады. Гаскәриләр башлыгы мондый шау-шуда эшнең асылын аңлый алмады, шунлыктан Паулны кирмәнгә илтергә кушты.</verse>
				<verse number="35">Паул инде баскычка җиткәндә, төрле яктан халык кысрыклаганга күрә, гаскәриләргә аны күтәреп барырга туры килде.</verse>
				<verse number="36">Халык төркеме: – Үлем аңа! – дип кычкыра-кычкыра ияреп барды.</verse>
				<verse number="37">Кирмән эченә керер алдыннан гаскәриләр башлыгына Паул: – Сиңа бер сүз әйтергә мөмкинме? – диде. – Син грекча беләсеңмени? – дип гаҗәпләнде теге. –</verse>
				<verse number="38">Димәк, элегрәк фетнә күтәреп, дүрт мең юлбасарны чүлгә алып чыккан мисырлы син түгелсең?</verse>
				<verse number="39">– Мин – яһүди, Киликия өлкәсенең танылган Тарс шәһәреннән. Үтенеп сорыйм, халыкка мөрәҗәгать итәргә рөхсәт бир миңа, – диде Паул.</verse>
				<verse number="40">Гаскәриләр башлыгы рөхсәт биргәннән соң, Паул, баскычта торган килеш, халыкны тынычландырыр өчен кулын күтәрде. Тирән тынлык урнашкач, Паул яһүд телендә сөйли башлады.</verse>
			</chapter>
			<chapter number="22">
				<verse number="1">– Туганнар! Агайлар! Үземне яклап берничә сүз әйтергә рөхсәт итегез, – диде Паул.</verse>
				<verse number="2">Паулның яһүд телендә дәшүен ишеткәч, халык тынып калды.</verse>
				<verse number="3">– Мин – яһүди, – диде ул сүзен дәвам итеп. – Киликиянең Тарс шәһәрендә тудым һәм монда, Иерусалим шәһәрендә, Гамәлиилнең үзеннән белем алып, ата-бабаларыбыз Канунын җентекләп өйрәндем. Бүген менә шушында җыелган һәрберегез кебек, мин дә Аллаһыга бик нык бирелгән кешемен.</verse>
				<verse number="4">Гайсә юлыннан баручыларны мин үтергәнче эзәрлекләдем, ир-атларны да, хатын-кызларны да богаулап зинданнарга ташлаттым.</verse>
				<verse number="5">Моның шулай икәнен олуг рухани да, өлкәннәр киңәшмәсе дә раслый ала. Мин алардан Дәмәшкътәге дин кардәшләребезгә хат яздырып алдым да, шул юлдан баручыларны кулга алыр һәм җәзага тартыр өчен Иерусалимгә китерергә ниятләнеп, Дәмәшкъкә барырга чыктым.</verse>
				<verse number="6">Дәмәшкъкә якынлашып килгәндә, көн урталарында, кинәт күктән төшкән көчле яктылык бөтен тирә-ягымны балкытты.</verse>
				<verse number="7">Мин җиргә егылдым һәм шул мәлдә: «Шаул, Шаул! Нигә син Мине эзәрлеклисең?» – дигән тавыш ишетеп, –</verse>
				<verse number="8">«Әфәндем, Син кем?» – дип сорадым. «Син эзәрлекли торган насаралы Гайсә Мин», – дип җавап бирде Ул.</verse>
				<verse number="9">Юлдашларым яктылыкны күргән булсалар да, миңа әйтелгән сүзләрне ишетмәделәр.</verse>
				<verse number="10">Шуннан мин: «Әфәндем, миңа нәрсә эшләргә?» – дип сорадым. «Тор да Дәмәшкъкә бар, эшләргә кирәк булган бар нәрсәне сиңа шунда әйтерләр», – диде Ул миңа.</verse>
				<verse number="11">Көчле яктылыктан сукырайганга, юлдашларым мине Дәмәшкъкә җитәкләп алып килделәр.</verse>
				<verse number="12">Дәмәшкъ яһүдиләре хөрмәт иткән, Канунга тугрылык саклаган Һанани исемле диндар кеше,</verse>
				<verse number="13">яныма килеп: «Шаул туган, күзләрең ачылсын!» – дип әйтүгә, күзләрем шундук ачылды, һәм мин аны күрдем.</verse>
				<verse number="14">«Сине ата-бабаларыбызның Алласы сайлады, – диде Һанани. – Син, Аның ихтыярын белеп һәм Тәкъва затны күреп, Аның сүзен ишетерсең,</verse>
				<verse number="15">күргән һәм ишеткәннәрең хакында барча кешеләр алдында Аның шаһиты булырсың.</verse>
				<verse number="16">Шулай булгач, тагын нәрсә көтәргә? Тор да суга чуму йоласын үтә, Аның исеменә мөрәҗәгать итеп, гөнаһларыңны юып төшер».</verse>
				<verse number="17">Иерусалимгә кайтып, Аллаһы йортында гыйбадәт кылган вакытта миңа илаһи күренеш булды,</verse>
				<verse number="18">һәм мин Хуҗа-Хакимне күрдем. Ул миңа: «Иерусалимнән тизрәк кит! Ашыга төш! Чөнки монда Минем хакта биргән шаһитлыгыңны кабул итмәячәкләр», – диде.</verse>
				<verse number="19">«Хакимем! – дидем мин. – Гыйбадәтханәдән гыйбадәтханәгә йөреп, Сиңа иман итүчеләрне зинданнарга утыртуым, аларны кыйнавым турында барысы да белә бит.</verse>
				<verse number="20">Синең хакта шаһитлык биргән Эстефәннең каны коелган вакытта мин анда идем. Аны үтерүне хуплап, үтерүчеләрнең киемнәрен саклап тордым», – дип җавап бирдем.</verse>
				<verse number="21">Шунда Хаким миңа: «Бар, Мин сине еракка, мәҗүсиләр янына җибәрәм», – диде.</verse>
				<verse number="22">Шушы сүзләрне әйткәнче, халык Паулны тыңлап торды да аннары: – Бу кешене җир йөзеннән юк итәргә! Мондый кеше яшәргә тиеш түгел, – дип кычкыра башлады.</verse>
				<verse number="23">Алар акыра-акыра өс киемнәрен күтәреп болгадылар, югарыга тузан ыргыттылар.</verse>
				<verse number="24">Шуннан гаскәриләр башлыгы, Паулны кирмәнгә алып керергә әмер биреп, халыкның нигә шулай акыруын белер өчен Паулны камчы белән суктырырга һәм сорау алырга боерды.</verse>
				<verse number="25">Ләкин Паулны каешлар белән бәйләгән вакытта, янәшәдә басып торган йөзбашына ул: – Рим гражданын шулай хөкемсез-нисез камчыларга рөхсәт ителәмени сезгә? – диде.</verse>
				<verse number="26">Йөзбашы, моны ишеткәч, гаскәриләр башлыгына барды да: – Нәрсә эшлисең син? Бу кеше – Рим гражданы икән бит, – диде.</verse>
				<verse number="27">Шуннан соң гаскәриләр башлыгы, Паул янына килеп: – Әйт әле миңа, син – Рим гражданымы? – диде. – Әйе, – дип җавап бирде Паул.</verse>
				<verse number="28">– Мин исә бу гражданлыкны күп акча түләп алдым, – дип әйтте гаскәриләр башлыгы. – Ә мин Рим гражданы булып туганмын, – диде Паул.</verse>
				<verse number="29">Аңардан сорау алырга тиеш булган кешеләр шундук читкәрәк китте, ә гаскәриләр башлыгы, Паулның Рим гражданы икәнен белгәч, аны бәйләгән өчен куркуга төште.</verse>
				<verse number="30">Икенче көнне яһүдиләрнең Паулны нәрсәдә гаепләвен төгәл белергә теләп, гаскәриләр башлыгы аның богауларын салдырды һәм, баш руханиларны, Югары киңәшмә әгъзаларының барысын җыеп алып, Паулны алар каршына кертеп бастырды.</verse>
			</chapter>
			<chapter number="23">
				<verse number="1">Югары киңәшмә әгъзаларына карап, Паул: – Туганнар! – диде. – Мин бүгенге көнгә кадәр Аллаһы каршында саф вөҗдан белән яшәдем.</verse>
				<verse number="2">Олуг рухани Һанани шунда Паул янында торучыларга аның авызына сугарга кушты.</verse>
				<verse number="3">– Ә сиңа, акшарланган дивар, Аллаһы сугачак! – диде аңа Паул. – Син мине Канун буенча хөкем итәр өчен утырасың, ә үзең, миңа сугарга әмер биреп, Канунга хилаф эш кыласың.</verse>
				<verse number="4">– Син Аллаһының олуг руханиен мыскыл итәсеңме? – диде Паулның янәшәсендә торучылар.</verse>
				<verse number="5">– Мин, туганнар, аның олуг рухани икәнен белмәдем. Язмада: «Халкыңның башлыгын яманлама», – дип әйтелгән шул, – диде Паул.</verse>
				<verse number="6">Югары киңәшмәдәгеләрнең бер өлеше – саддукейлар, икенче өлеше фарисейлар икәнлеген белеп, Паул: – Туганнар! Минем ата-бабаларым фарисей булганнар, мин үзем дә фарисей. Монда мине үлеләрнең терелүенә өмет баглаган өчен хөкем итәләр, – дип кычкырды.</verse>
				<verse number="7">Ул шулай дип әйтүгә, фарисейлар һәм саддукейлар арасында каты бәхәс чыгып, җыелыш икегә бүленде,</verse>
				<verse number="8">чөнки саддукейлар терелү дә, фәрештәләр дә, рухлар да юк дип исбатлый, ә фарисейлар боларның барысына ышана иде.</verse>
				<verse number="9">Шунда зур гауга купты, фарисейлардан булган Канун белгечләре бик нык бәхәсләшеп: – Без бу кешедә һичбер начарлык күрмибез. Бәлки, аның белән, чыннан да, рух яки фәрештә сөйләшкәндер, – диделәр.</verse>
				<verse number="10">Ызгыш көчәйгәнлектән, Паулны өзгәләп ташларлар дип курка калган гаскәриләр башлыгы аны яһүдиләрдән коткарып кирмәнгә илтергә гаскәриләргә әмер бирде.</verse>
				<verse number="11">Икенче төнне Паул каршында Хуҗа-Хаким пәйда булып: – Нык бул! Иерусалимдә Минем турыда ничек шаһитлык биргән булсаң, Римда да шулай шаһитлык бирергә тиешсең, – диде.</verse>
				<verse number="12">Көн тууга, кайбер яһүдиләр бергә җыелып явыз ният кордылар – Паулны үтергәнчегә кадәр ашамаска-эчмәскә сүз бирделәр.</verse>
				<verse number="13">Ант итүчеләрнең саны кырыктан артык иде.</verse>
				<verse number="14">Баш руханилар һәм өлкәннәр янына килеп, алар: – Паулны үтермичә торып, без һичнәрсә ашамаска ант иттек.</verse>
				<verse number="15">Шулай итеп, хәзер сез, аның хакындагы эшне Югары киңәшмә белән берлектә җентекләбрәк тикшерергә телибез, дигән булып, гаскәриләр башлыгыннан аны яныгызга чыгаруын сорагыз. Без әзер булып торырбыз да ул монда килешли үк аны үтерербез, – диделәр.</verse>
				<verse number="16">Паул сеңлесенең углы, аларның явыз ният коруларын ишетеп, кирмәнгә килде һәм бу турыда Паулга җиткерде.</verse>
				<verse number="17">Паул исә, йөзбашларының берсен чакырып: – Бу егетне гаскәриләр башлыгы янына озат, чөнки аңа әйтер сүзе бар, – диде.</verse>
				<verse number="18">Йөзбашы, егетне гаскәриләр башлыгы янына алып килеп: – Паул мине чакырып алды да бу егетне синең яныңа китерүемне сорады. Аның сиңа нәрсәдер әйтәсе килә, – диде.</verse>
				<verse number="19">Гаскәриләр башлыгы, кулыннан тотып, егетне читкәрәк алып китте. – Нәрсә әйтергә телисең? – дип сорады ул аңардан.</verse>
				<verse number="20">– Яһүдиләр, Паул хакындагы эшне җентекләбрәк тикшерү өчен дигән булып, иртәгә синнән Паулны Югары киңәшмә алдына китерүеңне сорарга сүз куештылар, – дип җавап бирде егет. –</verse>
				<verse number="21">Ләкин син аларны тыңлама, чөнки Паулны үтергәнчегә кадәр ашамаска-эчмәскә ант иткән кырыктан артык кеше аны сагалап торачак. Алар инде Паулны үтерергә әзер, гозерләрен үтәгәнеңне көтәләр.</verse>
				<verse number="22">Гаскәриләр башлыгы: – Миңа бу хәбәрне җиткерүеңне беркемгә дә әйтмә, – дип, егетне кайтарып җибәрде.</verse>
				<verse number="23">Шуннан соң гаскәриләр башлыгы ике йөзбашын чакырып алды. – Ике йөз җәяүледән, җитмеш атлыдан һәм ике йөз укчыдан торган гаскәр әзерләгез. Алар кичке сәгать тугызда Кайсариягә китсеннәр.</verse>
				<verse number="24">Паулны алып барасы атлар да әзер булсын. Аны идарәче Филикес янына хәвеф-хәтәрсез илтеп җиткерегез, – дип, аларга</verse>
				<verse number="25">шундый эчтәлектәге хат язып тоттырды:</verse>
				<verse number="26">«Кләүди Лусидән мөхтәрәм идарәче Филикескә сәлам!</verse>
				<verse number="27">Яһүдиләр бу кешене тотып алып үтерергә җыена иде. Аның Рим гражданы икәнен белгәч, мин гаскәриләр белән барып аны коткарып калдым.</verse>
				<verse number="28">Аннары, ни өчен гаепләүләрен белергә теләп, бу кешене яһүдиләрнең Югары киңәшмәсенә алып килдем</verse>
				<verse number="29">һәм гаепләүнең яһүдиләр Канунына кагылышлы икәнлеген белдем, ләкин аны үлемгә дучар итәрлек яки богау салырлык гаеп табылмады.</verse>
				<verse number="30">Бу кешегә каршы корылган явыз ният турында хәбәр алганнан соң, аны тиз арада яныңа җибәрдем, аны гаепләүчеләргә фикерләрен синең алда әйтергә әмер бирдем».</verse>
				<verse number="31">Шулай итеп, гаскәриләр, үзләренә бирелгән әмерне үтәп, Паулны төнлә Антипатырга алып киттеләр.</verse>
				<verse number="32">Ә икенче көнне, Паулны атлы гаскәриләргә тапшырганнан соң, җәяүле гаскәриләр кирмәнгә әйләнеп кайттылар.</verse>
				<verse number="33">Атлы гаскәриләр исә, Кайсариягә килеп җитеп, хатны идарәчегә тоттырдылар да Паулны аның карамагына тапшырдылар.</verse>
				<verse number="34">Идарәче, хатны укып, Паулдан кайсы өлкәдән булуын сорады. Киликиядән икәнен белгәннән соң: –</verse>
				<verse number="35">Мин сине гаепләүчеләрең монда килгәч тыңлармын, – дип, Паулны Һируд сараенда сак астында тотарга боерды.</verse>
			</chapter>
			<chapter number="24">
				<verse number="1">Биш көн узуга, олуг рухани Һанани белән кайбер өлкәннәр һәм Тертул исемле Канун белгече, Паулны нәрсәдә гаепләүләрен белдерер өчен, Кайсариягә килеп җиттеләр.</verse>
				<verse number="2">Паулны чакыртып китергәч, Тертул үзенең гаепләү сүзен башлады: – Мөхтәрәм Филикес! Синең җитәкчелектә тыныч яшәвебезне һәм син кайгыртканга күрә халыкның хәле яхшы якка үзгәргәнне</verse>
				<verse number="3">һәрвакыт һәм һәр җирдә күп рәхмәтләр белән таныйбыз, – диде ул. –</verse>
				<verse number="4">Игътибарыңны озакка алмас өчен, әйтергә теләгән берничә сүзебезне ачык күңел белән тыңлавыңны үтенәм.</verse>
				<verse number="5">Бу кеше яман чир сыман. Ул – бөтен дөньяда яшәүче яһүдиләр арасында чуалыш кузгатучы һәм насаралылар төркеменең башлыгы.</verse>
				<verse number="6">Ул хәтта Аллаһы йортын нәҗесләргә тырышты. Без аны кулга алдык [һәм үз Кануныбыз буенча хөкем итәргә теләдек.</verse>
				<verse number="7">Әмма гаскәриләр башлыгы Луси, аны безнең кулдан көч белән тартып алып,</verse>
				<verse number="8">аны гаепләүчеләргә синең янга килергә кушты.] Аңардан сорау алганнан соң, без аны нәрсәдә гаепләгәнне үзең дә белерсең, – диде Тертул.</verse>
				<verse number="9">Аның белән килгән яһүдиләр, әйтелгәннәрнең дөреслеген раслап, гаепләүгә кушылдылар.</verse>
				<verse number="10">Идарәче, сөйләргә мөмкин дип, Паулга ишарә ясады. – Күп еллар дәвамында бу халыкның хөкемчесе булуыңны белгәнгә күрә, синең алда үземне яклый алуыма мин шатмын, – дип сүзен башлады Паул. –</verse>
				<verse number="11">Аллаһыга табыну өчен Иерусалимгә килүемә унике көннән артмады әле – моны син тикшерә аласың.</verse>
				<verse number="12">Аллаһы йортында, гыйбадәтханәләрдә яисә шәһәрдә кем беләндер бәхәсләшүемне яки халык арасында фетнә оештыруымны алар күрдем дип әйтә алмый,</verse>
				<verse number="13">хәзер миңа ташлаган гаепләрен дә исбат итә алмый.</verse>
				<verse number="14">Әмма синең алда шуны таныйм: алар ялган дип атаган «Юл»ның тарафдары буларак, мин ата-бабаларым Алласына хезмәт итәм, Муса канунында һәм пәйгамбәрләр тарафыннан язылганнарның барысына ышанам.</verse>
				<verse number="15">Тәкъва кешеләр дә, тәкъва булмаганнар да үледән тереләчәк дип, мондагы адәмнәр кебек үк мин дә Аллаһыга өмет баглыйм.</verse>
				<verse number="16">Шуңа күрә мин һәрвакыт Аллаһы алдында һәм кешеләр каршында саф вөҗдан белән яшәргә тырышам.</verse>
				<verse number="17">Күп еллар үткәннән соң, халкыма хәер бирү һәм корбан китерү өчен Иерусалимгә кайттым.</verse>
				<verse number="18">Бу адәмнәр миңа Аллаһы йортында пакьләнү йоласын үтәгән вакытымда тап булдылар. Яныма халык та җыелмаган, бернинди шау-шу да юк иде.</verse>
				<verse number="19">Анда Асия өлкәсеннән берничә яһүди бар иде. Мине гаепләрдәй сәбәпләре булса, каршыңа килеп менә алар миңа дәгъваларын белдерсен.</verse>
				<verse number="20">Йә булмаса, Югары киңәшмә алдында торган вакытымда миндә нинди явызлык табулары турында мондагы кешеләр хәзер үзләре әйтеп бирсен.</verse>
				<verse number="21">Бәлки, мине Югары киңәшмә җыелышында: «Үлеләрнең тереләчәгенә ышанган өчен хөкем ителәм!» – дип кычкырганга күрә гаеплиләрдер? – диде Паул.</verse>
				<verse number="22">«Юл» хакында яхшы белгән Филикес: – Бу эшкә карата карарымны гаскәриләр башлыгы Луси килгәч чыгарырмын, – дип тикшерүне кичектерде,</verse>
				<verse number="23">йөзбашына исә Паулны сак астында тотарга, әмма аңа хезмәт итәргә теләгән дусларына каршылык күрсәтмәскә әмер бирде.</verse>
				<verse number="24">Берничә көннән соң Филикес үзенең хатыны – яһүди Друсилла белән килде дә, Паулны чакыртып алып, аның Гайсә Мәсихкә иман итүе хакында сөйләвен тыңлады.</verse>
				<verse number="25">Әмма Паул тәкъвалык, нәфесне тыя белү һәм булачак хөкем турында сөйләгән чакта, Филикес куркуга төште. – Хәзергә җитеп торыр, вакытым булганда чакыртырмын, – диде ул.</verse>
				<verse number="26">Филикес шуннан соң да, Паулдан ришвәт алырга өметләнеп, аны еш кына үз янына чакырта һәм аның белән әңгәмәләр корып утыра торган булды.</verse>
				<verse number="27">Ике ел вакыт узды, Филикес урынына Порки-Фисте килде. Филикес исә, яһүдиләргә ярарга теләп, Паулны тоткынлыкта калдырган иде.</verse>
			</chapter>
			<chapter number="25">
				<verse number="1">Кайсариягә килеп өч көн торганнан соң, Фисте Иерусалимгә китеп барды.</verse>
				<verse number="2">Баш руханилар һәм яһүдиләрнең башлыклары, аның янына килеп, Паулны гаепләделәр;</verse>
				<verse number="3">сүзебезгә колак салып, Паулны Иерусалимгә күчерсәң иде, дип үтенделәр, үзләре исә аны юлда үтерергә сүз куештылар.</verse>
				<verse number="4">Әмма Фисте Паулның сак астында Кайсариядә калачагын һәм үзенең тиздән шунда кайтачагын әйтте.</verse>
				<verse number="5">– Шулай итеп, – диде ул, – җитәкчеләрегез минем белән барсын һәм, ул кешенең гаебе булса, дәгъвасын белдерсен.</verse>
				<verse number="6">Иерусалимдә сигез-ун көн булганнан соң, Фисте Кайсариягә кайтты. Икенче көнне ул хөкемче көрсиенә утырды да Паулны алып килергә әмер бирде.</verse>
				<verse number="7">Паул кергәч, Иерусалимнән килгән яһүдиләр аны урап алдылар һәм күп авыр гаепләр ташладылар, әмма дәлилләр китерә алмадылар.</verse>
				<verse number="8">– Мин яһүдиләр Канунына да, Аллаһы йортына да, кайсарга каршы да һичнинди начарлык кылмадым, – диде Паул үзен яклап.</verse>
				<verse number="9">Фисте исә, яһүдиләргә ярарга теләп, Паулдан: – Бу гаепләүләрне тикшерү өчен Иерусалимгә барырга һәм минем тарафтан шунда хөкем ителергә син ризамы? – дип сорады.</verse>
				<verse number="10">– Мин кайсарның хөкеме алдында торам, һәм эшем монда каралырга тиеш, – дип җавап бирде Паул. – Син үзең дә яхшы беләсең, мин яһүдиләрнең хәтерен калдырырлык һичнәрсә эшләмәдем.</verse>
				<verse number="11">Әгәр үлемгә хөкем итәрлек җинаять кылганмын икән, үлем җәзасыннан баш тартырга җыенмыйм. Ә инде бу адәмнәрнең гаепләүләре дөрес булмаса, мине беркем дә алар кулына тотып бирә алмый. Кайсар хөкемен таләп итәм мин! – диде Паул.</verse>
				<verse number="12">Киңәшчеләре белән фикер алышканнан соң, Фисте: – Кайсар хөкемен таләп итәсең икән, димәк, кайсар алдына барырсың, – диде.</verse>
				<verse number="13">Берничә көннән Әгрип патша белән Берники, Фисте белән очрашыр өчен, Кайсариягә килделәр.</verse>
				<verse number="14">Алар анда байтак көннәр булганлыктан, Фисте Паулның эше турында патшага сөйләде: – Филикес тоткынлыкта калдырган бер кеше бар монда.</verse>
				<verse number="15">Мин Иерусалимдә булган чакта яһүдиләрнең баш руханилары һәм өлкәннәре, аны хөкемгә тартырга таләп итеп, дәгъва белән килделәр.</verse>
				<verse number="16">Мин аларга: «Римлыларда кабул ителгәнчә, дәгъва белдергән адәмнәр белән йөзгә-йөз очрашмаса һәм аның үзен якларга мөмкинлеге булмаса, берәү дә җәзага тартылмый», – дип җавап бирдем.</verse>
				<verse number="17">Алар монда килгәч, мин һич кичектермичә икенче көнне үк хөкемче көрсиенә утырдым да ул кешене алып килергә әмер бирдем.</verse>
				<verse number="18">Аны уратып алган дәгъвачылар исә мин көткән гаепләүләрнең берсен дә китерә алмадылар.</verse>
				<verse number="19">Аның урынына алар үз диннәренә кагылышлы мәсьәләләр, Паул «тере» дип раслаган ниндидер үлгән Гайсә хакында бәхәсләштеләр.</verse>
				<verse number="20">Мондый мәсьәләләрнең асылына төшенеп бетмәгәнгә, мин аңа Иерусалимгә барырга һәм бу эш буенча хөкем алдына шунда басарга тәкъдим иттем.</verse>
				<verse number="21">Әмма ул үз эшен галиҗәнаб кайсар хөкеменә тапшыруны сораганга, кайсар янына җибәргәнче мин аны сак астында тотарга куштым, – диде Фисте.</verse>
				<verse number="22">Фистегә Әгрип: – Ул кешене мин дә тыңларга теләр идем, – диде. – Иртәгә син аны тыңларсың, – дип җавап бирде Фисте.</verse>
				<verse number="23">Икенче көнне Әгрип һәм Берники гаскәр башлыклары һәм шәһәрнең күренекле кешеләре белән бергә тантаналы рәвештә утырышлар бүлмәсенә кергәч, Фисте әмере буенча Паулны алып килделәр.</verse>
				<verse number="24">– Әгрип патша һәм биредә утыручылар! – диде Фисте. – Иерусалимдә дә, монда да яһүдиләрнең күбесе менә шушы кешедән зарланды, «ул яшәргә тиеш түгел!» дип кычкырды.</verse>
				<verse number="25">Әмма мин аны үлем җәзасына хөкем итәрдәй һичнәрсә эшләмәгән дип таптым һәм, ул үз эшен галиҗәнаб кайсарның хөкем итүен сораганга, аны кайсар янына җибәрергә булдым.</verse>
				<verse number="26">Тик аның хакында кайсарга нәрсә язарга да белмим. Шуңа күрә, бүгенге әңгәмәдән соң язарга сүз табылыр дип, мин аны сезнең янга, бигрәк тә, Әгрип патша, синең каршыңа китердем.</verse>
				<verse number="27">Тоткынның нәрсәдә гаепләнүен күрсәтми торып, аны кайсар янына җибәрү, минемчә, уйламый кылынган эш булыр иде.</verse>
			</chapter>
			<chapter number="26">
				<verse number="1">Әгрип патша: – Сиңа үзеңне яклап сөйләргә рөхсәт ителә, – диде Паулга. Шуннан Паул кулын күтәрде дә үзен яклап сөйли башлады:</verse>
				<verse number="2">– Әгрип патша! Бүген синең алда яһүдиләрнең барлык гаепләүләреннән үземне яклый алуыма шатмын.</verse>
				<verse number="3">Син яһүдиләрнең барлык йолаларын, динебездә бәхәс тудыра торган мәсьәләләрне яхшы белгәнгә күрә, мине түземлек белән тыңлавыңны үтенәм.</verse>
				<verse number="4">Минем яшьтән үк үз халкым арасында яшәгәнем һәм Иерусалимдәге тормышым барлык яһүдиләргә мәгълүм.</verse>
				<verse number="5">Алар мине күптәннән белә һәм, әгәр теләсәләр, динебезнең иң таләпчән тәгълиматын тоткан фарисейлар төркеме әгъзасы икәнемә шаһитлык бирә алырлар иде.</verse>
				<verse number="6">Ә хәзер мин, Аллаһы тарафыннан ата-бабаларыбызга бирелгән вәгъдәнең үтәлүенә өметләнгән өчен, хөкем алдында торам.</verse>
				<verse number="7">Безнең унике ыруг, шул вәгъдәнең тормышка ашуына өмет баглап, көне-төне тырышып Аллаһыга хезмәт итә. Яһүдиләр мине әнә шушы өмет өчен гаеплиләр, Әгрип патша.</verse>
				<verse number="8">Җәмәгать, Аллаһының үлеләрне терелтүен сез чыннан да ышанмастай нәрсә дип саныйсызмы?</verse>
				<verse number="9">Дөрес, кайчандыр мин дә, насаралы Гайсә исеменә каршы мөмкин булганның барын да эшләргә кирәк, дип уйлый идем.</verse>
				<verse number="10">Һәм Иерусалимдә шулай эшләдем дә: баш руханилардан рөхсәт алып, күп кенә изге адәмнәрне зинданнарга ташлаттым. Аларны үлем җәзасына хөкем итү турында сүз барганда, мин һәрвакыт ризалыгымны бирдем.</verse>
				<verse number="11">Гыйбадәтханәдән гыйбадәтханәгә йөреп, күп тапкырлар аларны җәзаладым һәм Гайсәгә булган иманнарыннан баш тартырга мәҗбүр иттем. Ачуым бик көчле булганга, аларны хәтта чит шәһәрләрдә дә эзәрлекләп йөрдем.</verse>
				<verse number="12">Әгрип патша, көннәрнең берендә баш руханилар тапшырган эш буенча һәм аларның ризалыгы белән Дәмәшкъкә барганда, көн урталарында минем һәм юлдашларымның тирә-ягын күктән төшкән, кояштан да яктырак көчле нур балкытты.</verse>
				<verse number="13"></verse>
				<verse number="14">Без барыбыз да җиргә егылдык, һәм шулвакыт мин бер тавыш ишеттем. Ул тавыш миңа яһүд телендә: «Шаул, Шаул! Нигә син Мине эзәрлеклисең? Үгез үз хуҗасының таягына тибенгән кебек, үзеңә зыян гына китерәсең», – диде.</verse>
				<verse number="15">«Әфәндем, Син кем?» – дип сорадым мин. «Син эзәрлекли торган Гайсә Мин, – диде Ул. –</verse>
				<verse number="16">Аягыңа торып бас! Хәзер күргәннәреңә һәм Минем тарафтан киләчәктә күрсәтеләчәк нәрсәләргә шаһитым һәм хезмәтчем булсын өчен килдем Мин каршыңа.</verse>
				<verse number="17">Мин сине үз халкыңнан да, мәҗүсиләрдән дә коткарырмын. Күзләре ачылсын, караңгыдан яктыга чыксыннар, шайтан кулыннан азат ителеп йөзләре белән Аллаһыга таба борылсыннар, гөнаһлары кичерелеп Миңа булган ышанычлары аша изгеләр арасында урын алсыннар өчен Мин сине мәҗүсиләр янына җәбәрәм».</verse>
				<verse number="18"></verse>
				<verse number="19">Шуңа күрә, Әгрип патша, күктән иңгән күренешкә буйсынып, мин</verse>
				<verse number="20">башта Дәмәшкъ һәм Иерусалим кешеләренә, аннары бөтен Яһүдия җирендә яшәүчеләргә, ә соңыннан инде мәҗүсиләргә вәгазь сөйләдем, аларны да тәүбәгә чакырып Аллаһыга йөзләре белән борылырга, тәүбә итүләрен исбатлаучы эшләр кылырга өндәдем.</verse>
				<verse number="21">Менә шуның өчен яһүдиләр мине Аллаһы йортында тотып алдылар да үтерергә теләделәр.</verse>
				<verse number="22">Ләкин Аллаһы бүгенге көнгә кадәр миңа ярдәм итеп килә, һәм мин бөегенә дә, кечесенә дә шаһитлык бирәм, Мусаның һәм пәйгамбәрләрнең гаиптән биргән хәбәрләреннән башка берни сөйләмим.</verse>
				<verse number="23">Ә алар Мәсихнең газап чигәргә тиешлеген һәм беренче булып үледән тереләчәген, яһүдиләргә һәм мәҗүсиләргә яктылык турындагы хәбәрне игълан итәчәген әйткәннәр иде.</verse>
				<verse number="24">Ул үзен шулай дип яклаганда, Фисте аңа: – Паул, син акылдан шашкансың! Зур гыйлемлек сине акылдан яздыра, – дип кычкырды.</verse>
				<verse number="25">– Мин акылдан шашмадым, мөхтәрәм Фисте, – диде Паул, – мин үз акылымда һәм хак дөресен сөйлим.</verse>
				<verse number="26">Патша бу турыда белә, һәм мин аның алдында кыюлык белән сөйли алам. Әлеге вакыйгалар патша игътибарыннан читтә калмагандыр дип уйлыйм, чөнки боларның берсе дә яшерен эшләнмәде.</verse>
				<verse number="27">Әгрип патша, пәйгамбәрләрнең сүзләренә ышанасыңдыр бит син? Беләм, ышанасың.</verse>
				<verse number="28">Әгрип Паулга: – Син мине шулай тиз генә мәсихче итәргә мөмкиндер дип уйлыйсыңмы? – диде.</verse>
				<verse number="29">– Тиз генәме, юкмы, – диде Паул, – әмма синең генә түгел, бүген мине тыңлаган һәркемнең минем кебек, тик богаусыз булуын сорап Аллаһыга дога кылам.</verse>
				<verse number="30">Шуннан соң патша, аның артыннан идарәче, Берники һәм алар янында утыручылар урыннарыннан тордылар</verse>
				<verse number="31">да читкәрәк китеп: – Бу кеше үлемгә хөкем итәрлек яки зинданга ташларлык һичнәрсә эшләмәгән, – дип фикер алыштылар.</verse>
				<verse number="32">– Кайсар хөкемен таләп итмәсә, бу кешене азат итәргә дә мөмкин булыр иде, – диде Әгрип патша Фистегә.</verse>
			</chapter>
			<chapter number="27">
				<verse number="1">Безне Италиягә озатырга карар кылынгач, Паулны һәм тагын берничә тоткынны кайсар полкының Юли исемле йөзбашына тапшырдылар.</verse>
				<verse number="2">Без Асия өлкәсенең ярлары буйлап бара торган, Адрамут шәһәреннән килгән корабка утырып киттек. Безнең белән Тессалуникә шәһәрендә яшәүче македунияле Аристарх та бар иде.</verse>
				<verse number="3">Икенче көнне Сидун шәһәренә килеп җиттек. Паулга илтифат күрсәтеп, Юли аңа дуслары янына барырга һәм аларның ярдәменнән файдаланырга рөхсәт итте.</verse>
				<verse number="4">Сидуннан без тагын диңгезгә чыктык һәм, җил каршы булганлыктан, Кипр утравының җилдән ышык ягыннан уздык.</verse>
				<verse number="5">Киликия һәм Памфулия өлкәләренә караган ярлар буйлап диңгезне кичкәннән соң, Лукия өлкәсендәге Мура шәһәренә килеп җиттек.</verse>
				<verse number="6">Мурада йөзбашы, Италиягә китәчәк Искәндәрия корабын табып, безне шуңа утыртты.</verse>
				<verse number="7">Байтак көннәр дәвамында акрын гына алга бардык һәм зур авырлык белән Книд шәһәре турысына килеп җиттек. Көчле җил комачаулаганга, кирәкле юнәлештә барып булмады, һәм без, Салмуни борынын узып, Крит утравының җилдән ышык ягына чыктык.</verse>
				<verse number="8">Авырлык белән яр буйлап йөзеп, Яхшы гаваньнар дигән урынга килдек. Аннан ерак түгел Ласея шәһәре урнашкан иде.</verse>
				<verse number="9">Байтак вакыт узды, Ураза көне дә үтеп китте. Диңгез буйлап юлны дәвам итү куркыныч булганлыктан, Паул шундый киңәш бирде:</verse>
				<verse number="10">– Җәмәгать! Сәфәрне дәвам итү йөк һәм кораб өчен генә түгел, үзебез өчен дә авыр буласын һәм зур зыян китерәсен күрәм.</verse>
				<verse number="11">Ләкин йөзбашы, Паулның сүзләреннән бигрәк, койрык тотучының һәм кораб хуҗасының сүзләренә колак салды.</verse>
				<verse number="12">Гавань кышны уздырырга җайланмаган булганга, диңгезчеләрнең күбесе аннан китәргә һәм, мөмкин булса, Фойникес гаванена барып кышларга хәл кылды. Крит утравындагы Фойникес гаване көньяк-көнбатыш һәм төньяк-көнбатыш тарафыннан искән җилләргә ачык иде.</verse>
				<verse number="13">Көньяк җиле исә башлагач, алар, инде теләгебезгә ирештек дип уйлап, якорьны күтәрделәр, һәм без Крит яры буйлап йөзеп киттек.</verse>
				<verse number="14">Әмма күп тә үтмәде, төньяк-көнчыгыштан бик көчле җил исә башлады да</verse>
				<verse number="15">безнең корабны эләктереп үз уңаена агызып алып китте – кораб җилгә каршы тора алмады.</verse>
				<verse number="16">Кәүдә дип аталган кечкенә генә утрауның җилдән ышык ягына чыгып, авырлык белән генә коткару көймәсен урнаштырып куя алдык.</verse>
				<verse number="17">Көймәне палубага күтәргәннән соң, арканнарны кораб астыннан үткәреп, корабны урап бәйләдек. Суртис дип аталган сай җиргә утырудан куркып, диңгезчеләр җилкәнне төшерделәр, һәм кораб җил куган якка йөзүен дәвам итте;</verse>
				<verse number="18">давыл һаман котырынганга, икенче көнне диңгезгә йөкләрне ташлый башладылар,</verse>
				<verse number="19">ә өченче көнне алар диңгезгә үз куллары белән кораб җиһазларын ыргыттылар.</verse>
				<verse number="20">Берничә көн дәвамында кояш та, йолдызлар да күренмәгәч һәм көчле давыл һаман тынмагач, котылуга булган соңгы өметебез юкка чыкты.</verse>
				<verse number="21">Корабтагы кешеләр байтактан бирле берни ашамаган иде. Шуннан Паул алар арасына чыгып басты да: – Җәмәгать! Сүземне тыңларга – Криттан кузгалмаска кирәк иде. Шулай иткән булсак, бу кыенлыкларга да, югалтуларга да тарымас идек.</verse>
				<verse number="22">Ә хәзер сезгә киңәшем шул: күңелегезне төшермәгез, чөнки сезнең берегез дә һәлак булмаячак, кораб кына җимереләчәк, – диде. –</verse>
				<verse number="23">Мин – Аллаһы кешесе һәм Аңа хезмәт итәм. Үткән төндә миңа Аллаһы фәрештәсе күренеп</verse>
				<verse number="24">болай диде: «Курыкма, Паул! Син кайсар алдында булырга тиешсең, һәм Аллаһы юлдашларыңның барысына да тормыш бүләк итә».</verse>
				<verse number="25">Шулай булгач, җәмәгать, күңелегезне төшермәгез! Мин Аллаһыга инанам – бөтенесе Ул әйткәнчә булыр.</verse>
				<verse number="26">Без берәр утрауга килеп чыгарбыз.</verse>
				<verse number="27">Әдрән диңгезен гизеп йөргәндә, ундүртенче төннең урталарында, диңгезчеләр коры җиргә якынлашуыбызны сизеп алдылар һәм,</verse>
				<verse number="28">тирәнлекне үлчәп, аның егерме сажин чамасы икәнен белделәр. Арырак киткәч, тагын үлчәделәр – унбиш сажин чамасы булды.</verse>
				<verse number="29">Ташлы урынга барып бәрелүдән куркып, корабның койрык ягыннан дүрт якорь төшерделәр һәм тизрәк таң атуын сорап дога кылдылар.</verse>
				<verse number="30">Корабтан качарга ниятләгән диңгезчеләр, борын яктан якорь салырга кирәк дигән сылтау белән көймәне суга төшергәч,</verse>
				<verse number="31">йөзбашына һәм гаскәриләргә Паул: – Алар корабта калмаса, котыла алмаячаксыз, – диде.</verse>
				<verse number="32">Шуннан гаскәриләр көймәне бәйләп куйган арканнарны чабып өзделәр дә, көймә суга килеп төште.</verse>
				<verse number="33">Таң атар алдыннан Паул, корабтагыларны ашап алырга кыстап: – Казадан котылу көтеп ундүрт көн инде берни ашамыйсыз.</verse>
				<verse number="34">Шунлыктан үтенеп сорыйм: гомерегезне саклап калыр өчен капкалап алыгыз. Берегезнең дә башыннан чәч бөртеге дә төшмәс, – диде.</verse>
				<verse number="35">Шуннан Паул, кулына икмәк алып, Аллаһыга шөкрана кылды да сындырып ашый башлады,</verse>
				<verse number="36">һәм барысы да, күңелләре күтәрелеп китеп, ашарга утырды.</verse>
				<verse number="37">Корабта без барлыгы ике йөз җитмеш алты җан идек.</verse>
				<verse number="38">Ашап туйгач, корабны җиңеләйтү өчен диңгезчеләр бар бодайны диңгезгә ташладылар.</verse>
				<verse number="39">Көн тугач, диңгезчеләр каршыларындагы коры җирне танымадылар. Ләкин комлы яры булган бер култыкны күреп алганнан соң, корабны шунда илтеп туктатырга карар кылдылар.</verse>
				<verse number="40">Якорьларны чабып өзгәч, корабның койрыгында урнашкан бору ишкәкләрен ычкындырдылар да алгы җилкәнне җил уңаена көйләделәр. Кораб ярга таба юл алды,</verse>
				<verse number="41">әмма сай урынга туры килеп, комга утырды. Корабның комга утырган борыны хәрәкәтсез калды, койрыгы исә килеп-килеп бәрелгән дулкыннардан җимерелә башлады.</verse>
				<verse number="42">Гаскәриләр, тоткыннар арасыннан берсе дә йөзеп кача алмасын дип, аларны үтерергә ниятләде.</verse>
				<verse number="43">Әмма йөзбашы, Паулны коткарып калырга теләп, аларны туктатты. Башта ул йөзә белгәннәргә суга сикерергә һәм ярга чыгарга боерды,</verse>
				<verse number="44">калганнарга исә, котыласыгыз килсә, такталарга яки кораб ватыкларына тотынып йөзегез, диде. Шулай итеп, барысы да исән-имин ярга чыгып җитте.</verse>
			</chapter>
			<chapter number="28">
				<verse number="1">Исән-имин ярга чыгып җиткәч, утрауның Мальта дип аталганын белдек.</verse>
				<verse number="2">Утрау халкы безгә гадәттән тыш кунакчыл булды. Яңгыр ява башлап суытып җибәргәнгә күрә, алар учак ягып барыбызны да җылынырга чакырды.</verse>
				<verse number="3">Паул үзе җыеп китергән бер кочак чыбык-чабыкны учакка салганда, ут эченнән зәһәр елан атылып чыкты да аның кулын электәреп алды.</verse>
				<verse number="4">Утрау кешеләре, аның кулында асылынып торган еланны күреп, бер-берсенә: – Бу – кеше үтерүче булса кирәк. Диңгездән котылса да, гаделлек алиһәсе аның гомерен өзмәкче, – диештеләр.</verse>
				<verse number="5">Әмма Паул еланны утка селкеп төшерде, елан исә аңа бернинди зыян китермәде.</verse>
				<verse number="6">Кешеләр, хәзер ул шешенә башлар яки кинәт егылып үләр, дип көттеләр. Әмма озак кына көткәннән соң да аңа һичнинди зыян тимәгәнне күреп, фикерләрен үзгәрттеләр. – Ул – ниндидер бер илаһ, – диде алар.</verse>
				<verse number="7">Шул тирәдәрәк кенә утрау башлыгы Поплиның хуҗалыгы урнашкан иде. Ул безне үз йортына чакырды һәм өч көн буе дусларча кунак итте.</verse>
				<verse number="8">Поплиның атасы бизгәк һәм корсак авыруыннан җәфаланып ята иде. Паул аның янына кереп дога кылды һәм, өстенә кулларын куеп, аны савыктырды.</verse>
				<verse number="9">Бу вакыйгадан соң утраудагы хасталарның башкалары да Паул янына килеп сихәтләнеп китте.</verse>
				<verse number="10">Утрауда яшәүче кешеләр безгә күп хөрмәт күрсәттеләр, ә без китәргә җыенгач, кирәкле әйберләр белән тәэмин иттеләр.</verse>
				<verse number="11">Өч айдан соң без, Искәндәриядән килеп шул утрауда кышны кичергән, Күк игезәкләре дип аталган корабка утырып юлга кузгалдык.</verse>
				<verse number="12">Суракүсәй шәһәренә килеп җиткәч, өч көн анда булдык.</verse>
				<verse number="13">Аннан Ригиун шәһәренә килдек. Иртәгесен, көньяк җиле исә башлагач, Ригиуннан киттек тә ике көндә Потиулуй шәһәренә килеп җиттек.</verse>
				<verse number="14">Ул шәһәрдә имандашларыбызны очраттык, һәм алар бер атнага үзләре янында калуыбызны үтенделәр. Шулай без Римга килеп җиттек.</verse>
				<verse number="15">Андагы имандашлар, килгәнебезне ишетеп, Аппи мәйданына һәм Өч кунакханәгә кадәр килеп безне каршы алдылар. Аларны күргәч, Паул Аллаһыга шөкрана кылды, аның күңеле күтәрелеп китте.</verse>
				<verse number="16">Рим шәһәрендә Паулга сак астында аерым яшәргә рөхсәт ителде.</verse>
				<verse number="17">Римга килеп өч көн торганнан соң, Паул анда яшәүче күренекле яһүдиләрне җыеп алды. Алар килгәч, Паул болай диде: – Туганнар! Үз халкыбызга яки ата-бабаларыбызның йолаларына каршы һичбер нәрсә эшләмәсәм дә, мине Иерусалимдә тотып алып римлылар кулына тапшырдылар.</verse>
				<verse number="18">Тегеләр, сорау алганнан соң, үлемгә хөкем итәрлек һичнинди гаебем булмаганга күрә, мине азат итәргә теләде.</verse>
				<verse number="19">Әмма яһүдиләр моңа каршы килгәнлектән, мин кайсарга мөрәҗәгать итәргә мәҗбүр булдым, ләкин максатым үз халкымны гаепләүдә түгел иде.</verse>
				<verse number="20">Сезне менә шуның өчен сөйләшергә чакырган идем, чөнки шушы богауларымны мин Исраил халкы өмет баглаган Зат хакына күтәреп йөрим.</verse>
				<verse number="21">Яһүдиләр исә аңа: – Без Яһүдиядән синең хакта язылган хатлар алмадык, Яһүдиядән килгән кардәшләрнең дә берсе-бер синең хакта һичнинди хәбәр җиткермәде һәм начар сүз сөйләмәде.</verse>
				<verse number="22">Алай да, без синең фикереңне үзеңнән ишетергә теләр идек, чөнки безгә билгеле булганча, бу тәгълимат һәркайда бәхәс тудыра, – дип җавап бирделәр.</verse>
				<verse number="23">Алар Паул белән башка бер көнне очрашырга килештеләр. Билгеләнгән көнне Паул яшәгән йортка баягыдан да күбрәк кеше килде. Паул аларга иртәдән кичкә кадәр Аллаһы Патшалыгы хакында аңлатты, Гайсә турында Муса кануныннан һәм пәйгамбәрләрнең язмаларыннан ышанычлы дәлилләр китерде.</verse>
				<verse number="24">Берәүләр аның сүзләренә ышанды, икенчеләр исә ышанмады.</verse>
				<verse number="25">Шулай бер-берсе белән килешә алмыйча таралырга җыенганда, Паул аларга болай диде: – Изге Рух Ишагыйя пәйгамбәр аша сезнең ата-бабаларыгызга дөрес әйткән:</verse>
				<verse number="26">«Бу халык янына бар да әйт: Ничек кенә тыңласагыз да – аңламассыз, ничек кенә карасагыз да – күрмәссез.</verse>
				<verse number="27">Чөнки бу халыкның йөрәген май баскан. Көчкә генә ишетә колаклары, күзләрен дә йомган алар. Әгәр шулай булмаса, күзләре белән күрерләр, колаклары белән ишетерләр, йөрәкләре белән аңларлар, Миңа таба борылырлар иде, һәм Мин аларны савыктырыр идем».</verse>
				<verse number="28">Шуңа күрә сезгә мәгълүм булсын: Аллаһының коткару турындагы хәбәре мәҗүсиләргә юлланган, һәм алар аны ишетәчәк! – диде Паул. [</verse>
				<verse number="29">Ул шулай дигәннән соң, яһүдиләр бәхәсләшә-бәхәсләшә таралыштылар.]</verse>
				<verse number="30">Ә Паул үзе түләп торган йортта ике ел буе яшәде һәм янына килүчеләрнең барысын да кабул итте.</verse>
				<verse number="31">Ул кыю рәвештә һәм каршылыкларга очрамыйча Аллаһы Патшалыгы хакында игълан итте һәм Хакимебез Гайсә Мәсих турындагы тәгълиматны өйрәтте.</verse>
			</chapter>
		</book>
		<book number="45">
			<chapter number="1">
				<verse number="1">Аллаһының Яхшы хәбәрен игълан итү өчен сайланган һәм Гайсә Мәсихнең рәсүле булырга чакырылган хезмәтчесе Паулдан сәлам!</verse>
				<verse number="2">Аллаһы бу Яхшы хәбәрне Үзенең пәйгамбәрләре аша, Изге язмаларда алдан ук вәгъдә иткән.</verse>
				<verse number="3">Әлеге Яхшы хәбәрдә Аның Углы турында сөйләнә. Чыгышы белән Ул – Давыт нәселеннән,</verse>
				<verse number="4">әмма үледән терелеп, изгелек Рухы ярдәмендә Аллаһының кодрәтле Углы буларак таныла. Ул – Хакимебез Гайсә Мәсих.</verse>
				<verse number="5">Аның исеме хакына бар халыкларны Аллаһыга буйсындырып иманга китерер өчен, без Мәсих аша мәрхәмәт һәм рәсүллек алдык.</verse>
				<verse number="6">Гайсә Мәсихнеке булырга чакырылган бу кешеләр арасында сез дә бар.</verse>
				<verse number="7">Аллаһының Рим шәһәрендә яшәүче барлык сөеклеләренә, Аның изге халкы булырга чакырылганнарга Атабыз Аллаһыдан һәм Хакимебез Гайсә Мәсихтән мәрхәмәт һәм иминлек ирешсен!</verse>
				<verse number="8">Иң элек Гайсә Мәсих аша һәммәгез өчен Аллама рәхмәтләр укыйм, чөнки иманыгыз хакында бөтен дөньяда сөйлиләр.</verse>
				<verse number="9">Сезне бертуктаусыз искә алуыма Аллаһы Үзе шаһит; Аның Углы хакындагы Яхшы хәбәрне игълан итеп, мин Аңа бөтен күңелемне биреп хезмәт итәм.</verse>
				<verse number="10">Аллаһы ихтыяр кылып, яныгызга килергә, ниһаять, мөмкинлек тусын иде дип, дога кылудан туктамыйм.</verse>
				<verse number="11">Сезне бик күрәсем һәм сезне ныгыту өчен миңа бирелгән рухи бүләк белән уртаклашасым килә,</verse>
				<verse number="12">ягъни уртак иманыбыз нигезендә бер-беребезне рухландыра алсак иде дим.</verse>
				<verse number="13">Имандашлар, сезнең белеп торуыгызны телим: күп тапкырлар яныгызга килергә ниятләсәм дә, әлегәчә тоткарланырга сәбәпләр чыга торды. Чит халыклар арасында хезмәтемнең җимешләрен күргән сыман, сездә дә шуны күрәсем килә.</verse>
				<verse number="14">Мин греклар һәм вәхшиләр, гыйлемлеләр һәм наданнар алдында да бурычлымын.</verse>
				<verse number="15">Шуңа күрә мин сезгә – Римда яшәүчеләргә дә – Яхшы хәбәрне игълан итәргә атлыгып торам.</verse>
				<verse number="16">Яхшы хәбәрдән мин оялмыйм, чөнки аңарда иман тотучыларның һәрберсенә – иң элек яһүдиләргә, аннан соң чит халыкларга да – котылу алып килүче Аллаһы кодрәте бар.</verse>
				<verse number="17">Яхшы хәбәрдә Аллаһының кешеләрне иман, бары тик иман аша гына аклавы ачыклана. Язмада әйтелгәнчә: «Иман аша акланган кеше – яшәячәк».</verse>
				<verse number="18">Хакыйкатьне танырга комачаулаучы бозык кешеләрнең һәртөрле имансызлыгына һәм яманлыгына Аллаһы күктән Үзенең ярсуын күрсәтә.</verse>
				<verse number="19">Аллаһы хакында белергә мөмкин булган һәр нәрсә алар өчен ачык, чөнки Аллаһы аны ачып бирде.</verse>
				<verse number="20">Галәм яратылганнан башлап Аллаһының күренмәгән сыйфатлары, ягъни мәңгелек кодрәте һәм илаһилыгы, Ул барлыкка китергән нәрсәләр аша ачык күренә. Шулай икән, ул кешеләр үзләрен аклар өчен һичнәрсә әйтә алмыйлар.</verse>
				<verse number="21">Аллаһы турында белсәләр дә, кешеләр Аны Аллаһы буларак тиешенчә данламады һәм Аңа шөкер итмәде, киресенчә, буш уйларга бирелде, һәм аларның аңларга теләмәгән йөрәкләрен караңгылык басты.</verse>
				<verse number="22">Үзләрен зирәккә санап, алар акылсызга әйләнде –</verse>
				<verse number="23">үлемсез Аллаһының данын фани кешеләргә, кошларга, дүрт аяклы хайваннарга һәм сөйрәлүчеләргә охшаган сурәтләргә алыштырды.</verse>
				<verse number="24">Шунлыктан Аллаһы кешеләрне үзләренең азгын теләкләре һәм бозыклыклары карамагына тапшырды, һәм алар үз тәннәрен мәсхәрәгә салды.</verse>
				<verse number="25">Аллаһы хакыйкатен ялганга алыштырып, алар Бар итүчегә түгел, ә бәлки Ул бар иткән нәрсәләргә табынды һәм хезмәт итте. Бар кылучыга исә мәңгегә дан булсын! Амин.</verse>
				<verse number="26">Шул сәбәпле Аллаһы кешеләрне хурлыклы нәфесләренә тапшырды: хатыннар табигый якынлык кылуны табигый булмаганына алыштырды.</verse>
				<verse number="27">Шулай ук ирләр дә, хатын-кыз белән табигый якынлык кылуны ташлап, бер-берсенә карата җенси теләк белән янды, хурлыклы нәрсәләр кылды һәм шушы бозыклыклары өчен тиешле җәза алды.</verse>
				<verse number="28">Шулай итеп, Аллаһыны тану мөһим түгел дип исәпләгәнгә, Аллаһы аларны бозык уйлары иркенә тапшырды, һәм алар тиешсез гамәлләр кылды.</verse>
				<verse number="29">Аларның күңеле һәртөрле яманлык, мәкерлек, комсызлык, явызлык, көнчелек, үтереш, ызгыш-талаш, алдау, яман ният белән тулы. Алар – гайбәтчеләр,</verse>
				<verse number="30">яла ягучылар, Аллаһыга нәфрәтлеләр, оятсызлар, тәкәбберләр, мактанчыклар, явызлык тудыручылар, ата-аналарына итагатьсезләр,</verse>
				<verse number="31">акылсызлар, үз сүзендә тормаучылар, рәхимсезләр, мәрхәмәтсезләр.</verse>
				<verse number="32">Аллаһының гадел хөкеме буенча алар үзләренең үлемгә лаек булуын беләләр; әмма үзләре генә гөнаһ кылып калмыйча, шундый эш кылучыларны да хуплыйлар.</verse>
			</chapter>
			<chapter number="2">
				<verse number="1">Ә син, башкаларны гаепләүче адәм, үзеңне аклап һичнәрсә әйтә алмыйсың: бүтәннәрне гаепләп син үзеңә дә хөкем чыгарасың, чөнки үзең дә шул ук гамәлләрне кыласың.</verse>
				<verse number="2">Андыйлар өчен Аллаһының хөкеме гадел икәнне беләбез.</verse>
				<verse number="3">И адәм, андый гамәлләрне хөкем итәсең, ә үзең шуны ук эшлисең. Әллә син, Аллаһы хөкеменнән качып котылырмын, дип уйлыйсыңмы?</verse>
				<verse number="4">Аллаһының игелеге сине тәүбәгә юнәлткәнне аңламыйча, Аның шушы чиксез игелеген, сабырлыгын һәм түземлеген санга сукмыйсыңмы әллә?</verse>
				<verse number="5">Үзеңнең кирелегең һәм тәүбә итәргә теләмәвең белән син Аллаһының ачуы кузгалачак гадел хөкем көненә Аның нәфрәтен җыясың.</verse>
				<verse number="6">Кылган эшенә карап Аллаһы һәркемгә өлеш чыгарачак:</verse>
				<verse number="7">сабырлык күрсәтеп игелекле гамәлләр башкарган, данга, хөрмәткә һәм үлемсезлеккә омтылган кешеләргә Ул мәңгелек тормыш бирәчәк;</verse>
				<verse number="8">ә инде үзен генә яратып, хакыйкатькә буйсынмыйча явызлык артыннан баручыларга Аллаһы Үзенең ачуын һәм ярсуын төшерәчәк.</verse>
				<verse number="9">Явызлык кылучы һәркемне – башта яһүдиләрне, аннары яһүди булмаганнарны – михнәт һәм газап,</verse>
				<verse number="10">ә игелек кылучы һәркемне – башта яһүдиләрне, аннары яһүди булмаганнарны – дан, хөрмәт һәм иминлек көтә,</verse>
				<verse number="11">чөнки Аллаһы һәркемгә тигез карый.</verse>
				<verse number="12">Аллаһы кануны бирелмәгән халыклар гөнаһ кылса, шул килеш һәлак булачак, ә инде Канунны белә торып гөнаһ кылучылар Канун буенча хөкем ителәчәк.</verse>
				<verse number="13">Чөнки Канунны ишеткән адәмнәр түгел, ә бәлки аны үтәгән кешеләр Аллаһы алдында акланачак.</verse>
				<verse number="14">Кануны булмаган халыклар, табигый сиземләүләре белән Канун таләпләрен башкарып, канунсыз булуга карамастан, нәрсә эшләргә яраганны, нәрсә ярамаганны болай да беләләр.</verse>
				<verse number="15">Бу исә Канун таләпләре аларның йөрәгендә икәнне күрсәтә; моны вөҗданнары да һәм кайчакта аларны гаепләгән, ә кайчакта аклаган уй-фикерләре дә раслый.</verse>
				<verse number="16">Мин сөйли торган хәбәрдә әйтелгәнчә, ул көнне Аллаһы кешеләрнең яшерен эшләрен һәм уйларын Гайсә Мәсих аша хөкем итәчәк.</verse>
				<verse number="17">Менә син үзеңне яһүди дип атыйсың, Муса канунына таянасың һәм Аллаһыны танып белүең белән мактанасың,</verse>
				<verse number="18">Аллаһының ихтыярын беләсең һәм Канун нигезендә яхшыны яманнан аера аласың.</verse>
				<verse number="19">Белем һәм хакыйкать тупланмасына – Канунга ия булганга, син үзеңне сукырларга юл күрсәтүче, караңгыдагылар өчен – яктылык, томаналар өчен – остаз, тәҗрибәсезләр өчен укытучы дип саныйсың.</verse>
				<verse number="20"></verse>
				<verse number="21">Шулай булгач, ничек соң син, башкаларны өйрәтеп, үзеңне өйрәтмисең? Урлашмаска үгетлисең, ә үзең урлыйсың;</verse>
				<verse number="22">«зина кылма» дисең, ә үзең зина кыласың; потлардан җирәнәсең, ә үзең аларга табына торган йортларны талыйсың;</verse>
				<verse number="23">Аллаһы кануны белән мактанасың, ә үзең, аны бозып, Аллаһыны мәсхәрәлисең.</verse>
				<verse number="24">Язмада әйтелгәнчә, «Аллаһының исеме мәҗүсиләр тарафыннан сезнең ишеләр аркасында хурлана».</verse>
				<verse number="25">Канунны үтәгән очракта гына сөннәтле булуың файдалы, ә инде Канунны бозасың икән, сөннәтле булуыңның мәгънәсе юк.</verse>
				<verse number="26">Шулай булгач, сөннәтсез кеше Канун кагыйдәләрен үти икән, ул сөннәтле булып саналмасмы?</verse>
				<verse number="27">Димәк, сөннәткә ия булмаган килеш Канун таләпләрен үтәүчеләр сине – сөннәт иясен, язылган Канунга ия булучыны, әмма аны бозучыны хөкем итәр.</verse>
				<verse number="28">Исемдә генә яһүди булган – чын яһүди түгел әле; тән сөннәтен үтәү генә дә чын сөннәт түгел.</verse>
				<verse number="29">Күңеле белән яһүди булган гына чын яһүди; шулай ук йөрәккә үткән сөннәт кенә чын сөннәт. Бу исә язылган Канун таләпләрен үтәү аша түгел, ә Рух аша кылына. Мондыйларга мактау кешеләрдән түгел, Аллаһыдан килә.</verse>
			</chapter>
			<chapter number="3">
				<verse number="1">Шулай итеп, яһүди булуның өстенлеге һәм сөннәтле булуның файдасы бармы соң?</verse>
				<verse number="2">Әйе, бөтен яктан бар. Аллаһы сүзе иң әүвәл аларга ышанып тапшырылган.</verse>
				<verse number="3">Әгәр аларның кайберләре Аллаһыга тугрылык сакламаган икән, шушы хәл Аллаһының тугрылыгын юкка чыгарырмы?</verse>
				<verse number="4">Әлбәттә, юк! Һәрбер кеше ялганчы булса да, Аллаһы Үз сүзендә тора. Бу хакта Язмада болай дип әйтелгән: «Гаепләү сүзләрең хаклыдыр, хөкемдә Син җиңәрсең».</verse>
				<verse number="5">Әгәр безнең гаделсезлек Аллаһының гаделлеген ачыграк күрсәтә икән, өстебезгә ачуын яудырып Аллаһы дөрес эшләмәде, дип әйтә алабызмы? (Мин биредә кешеләргә хас булганча фикер йөртәм.)</verse>
				<verse number="6">Әлбәттә, юк! Югыйсә Аллаһы дөньяны хөкем итә алмас иде.</verse>
				<verse number="7">Әмма минем ялганым аркасында Аллаһының хакыйкате ачыграк күренеп Аның дан-шөһрәтен арттыра икән, ни өчен мин гөнаһлы дип хөкем ителәм соң?</verse>
				<verse number="8">Әгәр шулай икән, яхшылыкка әйләнсен дип, яманлык кылыйкмы? Алар шулай өйрәтә дип, кайберәүләр безне яманлап сөйли дә. Андый кешеләр үзләренә тиешле хөкемне алырлар.</verse>
				<verse number="9">Димәк, ничек була инде? Безнең хәлебез башка халыкларныкына караганда яхшыракмы? Әлбәттә, юк! Яһүдиләрнең дә, башка халыкларның да – бөтенесенең гөнаһ хакимлеге астында икәнен ачыкладык бит инде.</verse>
				<verse number="10">Язмада әйтелгән: «Бер генә тәкъва кеше дә юк, бер генә дә.</verse>
				<verse number="11">Акылга ия беркем юк, Аллаһыны эзләми беркем.</verse>
				<verse number="12">Һәммәсе юлдан язган, бердәй бозылган; игелек кылучы күренми, берәү дә юк».</verse>
				<verse number="13">«Ачык кабер базыдыр бугазлары, телләре белән алдыйлар, елан агуы сеңгән сүзләренә».</verse>
				<verse number="14">«Аларның авызы ләгънәт һәм әрнү белән тулы».</verse>
				<verse number="15">«Аяклары аларның кан түгәргә ашыга,</verse>
				<verse number="16">йөргән юлларында бары җимереклек һәм кайгы гына кала.</verse>
				<verse number="17">Иминлек юлын белми алар».</verse>
				<verse number="18">«Аллаһыдан курку хисе юк аларда».</verse>
				<verse number="19">Канун сүзләренең Канунга буйсынучы кешеләргә төбәп әйтелүен без беләбез; шулай булгач, үзен аклап беркем авыз ача алмый, һәм Аллаһы каршында бөтен дөнья гаепле булып кала.</verse>
				<verse number="20">Канун таләпләрен үтәп кенә Аллаһы каршында беркем аклана алмый; Канун бары тик нәрсәнең гөнаһ булуын гына күрсәтә.</verse>
				<verse number="21">Әмма хәзер Канунга бәйле булмаган юл белән дә Аллаһының кешеләрне аклавы ачылды, моны Тәүрат та, пәйгамбәрләр дә раслый.</verse>
				<verse number="22">Аллаһының кешеләрне аклавы Гайсә Мәсихкә ышанган һәркемгә иман аша бирелә, чөнки кешеләр арасында аерма юк.</verse>
				<verse number="23">Бөтенесе дә гөнаһ кылып Аллаһы даныннан мәхрүм калды бит;</verse>
				<verse number="24">әмма Аллаһының мәрхәмәте белән аклану һәммәсенә бүләк ителә, чөнки Аллаһы, Гайсә Мәсихнең гомерен биреп, аларны йолып ала.</verse>
				<verse number="25">Гайсәнең каны аша иман итүчеләрнең гөнаһлары кичерелсен өчен, Аллаһы Гайсә Мәсихне корбан буларак алдан билгеләп куя. Шулай эшләп, элек кылынган гөнаһлар өчен җәза бирмичә, чиксез сабырлык күрсәтеп Ул Үзенең хаклыгын раслый. Ул хәзер дә Үзенең хак булуын күрсәтә: Хаклык иясе буларак, Гайсәгә иман китерүчеләрне аклый.</verse>
				<verse number="26"></verse>
				<verse number="27">Шулай итеп, мактанырлык нәрсәбез калды соң? Бернәрсәбез калмады! Нинди канунга нигезләнеп мактаныйк? Эш күрсәтүне таләп иткән канунгамы? Юк, иманлы булуны таләп иткән канунга.</verse>
				<verse number="28">Без бит кешенең Канун таләпләрен үтәве белән түгел, ә бәлки иман аша аклануын таныйбыз.</verse>
				<verse number="29">Аллаһы – яһүдиләрнең Алласы гынамы? Ул башка халыкларның да Алласы түгелмени? Әлбәттә, башка халыкларныкы да,</verse>
				<verse number="30">чөнки Аллаһы бер һәм бердәнбер. Сөннәтлеләрне аклаган кебек, Ул сөннәтсезләрне дә иман аша аклый.</verse>
				<verse number="31">Шулай итеп, без иманыбыз белән Канунны юкка чыгарабызмы? Әлбәттә, юк; киресенчә, без аны иманыбыз белән раслыйбыз.</verse>
			</chapter>
			<chapter number="4">
				<verse number="1">Халкыбызның нәселбашы Ибраһим хакында нәрсә әйтә алабыз? Ул нәрсәгә ия булды соң?</verse>
				<verse number="2">Әгәр Ибраһим үзенең гамәлләре белән тәкъва дип саналган икән, аның мактанырга хакы булыр иде, тик Аллаһы каршында түгел.</verse>
				<verse number="3">Язмада нәрсә диелгән? «Ибраһим Аллаһыга ышанды һәм моның белән тәкъва булып саналды».</verse>
				<verse number="4">Эшчегә түләнгән хезмәт хакы бүләк дип түгел, бирелергә тиешле нәрсә булып санала.</verse>
				<verse number="5">Әгәр инде кеше, үзенең эшләренә таянмыйча, гөнаһлыларны аклаучы Аллаһыга ышана икән, Аллаһы аның ышануын тәкъвалык дип саный.</verse>
				<verse number="6">Эш-гамәлләреннән бәйсез рәвештә Аллаһы тарафыннан тәкъва дип исәпләнгән кешенең бәхетле булуы турында сөйләп, Давыт шуны ук раслый:</verse>
				<verse number="7">«Бәхетледер кеше, әгәр җинаятьләре кичерелсә.</verse>
				<verse number="8">Бәхетледер кеше, гаеп эшләрен Раббы гафу итсә».</verse>
				<verse number="9">Шулай итеп, бу бәхет сөннәтлеләргә генә кагыламы, әллә сөннәтсезләргәдәме? Без: «Ибраһим үзенең ышануы белән тәкъва булып саналды», – дип сөйләдек.</verse>
				<verse number="10">Кайчан саналды? Сөннәтле булгачмы, әллә сөннәтле булганчымы? Сөннәтле булгач түгел, ә сөннәтле булганга кадәр.</verse>
				<verse number="11">Әле сөннәтсез чакта ук ул үзенең ышануы белән тәкъва саналды һәм аның сөннәткә утыртылуы моны раслаучы билге булды. Ибраһим, шулай итеп, сөннәтләнмәгән килеш иман китергән барлык кешеләрнең рухи атасына әйләнде – һәм алар Аллаһы каршында тәкъва саналды.</verse>
				<verse number="12">Ибраһим – сөннәтлеләрнең дә атасы, ягъни бу йоланы үтәү белән генә чикләнмәүчеләрнең, Ибраһим әле сөннәтсез чакта йөргән иман юлыннан атлаучыларның атасы.</verse>
				<verse number="13">Аллаһының, дөнья синеке һәм синең токымыңныкы булыр, дип Ибраһимга биргән вәгъдәсе Канун таләпләрен үтәгән өчен түгел, ә бәлки иман аша тәкъва булган өчен бирелде.</verse>
				<verse number="14">Әгәр дә Аллаһы вәгъдә иткәнне Канунны үтәүчеләр генә алса, иман үзенең мәгънәсен югалтыр, вәгъдә дә буш булыр иде.</verse>
				<verse number="15">Канун Аллаһының җәзасына юл ача, Канун булмаган җирдә исә Канунны бозу да булмый.</verse>
				<verse number="16">Шулай итеп, Аллаһының вәгъдәсе кешегә иманы аша бирелә. Аллаһының мәрхәмәте белән бирелә торган әлеге вәгъдәне Ибраһимның бар токымы – Канун буенча яшәүчеләр генә түгел, ә бәлки Ибраһим кебек иман итүчеләр дә алсын өчен шулай бу. Язмада «Мин сине күп халыкларның нәсел атасы итеп куйдым» дип әйтелгәнчә, Ибраһим – һәммәбезнең атасы. Үлеләрне терелтүче, юктан бар итүче, ышаныч баглаган Алласы каршында Ибраһим – барыбызның атасы.</verse>
				<verse number="17"></verse>
				<verse number="18">Бернинди өмет тә калмаганда, Ибраһим өмет белән ышана һәм, «синең токымың бихисап булачак» дип әйтелгәнчә, күп халыкларның атасы була.</verse>
				<verse number="19">Йөз яшьлек тәненең инде үлеп баруын һәм хатыны Сараның бала табу өчен артык карт булуын аңласа да, аның иманы кимеми,</verse>
				<verse number="20">Аллаһы вәгъдәсенә ышанычы какшамый, киресенчә, иманында нык торып, Аллаһыга ул дан-шөһрәт китерә.</verse>
				<verse number="21">Биргән вәгъдәсен үтәргә Аллаһының кодрәте җитәсенә ышанып,</verse>
				<verse number="22">Ибраһим үзенең ышануы белән «тәкъва булып саналды».</verse>
				<verse number="23">Хәер, «тәкъва булып саналу» дигән сүз Ибраһимга гына түгел,</verse>
				<verse number="24">бәлки безгә дә – гөнаһларыбыз өчен үлемгә дучар ителгән һәм безне аклар өчен үледән терелгән Хакимебез Гайсәгә кабат җан өргән Аллаһыга инанучыларга да кагыла.</verse>
				<verse number="25"></verse>
			</chapter>
			<chapter number="5">
				<verse number="1">Шул рәвешле, иман китереп аклану алгач, Хакимебез Гайсә Мәсих ярдәмендә безнең белән Аллаһы арасында татулык урнашты.</verse>
				<verse number="2">Иманыбыз нигезендә Мәсих безгә Аллаһының мәрхәмәтен кабул итүгә юл ачты. Без хәзер шул мәрхәмәткә нык баглыдыр һәм, Аллаһы данын уртаклашырбыз, дигән өмет белән горурланабыз һәм шатланабыз.</verse>
				<verse number="3">Моның белән генә түгел, кичергән михнәтләребез белән дә горурланабыз, чөнки михнәтнең чыдамлык тудырганын беләбез.</verse>
				<verse number="4">Чыдамлыктан – ныклык, ныклыктан өмет барлыкка килә.</verse>
				<verse number="5">Ә өмет алдамый, чөнки безгә бирелгән Изге Рух йөрәкләребезгә Аллаһының яратуын мул итеп яудыра.</verse>
				<verse number="6">Аллаһы тарафыннан билгеләнгән бер вакытта, без әле көчсез чакта, Мәсих имансызлар өчен үлде.</verse>
				<verse number="7">Кемдер хәтта тәкъва кеше өчен гомерен бирер микән? Хәер, бәлки берәрсе яхшы адәм өчен үләргә дә әзер булыр.</verse>
				<verse number="8">Әмма Аллаһы безне яратуын шулай исбат итте: Мәсих әле без гөнаһлы чакта ук безнең хакка үлде.</verse>
				<verse number="9">Һәм инде хәзер, Мәсихнең каны белән аклангач, Аның ярдәме белән без Аллаһы ачуыннан котылырбыз.</verse>
				<verse number="10">Аллаһының дошманнары булган чагыбызда Углының үлеме безне Аның белән татулаштыргач, инде хәзер, татулашкан хәлдә, Углының тормышы ярдәмендә һичшиксез котылырбыз.</verse>
				<verse number="11">Алай гына да түгел, Хакимебез Гайсә Мәсих ярдәмендә Аллаһы белән татулашкач, без Аллаһы белән горурланабыз.</verse>
				<verse number="12">Беренче адәм белән бергә дөньяга гөнаһ үтеп кергәч, гөнаһ белән бергә үлем дә үтеп керде. Шулай итеп, үлем бөтен кеше арасына таралды, чөнки бөтенесе дә гөнаһ кылды.</verse>
				<verse number="13">Гөнаһ, әлбәттә инде, Канун кабул ителгәнче үк дөньяда булган, әмма Канун булмаган урында берәүнең дә гөнаһы исәпкә алынмаган.</verse>
				<verse number="14">Аллаһы тыюын бозмаган, Адәмнең гөнаһын кабатламаган кешеләр булса да, Адәм заманыннан башлап Муса заманына кадәр яшәгән кешеләр өстеннән үлем хакимлек иткән. Адәм, ниндидер бер мәгънәдә, килергә тиешле Затның чагылышы булып торган.</verse>
				<verse number="15">Әмма Аллаһының мәрхәмәт бүләген Адәм кылган гөнаһ белән тиңләштерү мөмкин түгел. Бер кешенең гөнаһы күпләрне үлемгә дучар итә, ә Аллаһының мәрхәмәте һәм икенче бер Кешенең, ягъни Гайсә Мәсихнең мәрхәмәт бүләге күпләргә мул итеп бирелә.</verse>
				<verse number="16">Аллаһы бүләген бер кеше кылган гөнаһның нәтиҗәсе белән чагыштыру мөмкин түгел: бер гөнаһ өчен «гаепле!» дигән хөкем чыгарылса, Аллаһының мәрхәмәте белән бирелгән бүләк исә, гөнаһлар күп булуга карамастан, аклануга китерә.</verse>
				<verse number="17">Нибары бер кешенең гөнаһы аркасында үлем хакимлек итә башлаган икән, икенче бер Кеше, ягъни Гайсә Мәсих аша Аллаһының мул мәрхәмәтен һәм дә бүләк буларак Аның аклавын кабул кылучылар тормышта хакимлек итәчәк.</verse>
				<verse number="18">Шулай итеп, берәүнең гөнаһы аркасында бар кешегә «гаепле!» дигән хөкем чыгарылса, икенче Берәүнең хак гамәле һәммәсенә аклану һәм тормыш алып килә.</verse>
				<verse number="19">Бер кешенең буйсынмавы аркасында күпләр гөнаһлы булган кебек, икенче Берәүнең буйсынуы белән күпләр Аллаһы тарафыннан акланачак.</verse>
				<verse number="20">Канунны кабул итүгә, гөнаһларның күп булуы ачыкланган. Әмма гөнаһ күбәйгән җирдә Аллаһының мәрхәмәте дә арткан.</verse>
				<verse number="21">Димәк, кешеләрне үлемгә этәрүче гөнаһ хакимлек иткән сыман, безне аклаучы һәм Хакимебез Гайсә Мәсих ярдәмендә Аллаһының мәңгелек тормыш бирүче мәрхәмәте дә хакимлек итә башлаган.</verse>
			</chapter>
			<chapter number="6">
				<verse number="1">Шулай итеп, нәрсә әйтик соң? Аллаһының мәрхәмәте ташып торсын өчен әүвәлгечә гөнаһ кылуны дәвам итикме?</verse>
				<verse number="2">Әлбәттә, юк! Гөнаһ өчен без – үле, шулай булгач, моннан соң да ничек гөнаһ эчендә яши алабыз?</verse>
				<verse number="3">Сез белмисезме әллә: без һәммәбез, Гайсә Мәсих белән берләшер өчен суга чуму йоласын үтәп, Аның белән бергә үлгән кебек булдык.</verse>
				<verse number="4">Шулай, суга чуму йоласын үтәп, без Аның белән бергә үлдек һәм күмелдек. Ә хәзер, Атабызның бөек кодрәте белән үледән терелгән Мәсих сыман, без дә яңа тормышта яши алабыз.</verse>
				<verse number="5">Әгәр без Мәсих үлеменә тиң үлем аша Аның белән берләшкәнбез икән, үледән дә Аның кебек терелербез.</verse>
				<verse number="6">Без беләбез: гөнаһлы асылыбызның хакимлегеннән котылу һәм моннан ары инде гөнаһ коллары булмас өчен, безнең иске табигатебез Мәсих белән бергә хачка кадакланды.</verse>
				<verse number="7">Үлгән кеше гөнаһ хакимлегеннән азат ителә бит.</verse>
				<verse number="8">Әгәр Мәсих белән бергә үлгәнбез икән, Аның белән бергә яшәрбез дә, дип ышанабыз.</verse>
				<verse number="9">Без беләбез: үледән терелтелгәч, Мәсих кабат үлмәс, үлем инде Аның өстеннән хакимлек итмәс.</verse>
				<verse number="10">Ул бер тапкыр үлде, гөнаһ өчен Ул – үле. Ә хәзер Ул – тере һәм Аллаһы өчен яши.</verse>
				<verse number="11">Шулай ук сез дә үзегезне гөнаһ өчен үле, әмма Гайсә Мәсих белән берлектә Аллаһы өчен яшәүче дип санагыз.</verse>
				<verse number="12">Шуңа күрә фани тәнегез өстеннән гөнаһка хакимлек итәргә юл куймагыз һәм тән нәфесләренә буйсынмагыз.</verse>
				<verse number="13">Тәнегезнең бер әгъзасы да явызлык коралы булып гөнаһка хезмәт итмәсен. Киресенчә, үлемнән тормышка кайткан кешеләр буларак, үзегезне Аллаһыга тапшырыгыз. Тәнегезнең бар әгъзалары хаклык коралы булып Аллаһыга хезмәт итсен.</verse>
				<verse number="14">Сезнең өстән гөнаһ хакимлек итәргә тиеш түгел, чөнки сез Канун таләпләре белән түгел, ә бәлки Аллаһы мәрхәмәте белән яшисез.</verse>
				<verse number="15">Димәк, ничек була инде? Канун таләпләре белән түгел, ә бәлки Аллаһының мәрхәмәтендә яшәгәнгә күрә гөнаһ кылыргамы?! Әлбәттә, юк!</verse>
				<verse number="16">Үзегезне кемгә коллыкка тапшырсагыз, шул кешенең буйсынучан колы буласыгызны беләсез. Гөнаһ колы булу сезне – үлемгә, Аллаһыга буйсыну исә Аның каршында аклануга китерә.</verse>
				<verse number="17">Аллаһыга шөкер, элек гөнаһ коллары булсагыз да, хәзер инде үзегез кабул итеп алган тәгълиматка чын күңелдән буйсынасыз.</verse>
				<verse number="18">Сез, гөнаһтан котылып, хаклык коллары булдыгыз.</verse>
				<verse number="19">(Аңлап бетермәссез дип, бу турыда гадирәк итеп әйтәм.) Кайчандыр сез, бозыклык һәм әхлаксызлык коллары булып, яман эшләр кыла идегез. Инде хәзер үзегезне изге тормышка илтүче хаклыкка кол итеп тапшырыгыз.</verse>
				<verse number="20">Гөнаһ коллары булган чакта сез тәкъвалыктан азат идегез.</verse>
				<verse number="21">Элек кылган, хәзер йөзегезгә кызыллык китергән гамәлләрегездән нинди файда алдыгыз соң? Андый гамәлләр ахырда үлемгә алып килә бит.</verse>
				<verse number="22">Хәзер исә сез, гөнаһтан котылып, Аллаһының коллары булдыгыз, моның җимеше – изгелек, ә нәтиҗәсе – мәңгелек тормыш.</verse>
				<verse number="23">Кылынган гөнаһ өчен җәза – үлемдер, ә Аллаһының бүләге – Хакимебез Гайсә Мәсихтәге мәңгелек тормыш.</verse>
			</chapter>
			<chapter number="7">
				<verse number="1">Имандашлар, сезгә, әлбәттә, мәгълүмдер (мин моны Канунның нәрсә икәнен белгән кешеләргә әйтәм): кеше исән вакытта гына Канун аның өстеннән хакимлек итә.</verse>
				<verse number="2">Әйтик, кияүдәге хатын ире исән чакта Канун буенча ире белән бәйләнгән; ә инде ире үлә калса, иренә бәйләп торучы Канун таләбеннән хатын азат ителә.</verse>
				<verse number="3">Шуңа күрә, ире исән чакта хатын башка ир белән мөнәсәбәттә булса, зина кылучы дип атала; ә инде ире үлсә, хатын Канунның бу таләбеннән азат ителә һәм башка берәүгә кияүгә чыккан очракта зина кылучы дип исәпләнми.</verse>
				<verse number="4">Шуның кебек, имандашларым, Мәсихнең тәне белән бергә үлгәндә, Канун таләпләре өчен сез үлдегез; хәзер исә сез, Аллаһыга файдалы хезмәт итү өчен, башка Берәүнеке, ягъни үледән терелгән Мәсихнеке булдыгыз.</verse>
				<verse number="5">Гөнаһлы табигатебезгә буйсынып яшәгәндә, Канун безнең нәфесебезне уята, һәм кылган гамәлләребез ахырда үлемгә китерә иде.</verse>
				<verse number="6">Хәзер исә, кайчандыр безне бәйләп торган Канунга карата үлгәч, аңардан азат булып, Аллаһыга элеккечә, ягъни Канун таләпләре буенча түгел, ә бәлки яңача, Изге Рух күрсәткәнчә хезмәт итәбез.</verse>
				<verse number="7">Инде нәрсә әйтик? Алайса, Канун гөнаһлы булып чыгамы? Әлбәттә, юк! Әмма Канун булмаса, мин гөнаһның нәрсә икәнен белмәс идем. Әгәр Канун: «Башка берәүнекенә нәфесеңне сузма», – димәсә, нәфес сузуның нәрсә икәнен аңламаган булыр идем.</verse>
				<verse number="8">Әмма гөнаһ, бу әмердән файдаланып, миндә һәртөрле нәфес теләкләре уятты, чөнки Канун булмаганда гөнаһ үле.</verse>
				<verse number="9">Кайчандыр мин Канунны белми яшәдем, әмма Канун әмере барлыкка килгәннән соң, гөнаһ терелде,</verse>
				<verse number="10">ә мин үлдем. Шулай итеп, тормыш бирергә тиешле әмер миңа үлем алып килде;</verse>
				<verse number="11">чөнки гөнаһ, әлеге әмердән файдаланып, мине алдады һәм әмер ярдәмендә мине үтерде;</verse>
				<verse number="12">ләкин Канун изге, аның әмере дә изге, гадел һәм яхшы.</verse>
				<verse number="13">Димәк, яхшы нәрсә миңа үлем китердемени? Әлбәттә, юк! Әмма гөнаһ, гөнаһ буларак танылсын өчен, яхшы нәрсә аркылы миңа үлем китерде. Шулай итеп, әмер гөнаһның никадәр гөнаһлы булуын ачыклады.</verse>
				<verse number="14">Без Канунның Рух аша килгәнен беләбез. Ә мин – фани тәнлемен, гөнаһка кол итеп сатылганмын.</verse>
				<verse number="15">Кылган гамәлләремне үзем дә аңламыйм: эшлисе килгәнемне түгел, күрәлмаган нәрсәне эшлим.</verse>
				<verse number="16">Ә инде үзем теләмәгәнне эшлим икән, Канунның яхшы булуы белән килешәм.</verse>
				<verse number="17">Шулай булгач, инде моны үзем түгел, миндә яши торган гөнаһ эшли.</verse>
				<verse number="18">Мин бит беләм: миндә, ягъни табигатемдә, һичнинди яхшы нәрсә юк; хәер, миндә яхшылык кылу теләге бар, әмма аны тормышка ашыра алмыйм.</verse>
				<verse number="19">Эшләргә теләгән яхшылыкны түгел, теләмәгән явызлыкны эшлим.</verse>
				<verse number="20">Димәк, теләмәгән нәрсәне эшлим икән, инде аны мин түгел, миндә яши торган гөнаһ эшли.</verse>
				<verse number="21">Моннан шундый кагыйдә килеп чыга: мин яхшылык эшләргә телим, ләкин ихтыярсыздан явызлык кылам.</verse>
				<verse number="22">Күңелемнән Аллаһы канунына шатланам,</verse>
				<verse number="23">әмма тән-бәдәнемдә башка бер канунның эш итүен күрәм. Ул исә акылым хуплаган канунга каршы көрәшә һәм мине үземдә эш итүче гөнаһ канунына буйсындыра.</verse>
				<verse number="24">Мескен кеше мин! Үлем китерүче бу тәннән мине кем коткарыр?</verse>
				<verse number="25">Хакимебез Гайсә Мәсих аша мине коткаручы Аллаһыга шөкер! Шулай итеп, акылым белән мин Аллаһы канунына, ә табигатем белән гөнаһ канунына хезмәт итәм.</verse>
			</chapter>
			<chapter number="8">
				<verse number="1">Шулай итеп, Гайсә Мәсихнеке булганнарга хәзер хөкем карары янамый,</verse>
				<verse number="2">чөнки тормыш бирүче Рухның кануны Гайсә Мәсих аша сине гөнаһ һәм үлем кануныннан азат итте.</verse>
				<verse number="3">Кешенең табигате көчсез булганга, Канун башкара алмаганны Аллаһы Үзе башкарды – табигатебездәге гөнаһны юк итәр өчен Ул, Үз Углына гөнаһлы кешеләргә охшаш тән биреп, Аны дөньяга юллады.</verse>
				<verse number="4">Аллаһы моны Канунның гадел таләпләре бездә – табигатебез буенча түгел, ә бәлки Рух буенча яшәүчеләрдә – гамәлгә ашсын өчен эшләде.</verse>
				<verse number="5">Гөнаһлы табигатьләренә буйсынып яшәүчеләр – нәфесләре буенча, ә Аллаһы Рухы кушканча яшәүчеләр Рух теләге буенча фикер йөртә.</verse>
				<verse number="6">Шул гөнаһлы табигатьләренә буйсынып яшәүчеләрнең фикерләре аларны үлемгә китерә, ә Аллаһы Рухы кушканча яшәүчеләрнең фикерләре аларга тормыш һәм тынычлык бирә.</verse>
				<verse number="7">Шуңа күрә гөнаһлы табигатьләренә буйсынып яшәүчеләр – Аллаһының дошманы, чөнки алар Аның канунын санламыйлар һәм санлый да алмыйлар.</verse>
				<verse number="8">Гөнаһлы табигатьләренә буйсынып яшәүчеләр Аллаһыга ярый алмыйлар.</verse>
				<verse number="9">Әмма сездә Аллаһы Рухы яши икән, сез гөнаһлы табигатегезгә түгел, Рухка буйсынып яшисез. Әгәр кемдәдер Мәсих Рухы юк икән, димәк, ул Аныкы түгел.</verse>
				<verse number="10">Күңелегездә Мәсих яши икән, тәнегез гөнаһ аркасында үле булса да, Аллаһы сезне аклаганга күрә, Рух сезгә тормыш бирә.</verse>
				<verse number="11">Әгәр Гайсәне үледән терелткән Аллаһы Рухы сездә яши икән, Мәсихне үледән терелткән Аллаһы Үзенең сездә яшәүче Рухы белән фани тәнегезгә дә тормыш бирәчәк.</verse>
				<verse number="12">Шуңа күрә, имандашлар, без гөнаһлы табигатебезгә буйсынып яшәргә тиеш түгелбез.</verse>
				<verse number="13">Гөнаһлы табигатегезне кайгыртып яшәсәгез – үләчәксез. Ә инде аның гамәлләрен Рух кодрәте белән үтерәсез икән – яшәячәксез.</verse>
				<verse number="14">Күңелендә Аллаһы Рухы булган кешеләрнең һәммәсе – Аллаһы балалары.</verse>
				<verse number="15">Чөнки сез куркып яшәргә мәҗбүр итүче коллык рухын түгел, ә бәлки Аллаһы балалары дип саналырга мөмкинлек бирүче Рухны алдыгыз. Шуңа күрә Аллаһыга без Рух аша: «И газиз Атам! » – дип мөрәҗәгать итәбез.</verse>
				<verse number="16">Аллаһы Рухы безнең рухыбыз белән бергә безнең Аллаһы балалары булуыбызны раслый.</verse>
				<verse number="17">Әгәр без Аллаһы балалары икән, димәк, Аның варислары да һәм без Аның мирасын Мәсих белән бергә кабул итәбез. Мәсих белән бергә михнәт кичерәбез икән, Аның дан-шөһрәтен дә уртаклашачакбыз.</verse>
				<verse number="18">Мин болай уйлыйм: безнең хәзер кичергән вакытлы газапларыбыз киләчәктә без ия булачак дан-шөһрәт белән чагыштырганда бернигә тормый.</verse>
				<verse number="19">Аллаһы Үз балаларын дөньяга танытачак көнне бөтен әһле җиһан түземсезлек белән көтә.</verse>
				<verse number="20">Чөнки Аллаһы бар иткәннәрнең һәммәсе үз ихтыяры белән түгел, ә бәлки буйсындыручы Затның ихтыяры буенча мәгънәсез тормышка дучар ителгән иде. Әмма Аллаһы балаларының данына һәм азатлыгына ия булу өчен, Аллаһы бар иткән һәркемнең фанилык коллыгыннан котылу өмете бар.</verse>
				<verse number="21"></verse>
				<verse number="22">Аллаһы тарафыннан яратылган һәр мәхлукның әлегәчә сыкрануын һәм бала тапкан хатындай газаплануын без беләбез.</verse>
				<verse number="23">Хәер, алар гына түгел, Аллаһы бүләкләренең тәүгесен, ягъни Изге Рухны кабул иткән без дә тулы мәгънәдә Аллаһы балалары булуыбызны – тәнебезнең йолып алынуын түземсезлек белән көтеп эчтән генә сыкранабыз.</verse>
				<verse number="24">Без шул өмет белән котылдык та. Әгәр өметебез гамәлгә ашкан булса, өметләнүнең кирәге булмас иде. Өметенең гамәлгә ашуын күрсә, кеше нигә өметләнеп торсын инде?</verse>
				<verse number="25">Ә менә күзебезгә күренмәгән нәрсәне өмет итәбез икән, без аны сабырлык белән көтәбез.</verse>
				<verse number="26">Шулай ук Рух та безгә ярдәмгә килә: без көчсез һәм нәрсә турында дога кылырга кирәклеген белмибез, сүз белән әйтеп бирә алмаслык көрсенүләр ярдәмендә безнең өчен Рух Үзе ялвара.</verse>
				<verse number="27">Йөрәгебездә нәрсә ятканны белүче Аллаһыга Рухның теләге мәгълүм, чөнки Аллаһы сайлаган бәндәләр өчен Рух нәкъ Аллаһы Үзе теләгәнчә ялвара.</verse>
				<verse number="28">Белгәнебезчә, Аллаһыны яратучыларга, ягъни Аның нияте буенча чакырып алынган кешеләргә бар нәрсә файдага гына.</verse>
				<verse number="29">Аллаһы Үзе сайлаган кешеләрне Үз Углына охшаш булырга алдан билгеләп куйган. Шул рәвешле, Гайсә күп санлы кардәшләре арасында беренче бала булган да инде.</verse>
				<verse number="30">Аллаһы кемнәрне алдан билгеләгән булса, шуларны чакырган; кемнәрне чакырса, шуларны аклаган; кемнәрне акласа, шуларга дан-шөһрәт биргән.</verse>
				<verse number="31">Әйтелгәннәргә өстәп тагын ни дияргә? Аллаһы безнең яклы икән, кем безгә каршы була ала?</verse>
				<verse number="32">Аллаһы, Үз Углын кызганмыйча, Аны барыбыз хакына биргән икән, калган бар нәрсәне Углы белән бергә безгә бүләк итәр түгелме?</verse>
				<verse number="33">Аллаһы тарафыннан сайланган адәмнәрне һичкем гаепли алмас, чөнки аларны Аллаһы Үзе аклый;</verse>
				<verse number="34">аларны һичкем хөкем итә алмас, чөнки үлеп кабат терелгән һәм Аллаһының уң ягыннан урын алган Гайсә Мәсих Үзе безнең өчен Аллаһыга ялвара.</verse>
				<verse number="35">Мәсих мәхәббәтеннән безне нәрсә аера алсын: михнәт яки газапмы, эзәрлекләү, ачлык яки ялангачлыкмы, хәвеф яки кылычмы?</verse>
				<verse number="36">Язмада болай дип әйтелгән: «Синең өчен көннең-көнендә җаныбызны кыялар, безне сугым сарыклары итеп күрәләр».</verse>
				<verse number="37">Әмма безгә мәхәббәт күрсәтүче Затның ярдәме белән боларның һәммәсен тулысынча җиңеп чыгабыз.</verse>
				<verse number="38">Иманым камилдер: ни үлем, ни яшәү, ни фәрештәләр һәм күктәге көчләр, ни хәзергесе, ни киләчәктә булачак нәрсәләр, ни кодрәтлеләр,</verse>
				<verse number="39">ни югарыдагылар, ни түбәндәгеләр – бар кылынган нәрсәләрнең берсе дә безне Хакимебез Гайсә Мәсих аша Аллаһы күрсәткән мәхәббәттән аера алмас.</verse>
			</chapter>
			<chapter number="9">
				<verse number="1">Мәсихче буларак, мин дөресен сөйлим, алдамыйм, Изге Рух белән бергә вөҗданым да моңа шаһит:</verse>
				<verse number="2">кайгым зур минем, йөрәгем бертуктамый сызлана!</verse>
				<verse number="3">Үземнең кардәшләрем, халкым урынына мин, Мәсихтән аерылып, каһәрләнгән килеш калырга риза булыр идем.</verse>
				<verse number="4">Алар – исраилиләр, Аллаһы аларны Үз балалары итте, аларга Үзенең данын күрсәтте, алар белән килешүләр төзеде, аларга Канун, гыйбадәт кылу тәртибе, вәгъдәләр бирде.</verse>
				<verse number="5">Алар – ерак ата-бабаларыбыз токымы, Мәсих тә тумышы белән бу халыкныкы. Һәрнәрсәдән өстен булган Аллаһыга мәңге мактаулар яусын! Амин.</verse>
				<verse number="6">Әмма «Аллаһының сүзе гамәлгә ашмады» дип әйтү дөрес булмас. Чөнки исраилиләрнең һәммәсе чын исраили түгел,</verse>
				<verse number="7">Ибраһим нәселеннән булганнарның һәммәсе дә аның чын балалары түгел; Язмада «синең токымың Исхак белән дәвам ителәчәк» диелгән бит,</verse>
				<verse number="8">ягъни табигый рәвештә туган балалар түгел, Аллаһының вәгъдәсе нәтиҗәсендә туган балалар Аллаһы балалары дип санала.</verse>
				<verse number="9">Ә вәгъдә сүзе болай булган: «Билгеләнгән вакытта әйләнеп килермен, һәм Сараның углы туган булыр».</verse>
				<verse number="10">Әле ул гына да түгел: ерак бабабыз Исхактан авырга калган Рәбика белән дә шулай була.</verse>
				<verse number="11">Аның игезәк ике углы туганчы һәм яхшы яки яман нәрсә эшләргә өлгергәнче үк Рәбикага: «Өлкәне кечесенә хезмәт итәчәк», – дип әйтелгән була. (Моның белән Аллаһының сайлавы игезәкләрнең эшләренә түгел, ә чакыручы Затка бәйле икәнлеге күрсәтелә.)</verse>
				<verse number="12"></verse>
				<verse number="13">Бу турыда Язмада болай дип әйтелгән: «Мин Ягъкубны яраттым, Эсауга исә нәфрәтләндем».</verse>
				<verse number="14">Моннан нәрсә килеп чыга соң? Әллә Аллаһы гадел түгелме? Әлбәттә, гадел!</verse>
				<verse number="15">Мусага Ул болай дигән: «Кемгә теләсәм, шуңа шәфкать күрсәтермен; кемне кызганырга теләсәм, шуны кызганырмын».</verse>
				<verse number="16">Шуңа күрә Аллаһының сайлавы кешенең теләгенә яки тырышлыгына түгел, ә бәлки Аллаһының шәфкатенә бәйле.</verse>
				<verse number="17">Язмада Аллаһы фиргавенгә болай ди: «Көч-кодрәтемне күрсәтер һәм исемем бөтен җир йөзендә танылсын өчен Мин сине бөек урынга утырттым».</verse>
				<verse number="18">Аллаһы, димәк, теләгән кешесенә шәфкать күрсәтә һәм теләгән кешесен үзсүзле итә.</verse>
				<verse number="19">Син миннән: «Шулай булгач, Аллаһы ничек итеп кемнедер гаепли ала? Аның ихтыярына кем дә булса каршы килә аламыни?» – дип сорарсың.</verse>
				<verse number="20">И адәм, Аллаһы белән бәхәсләшергә кем соң син? Чүлмәк чүлмәкчегә: «Ни өчен мине болай итеп ясадың?» – дип әйтерме?</verse>
				<verse number="21">Чүлмәкченең бер үк балчык кисәгеннән кыйммәтле савыт яисә гади чүлмәк ясарга хакы юкмыни?</verse>
				<verse number="22">Аллаһы, бәлки, Үзенең ачуын күрсәтер һәм кодрәтен белдерер өчен һәлакәткә дучар ителгән «нәфрәт савытларына» зур сабырлык белән түзеп торадыр?</verse>
				<verse number="23">Ул моны, бәлки, Үзенең данын уртаклашырга әзерләгән «шәфкать чүлмәкләренә» шөһрәтенең нинди мул икәнен күрсәтү өчен эшләгәндер? Без – әнә шул «шәфкать чүлмәкләре». Ул безне яһүдиләрдән генә түгел, башка халыклардан да чакырып алды.</verse>
				<verse number="24"></verse>
				<verse number="25">Һошея китабында язылганча, Аллаһы бу турыда болай дигән: «Халкым булмаганны Үз халкым дип, сөекле булмаганны сөеклем дип атармын».</verse>
				<verse number="26">«Һәм „сез Минем халкым түгел“, дип әйтелгән урында аларны тере Аллаһының балалары дип атарлар».</verse>
				<verse number="27">Ишагыйя пәйгамбәр исә Исраил хакында болай дип белдергән: «Исраилиләрнең саны диңгез буендагы ком бөртегедәй күп булса да, аларның бик азы котылыр;</verse>
				<verse number="28">чөнки Раббы җир йөзен тәвәккәллек белән, тиз арада хөкемгә тартыр».</verse>
				<verse number="29">Ишагыйя алдан күреп әйткәнчә: «Күкләр Хуҗасы Раббы безгә нәсел калдырмаса, без Сәдүм каласы сыман булыр, Гамура каласына охшар идек».</verse>
				<verse number="30">Инде нәрсә әйтик? Аллаһының аклавын эзләмәгән чит халыклар Аллаһы тарафыннан аклануга иреште. Бу аклану иман аша килде.</verse>
				<verse number="31">Исраилиләр исә Канунны үтәү аша аклану табарга омтылса да, моңа ирешә алмады.</verse>
				<verse number="32">Ни өченме? Чөнки алар иманга түгел, эш-гамәлләргә таяндылар; шуңа күрә «ташка» абындылар.</verse>
				<verse number="33">Бу турыда Язмада болай дип әйтелә: «Менә, Сионда кешеләрне абындыра торган бер таш, алар абынып егылачак бер кыя куям, әмма Аңа ышанган кеше оятка калмас».</verse>
			</chapter>
			<chapter number="10">
				<verse number="1">Имандашлар! Мин чын күңелдән Исраил халкының котылуын телим һәм бу хакта Аллаһыга дога кылам.</verse>
				<verse number="2">Мин шаһитмын: алар ихлас күңелдән Аллаһы ихтыярын үтәргә телиләр, ләкин аларның теләге дөрес аңлауга нигезләнмәгән.</verse>
				<verse number="3">Аллаһының кешеләрне ни рәвешле аклавын аңламаганга, алар, үзләре уйлаганча акланырга тырышып, Аның хаклык юлына буйсынмыйлар.</verse>
				<verse number="4">Мәсих Канунга чик куйды, шунлыктан иманы булган һәр кеше хәзер Аллаһы тарафыннан акланган санала.</verse>
				<verse number="5">Канун кушканны үтәп Аллаһы күңеленә хуш булу турында Муса болай дип язган: «Канун таләпләрен үтәгән кеше шул таләпләр ярдәмендә яшәячәк».</verse>
				<verse number="6">Ә иман аша аклану турында болай диелгән: «Үзеңнән „күккә кем күтәрелер?“ дип сорама (ягъни Мәсихне алып төшәр өчен),</verse>
				<verse number="7">„упкынга кем төшәр?“ дип тә сорама (ягъни Мәсихне үлеләр дөньясыннан алып чыгар өчен)».</verse>
				<verse number="8">Язмада ничек әйтелгән соң? «Аллаһы сүзе синең яныңда – телеңдә һәм күңелеңдә» диелгән. Бу – без игълан итә торган иман турындагы сүз.</verse>
				<verse number="9">Гайсәне Хаким дип танысаң һәм Аллаһының Аны үледән терелтүенә йөрәгең белән инансаң – котылачаксың.</verse>
				<verse number="10">Чын күңелдән иман итү – аклануга, ә иман итүеңне телең белән тану котылуга китерә.</verse>
				<verse number="11">Язмада «Аңа ышанган кеше оятка калмас» дип әйтелгән.</verse>
				<verse number="12">Монда яһүдиләр белән башка халыклар арасында аерма юк, чөнки барыбызның да Раббысы – бер үк, Аңа ялварып мөрәҗәгать итүчеләрнең һәммәсе өчен дә Ул юмарт.</verse>
				<verse number="13">Язмада әйтелгәнчә, «Раббы исемен телгә алып, Аңа мөрәҗәгать иткән һәркем котылачак».</verse>
				<verse number="14">Әмма Аңа ышанмаучылар ничек Аңа мөрәҗәгать итә алырлар икән? Аның хакында ишетмәгән килеш ничек Аңа иман китерә алырлар? Аның турында игълан итүче булмагач, алар ничек ишетә алырлар?</verse>
				<verse number="15">Хәбәр итәргә кемнедер җибәрмәсәләр, ничек итеп әлеге хәбәрне җиткерерләр? Язмада болай дип әйтелгән: «Яхшы хәбәр китерүчеләрнең килүе ничек куанычлы!»</verse>
				<verse number="16">Әмма Яхшы хәбәрне кабул итмәүчеләр дә булды. Ишагыйя болай дигән бит: «Йа Раббым! Без алып килгән хәбәргә кем ышанды?»</verse>
				<verse number="17">Шулай итеп, иман – Яхшы хәбәрне ишетүдән, Мәсих турындагы сүз аша килә.</verse>
				<verse number="18">Әмма мин, Исраил халкы бу хәбәрне әллә ишетмәде микән, дип сорыйм. Ишетте, әлбәттә, чөнки Язмада бит әйтелгән: «Аларның тавышы бөтен җир йөзенә таралды, сүзләре дөнья чигенә барып җитте».</verse>
				<verse number="19">Кабатлап сорыйм: әллә Исраил халкы аңламады микән? Бу турыда, Аллаһы сүзләрен китереп, әле Муса әйткән була: «Халык дип атап булмаган кешеләр аша сезнең көнчелекне уятырмын, томана бер халык аша ачуыгызны кузгатырмын».</verse>
				<verse number="20">Ишагыйя исә Аллаһы сүзләрен тагын да кыюрак итеп әйткән: «Мине эзләмәгәннәр Мине тапты, Минем хакта сорамаганнарга Мин күрендем».</verse>
				<verse number="21">Ә Исраил халкы турында Аллаһы болай ди: «Тыңлаусыз һәм үҗәт халыкка Мин көне буе кулларымны сузып тордым».</verse>
			</chapter>
			<chapter number="11">
				<verse number="1">Шулай итеп, мин сездән сорыйм: әллә Аллаһы Үз халкын кире кактымы? Әлбәттә, юк! Мин үзем дә Ибраһим нәселеннән – Беньямин ыругына караган исраили.</verse>
				<verse number="2">Аллаһы әүвәлдән үк сайлап алган Үз халкын кире какмады. Әллә сез бу турыда Язмада нәрсә әйтелгәнне белмисезме? Исраил халкыннан зарланып, Ильяс пәйгамбәр Аллаһыга менә нәрсә дигән:</verse>
				<verse number="3">«Йа Раббым! Пәйгамбәрләреңне үтерделәр, мәзбәхләреңне җимерделәр. Бер мин генә калдым, җанымны кыймакчы булып, хәзер инде мине дә эзлиләр».</verse>
				<verse number="4">Аллаһы аңа нинди җавап биргән соң? «Ялган илаһ Багал алдында тез чүкмәгән җиде мең кешене Мин Үзем өчен саклап калдым», – дигән.</verse>
				<verse number="5">Аллаһының мәрхәмәте белән сайланган кешеләр күп булмаса да, алар хәзер дә бар.</verse>
				<verse number="6">Аллаһы аларны эшләренә карап түгел, Үзенең мәрхәмәте буенча сайлаган, юкса мәрхәмәт чын мәрхәмәт булмас иде.</verse>
				<verse number="7">Димәк, ничек була инде? Исраил халкы үзенең теләгенә ирешмәде; сайланганнары гына иреште, башкалары исә туң күңеллегә әйләнде.</verse>
				<verse number="8">Язмада әйтелгәнчә: «Аллаһы аларны, йокыга талдырып, шушы көнгә кадәр күзләре күрмәс, колаклары ишетмәс итте».</verse>
				<verse number="9">Давыт та болай дигән: «Аш табыны алар өчен тозак һәм ятьмә, киртә һәм җәза булсын.</verse>
				<verse number="10">Күзләре томаланып күрмәс булсын, аркалары гомер буена бөкрәйгән килеш калсын».</verse>
				<verse number="11">Шулай булгач, сорыйсым килә: әллә исраилиләр бөтенләйгә ятып калырлык итеп абындылармы? Әлбәттә, юк! Аларның абынулары башка халыкларга котылу алып килде, шунлыктан исраилиләрнең көнчелеге кузгалды.</verse>
				<verse number="12">Абынулары – дөньяга, югалтулары башка халыкларга фатиха бирсә, Аллаһыга кайтулары аларны күпкә фатихалырак итәчәк.</verse>
				<verse number="13">Сезгә, яһүди булмаган халыкларга әйтәм: башка халыклар янына җибәрелгән рәсүл буларак, үз хезмәтемне мин югары бәялим һәм,</verse>
				<verse number="14">үз халкымда сезгә карата көнчелек уятып, аларның кайберләрен булса да коткара алуыма өметләнәм.</verse>
				<verse number="15">Әгәр аларның кире кагылуы дөньяны Аллаһы белән татулаштырган икән, Аллаһы тарафыннан аларның кабул ителүе үлемнән яшәүгә күчү булмасмы?</verse>
				<verse number="16">Аллаһыга бүләк ителгән беренче икмәк изге икән, шул камырдан пешерелгән башка икмәкләр дә изгедер; тамыр изге икән, ботаклар да изге.</verse>
				<verse number="17">Әгәр зәйтүн агачының кайбер сынган ботаклары урынына сине – кыргый зәйтүн ботагын ялгап, син шул агачның тамырыннан туена башлагансың икән,</verse>
				<verse number="18">башка ботаклар алдында масайма. Масайсаң, шуны онытма: тамырны син түгел, тамыр сине тотып тора.</verse>
				<verse number="19">Бәлки, син: «Ботакларның кайберләрен мине ялгар өчен сындырдылар», – дип әйтерсең.</verse>
				<verse number="20">Дөрес, аларны иман китермәгән өчен сындырдылар, ә сине алар урынында иман итүең тотып тора. Шуңа күрә кәпрәймә, киресенчә, сак бул!</verse>
				<verse number="21">Аллаһы табигый ботакларны кызганмаган икән, кара аны, сине кызганыр микән?</verse>
				<verse number="22">Шулай икән, хәтереңдә тот: Аллаһы игелекле дә, кырыс та. Юлдан язганнарга карата Ул кырыс; әгәр инде Аның игелегенә өмет багласаң, сиңа игелек кылыр, юкса син дә кисеп ташланырсың.</verse>
				<verse number="23">Әмма юлдан язганнар ышанмаучы булып калмаса, яңадан ялганыр, чөнки Аллаһы яңадан ялгарга кодрәтледер.</verse>
				<verse number="24">Әгәр син, кыргый зәйтүн агачыннан киселеп, бакчада үскән зәйтүн агачына табигый булмаганча ялгангансың икән, сынган ботакларны яңадан үз агачына ялгау Аллаһыга күпкә җиңелрәк!</verse>
				<verse number="25">Имандашлар, үзегезне булганыннан акыллырак санамас өчен, менә бу серне белүегезне телим: башка халыкларның билгеле бер саны Аллаһыга иман китергәнче, исраилиләрнең үҗәтләнүе дәвам итәчәк.</verse>
				<verse number="26">Шуннан соң, Язмада әйтелгәнчә, бөтен Исраил халкы котылачак: «Сионнан Коткаручы килер һәм Ягъкуб токымын бозык эшләреннән азат итәр.</verse>
				<verse number="27">Мин аларның гөнаһларын кичерермен, һәм бу аларга биргән вәгъдәм булыр».</verse>
				<verse number="28">Яхшы хәбәргә килгәндә, исраилиләр – сезнең хакка Аллаһының дошманнары, ә Аллаһының сайлавына килгәндә, алар ата-бабалары хакына Аллаһының сөеклеләре булып кала.</verse>
				<verse number="29">Чөнки Аллаһының бүләкләре кайтарып алынмас, чакыруы үз көчен югалтмас.</verse>
				<verse number="30">Кайчандыр сез Аллаһыга буйсынмадыгыз, ә хәзер исраилиләрнең буйсынмавы аркасында Аллаһының шәфкатенә ия булдыгыз.</verse>
				<verse number="31">Сезгә күрсәтелгән шәфкать аларга да күрсәтелсен өчен, инде хәзер алар да буйсынмас булдылар.</verse>
				<verse number="32">Ахырдан барысына да Үзенең шәфкатен күрсәтер өчен, Аллаһы бар кешене буйсынмас итте.</verse>
				<verse number="33">Аллаһының байлыгы, зирәклеге һәм белеме ничек тирән! Карарлары акыл ирешмәслек, юллары аңламаслык!</verse>
				<verse number="34">«Раббының зиһененә кем төшенгән? Кем киңәшче булган Аңа?»</verse>
				<verse number="35">«Кем Аллаһыга нәрсәдер биреп, Аллаһы аңа бурычлы булып калган?»</verse>
				<verse number="36">Бар нәрсә Аңардан, Аның аша һәм Аның өчен. Аңа мәңгегә дан булсын! Амин.</verse>
			</chapter>
			<chapter number="12">
				<verse number="1">Шуңа күрә, имандашлар, Аллаһының рәхим-шәфкате хакына ялварып сорыйм: үзегезне Аллаһыга яраклы, тере, изге корбан итеп тәкъдим итегез. Аллаһыга бу сезнең чын гыйбадәтегез булыр.</verse>
				<verse number="2">Бу дөньяның яшәү рәвешенә җайлашмагыз, зиһенегезне яңартып, сезне Аллаһы үзгәртсен, шул чагында Аның сездән нәрсә теләвен, Аның өчен нәрсәнең яхшы, яраклы һәм камил икәнен аңларсыз.</verse>
				<verse number="3">Аллаһы миңа күрсәткән мәрхәмәт ярдәмендә сезнең һәрберегезгә шуны әйтәм: үзегез турында булганыннан артыгын уйламагыз. Аллаһы тарафыннан никадәр иман бирелгән булса, үзегез турында шуннан чыгып фикер йөртегез.</verse>
				<verse number="4">Әйтик, тәнебезнең әгъзалары күп булса да, аларның һәркайсы үз вазыйфасын башкара.</verse>
				<verse number="5">Без дә шулай: күп булсак та, Мәсих белән бер тәнне тәшкил итәбез, аерым-аерым исә бер-беребезгә бәйле әгъзалар.</verse>
				<verse number="6">Аллаһының мәрхәмәте белән бирелгән рухи сәләтләребез дә төрле: кемгәдер пәйгамбәрлек сәләте бирелгән икән – иманына күрә пәйгамбәрлек итсен;</verse>
				<verse number="7">имандашларына хезмәт күрсәтү сәләте бирелгән икән – хезмәт күрсәтсен; өйрәтү сәләте бирелгән икән – өйрәтсен;</verse>
				<verse number="8">башкаларның күңелен күтәрү сәләте бирелгән икән – күтәрсен; үзенекен башкалар белән уртаклаша икән – юмарт уртаклашсын; җитәкче икән – тырышып җитәкчелек итсен; шәфкать иясе икән – сөенеп шәфкать күрсәтсен.</verse>
				<verse number="9">Бер-берегезне ихлас күңелдән яратыгыз, яманлыкка нәфрәтләнегез, яхшылыкка тугры булыгыз.</verse>
				<verse number="10">Бер-берегезне туганнарча, эчкерсез яратыгыз, башкаларны үзегезгә караганда ныграк ихтирам итегез.</verse>
				<verse number="11">Тырышлыгыгызны киметмичә, Изге Рух белән янып Хакимебез Гайсәгә хезмәт итегез.</verse>
				<verse number="12">Өметегез сезгә шатлык китерсен; михнәт чиккәндә түземле булыгыз, армый-талмый дога кылыгыз;</verse>
				<verse number="13">мохтаҗлык кичергән имандашларыгыз белән уртаклашыгыз; кунакчыл булыгыз.</verse>
				<verse number="14">Сезне эзәрлекләүчеләргә Аллаһыдан фатиха сорагыз; фатиха сорагыз, каргамагыз.</verse>
				<verse number="15">Куанучылар белән бергә куаныгыз, елаучылар белән бергә елагыз.</verse>
				<verse number="16">Бер-берегез белән килешеп яшәгез; тәкәббер булмагыз, гади кешеләр белән аралашыгыз; үзегезне бик акыллы санамагыз;</verse>
				<verse number="17">берәүнең дә яманлыгына яманлык белән кайтармагыз. Барча кеше алдында яхшы гамәлләр генә кылыгыз.</verse>
				<verse number="18">Әгәр мөмкин булса, хәлегездән килгәнчә бөтенесе белән дә тату яшәгез.</verse>
				<verse number="19">И кадерле дусларым, үзегез үч алмагыз, Аллаһының ачуына урын калдырыгыз. Язмада әйтелгәнчә, Раббы: «Үч алу – Минем эш, җәзасын Үзем биремен», – дигән.</verse>
				<verse number="20">Алай гына да түгел, Язмада: «Дошманың ач булса, аңа икмәгеңне бир, сусаган булса – су эчер. Бу игелегеңне эшләп, син аның башына утлы күмер өярсең », – диелгән.</verse>
				<verse number="21">Явызлык сине җиңмәсен, явызлыкны яхшылык белән җиңеп яшә.</verse>
			</chapter>
			<chapter number="13">
				<verse number="1">Һәркем хакимияткә буйсынырга тиеш, чөнки Аллаһы куймаган хакимият юк, идарә итүче һәрбер хакимият Аллаһы тарафыннан билгеләнә.</verse>
				<verse number="2">Хакимияткә каршы чыгучы, димәк, Аллаһы карарына каршы чыга, ә каршы чыгучылар үзләрен хөкемгә дучар итә.</verse>
				<verse number="3">Яхшылык эшләүче өчен җитәкчеләр куркыныч түгел, яманлык кылучы өчен куркыныч. Хакимлек итүчедән курыкмыйча яшәргә теләсәң, яхшылык эшлә, һәм ул сине мактар.</verse>
				<verse number="4">Аллаһы хезмәтчесе булган җитәкче синең мәнфәгатеңне кайгыртыр өчен куелган. Инде яманлык кыласың икән – курык! Ул юкка гына кылыч тагып йөрми: Аллаһы хезмәтчесе буларак, явызлык кылучыларга төшкән Аллаһы ачуын гамәлгә ашыручы ул.</verse>
				<verse number="5">Шулай итеп, җәза алудан куркып кына түгел, вөҗданың саф булсын өчен башлыкларга буйсынырга кирәк.</verse>
				<verse number="6">Менә шуның өчен сез салым түлисез дә инде, чөнки алар үз вазифаларын үтәп Аллаһыга хезмәт итәләр.</verse>
				<verse number="7">Шулай булгач, һәркемгә тиешлесен бирегез: салым түләргә тиеш булганнарына – салым түләгез, имана бирергә тиеш булганнарына – имана бирегез, куркырга тиеш булган кешеләрдән – куркыгыз, хөрмәткә лаеклыларны хөрмәт итегез.</verse>
				<verse number="8">Бер-берегезне яратудан тыш беркемгә бернәрсә белән бурычлы булып калмагыз, чөнки якынын яраткан кеше Канун таләпләрен үтәгән була.</verse>
				<verse number="9">«Зина кылма», «кеше җанын кыйма», «урлашма», «башка берәүнекенә нәфесеңне сузма» дигән һәм барлык башка әмерләр «якыныңны үзеңне яраткан кебек ярат» дигәнне аңлаталар.</verse>
				<verse number="10">Якынын сөйгән кеше аңа зыян китерми, шуңа күрә мәхәббәт ул – Канун таләпләренең үтәлүе.</verse>
				<verse number="11">Әлеге әмерләрнең бөтенесен үтәгез, чөнки нинди заманда яшәвегезне беләсез. Инде безгә йокыдан уяныр сәгать җитеп килә, чөнки без иман китергән вакыт белән чагыштырганда, котылуыбыз хәзер якынрак.</verse>
				<verse number="12">Төн үтеп бара, көн туарга җыена. Инде караңгы эшләребезне читкә куеп, яктылыкны корал итик.</verse>
				<verse number="13">Сыйлану һәм эчкечелек, фәхешлек һәм азгынлык, ызгыш-талаш һәм көнчелекне калдырып, үзебезне көн яктысындагы сыман әдәпле тотыйк.</verse>
				<verse number="14">Тормышыгыз белән Хакимебез Гайсә Мәсих идарә итсен, гөнаһлы табигатегезгә буйсынып яшәүдән туктагыз.</verse>
			</chapter>
			<chapter number="14">
				<verse number="1">Иманы саерак кешене, фикерләре турында бәхәсләшмичә, үз арагызга кабул итегез.</verse>
				<verse number="2">Әйтик, кемдер бар нәрсәне ашарга ярый дип уйлый, иманы саерак кеше исә яшелчә генә ашый.</verse>
				<verse number="3">Бар нәрсәне ашаучы кеше һәммә нәрсәне ашамаган кешегә кимсетеп карамасын, нәрсәнедер ашамаучы да ашаучыны гаепләмәсен, чөнки Аллаһы аны да кабул иткән.</verse>
				<verse number="4">Икенче берәүнең хезмәтчесен гаепләргә кем әле син?! Үз хуҗасы каршында ул басып торырга да, егылырга да мөмкин. Егылса да, торып басачак, чөнки аны аягына бастырырга Хакимебезнең кодрәте җитәрлек.</verse>
				<verse number="5">Кемдер кайсыдыр бер көнне башка көннәрдән мөһимрәк дип исәпли, ә кемдер өчен бөтен көннәр дә бертөрле. Һәркем үз фикерендә торсын.</verse>
				<verse number="6">Көннәрнең берсе икенчесеннән мөһимрәк дип санаган кеше Хакимебез хөрмәтенә шулай эшли. Кеше нәрсәдер ашаса да, Хакимебез хөрмәтенә ашый, чөнки Аллаһыга шөкер итә. Ашамаган кеше дә моны Хакимебез хакына эшли һәм Аллаһыга шөкер итә.</verse>
				<verse number="7">Безнең беребез дә үзе өчен яшәми һәм беребез дә үзе өчен үлми бит.</verse>
				<verse number="8">Әгәр яшибез икән – Хакимебез өчен яшибез, үләбез икән – Хакимебез өчен үләбез. Шуңа күрә, яшәсәк тә, үлсәк тә, без һәрвакыт Хакимнеке.</verse>
				<verse number="9">Мәсих нәкъ шуның өчен – үлеләрнең һәм тереләрнең Хакиме булу өчен үлде һәм терелде.</verse>
				<verse number="10">Шулай булгач, син ни өчен имандашыңны гаеплисең? Ә менә син ни өчен имандашыңа кимсетеп карыйсың? Без барыбыз да Аллаһының хөкеме алдына барып басарбыз.</verse>
				<verse number="11">Язмада болай дип әйтелгән: «Мәңге тере булуым хак булган кебек, һәрбер тез Минем алда чүгәчәк, һәрбер тел Миңа мактау яудырачак, – ди Раббы».</verse>
				<verse number="12">Безнең һәркайсыбыз Аллаһыга үзе хакында хисап бирәчәк.</verse>
				<verse number="13">Шуңа күрә бер-беребезне гаепләүдән туктыйк. Имандашыгызны абындыра яки гөнаһка этәрә торган гамәлләр кылмаска тырышыгыз.</verse>
				<verse number="14">Хакимебез Гайсәгә иманым нигезендә, бер нәрсә дә үзеннән-үзе нәҗес түгел, дип беләм һәм шуңа инанам. Әмма кеше нәрсәне дә булса нәҗес дип уйласа, ул нәрсә аның өчен нәҗес була.</verse>
				<verse number="15">Әгәр ашаган ризыгың имандашыңны борчуга сала икән, димәк, син аны яратмыйсың. Ризыгың белән кешене харап итмә, Мәсих аның хакына да үлгән бит.</verse>
				<verse number="16">Үзегез яхшы дип исәпләгән нәрсәне башкаларның мәсхәрә итүенә юл куймагыз.</verse>
				<verse number="17">Аллаһы Патшалыгы ризык һәм эчемлектән түгел, Изге Рух биргән хаклык, иминлек һәм шатлыктан гыйбарәт.</verse>
				<verse number="18">Мәсихкә шулай хезмәт иткән кеше Аллаһының ризалыгын таба һәм кешеләр тарафыннан хуплана.</verse>
				<verse number="19">Шулай булгач, татулыкка һәм бер-беребезне иманда ныгытуга омтылыйк.</verse>
				<verse number="20">Ризык аркасында Аллаһының эшен җимермә: һәр ризык саф, әмма үзең ашаган ризык белән башка берәүне абындыру яхшы түгел.</verse>
				<verse number="21">Ит ашамавың, шәраб эчмәвең һәм имандашыңның иманын зәгыйфьләндерүче гамәлләр кылмавың яхшырак булыр.</verse>
				<verse number="22">Бу турыдагы фикерләреңне күңелеңдә саклап тот, аларны бары тик Аллаһы гына белсен. Үзе дөрес дип санаган нәрсә өчен үзен гаепләмәүче кеше бәхетледер.</verse>
				<verse number="23">Әгәр кем дә булса берәр ризыкны ашарга ярыймы, юкмы дип шикләнеп ашаса, гаепле саналыр, чөнки бу гамәле иманы буенча эшләнми, ә иман буенча эшләнмәгән һәр нәрсә – гөнаһ.</verse>
			</chapter>
			<chapter number="15">
				<verse number="1">Без, иманнары нык булганнар, иманы зәгыйфь кешеләрнең кимчелекләренә түзәргә, үз файдабызны гына эзләмәскә тиешбез.</verse>
				<verse number="2">Безнең һәрберебез, якыныбызны рухи яктан ныгыту өчен, аңа файда китерү өчен, аның мәнфәгатен кайгыртырга тиеш.</verse>
				<verse number="3">Мәсих тә Үзе турында уйламады бит. Язмада әйтелгәнчә: «И Аллам, Сине яманлаучыларның хурлау сүзләре Минем өскә төште».</verse>
				<verse number="4">Язмада телгә алынган чыдамлык һәм юаныч өметебезне югалтмаска ярдәм итсен өчен, Язмадагы һәммә нәрсә безгә нәсыйхәт буларак әйтелгән.</verse>
				<verse number="5">Чыдамлык һәм юану чыганагы булган Аллаһы сезгә, Гайсә Мәсих юлындагыларга хас булганча, үзара килешеп яшәү насыйп итсен.</verse>
				<verse number="6">Шулай итеп, сез барыгыз бергә, беравыздан Хакимебез Гайсә Мәсихнең Атасы булган Аллаһыны данларсыз.</verse>
				<verse number="7">Шуңа күрә, Мәсих сезне кабул иткән сыман, Аллаһыга дан өстәр өчен сез дә бер-берегезне кабул итегез.</verse>
				<verse number="8">Шуны әйтергә телим: Мәсих, ата-бабаларыбызга биргән вәгъдәсенә Аллаһының тугрылыгын күрсәтер өчен, яһүдиләргә хезмәт итәргә килде.</verse>
				<verse number="9">Ул, шулай ук, башка халыклар да үзләренә күрсәтелгән шәфкать өчен Аллаһыны данласыннар дип килде. Язмада: «Шуның өчен Сине чит кавемнәр арасында данлармын, исемеңә мәдхияләр җырлармын!» – дип әйтелгән бит.</verse>
				<verse number="10">Аннары болай дип тә әйтелгән: «Әй халыклар, Аллаһы халкы белән бергә шатланыгыз!»</verse>
				<verse number="11">Шулай ук: «Әй халыклар, Раббыны данлагыз! Әй кавемнәр, зурлагыз сез Аны!» – диелгән.</verse>
				<verse number="12">Ишагыйя да болай дигән: «Ишай тамырыннан үсенте калкып чыгар һәм халыклар белән хакимлек итәр өчен күтәрелер, алар Аңа өмет баглар».</verse>
				<verse number="13">Изге Рухның кодрәте белән өметегез артканнан-арта барсын өчен, өмет бирүче Аллаһы сезне иманыгызда шатлык һәм иминлек белән сугарсын.</verse>
				<verse number="14">Имандашларым, сезнең яхшылык кылырга әзер торуыгызга, бер-берегезгә үгет-нәсыйхәт бирә алырдай белемнәрегез барлыгына мин ихластан ышанам.</verse>
				<verse number="15">Шуңа да карамастан, имандашлар, бу хатымда кабат исегезгә төшермәкче булып, кайбер мәсьәләләр хакында турыдан-туры язам, чөнки Аллаһы Үзенең мәрхәмәте белән</verse>
				<verse number="16">мине яһүди булмаганнар арасында Гайсә Мәсихнең хезмәтчесе итте. Изге Рух аша изгеләндерелгән мәҗүсиләр Аллаһы күңеленә хуш килердәй корбан булсын өчен, мин, Аллаһының Яхшы хәбәрен игълан итеп, рухани хезмәтен башкарам.</verse>
				<verse number="17">Шул рәвешле, мин, Гайсә Мәсихтә булып, Аллаһыга хезмәт итүем белән горурлана алам.</verse>
				<verse number="18">Яһүди булмаганнарны Аллаһыга буйсындыру өчен, Мәсихнең минем аша кылган гамәлләре турында гына сөйләргә батырчылык итәм. Ул боларны сүз һәм эш белән, галәмәтләр һәм могҗизалар ярдәмендә, Аллаһы Рухының кодрәте белән башкарды. Мин шулай Мәсих хакындагы Яхшы хәбәрне Иерусалимнән алып Иллүрикүн өлкәсенә кадәр ирештереп йөрдем.</verse>
				<verse number="19"></verse>
				<verse number="20">Башка берәү салган нигезгә кормас өчен, мин һәрвакыт Яхшы хәбәрне Мәсихнең исеме билгеле булмаган урыннарда белдерергә тырыша идем.</verse>
				<verse number="21">Язмада әйтелгәнчә: «Аның хакында бихәбәр булганнар – күрерләр, ишетмәгәннәр – аңларлар».</verse>
				<verse number="22">Шушы хезмәтем тоткарлаганга күрә, яныгызга барырга күп тапкырлар җыенсам да, әлегәчә бара алмадым.</verse>
				<verse number="23">Инде бу төбәкләрдә хезмәтемне тәмамлаганга һәм байтак еллардан бирле яныгызга барырга теләгәнгә,</verse>
				<verse number="24">Испаниягә барышлый сезгә сугылырга җыенам. Юл уңаеннан сезнең белән күрешермен һәм, сезнең белән аралашудан берникадәр рәхәтлек кичергәннән соң, миңа сәфәремне дәвам итәргә ярдәм күрсәтерсез дип өметләнәм.</verse>
				<verse number="25">Ә хәзер мин, Аллаһының изгеләренә хезмәт күрсәтү өчен, Иерусалимгә юл тотам,</verse>
				<verse number="26">чөнки Македуния белән Ахаядәге бердәмлекләр Иерусалимдәге фәкыйрь имандашларга матди ярдәм күрсәтергә риза булдылар.</verse>
				<verse number="27">Алар бу эшне теләп башкардылар; дөресен әйтергә кирәк, алар яһүдиләр алдында бурычлы: әгәр яһүдиләр үзләренең рухи байлыгын башка халыклар белән уртаклашкан икән, димәк, тегеләр дә яһүдиләргә матди яктан ярдәм күрсәтергә тиеш.</verse>
				<verse number="28">Шушы эшемне башкарып чыгып, җыелган акчаны исән-имин аларга тапшыргач, мин Испаниягә юл алам һәм шунда барышлый сездә тукталырга ниятлим.</verse>
				<verse number="29">Яныгызга килгәндә исә Мәсихнең тулы фатихасын алып килеремә ышанам.</verse>
				<verse number="30">Имандашлар, Хакимебез Гайсә Мәсих хакына һәм Изге Рухның мәхәббәте хакына ялварып сорыйм сездән: минем өчен Аллаһыга тырышлык белән дога кылыгыз.</verse>
				<verse number="31">Яһүдиядәге имансызлар миңа зыян китермәсен һәм Иерусалим хакына башкарган хезмәтемнән шундагы имандашлар риза булсын дип, минем өчен догада булыгыз.</verse>
				<verse number="32">Шул чагында, Аллаһы насыйп итсә, мин шатланып яныгызга килермен һәм сезнең белән аралашудан көч алырмын.</verse>
				<verse number="33">Иминлек бирүче Аллаһы юлдашыгыз булсын! Амин.</verse>
			</chapter>
			<chapter number="16">
				<verse number="1">Сезне Кеңхерәйдәге иман итүчеләр бердәмлегенең ярдәмчесе, имандаш кыз кардәшебез Фойбә белән таныштырасым килә.</verse>
				<verse number="2">Аны Хакимебез Гайсә хакына изгеләргә лаек булганча кабул итегез һәм тиешле ярдәмне күрсәтегез, чөнки ул байтак кешегә, шул исәптән миңа да булышты.</verse>
				<verse number="3">Минем белән бергә Гайсә Мәсихкә хезмәт итүче Прискиллә һәм Әкүлгә сәлам әйтегез.</verse>
				<verse number="4">Алар, тормышларын куркыныч астына куеп, минем җанымны саклап калдылар; иманга килгән мәҗүсиләрнең барлык бердәмлекләре дә аларга рәхмәт белдерә.</verse>
				<verse number="5">Аларның өендә җыелучы бердәмлеккә дә сәламемне тапшырыгыз. Асия өлкәсендә Мәсихкә беренче булып иман китергән сөекле дустым Эпайнеткә сәламемне җиткерегез.</verse>
				<verse number="6">Сезнең өчен күп тырышлыклар куйган Мәрьямгә сәлам әйтегез.</verse>
				<verse number="7">Минем белән бергә зинданда утырган, рәсүлләр яхшы белгән, миннән алда Мәсихкә иман китергән яһүди кардәшләрем Андроник һәм Юниягә сәламемне ирештерегез.</verse>
				<verse number="8">Хакимебезнең сөеклесенә, дустым Амплиәткә сәлам әйтегез.</verse>
				<verse number="9">Минем белән бергә Мәсихкә хезмәт итүче Урбанга һәм газиз дустым Стахуска сәлам белдерегез.</verse>
				<verse number="10">Мәсихкә тугры булган, сыналган Апеллескә сәлам әйтегез. Аристобул гаиләсенә сәламемне җиткерегез.</verse>
				<verse number="11">Ыругдашым Һирудиунга сәламемне ирештерегез. Нәркис йортындагы иман итүчеләргә сәлам диегез.</verse>
				<verse number="12">Хакимебез өчен бик тырышып хезмәт итүче Труфайна белән Труфусага сәлам әйтегез. Хакимебез өчен күп тырышлыклар куйган кадерле имандаш кыз туганым Персисәгә сәлам тапшырыгыз.</verse>
				<verse number="13">Хаким тарафыннан сайланган Руфуска һәм шулай ук аның анасына миннән сәлам. Ул миңа да анам кебек булды.</verse>
				<verse number="14">Асункриткә, Флегүнгә, Һермискә, Патрубка, Һермаска һәм алар белән булган башка имандашларга сәлам әйтегез.</verse>
				<verse number="15">Филолүгкә һәм Юлиягә, Нирегә һәм аның сеңлесенә, Олумпаска һәм алар белән булган барлык имандашларыбызга сәламемне җиткерегез.</verse>
				<verse number="16">Бер-берегезне изге үбү белән сәламләгез. Мәсихнең барлык бердәмлекләре сезгә сәлам тапшыра.</verse>
				<verse number="17">Имандашлар, ялварып сорыйм сездән: өйрәнгән тәгълиматыгызга каршы чыгып арагызны бозучылардан һәм туры юлдан яздыручылардан сакланыгыз.</verse>
				<verse number="18">Андый кешеләр Хакимебез Мәсихкә түгел, үзләренең карыннарына хезмәт итә, ышандырырлык сүзләр сөйләп һәм ялагайланып, беркатлы кешеләрне алдый.</verse>
				<verse number="19">Иманга тугры булуыгыз һәркемгә мәгълүм, һәм бу мине бик шатландыра. Яхшылыкка карата – зирәк, яманлыкка карата хәйләсез булуыгызны телим.</verse>
				<verse number="20">Иминлек бирүче Аллаһы озакламый шайтанны сезнең аяк астына ташлар. Хакимебез Гайсә мәрхәмәте юлдашыгыз булсын!</verse>
				<verse number="21">Хезмәттәшем Тимутәй һәм ыругдашларым Луки, Ясун, Сосипатыр да сезгә сәламнәрен юллыйлар.</verse>
				<verse number="22">Паул исеменнән бу хатны язучы мин, Терти, Хакимебез Гайсәгә иман китергән кеше буларак, шулай ук сезне сәламлим.</verse>
				<verse number="23">Мине һәм бөтен иман итүчеләр бердәмлеген өендә кабул иткән Гәй сезгә сәлам тапшыра. Шәһәр казнасын саклаучы Эрасты белән имандашыбыз Кварт та сезгә сәлам әйтә. [</verse>
				<verse number="24">]</verse>
				<verse number="25">Аллаһыга дан булсын! Гайсә Мәсих турындагы хәбәремдә әйтелгәнчә, Ул сезгә ныклык бирә ала. Бу Яхшы хәбәр – борынгы заманнардан бирле яшереп сакланган сер. Хәзер исә әлеге сер, бөтен халыклар иманга килсен өчен, мәңгелек Аллаһы әмере белән пәйгамбәрләрнең язмалары аша билгеле булды.</verse>
				<verse number="26"></verse>
				<verse number="27">Бердәнбер зирәк Аллаһыга Гайсә Мәсих аша мәңге дан булсын! Амин.</verse>
			</chapter>
		</book>
		<book number="46">
			<chapter number="1">
				<verse number="1">Аллаһы ихтыяры белән Гайсә Мәсихнең рәсүле булырга чакырылган Паулдан һәм имандашыгыз Состенистан Көринттәге иман итүчеләр бердәмлегенә, Гайсә Мәсих аша Аллаһыга багышланып, Аның изгеләре булырга чакырылганнарга, шулай ук Хакимебез Гайсә Мәсихнең исеменә һәр урында мөрәҗәгать итүчеләрнең барысына сәлам!</verse>
				<verse number="2"></verse>
				<verse number="3">Сезгә Атабыз Аллаһыдан һәм Хакимебез Гайсә Мәсихтән мәрхәмәт һәм иминлек ирешсен!</verse>
				<verse number="4">Гайсә Мәсих аша сезгә Үзенең мәрхәмәтен бүләк иткән Аллаһыма сезнең өчен һәрвакыт рәхмәтләр укыйм,</verse>
				<verse number="5">чөнки сез, Мәсих турындагы хәбәребезгә ныклап ышанганга күрә, Мәсихнең ярдәме белән сүз осталыгына һәм белемгә баедыгыз.</verse>
				<verse number="6"></verse>
				<verse number="7">Шуңа күрә Хакимебез Гайсә Мәсихнең килүен көткәндә, сез башка бернинди рухи бүләккә мохтаҗ түгелсез.</verse>
				<verse number="8">Ул килгән көндә кимчелекләрегез булмасын өчен, Аллаһы сезнең рухны соңгы көнгәчә ныгытыр.</verse>
				<verse number="9">Үзенең Углы, Хакимебез Гайсә Мәсих белән сез аралашып торсын өчен сезне чакырган Аллаһы ышанычлыдыр.</verse>
				<verse number="10">Имандашлар, Хакимебез Гайсә Мәсих исеме белән һәммәгездән ялварып сорыйм: барыгыз да бер сүздә булыгыз, арагызда төрле бүленешләргә юл куймагыз, киресенчә, уй-фикерләрегез дә, максатларыгыз да бер булсын.</verse>
				<verse number="11">Имандашларым, сезнең арада ызгыш-талашлар булгалавы турында миңа Хлоя өендәгеләрдән билгеле булды.</verse>
				<verse number="12">Мин шуны күздә тотып әйтәм: кайберәүләр «мин – Паул тарафдары», икенчеләр «мин – Апуллусныкы», өченчеләр «мин – Кифасныкы », дүртенчеләр «ә мин – Мәсихнеке» ди.</verse>
				<verse number="13">Мәсих шулай бүлендемени? Әллә сезнең хакка Паул хачка кадакландымы? Бәлки, сез Паул исеме хакына суга чуму йоласын үтәгәнсездер?</verse>
				<verse number="14">Аллаһыга шөкер, мин Криспи һәм Гәйдән башка сезнең берегезне дә суга чумдырмадым.</verse>
				<verse number="15">Шуңа күрә беркем дә «Паул исеме хакына суга чумдырылдым» дип әйтә алмый.</verse>
				<verse number="16">Әйе, мин тагын Эстефәнәс өендәгеләрне суга чумдырдым, моннан башка янә кемне дә булса чумдырганымны хәтерләмим.</verse>
				<verse number="17">Мәсих мине чумдыру өчен түгел, ә бәлки, Мәсих хачының әһәмияте югалмасын дип, Яхшы хәбәрне купшы сүзләр кулланмыйча игълан итәргә җибәрде.</verse>
				<verse number="18">Һәлакәт юлыннан баручылар өчен хач турындагы сүз – ахмаклык, ә безгә, котылу юлындагыларга, – Аллаһы кодрәте.</verse>
				<verse number="19">Язмада «зирәкләрнең зирәклеген юкка чыгарырмын, акыллыларның акылын кире кагармын» дип әйтелгән бит.</verse>
				<verse number="20">Зирәкләр кайда соң? Канун белгечләре кайда? Бу заманның оста бәхәсчеләре кайда? Бу дөньяның зирәклеге чынлыкта исә ахмаклык икәнен Аллаһы күрсәтмәдемени?</verse>
				<verse number="21">Аллаһы Үзенең тирән акылы белән билгеләгәнчә, бу дөнья үзенең зирәклеге белән Аны танып белә алмады, шуңа күрә Аллаһы иманга килгән адәмнәрне «ахмаклык» дип саналган Яхшы хәбәр ярдәмендә коткаруны мәгъкуль күрде.</verse>
				<verse number="22">Яһүдиләр могҗизалар таләп итә, ә греклар зирәклек эзли.</verse>
				<verse number="23">Без исә хачка кадакланган Мәсих турында хәбәр таратабыз, ә бу – яһүдиләр өчен абындыра торган таш, башка халыклар өчен – акылсызлык.</verse>
				<verse number="24">Әмма Аллаһы чакырып алганнар өчен, яһүдиме ул, грекмы, Мәсих – Аллаһының кодрәте һәм зирәклеге.</verse>
				<verse number="25">Аллаһының «акылсызлыгы» кешеләрнең зирәклегеннән күпкә зирәгрәк һәм Аллаһының «көчсезлеге» кешеләрнең көченнән күпкә көчлерәк.</verse>
				<verse number="26">Имандашлар, исегезгә төшерегез: Аллаһы сезне чакырган вакытта сез кем идегез? Зирәк акыллы дип саналган, кодрәтле, затлы нәселдән булган адәмнәр арагызда күп түгел иде.</verse>
				<verse number="27">Әмма Аллаһы, акыл ияләре белән кодрәтлеләрне хур итәр өчен, дөнья күзендә акылсыз һәм көчсез булганнарны,</verse>
				<verse number="28">дөньяда мөһим дип саналган нәрсәләрне юкка чыгару өчен хөрмәтсез, кимсетелгән, әһәмиятсез дип исәпләнгәннәрне сайлап алды;</verse>
				<verse number="29">шулай булгач, хәзер беркем дә Аллаһы алдында мактана алмый.</verse>
				<verse number="30">Әмма хәзер Аллаһы ярдәмендә сез – Гайсә Мәсихтә. Гайсә безнең өчен – Аллаһыдан килгән зирәклек, шулай ук хаклык, изгелек һәм гөнаһлардан йолып алып азатлык бирүче.</verse>
				<verse number="31">Шулай итеп, Язмада әйтелгәнчә, «мактанырга теләгән кеше Раббы белән мактансын».</verse>
			</chapter>
			<chapter number="2">
				<verse number="1">Имандашлар, Аллаһының серен игълан итәр өчен яныгызга килгәч, мин купшы сүзләр сөйләргә һәм зирәклегемне күрсәтергә тырышмадым;</verse>
				<verse number="2">сезнең арада булганда игътибарыгызны Гайсә Мәсихкә, Аның хачка кадаклап үтерелүенә генә җәлеп итәргә булдым.</verse>
				<verse number="3">Сезнең янга мин көчсез, куркудан калтыранган хәлдә килдем.</verse>
				<verse number="4">Иманыгыз кеше акылына түгел, Аллаһы кодрәтенә нигезләнсен өчен, сүзем һәм вәгазем, кеше зирәклегенең ышандырырлык сүзләренә таянмыйча, Аллаһы Рухының кодрәтенә таянды.</verse>
				<verse number="5"></verse>
				<verse number="6">Әйе, зирәклек турында без рухи яктан җитлеккән кешеләр арасында сөйлибез, әмма әлеге зирәклек хәзерге заманның да, көннәре ахырына якынлаша барган дөнья хакимнәренең дә зирәклеге түгел.</verse>
				<verse number="7">Биредә без Аллаһының әле дөнья яратылганчы ук безгә дан китерер өчен билгеләнгән, моңарчы яшерен булган серле зирәклеге турында сөйлибез.</verse>
				<verse number="8">Әлеге зирәклекне бу дөньяның бер генә хакиме дә аңламады; әгәр аңласалар, шөһрәтле Хаким Гайсәне хачка кадакламаган булырлар иде.</verse>
				<verse number="9">Әмма Язмада әйтелгәнчә: «Үзен яратучыларга Аллаһы нәрсә әзерләгәнне бер күз дә күрмәгән, бер колак та ишетмәгән; бу турыда һичкемнең күңеленә бер уй кермәгән».</verse>
				<verse number="10">Моны исә Аллаһы безгә Үзенең Рухы белән ачты, чөнки Рух һәрнәрсәне тикшерә, хәтта Аллаһы уйларының түренә кадәр үтеп керә.</verse>
				<verse number="11">Кешенең уйларын үзендәге рухтан башка тагын кем белә? Шуның кебек, Аллаһының нәрсә ниятләгәнен дә Аллаһы Рухыннан башка һичкем белми.</verse>
				<verse number="12">Без исә, Аллаһы тарафыннан нәрсә бүләк ителгәнне белү өчен, бу дөньяның рухын түгел, Аллаһыдан килгән Рухны кабул иттек,</verse>
				<verse number="13">һәм бу турыда кеше зирәклеге өйрәткән сүзләр белән түгел, Рух өйрәткән сүзләр белән сөйлибез һәм рухи нәрсәләрне Аллаһы Рухына ия булган кешеләргә аңлатабыз.</verse>
				<verse number="14">Аллаһы Рухына ия булмаган кеше Аллаһы Рухы күрсәткәннәрне кабул итми, чөнки аларны акылсызлык дип саный. Ул аларны аңлый алмый, чөнки аңлар өчен Изге Рух ярдәмендә фикер йөртү кирәк.</verse>
				<verse number="15">Аллаһы Рухына ия булган кеше исә һәрнәрсә турында фикер йөртә ала, ә аның үзе турында һичкем тиешенчә фикер йөртә алмый,</verse>
				<verse number="16">чөнки Язмада әйтелгәнчә: «Раббыга киңәш бирә алыр өчен Аның уй-фикерләрен кем аңлаган?» Без исә Мәсихнең уй-фикерләрен аңлыйбыз.</verse>
			</chapter>
			<chapter number="3">
				<verse number="1">Шулай итеп, имандашлар, мин сезгә Аллаһы Рухына ия булучыларга сөйләгән кебек мөрәҗәгать итә алмадым, гөнаһлы табигатьләренә буйсынып яшәүчеләргә, Мәсих юлындагы сабыйларга аңлаткан кебек сөйләдем.</verse>
				<verse number="2">Мин сезгә каты ризык түгел, сөт бирдем, чөнки каты ризыкны кабул итәрлек түгел идегез. Хәер, хәзер дә кабул итәргә әзер түгелсез,</verse>
				<verse number="3">чөнки сез әүвәлгечә гөнаһлы табигатегезгә буйсынучы булып каласыз. Әгәр арагызда көнләшүләр, ызгыш-талашлар булып тора икән, сез үзегезне элеккечә тотасыз, һәм шушы хәл дөньяви тормыш белән яшәвегезне раслый.</verse>
				<verse number="4">Әгәр берегез «мин – Паулныкы», икенчегез «мин – Апуллусныкы» дип әйтә икән, дөньяви тормыш белән яшәүчеләрдән нәрсәгез белән аерыласыз соң?</verse>
				<verse number="5">Кем ул Паул? Апуллус кем? Без – сезгә иманга килергә ярдәм иткән хезмәтчеләр, һәркем Хакимебез кушканны башкарды.</verse>
				<verse number="6">Мин утырттым, Апуллус су сипте, әмма үстерүчесе Аллаһы булды.</verse>
				<verse number="7">Шуңа күрә утыртучы да, су сибүче дә түгел, үстерүче Аллаһы гына мөһим.</verse>
				<verse number="8">Утыртучының да, су сибүченең дә максаты бер, әмма әҗерен һәркайсы үзенең хезмәтенә карап алачак.</verse>
				<verse number="9">Без – Аллаһының хезмәттәшләре, ә сез – Аллаһының иген басуы, Аллаһы төзегән корылма.</verse>
				<verse number="10">Мин, акыллы төзүчедәй, Аллаһы мәрхәмәте белән нигез салдым, ә башка берәү шуның өстенә төзи. Әмма һәркем үзенең төзү рәвешенә игътибар итсен.</verse>
				<verse number="11">Салынган нигездән гайре бүтән нигезне һичкем сала алмый. Салынган нигез – Гайсә Мәсих ул.</verse>
				<verse number="12">Кемдер шул нигез өстенә алтын-көмештән яки асылташлардан, агачтан, печәннән яки саламнан төзиме –</verse>
				<verse number="13">кемнең ничек төзегәне киләчәктә ачыкланыр; хөкем көнендә бар нәрсә ут белән сыналыр, һәркемнең эш сыйфатын ут күрсәтер.</verse>
				<verse number="14">Корылмасы утка чыдаган кеше әҗер алыр,</verse>
				<verse number="15">корылмасы янган кеше исә зыян күрер; хәер, ул үзе котылып калыр, әмма ялкын эченнән чыккандай булыр.</verse>
				<verse number="16">Сез үзегезнең Аллаһы йорты булуыгызны һәм күңелегездә Аллаһы Рухы яшәгәнне әллә белмисезме?</verse>
				<verse number="17">Аллаһы йортын җимерүчене Аллаһы җимерәчәк, чөнки Аллаһы йорты изгедер, ә ул йорт – сез.</verse>
				<verse number="18">Берегез дә үз-үзен алдамасын. Кемдер үзен бу дөнья күзаллавы буенча акыл иясе дип саный икән, чынлап та акыл иясе булыр өчен «акылсызга» әйләнсен.</verse>
				<verse number="19">Бу дөньяның акыллылыгы – Аллаһы алдында ахмаклык. Язмада әйтелгәнчә: «Аллаһы акыл ияләрен үзләре үк корган хәйлә ятьмәсенә эләктереп ала».</verse>
				<verse number="20">Анда тагын болай әйтелгән: «Акыл ияләренең уйлары файдасыз икәнлеге Раббыга мәгълүмдер».</verse>
				<verse number="21">Шулай булгач, һичкем кешеләр белән мактанмасын, чөнки бар нәрсә:</verse>
				<verse number="22">Паул, Апуллус яисә Кифасмы, дөнья, тормыш яисә үлемме, бүгенге көн яисә киләчәкме – һәммәсе сезнеке.</verse>
				<verse number="23">Сез исә – Мәсихнеке, ә Мәсих – Аллаһыныкы.</verse>
			</chapter>
			<chapter number="4">
				<verse number="1">Шулай итеп, безне Аллаһы серләрен игълан итү вазифасы йөкләнгән Мәсих хезмәтчеләре дип санагыз.</verse>
				<verse number="2">Бездән бары тик тугрылык таләп ителгәнгә,</verse>
				<verse number="3">сезнең яки башкаларның миңа нинди бәя бирүе мине һич тә кызыксындырмый; мин үзем дә үземә бәя чыгармыйм.</verse>
				<verse number="4">Намусым саф булса да, бу мине аклый алмый – Үз хөкемен миңа Хакимебез генә чыгарырга хаклы.</verse>
				<verse number="5">Шуңа күрә вакытыннан элек беркемгә бернинди бәя бирмәгез, Хакимебезнең кабат килүен көтегез. Ул бөтен яшерен нәрсәләрне фаш итәр һәм кеше күңелендәге ниятләрне ачып бирер; әнә шул чакта һәркем Аллаһы тарафыннан макталыр.</verse>
				<verse number="6">Имандашлар, мин боларны үземә һәм Апуллуска карата сезнең хакка кулланып, «язылганнан тыш акыл сатмаска» безнең мисалда өйрәнегез, дип яздым. Шулай итсәгез, кемдер башка берүне бүтәннәр алдында мактап өстен куймас.</verse>
				<verse number="7">Дөрестән дә, башкаларга шулай бәя чыгарырга сезгә кем хокук бирде соң?! Үзегездә булган, Аллаһыдан кабул итеп алмаган берәр нәрсәгез бармы сезнең? Әгәр инде бүләккә алгансыз икән, ник бар нәрсәгә үзегез ирешкән кебек мактанасыз?</verse>
				<verse number="8">Әйе шул, хәзер сезнең бар нәрсәгез җитәрлек! Сез инде баедыгыз! Сез инде бездән башка да патшалык кыласыз! Сезнең патшалык итүегезне мин бик теләр идем! Шул вакытта без дә сезнең белән бергә патшалык итәр идек.</verse>
				<verse number="9">Әмма миңа калса, Аллаһы безне, Үзенең рәсүлләрен, адәм актыклары кебек, үлем җәзасына хөкем ителгәннәр белән тиңләде; без бит бөтен дөньяның күз алдында – фәрештәләр һәм кешеләр каршында тамашага әйләндек.</verse>
				<verse number="10">Мәсих хакына без «акылсызга» әйләндек, сез исә Мәсихкә иманыгыз аркасында «акыллы» булып саналасыз! Без «көчсез», ә сез «куәтле»! Сезне хөрмәтлиләр, ә безне хурлыйлар.</verse>
				<verse number="11">Без әүвәлгечә ачыгабыз, сусыйбыз, ярым ялангач һәм кыйналган килеш бер урыннан икенче урынга күченеп йөрибез,</verse>
				<verse number="12">үз кулларыбыз белән авыр хезмәт башкарып көн күрәбез. Безгә ләгънәт укыйлар – без фатиха бирәбез; безне эзәрлеклиләр – без түзәбез.</verse>
				<verse number="13">Безгә яла ягалар – без ягымлы сүз белән җавап бирәбез. Дөнья безне хәзергә кадәр чүп-чар, калдык-постык дип саный.</verse>
				<verse number="14">Мин боларны сезне оялту өчен түгел, яраткан балаларыма акыл бирмәкче булып язам.</verse>
				<verse number="15">Мәсих юлында нәсыйхәт бирүчеләрегез меңләгән булса да, аталарыгыз күп була алмый. Сезгә Яхшы хәбәрне җиткереп, сезне Мәсих өчен тудыручы мин булдым.</verse>
				<verse number="16">Шуңа күрә ялварып сорыйм: миннән үрнәк алыгыз.</verse>
				<verse number="17">Шуның өчен мин сезнең янга үземнең сөекле һәм Хакимгә тугрылыклы углым Тимутәйне җибәрдем. Ул сезгә Гайсә Мәсих юлында булуымны, үзем барган һәр бердәмлектә ничек өйрәтсәм, шулай яшәвемне исегезгә төшерер.</verse>
				<verse number="18">Арагызда кайберәүләр минем турыда, инде кабат яныбызга килмәс, дип уйлап масаеп киткәннәр.</verse>
				<verse number="19">Әмма Раббы насыйп итсә, озакламый мин сезгә килермен һәм әлеге масаючыларның сүзен түгел, көчен сынап карармын,</verse>
				<verse number="20">чөнки Аллаһы Патшалыгы сүздә түгел, көчтә күренә.</verse>
				<verse number="21">Сез минем ничек килүемне телисез: таяк тотыпмы, әллә ярату белән һәм басынкылык күрсәтепме?</verse>
			</chapter>
			<chapter number="5">
				<verse number="1">Сезнең арада фәхешлек, хәтта мәҗүсиләрдә дә күрелмәгән фәхешлек булуы турында хәбәрләр бар: сезнең берегез үзенең үги анасын хатыны итеп тота.</verse>
				<verse number="2">Ә сез елыйсы урында масайган буласыз. Андый эш кылучыны арагыздан сөрергә кирәк иде.</verse>
				<verse number="3">Үзем сезнең янда булмасам да, аңа шундый хөкем чыгарырга хәл кылдым: сез Хакимебез Гайсә исеме хакына җыелгач, мин күңелем һәм Хакимебез Гайсә кодрәте белән яныгызда булырмын,</verse>
				<verse number="4"></verse>
				<verse number="5">һәм сез, Раббы көнендә рухы котылсын, ә тәне һәлак ителсен өчен, ул кешене шайтан кулына тапшырырсыз.</verse>
				<verse number="6">Сезнең масаер урыныгыз юк. Аз гына ачыткының да бөтен камырны ачытуын белмисезме әллә?</verse>
				<verse number="7">Димәк, яңа, төче камыр булыр өчен иске ачыткыдан котылырга кирәк. Чынлыкта сез төче камыр булырга тиеш тә, чөнки Котылу бәйрәменә әзерләнгән бәрәнебез, Мәсих, инде безнең өчен корбан ителде.</verse>
				<verse number="8">Шуңа күрә иске ачыткыдан – усаллык һәм явызлык ачыткысыннан пешерелгән икмәк белән түгел, ә төче икмәк – сафлык һәм хакыйкать икмәге белән бәйрәм итик.</verse>
				<verse number="9">Алдагы хатымда «фәхеш кешеләр белән аралашмагыз» дип язган чакта мин</verse>
				<verse number="10">бу дөньяның азгын, комсыз, алдакчы, потка табынучы бәндәләрен күз алдында тотмаган идем, югыйсә сезгә дөньядан бөтенләйгә китәргә туры килер иде.</verse>
				<verse number="11">Имандаш дип аталып та, азгын яки комсыз булган, потка табынучы яки яла ягучы, эчкече яки алдакчы бәндәләр белән аралашмавыгызны, андыйлар белән хәтта бергә утырып ашамавыгызны күздә тотып яздым.</verse>
				<verse number="12">Бердәмлектән читтә булганнарны хөкем итү минем эш түгел. Сез имандашларыгызны хөкем итегез.</verse>
				<verse number="13">Читләрне исә Аллаһы хөкем итәр. Язмада әйтелгәнчә: «Яманлык кылучыны арагыздан сөрегез!»</verse>
			</chapter>
			<chapter number="6">
				<verse number="1">Имандашына булган дәгъвасын изгеләр хөкеменә түгел, ә бәлки имансызлар хөкеменә тапшырырга ничек батырчылык итә аласыз?</verse>
				<verse number="2">Дөньяны изгеләр хөкем итәсен сез белмисезмени? Әгәр сезгә дөньяны хөкем итү тапшырыла икән, вак-төяк эшләрне хәл итәргә лаек түгелмени сез?</verse>
				<verse number="3">Хәтта фәрештәләрне дә хөкем итәчәгебезне белмисезме? Шулай икән, көндәлек дәгъваларыбызны үзебез хәл итә алмабызмы?</verse>
				<verse number="4">Сез исә, андый дәгъваларны хәл итәргә кирәк булганда, бердәмлек алдында бернинди абруе булмаган адәмнәрне хөкемче итеп куясыз.</verse>
				<verse number="5">Сезгә оят булсын өчен әйтәм: имандашлар арасындагы бәхәсләрне хәл итәрлек бер генә акыллы кешегез дә юкмыни?</verse>
				<verse number="6">Имандаш белән имандаш дәгъвалаша, өстәвенә – имансызлар каршында!</verse>
				<verse number="7">Бер-берегезне хөкемгә тарту инде үзе үк сезнең тулысынча җиңелүегезне күрсәтә. Рәнҗетелгән яки алданган булып калу сезнең өчен яхшырак түгелме?</verse>
				<verse number="8">Әмма сез, имандаш дип тормыйча, рәнҗетәсез дә, алдыйсыз да.</verse>
				<verse number="9">Явызлык кылучыларның Аллаһы Патшалыгына ия була алмаячагын белмисезмени? Алданмагыз: азгыннар, потка табынучылар, зиначылар, җенси бозыклыкка бирелгәннәр, бер-берсе белән җенси мөнәсәбәткә керүче ирләр,</verse>
				<verse number="10">караклар, комсызлар, эчкечеләр, яла ягучылар, алдакчылар – берсе дә Аллаһы Патшалыгына ия булмаячак.</verse>
				<verse number="11">Сезнең кайберләрегез әнә шундыйлардан иде, әмма Хакимебез Гайсә Мәсих исеме һәм Аллабыз Рухы белән юылып чистарындыгыз, изге ителдегез һәм акландыгыз.</verse>
				<verse number="12">Сезнең кайберләрегез «миңа бар нәрсә рөхсәт ителә» ди, әмма һәр нәрсә файдалы түгел; «миңа бар нәрсә рөхсәт ителә» дисез, әмма без һичнәрсәнең колы булырга тиеш түгел.</verse>
				<verse number="13">Сез шулай ук «ризык – карын өчен, карын – ризык өчен» дисез. Әйе, дөрес, ләкин Аллаһы анысын да, тегесен дә юк итәчәк. Тәннәребез – фәхешлек өчен түгел, Хакимебез Гайсә өчен, ә Хакимебез безнең тәнне кайгырта.</verse>
				<verse number="14">Хакимебез Гайсәне Аллаһы үледән терелтте һәм Үзенең кодрәте белән Ул безне дә терелтәчәк.</verse>
				<verse number="15">Тәнегез Мәсих тәненең әгъзалары икәнне әллә белмисезме? Шулай булгач, Мәсихнең әгъзаларын алып, аларны фахишә хатынның әгъзалары итә аламмы соң? Әлбәттә, юк!</verse>
				<verse number="16">Фахишә белән кушылучының аның белән бер тән булуын белмисезме әллә? Язмада «икесе бер тән булыр» дип әйтелгән бит.</verse>
				<verse number="17">Ә инде Хакимебез белән рухта берләшкән кеше Аның белән бер була.</verse>
				<verse number="18">Фәхешлектән качыгыз! Кеше кылган башка барлык гөнаһлар тән белән бәйле түгел, ә фәхешлек итүче үз тәненә каршы гөнаһ кыла.</verse>
				<verse number="19">Сезнең тәнегез – Изге Рух йорты. Изге Рух сезгә Аллаһы тарафыннан бирелде, һәм Ул сездә яши. Әллә сез моны белмисезме? Сез инде үзегезгә үзегез хуҗа түгел,</verse>
				<verse number="20">чөнки сез кыйммәт бәягә сатып алындыгыз. Шуңа күрә сезнең тәннәрегез Аллаһыга дан китерсен.</verse>
			</chapter>
			<chapter number="7">
				<verse number="1">Сез миңа «ир кешенең хатын-кыз белән җенси мөнәсәбәткә кермәве яхшы» дип язасыз.</verse>
				<verse number="2">Әмма фәхешлек булмасын өчен, һәр ирнең – үз хатыны һәм һәр хатынның үз ире булсын.</verse>
				<verse number="3">Ир – хатынына, хатын – иренә карата үз бурычын үтәсен.</verse>
				<verse number="4">Хатын үз тәненә үзе түгел, ә ире хуҗа; шуның кебек үк ир дә үз тәненә үзе түгел, ә хатыны хуҗа.</verse>
				<verse number="5">Үзара килешенгән, дога кылуга багышланган вакыттан гайре бер-берегездән читләшмәгез; сезнең тотнаксызлыктан файдаланып иблис аздырмасын өчен, соңыннан тагын бергә булыгыз.</verse>
				<verse number="6">Хәер, моны әмер итеп түгел, сезгә юл куеп әйтүем.</verse>
				<verse number="7">Бар кешенең минем кебек булуын теләр идем дә, әмма һәркемнең Аллаһыдан бирелгән сәләте бар: берсенең – бер төрле, икенчесенең – башкача.</verse>
				<verse number="8">Кияүгә чыкмаган һәм тол хатыннарга әйтәм: аларга минем кебек ялгыз булу яхшырак.</verse>
				<verse number="9">Әмма инде түзә алмасалар, кияүгә чыксыннар. Җенси дәрт белән януга караганда, гаилә корып яшәү яхшырак.</verse>
				<verse number="10">Ә инде өйләнешкәннәргә мин түгел, Хакимебез Үзе әмер бирә: хатын иреннән аерылмасын.</verse>
				<verse number="11">Әгәр аерыла икән, ул чакта ирсез яшәсен яки үз ире белән яңадан килешсен. Ир дә үз хатынын ташламасын.</verse>
				<verse number="12">Ә башкаларга Хакимебез түгел, мин әйтәм: әгәр имандашыгызның иман итмәүче хатыны булып, хатын аның белән яшәргә риза икән, ир аны ташламасын.</verse>
				<verse number="13">Иман китергән хатынның иман итмәүче ире аның белән яшәргә риза икән, хатын аны ташламасын.</verse>
				<verse number="14">Иман итмәүче ир – иманлы хатын аша һәм иман итмәүче хатын иманлы ир аша изге ителә. Әгәр киресенчә икән, сезнең балаларыгыз саф булмас иде, хәзер исә алар изгедер.</verse>
				<verse number="15">Иман итмәүче ир яки хатын аерылырга теләсә – аерылсын. Мондый хәлдә иман итүче ир яки хатын үз иренә яки хатынына бәйле түгел. Аллаһы безне иминлектә яшәргә чакыра.</verse>
				<verse number="16">И хатын, каян беләсең, бәлки иреңне коткара алырсың? Ир кеше, каян беләсең, бәлки хатыныңны коткарырсың?</verse>
				<verse number="17">Сезнең һәрберегез Хакимебез Гайсә билгеләгәнчә һәм Аллаһы чакырганда нинди хәлдә булса, шулай яшәсен. Бөтен бердәмлекләрдә мин шушы кагыйдәне кабатлыйм.</verse>
				<verse number="18">Аллаһы чакырганда кемдер сөннәтле булган икән, моны яшерүнең кирәге юк. Аллаһы чакырганда кемдер сөннәтсез булган икән, шул килеш кала бирсен.</verse>
				<verse number="19">Сөннәтле яки сөннәтсез булуның әһәмияте юк, Аллаһы әмерләрен үтәү генә мөһим.</verse>
				<verse number="20">Аллаһы чакырганда кем нинди хәлдә булса, шулай кала бирсен.</verse>
				<verse number="21">Аллаһы чакырганда син кол идеңме? Бу сине борчымасын, әмма мөмкинлегең булса, иреккә чык.</verse>
				<verse number="22">Хакимебез Гайсә тарафыннан чакырылган кол – Аның ирекле кешесе; ә инде чакырылган ирекле кеше – Мәсихнең колыдыр.</verse>
				<verse number="23">Сез кыйммәт бәягә сатып алындыгыз, шуңа күрә кешеләрнең коллары булмагыз.</verse>
				<verse number="24">Имандашлар, Аллаһыга нинди хәлдә чакырылган булсагыз, шул хәлдә калыгыз.</verse>
				<verse number="25">Ялгызакларга карата Хакимебез Гайсә тарафыннан бирелгән әмерем юк, ләкин Хакимебезнең мәрхәмәте белән ышанычлы кеше буларак киңәш бирәм.</verse>
				<verse number="26">Хәзерге заманның авыр шартларын истә тотып, кеше нинди хәлдә булса, аңа шул хәлдә калу яхшырак дип исәплим.</verse>
				<verse number="27">Гаиләле булсаң, аерылу турында уйлама. Хатынсыз калгансың икән – хатын эзләмә.</verse>
				<verse number="28">Хәер, өйләнсәң дә гөнаһ кылмассың. Кияүгә чыккан кыз да гөнаһлы булмас. Әмма андыйларның бу тормышта мәшәкатьләре күп булачак, ә мин сезне бу мәшәкатьләрдән саклап калырга телим.</verse>
				<verse number="29">Имандашлар, сезгә шуны әйтәм: вакыт аз калды. Моннан ары хатынлылар – хатынсызлар кебек,</verse>
				<verse number="30">елаучылар – еламаучылар, шатланучылар – шатланмаучылар, сатып алучылар – сатып алмаучылар,</verse>
				<verse number="31">бу дөньяда булган нәрсәләрдән файдаланучылар файдаланмаучылар кебек булсын. Чөнки дөнья үзенең хәзерге хәлендә бетүгә таба бара.</verse>
				<verse number="32">Ә мин сезнең мәшәкатьсез яшәвегезне телим. Өйләнмәгән кеше, Хакимебез Гайсәгә ярарга тырышып, Аның эшләрен кайгырта,</verse>
				<verse number="33">ә өйләнгән кеше, хатынына ярарга тырышып, дөньяви тормышны кайгырта,</verse>
				<verse number="34">аның игътибары төрле якка юнәлә. Кияүгә чыкмаган яки гыйффәтле кыз, тәнем һәм рухым белән изге булыйм дип, Хакимебез Гайсәнең эшләрен кайгырта, ә инде кияүгә чыккан хатын, иренә ярарга тырышып, дөньяви тормышны кайгырта.</verse>
				<verse number="35">Мин моны сезнең файдага сөйлим, сезгә богау салырга теләмим. Әдәп белән яшәп, игътибарыгызны читкә юнәлтмичә, Хакимебезгә бирелеп хезмәт итүегезне телим.</verse>
				<verse number="36">Әгәр берәү үз кызының инде яше җитеп тә кияүгә чыкмый калуын килешсез дип исәпли икән, теләгәнен кылсын – аны кияүгә бирсен, гөнаһы булмас.</verse>
				<verse number="37">Әмма кеше үз фикерендә нык торып, үз ихтыяры белән, беркем тарафыннан мәҗбүр ителмичә кызын кияүгә бирмәскә карар кыла икән – яхшы эшли.</verse>
				<verse number="38">Шулай итеп, кызын кияүгә бирүе әйбәт икән, кияүгә бирмәве тагын да әйбәтрәк.</verse>
				<verse number="39">Ире исән чакта хатын аңа бәйле; ире үлә калса, үзе теләгән кешегә кияүгә чыгарга ирекле, әмма Хакимебез Гайсәгә ышанган кешегә генә.</verse>
				<verse number="40">Әгәр кияүгә чыкмаса, хатын, минем фикеремчә (ә мин үземдә Изге Рух бар дип уйлыйм), бәхетлерәк булыр.</verse>
			</chapter>
			<chapter number="8">
				<verse number="1">Потларга корбан ителгән ризыкка килгәндә, «бу турыда бөтенебезнең дә белеме бар» дип әйтәбез. Ләкин белем тәкәбберләндерә, мәхәббәт исә көч бирә.</verse>
				<verse number="2">Берәү, нәрсәдер беләм, дип уйласа да, ул әле аны тиешенчә белми.</verse>
				<verse number="3">Ә инде Аллаһыны яраткан кешене Аллаһы Үзе дә белә.</verse>
				<verse number="4">Димәк, потларга корбан ителгән ризыкны ашауга килгәндә, без шуны беләбез: потлар – бу дөньяда бернәрсәгә ярамаган буш нәрсә, бердәнбер Аллаһыдан гайре башка илаһ юк.</verse>
				<verse number="5">Җирдә яисә күктә илаһ дип аталган затлар булса да (андый «илаһлар» һәм «хуҗалар» дөрестән дә күп),</verse>
				<verse number="6">безнең Атабыз Аллаһы бары тик бер генә. Бөтен нәрсә Аңардан, һәм без Аның өчен яшибез. Безнең бер Хакимебез – Гайсә Мәсих бар, һәрнәрсә Аның аша яратылды, һәм без Аның аша тормыш алдык.</verse>
				<verse number="7">Әмма барча кешедә андый белем юк. Элек потларга табынган кайбер адәмнәр, ялган илаһларга китерелгән ризыкны ашаганда, бу – илаһларга багышланган корбан, дип уйлап, үзләренең зәгыйфь вөҗданнарын пычрата.</verse>
				<verse number="8">Ризык безне Аллаһыга якынайтмый, чөнки ашамасак та, бернәрсә югалтмыйбыз, ашасак та, бернәрсәгә ирешмибез.</verse>
				<verse number="9">Ләкин карагыз аны, сезнең шулай ирекле булуыгыз вөҗданы зәгыйфь кешеләрне юлдан яздырмасын.</verse>
				<verse number="10">Зәгыйфь вөҗданлы берәү синең, белемле адәмнең, потханәдә табын янында утыруын күрсә, потларга корбан ителгән ризыкны ашарга ярый икән, дип уйламасмы?</verse>
				<verse number="11">Бу очракта синең белемең зәгыйфь имандашыңны һәлак итәр. Ә Мәсих аның өчен дә үлде бит.</verse>
				<verse number="12">Имандашларыгызга карата шул рәвешчә гөнаһ кылуыгыз һәм аларның зәгыйфь вөҗданын яралавыгыз белән сез Мәсихкә карата да гөнаһ кыласыз.</verse>
				<verse number="13">Әгәр ашаган ризыгым белән имандашымны юлдан яздырам икән, аны гөнаһка этәрмәс өчен башка беркайчан да ит ашамаска ризамын.</verse>
			</chapter>
			<chapter number="9">
				<verse number="1">Әллә мин ирекле түгелме? Мин рәсүл түгелме? Әллә мин Хакимебез Гайсәне күрмәдемме? Хакимебез миңа тапшырган хезмәтнең җимеше түгелмени сез?</verse>
				<verse number="2">Башкаларга рәсүл булмасам да, сезнең өчен мин – рәсүл, чөнки рәсүллегемне Хакимнеке булуыгыз дәлилләп тора.</verse>
				<verse number="3">Мине гаепләүчеләргә каршы түбәндәгечә җавап бирәм.</verse>
				<verse number="4">Хезмәтебез өчен аш-суыгыз белән тукланырга хакыбыз юкмыни?</verse>
				<verse number="5">Башка рәсүлләр кебек, Хакимебез Гайсәнең бертуган кардәшләре яки Кифас кебек безнең дә, имандашларыбыз арасыннан хатын алып, алар белән сәфәр чыгарга хакыбыз юкмыни?</verse>
				<verse number="6">Җан асрар өчен Барнаб белән мин генә эшләргә тиешмени?</verse>
				<verse number="7">Гаскәриләрнең кайсысы үз хисабына хезмәт итә? Йөзем бакчасы утырткан кеше үзенең җимешен ашамыймыни? Көтү көткән кеше малларының сөтен эчмиме?</verse>
				<verse number="8">Кеше фикере генә бу, дип уйламагыз. Канун да шул хакта сөйли түгелме соң?</verse>
				<verse number="9">Муса канунында «ашлык суга торган үгезнең авызын бәйләп куйма» дип язылган бит. Әллә Аллаһы үгезләр хакында гына кайгыртамы?</verse>
				<verse number="10">Әллә ул сүзләр безнең өчен дә әйтелмәгәнме? Әйе, бу безнең өчен язылган, чөнки сөрүче, уңыштан үз өлешемне алырмын, дигән өмет белән сөрергә, ашлык сугучы да шундый ук өмет белән сугарга тиеш.</verse>
				<verse number="11">Әгәр күңелләрегезгә рухи орлык чәчкәнбез икән, сездән матди уңыш көтеп, сездән күпне таләп итәбезмени?</verse>
				<verse number="12">Башкаларның сездән ярдәм алырга хокукы бар икән, безнең хокукыбыз тагын да күбрәк түгелме соң? Ләкин без бу хокуктан файдаланмадык, Мәсих турындагы Яхшы хәбәрне таратканда комачаулык булмасын өчен, без бар нәрсәгә түзәргә әзер.</verse>
				<verse number="13">Аллаһы йортында эшләүчеләрнең шул йорттан туклануын, мәзбәхтә хезмәт итүчеләрнең шундагы корбаннардан өлеш алуын белмисезмени?</verse>
				<verse number="14">Шуның кебек үк, Хакимебез Гайсә дә Яхшы хәбәрне таратучыларга шул хезмәтләре хисабына көн күрергә әмер бирде.</verse>
				<verse number="15">Әмма мин үзем бу хокукларның берсеннән дә файдаланмадым, бу сүзләрне дә сездән ярдәм көтеп язмыйм. Мин моның белән горурланам, һәм шушы горурлыктан мәхрүм булуга караганда үлүемне артыграк күрәм.</verse>
				<verse number="16">Әгәр мин Яхшы хәбәрне таратам икән, монда мактанырлык нәрсә юк, чөнки бу – минем вазифам. Әгәр Яхшы хәбәрне вәгазьләүдән туктасам, башыма кайгы-хәсрәт төшсен!</verse>
				<verse number="17">Бу эшне үз теләгем белән башкарсам, әҗере булыр иде; әмма мин үзбелдегем белән башкармыйм, мин бары үземә ышанып тапшырылган хезмәтне үтим.</verse>
				<verse number="18">Минем өчен әҗере нәрсәдә соң? Ул шуннан гыйбарәт: Яхшы хәбәрне таратканда мин үз хокукларымнан файдаланмыйм, бу хезмәтне бушлай башкарам.</verse>
				<verse number="19">Бар нәрсәдән азат булсам да, мөмкин кадәр күбрәк кешене Аллаһыга китерү өчен, мин үземне бөтенесенең колы иттем.</verse>
				<verse number="20">Яһүдиләрне Аллаһыга китерү өчен, алар арасында яһүди кебек булдым. Үзем Муса кануны буенча яшәмәсәм дә, Канунга буйсынучыларны Аллаһыга китерү өчен, алар алдында Канунга буйсынучы кебек булдым.</verse>
				<verse number="21">Муса канунын белмәүчеләрне Аллаһыга китерү өчен, алар алдында Канунны белмәүчедәй булдым. (Бу, әлбәттә, Аллаһы алдында канунсыз яшим дигән сүз түгел, киресенчә, мин Мәсих канунына буйсынам.)</verse>
				<verse number="22">Вөҗданнары зәгыйфь адәмнәрне Аллаһыга китерим дип, мин үземне алар кебек тоттым. Һичьюгы кайберләрен булса да коткарыр өчен, һәммәсе янында үзләре кебек булдым.</verse>
				<verse number="23">Боларны мин Яхшы хәбәрне тарату һәм аның фатихаларына ирешү өчен башкарам.</verse>
				<verse number="24">Ярыш мәйданында йөгерүчеләрнең күп булуын, әмма берсенең генә бүләк алуын беләсездер. Шулай булгач, бүләк алырлык итеп йөгерегез!</verse>
				<verse number="25">Ярышка әзерләнгәндә һәрберсе үзен күп нәрсәдән мәхрүм итә. Алар моны шиңә торган бер таҗ алу өчен эшләсә, без исә беркайчан шиңми торган таҗ алырга омтылабыз.</verse>
				<verse number="26">Шуңа күрә дә мин максатсыз кешедәй йөгермим, йодрыгым белән һаваны төймим.</verse>
				<verse number="27">Башкаларга Яхшы хәбәрне игълан итеп тә, үзем ярыштан читтә калмас өчен, мин тәнемне чыныктырам, аны үз ихтыярыма буйсындырам.</verse>
			</chapter>
			<chapter number="10">
				<verse number="1">Имандашлар, шуны исегезгә төшерергә телим: ата-бабаларыгызның барысы да болыт астында йөрделәр һәм барысы да Кызыл диңгезне кичтеләр.</verse>
				<verse number="2">Әнә шул болыт астында йөргәндә һәм диңгез кичкәндә алар Муса исеме хакына суга чуму йоласын үтәгәндәй булдылар.</verse>
				<verse number="3">Барысы да күктән иңгән бер үк рухи ризыкны ашадылар,</verse>
				<verse number="4">аларны озата йөргән рухи кыядан бер үк рухи эчемлекне эчтеләр. Ул кыя исә Мәсих Үзе иде.</verse>
				<verse number="5">Әмма бу халыкның күбесе Аллаһы мәрхәмәтеннән мәхрүм ителде, шуның өчен гәүдәләре чүлдә ятып калды.</verse>
				<verse number="6">Алар белән булган хәлләрдән сабак алыйк, аларга охшамыйк – яман гамәлләрдән читтә торыйк.</verse>
				<verse number="7">Аларның кайберләре сыман потларга табынмыйк. Андыйлар хакында Язмада «халык ашарга һәм эчәргә утырды, аннары, торып, илаһлар алдында күңел ачарга тотынды» дип әйтелгән.</verse>
				<verse number="8">Безнең арада азгынлык булмаска тиеш; аларның кайберләре азгынлыкка бирелде – һәм бер көн эчендә егерме өч мең кеше һәлак булды.</verse>
				<verse number="9">Кайберәүләр сыман, Мәсихнең түземлеген сынамыйк – алар елан чагуыннан үлде.</verse>
				<verse number="10">Сукранмагыз! Арада кемнәрдер сукранды, һәм аларны Үлем фәрештәсе һәлак итте.</verse>
				<verse number="11">Бу хәлләр башкаларга сабак булсын өчен эшләнгән, ә безгә, заман соңында яшәүчеләргә, нәсыйхәт итеп язылган.</verse>
				<verse number="12">Нык торам, дип уйлаучы әнә шуңа күрә сак булсын, егыла күрмәсен!</verse>
				<verse number="13">Сез тарыган сынаулар – кешеләргә килә торган гадәти сынаулар. Аллаһы ышанычлы: көч җитмәстәй сынауларга юл куймаячак, сынауларга түзү өчен котылу юлын да күрсәтәчәк.</verse>
				<verse number="14">Шуңа күрә, газиз дусларым, потларга табынудан качыгыз.</verse>
				<verse number="15">Мин сезгә акыллы кешеләргә мөрәҗәгать иткән кебек дәшәм; сөйләгәннәрем турында үзегез фикер йөртегез.</verse>
				<verse number="16">Аллаһыга рәхмәт белдереп шөкрана касәсеннән эчүебез Мәсих канында катнашыбыз барлыгын аңлата түгелме? Сындырып алган икмәгебез Мәсих тәнендә катнашыбыз барлыгын аңлатмыймы?</verse>
				<verse number="17">Бер икмәкне уртаклашканга, без бер тәнне тәшкил итәбез, гәрчә күп булсак та.</verse>
				<verse number="18">Исраил халкына карагыз: корбан итен ашаучылар мәзбәх өстендә корбан китерүдә катнаша түгелме?</verse>
				<verse number="19">Моның белән нәрсә әйтергә телим мин? Пот та, потка китерелгән корбан да нинди дә булса әһәмияткә ияме?</verse>
				<verse number="20">Әлбәттә, юк! Әмма мәҗүсиләр корбанны Аллаһыга түгел, җеннәргә китерәләр, мин исә җеннәр белән аралашуыгызны теләмим.</verse>
				<verse number="21">Сез бер үк вакытта Хакимебез Гайсә касәсеннән дә, җеннәр касәсеннән дә эчә алмыйсыз, бер үк вакытта Хакимнең дә, җеннәрнең дә табынында катнаша алмыйсыз.</verse>
				<verse number="22">Раббыны көнләштерергә теләмибездер бит? Әллә без Аңардан кодрәтлерәкме?</verse>
				<verse number="23">«Миңа бар нәрсә рөхсәт ителә» дисез, әмма бар нәрсә файдалы түгел. «Миңа бар нәрсә рөхсәт ителә» дисез, әмма бар нәрсә камиллеккә китерми.</verse>
				<verse number="24">Һәркем үз файдасын түгел, башкаларныкын кайгыртсын.</verse>
				<verse number="25">Вөҗданыгыз тыныч булсын өчен, базарда сатыла торган бар ризыкны төпченеп тормыйча ашагыз.</verse>
				<verse number="26">Язмада әйтелгәнчә, «җир һәм андагы бар нәрсә – Раббыныкы».</verse>
				<verse number="27">Әгәр иман итмәүче берәү сезне ашка чакыра һәм сез анда барырга телисез икән, күңелегез тыныч булсын өчен, тәкъдим ителгән һәр нәрсәне төпченмичә ашагыз.</verse>
				<verse number="28">Ләкин берәрсе сезгә: «Бу – потка китерелгән корбан», – дисә, әлеге сүзләрне әйткән кеше хакына, вөҗдан тынычлыгы хакына ашамагыз.</verse>
				<verse number="29">Вөҗдан дигәннән, сезнекен түгел, шул кешенең вөҗданын күз алдында тотам. Ни өчен кемнеңдер вөҗданы минем иркемне чикләргә тиеш?</verse>
				<verse number="30">Әгәр ризыкны Аллаһыга рәхмәт әйтеп кабул итәм икән, бу ризык өчен мине нигә шелтәләргә?</verse>
				<verse number="31">Шулай итеп, ашыйсызмы, эчәсезме яки башка берәр нәрсә эшлисезме – барысын да Аллаһы данлансын өчен эшләгез.</verse>
				<verse number="32">Яһүдиләр өчен дә, греклар өчен дә, Аллаһы бердәмлеге өчен дә абындыра торган таш булмагыз.</verse>
				<verse number="33">Минем кебек, һәркемгә һәрнәрсәдә ярарга тырышыгыз. Мин үз файдамны түгел, котылсыннар дип, күпләрнең файдасын кайгыртам.</verse>
			</chapter>
			<chapter number="11">
				<verse number="1">Мин Мәсихтән үрнәк алгандай, сез дә миннән үрнәк алыгыз.</verse>
				<verse number="2">Имандашлар, өйрәткәннәремне истә тотуыгыз һәм күрсәтмәләремне төгәл үтәвегез өчен сезне мактыйм.</verse>
				<verse number="3">Әмма шуны белүегезне телим: һәр ирнең башлыгы – Мәсих, хатынның башлыгы – аның ире, ә Мәсихнең башлыгы – Аллаһы.</verse>
				<verse number="4">Баш киеме киеп дога кылучы яки пәйгамбәрлек итүче һәр ир үзенең башын оятлы итә.</verse>
				<verse number="5">Баш киеме кимичә дога кылучы яки пәйгамбәрлек итүче һәр хатын үзенең башын шулай ук оятлы итә, чөнки бу хәл хатынның чәче кырылуга тиң.</verse>
				<verse number="6">Хатын-кыз әгәр башына кияргә теләми икән, чәчен кистерсен, ә инде чәченең киселүе яки кырылуы аның өчен оят икән, ул чакта башына кисен.</verse>
				<verse number="7">Шулай итеп, ир кеше, Аллаһының гәүдәләнеше һәм даны булганлыктан, башына кияргә тиеш түгел. Хатын исә – ирнең даны,</verse>
				<verse number="8">чөнки ир – хатыннан түгел, хатын ирдән бар кылынган,</verse>
				<verse number="9">һәм ир – хатын өчен түгел, хатын ир өчен яратылган.</verse>
				<verse number="10">Шуңа күрә, хатынның хакимлек астында булуын фәрештәләр белеп торсын өчен, хатын башын каплап йөрергә тиеш.</verse>
				<verse number="11">Дөрес, Хакимебез Гайсә алдында ир – хатыннан, хатын ирдән бәйсез була алмый,</verse>
				<verse number="12">чөнки хатын ирдән яратылгандай, ир дә хатыннан дөньяга килә, һәр нәрсә исә Аллаһы тарафыннан бар кылына.</verse>
				<verse number="13">Үзегез уйлап карагыз: хатын-кызга башын капламыйча Аллаһыга дога кылу килешәме?</verse>
				<verse number="14">Сезне табигать үзе үк өйрәтә: ир кешенең чәче озын икән, бу – аның өчен хурлык.</verse>
				<verse number="15">Әмма хатынның чәче озын икән, бу – аның өчен дан, чөнки чәч аңа япма итеп бирелгән.</verse>
				<verse number="16">Хәер, әгәр кем дә булса бу хакта бәхәсләшергә тели икән, шуны белеп торсын: бездә дә, Аллаһының башка бердәмлекләрендә дә сүз көрәштерү гадәте юк.</verse>
				<verse number="17">Бу күрсәтмәләремне биреп, шуны да әйтәсем килә: мин сезне мактый алмыйм, чөнки җыелышларыгыз файдага караганда күбрәк зыян китерә.</verse>
				<verse number="18">Беренчедән, бердәмлек җыелышларында аерым төркемнәргә бүленәсез икән; һәм мин моңа күпмедер дәрәҗәдә ышанам да.</verse>
				<verse number="19">Сүз дә юк, сынауларны үтә алган ышанычлы кешеләрнең барлыгын ачыклау өчен, арагызда карашларның төрле булуы да кирәк.</verse>
				<verse number="20">Сезнең җыеннарыгызны Хакимебез Гайсәне искә алу ашы дип атап булмый.</verse>
				<verse number="21">Һәрберегез үзенең алып килгән ризыгын тизрәк ашап куярга ашыга, шулай итеп, берәүләр ач кала, икенчеләр инде исергән була.</verse>
				<verse number="22">Алай икән, өегездә генә ашап-эчсәгез яхшырак булыр. Ник әле сез шулай Аллаһы бердәмлеген санламыйсыз һәм мохтаҗларны кимсетәсез? Шундый гамәлләрегез өчен мактаргамы хәзер сезне? Әлбәттә, юк!</verse>
				<verse number="23">Хакимнең Үзеннән кабул итеп сезгә җиткергән хәбәрем мондый иде бит: Хакимебез Гайсә хыянәткә дучар ителгән төнне кулына икмәк ала да,</verse>
				<verse number="24">шөкрана кылып сындырганнан соң: «Бу – сезнең өчен бирелә торган тәнем. Мине искә алып шулай эшләгез», – ди.</verse>
				<verse number="25">Кичке аштан соң шулай ук кулына касә ала да: «Менә бу касә – Минем каным белән расланган Яңа Килешү. Аңардан эчкән саен Мине искә алыгыз», – ди.</verse>
				<verse number="26">Шулай итеп, бу икмәкне ашаган һәм бу касәдән эчкән саен сез Хакимебезнең үлеме турында шаһитлык кыласыз. Ул кайтканчыга кадәр шулай эшләгез.</verse>
				<verse number="27">Димәк, кем дә булса әлеге йолага хөрмәт күрсәтмичә бу икмәкне ашаса һәм Хакимнең касәсеннән эчсә, Аның тәне һәм каны алдында гаепле булыр.</verse>
				<verse number="28">Шуның өчен кеше башта үзен сынасын, аннан соң гына бу икмәкне ашасын һәм бу касәдән эчсен.</verse>
				<verse number="29">Хаким тәненең әһәмиятен аңламыйча ашаган яки эчкән кеше шул гамәле белән үзен хөкемгә дучар итә.</verse>
				<verse number="30">Менә шуның өчен күбегез хәлсез һәм авыру, вафат булганнар да аз түгел.</verse>
				<verse number="31">Әгәр без үзебезне сынасак, Аллаһы безне хөкем итмәс иде.</verse>
				<verse number="32">Җәзага хөкем иткәндә Хакимебез шул рәвешле безне дөнья белән бергә хөкем ителүдән саклый.</verse>
				<verse number="33">Шуңа күрә, имандашларым, Хаким ашына җыелган вакытта ашыкмагыз, бер-берегезне көтегез.</verse>
				<verse number="34">Җыелуыгыз Аллаһы тарафыннан хөкем ителмәсен өчен, ачыккан кеше үз өендә ашасын. Башка мәсьәләләр турында яныгызга килгәч сөйләрмен.</verse>
			</chapter>
			<chapter number="12">
				<verse number="1">Имандашлар, Изге Рухтан бирелгән сәләтләр хакында бихәбәр булуыгызны теләмим.</verse>
				<verse number="2">Исегездәме, Аллаһыны белмәгән чакта сез, кемдер җитәкләп йөрткән сыман, телсез потларга тартыла идегез.</verse>
				<verse number="3">Менә шуңа күрә сез аңласын өчен белдерәм: Аллаһы Рухына ия булган беркем дә «Гайсәгә ләгънәт!» димәс; Изге Рух кушмаса, беркем дә «Гайсә – Хаким» дип әйтмәс.</verse>
				<verse number="4">Изге Рух тарафыннан бирелгән сәләтләр төрле булырга мөмкин, әмма Рух шул бер үк.</verse>
				<verse number="5">Хезмәт итүнең төрләре байтак, әмма Хаким бер үк.</verse>
				<verse number="6">Гамәлләр дә төрле була, әмма аларның барысын һәркемдә шул бер үк Аллаһы башкара.</verse>
				<verse number="7">Һәрберебездә исә Рухның уртак файдага эш итүе күренә.</verse>
				<verse number="8">Берәүгә Рух тарафыннан зирәк сүз осталыгы, икенчесенә шул ук Рухтан белем бирү осталыгы;</verse>
				<verse number="9">өченчесенә – иман, башка берәүгә – дәвалау сәләте;</verse>
				<verse number="10">кемгәдер – могҗиза күрсәтү, кайберәүгә – пәйгамбәрлек итү, кемгәдер – төрле рухларны аера белү, кайсынадыр – таныш булмаган телләрдә сөйләү, берәүгә шул телләрдә әйтелгәнне аңлату сәләте бирелә.</verse>
				<verse number="11">Боларның барысын да сәләтне һәркемгә Үзе теләгәнчә бүлеп бирүче Рух башкара.</verse>
				<verse number="12">Мәсих – күп әгъзаларга ия булган тән кебек; күп әгъзалардан торса да, тән бербөтенне тәшкил итә.</verse>
				<verse number="13">Без һәммәбез – яһүдиләр яки греклар, коллар яки иреклеләр – бер Рухка сугарылып, бер тән булдык, һәм барыбыз да шул бер үк Рухны кабул иттек.</verse>
				<verse number="14">Тән исә бер әгъзадан түгел, күп әгъзалардан тора.</verse>
				<verse number="15">Әгәр аяк: «Мин – кул түгел, шуңа күрә тәннең бер өлеше түгелмен», – дисә, тәннең бер әгъзасы булудан туктармы?</verse>
				<verse number="16">Колак та: «Мин – күз түгел, шуңа күрә тәннең бер өлеше түгелмен», – дигәнгә карап кына тәннең бер әгъзасы булудан туктамас иде.</verse>
				<verse number="17">Әгәр бөтен тән күздән генә торса, ничек ишетә алыр иде? Бөтен тән колактан гына торса, ничек ис сизәр иде?</verse>
				<verse number="18">Әмма Аллаһы тәндәге әгъзаларның һәрберсен Үзе теләгәнчә урнаштырган.</verse>
				<verse number="19">Әгәр тән бер генә әгъзадан торса, ул ничек яшәр иде?</verse>
				<verse number="20">Кыскасы, әгъзалар күп, әмма алар барысы бер тәнне тәшкил итә.</verse>
				<verse number="21">Күз кулга: «Син миңа кирәк түгел», – дип яки баш аякларга: «Сез миңа кирәк түгел», – дип әйтә алмас.</verse>
				<verse number="22">Киресенчә, тәннең зәгыйфьрәк күренгән әгъзалары бигрәк тә әһәмиятле.</verse>
				<verse number="23">Тәннең күркәм түгел дип санаган урыннарын без аеруча тырышлык күрсәтеп каплыйбыз, килешсез санаган өлешләрен җентекләп яшерәбез,</verse>
				<verse number="24">ә инде килешле әгъзаларыбызның моңа ихтыяҗы юк. Әмма тәндә бүленеш булмасын, барлык әгъзалар бер-берсе турында бер дәрәҗәдә кайгыртсын өчен, тәннең килешсез саналган өлешләренә күбрәк хөрмәт булсын дип, Аллаһы тәндәге әгъзаларны шулай үзара тоташтырды.</verse>
				<verse number="25"></verse>
				<verse number="26">Шуңа күрә бер әгъза җәфаланса, барлык әгъзалар да аның белән бергә җәфа чигә, бер әгъза хөрмәтләнсә, калган барысы да аның белән бергә шатлана.</verse>
				<verse number="27">Сез – Мәсихнең тәне, ә аерым-аерым – шул тәннең әгъзалары.</verse>
				<verse number="28">Аллаһы Үз бердәмлегендә берәүләрне – рәсүл, башкаларны – пәйгамбәр, бүтәннәрне остаз итеп куйды; аннары кайберәүләргә могҗиза күрсәтү кодрәте, дәвалау, кешеләргә ярдәм итү, идарә итү һәм таныш булмаган телләрдә сөйләү сәләте бирде.</verse>
				<verse number="29">Барысы да рәсүлме? Барысы да пәйгамбәрме? Барысы да остазмы? Барысы да могҗиза күрсәтүчеме?</verse>
				<verse number="30">Һәммәсендә дәвалау сәләте бармы? Барысы да таныш булмаган телләрдә сөйлиме? Барысы да бу телләрне аңлата аламы?</verse>
				<verse number="31">Шуңа күрә сәләтләрнең тагын да зуррагына ия булырга омтылыгыз. Әмма мин сезгә тагын да яхшырак юлны күрсәтәм.</verse>
			</chapter>
			<chapter number="13">
				<verse number="1">Әгәр кешеләр телендә, хәтта фәрештәләр телендә сөйләшә белеп тә, күңелемдә мәхәббәт яшәмәсә, мин бакыр яңгыравы яки тәлинкә чыңы кебек булыр идем.</verse>
				<verse number="2">Әгәр пәйгамбәрлек сәләтем булса да, барлык серләрне һәм һәртөрле гыйлемнәрне белсәм дә, таулар күчерерлек иманым булса да, күңелемдә мәхәббәт яшәмәсә, мин бер буш нәрсә булыр идем.</verse>
				<verse number="3">Әгәр бөтен мөлкәтемне өләшеп, тәнемне яндырырга тапшырсам да, күңелемдә мәхәббәт яшәмәсә, миңа берни ярдәм итә алмас.</verse>
				<verse number="4">Мәхәббәт түземле, шәфкатьле, көнләшми, мактанмый, тәкәбберләнми,</verse>
				<verse number="5">дорфа түгел, үз файдасын эзләми, ярсымый, яман эшләрне истә тотмый.</verse>
				<verse number="6">Мәхәббәт гаделсезлеккә сөенми, киресенчә, хакыйкатькә шатлана.</verse>
				<verse number="7">Ул бөтенесенә түзә, бар нәрсәгә ышана, һәрчак өметләнә, барысына сабыр итә.</verse>
				<verse number="8">Пәйгамбәрлек итүләр тукталыр, телләр тынып калыр, белемнәрнең кирәге калмас, мәхәббәт исә беркайчан бетмәс.</verse>
				<verse number="9">Безнең белемебез дә, пәйгамбәрлек сүзләребез дә тулы түгел, өлешчә генә бит,</verse>
				<verse number="10">ә камиллек килгәч, өлешчә булган нәрсәләр юкка чыгар.</verse>
				<verse number="11">Кечкенә чакта мин балаларча сөйләдем, балаларча уйладым, балаларча фикер йөрттем, ә инде үсеп җиткәч, бала вакыттагы эшләр артта калды.</verse>
				<verse number="12">Хәзер әле без бар нәрсәне тонык көзгедәге сыман күрәбез, әмма берзаман йөзгә-йөз күрербез. Хәзергә минем белемем өлешчә генә, әмма вакыты җиткәч, Аллаһы мине тулысынча белгән кебек, минем белемем дә шулай тулы булыр.</verse>
				<verse number="13">Ә менә бу өч нәрсә – иман, өмет, мәхәббәт – мәңге яшәр. Алар арасында иң бөеге исә – мәхәббәт.</verse>
			</chapter>
			<chapter number="14">
				<verse number="1">Күңелегездә мәхәббәт яшәсен; Изге Рухтан килгән сәләтләргә, бигрәк тә пәйгамбәрлек сәләтенә ия булырга омтылыгыз.</verse>
				<verse number="2">Кемдер таныш булмаган телдә сөйләсә, ул, димәк, кешеләргә түгел, Аллаһыга мөрәҗәгать итә; аны беркем дә аңламый, серләрен ул Рух ярдәмендә сөйли.</verse>
				<verse number="3">Пәйгамбәрлек итүче исә кешеләргә сөйли – аларны ныгыта, юата, рухларын күтәрә.</verse>
				<verse number="4">Таныш булмаган телдә сөйләүче – үзен генә, ә пәйгамбәрлек кылучы иман итүчеләр бердәмлеген ныгыта.</verse>
				<verse number="5">Барыгызның да таныш булмаган телләрдә сөйләвен телим, ләкин пәйгамбәрлек итсәгез, тагын да яхшырак булыр. Әгәр шул телләрдә сөйләүче кеше иман итүчеләр бердәмлеген ныгытырдай сүзләрен аңлатып бирә алмаса, пәйгамбәрлек итүче аңа караганда бердәмлеккә күбрәк файда китерә.</verse>
				<verse number="6">Имандашлар, яныгызга килеп таныш булмаган телләрдә сөйләргә тотынсам, ләкин сүзләремдә Аллаһыдан ачылыш та, белем дә, пәйгамбәрлек тә, үгет-нәсыйхәт тә булмаса, сезгә ни файда китерермен?</verse>
				<verse number="7">Әйтик, курай яки арфа кебек җансыз уен коралларын алыйк: әгәр алар дөрес уйнамаса, нинди көй яңгыравын ничек аңларсыз?</verse>
				<verse number="8">Әгәр быргы тонык аваз чыгарса, сугышка кем әзерләнер икән?</verse>
				<verse number="9">Менә шулай сез дә телегез белән кеше төшенмәслек сүзләр әйтәсез икән, сөйләгәнегезне ничек аңларлар? Сез җилгә генә сөйләгән булырсыз.</verse>
				<verse number="10">Дөньяда телләр күп төрле, һәм телне белүчегә аларның һәрберсе аңлаешлы.</verse>
				<verse number="11">Әгәр әйтелгән сүзнең мәгънәсен аңламасам, мин – сөйләүче өчен, ә ул минем өчен чит ил кешесе кебек була.</verse>
				<verse number="12">Сезнең белән дә шулай ук: Изге Рухтан килгән сәләтләргә ия булырга омтыласыз икән, иман итүчеләр бердәмлеген ныгытырдай сәләтләрегезне арттырырга тырышыгыз.</verse>
				<verse number="13">Шуңа күрә таныш булмаган телдә сөйләүче кеше, үзенең әйткәннәрен аңлату сәләтенә ия булыр өчен, дога кылсын.</verse>
				<verse number="14">Әгәр мин таныш булмаган телдә дога кылам икән, минем рухым дога кыла, акылым исә догага катнашмый.</verse>
				<verse number="15">Алайса, нишләргә соң миңа? Доганы рухым белән генә түгел, акылым белән дә кылырмын; Аллаһыны рухым белән генә түгел, акылым белән дә данлап җырлармын.</verse>
				<verse number="16">Рухың белән генә Аллаһыга шөкер итсәң, сүзләреңне аңламаган кеше синең шөкер догаңа ничек итеп «амин» дип әйтсен? Ул синең нәрсә әйткәнеңне аңламый бит!</verse>
				<verse number="17">Син кылган шөкер, бәлки, яхшыдыр да, ләкин башкаларга аңардан файда булмас.</verse>
				<verse number="18">Таныш булмаган телләрдә һәммәгездән күбрәк сөйләвем өчен мин Аллама шөкер итәм.</verse>
				<verse number="19">Әмма иман итүчеләр бердәмлегендә таныш булмаган телдә ун мең сүз әйтүгә караганда, башкаларны үгетләп аңлаешлы биш сүз әйтүне яхшырак дип саныйм.</verse>
				<verse number="20">Имандашлар, акылыгыз балаларныкы кебек булмасын. Яманлыкка карата – сабыйларча беркатлы, ә акылыгыз белән балигъ кешеләр сыман булыгыз.</verse>
				<verse number="21">Канунда болай дип язылган: «Бу халыкка чит телләрдә, чит халыкларның сүзләре белән сөйләрмен, әмма алар ул чакта да Мине тыңламаслар, – ди Раббы».</verse>
				<verse number="22">Димәк, таныш булмаган телләр – иманлылар өчен түгел, иман итмәүчеләр өчен билге. Пәйгамбәрлек итү исә иман итмәүчеләр өчен түгел, иманлылар өчен билге.</verse>
				<verse number="23">Шулай итеп, барлык иман итүчеләр бердәмлеге җыелып, барысы да таныш булмаган телләрдә сөйли башласа, һәм шулвакыт алар янына иман итмәүче яки телләрне аңламаучы берәр кеше килеп керсә, «акылдан яздыгызмы әллә?» дип әйтмәсме?</verse>
				<verse number="24">Әмма барысы да пәйгамбәрлек иткәндә иман китермәгән яки телләрне аңламаган берәр кеше килеп керсә, һәркем тарафыннан гаепләнер һәм хөкем ителер.</verse>
				<verse number="25">Шулай итеп, аның йөрәк серләре ачылыр, һәм ул, сәҗдә кылып, Аллаһыга табыныр, «Аллаһы дөрестән дә сезнең арада!» дияр.</verse>
				<verse number="26">Димәк, имандашлар, нинди нәтиҗәгә киләбез инде? Сез бергә җыелган вакытта кемдәдер мактау җыры, кемдәдер үгет-нәсыйхәт сүзләре, кемнеңдер Аллаһыдан иңгән ачылышы, кемнеңдер таныш булмаган телдә әйтәсе сүзләре яки аларның аңлатмасы булса, боларның һәммәсе бердәмлекне ныгытуга хезмәт итсен.</verse>
				<verse number="27">Берәү таныш булмаган телдә сөйли икән, ике, иң күбе өч кеше чиратлашып сөйләсен, ә бер кеше аңлатып торсын.</verse>
				<verse number="28">Әгәр арагызда аңлатучы юк икән, таныш булмаган телдә сөйләшүчеләр җыелышта дәшми генә торсыннар, әйтәсе сүзләрен үзләренә һәм Аллаһыга гына сөйләсеннәр.</verse>
				<verse number="29">Пәйгамбәрләрнең дә икесе яки өчесе генә сөйләсен, ә башкалар, ишеткәннәре турында фикер йөртеп, аларга бәя бирсен.</verse>
				<verse number="30">Җыелышта утыручылар арасыннан кемгә дә булса Аллаһыдан ачылыш иңсә, беренче сөйләүче тынып калсын.</verse>
				<verse number="31">Бар кеше үзенә нинди дә булса белем алсын, рухын ныгытсын өчен, чиратлашып пәйгамбәрлек итегез.</verse>
				<verse number="32">Пәйгамбәрләрнең рухлары пәйгамбәрләргә буйсына,</verse>
				<verse number="33">чөнки Аллаһы – тәртипсезлек Алласы түгел, тынычлык Алласы. Изгеләрнең барлык бердәмлекләрендәге кебек,</verse>
				<verse number="34">хатыннар җыелышта дәшмәсеннәр, чөнки аларга анда сөйләргә рөхсәт ителми. Муса канунында әйтелгәнчә, алар буйсынучан булырга тиеш;</verse>
				<verse number="35">әгәр нәрсә дә булса белергә телиләр икән, өйләрендә ирләреннән сорасыннар, чөнки бердәмлек җыелышында хатыннарның сөйләве урынлы түгел.</verse>
				<verse number="36">Сез, бәлки, Аллаһы сүзе сездән башланган яки сезгә генә килеп ирешкән дип уйлыйсыздыр?</verse>
				<verse number="37">Үзен пәйгамбәр яки рух белән сугарылган дип исәпләүче кеше сезгә язганнарымның Хакимебез Гайсә әмере икәнен танысын.</verse>
				<verse number="38">Әгәр танымый икән, ул кешене сез дә танымагыз.</verse>
				<verse number="39">Шулай итеп, имандашлар, пәйгамбәрлек сәләтенә ия булырга омтылыгыз, әмма таныш булмаган телләрдә сөйләүне дә тыймагыз.</verse>
				<verse number="40">Тик һәрнәрсә килешле һәм тәртипле булсын.</verse>
			</chapter>
			<chapter number="15">
				<verse number="1">Имандашлар, сезгә җиткергән Яхшы хәбәрне исегезгә төшерәсем килә. Сез аны кабул иттегез һәм иманыгызда нык торасыз.</verse>
				<verse number="2">Мин игълан иткән Яхшы хәбәр сүзләрен тотсагыз – котылырсыз, тотмасагыз – иман китерүегез юкка булыр.</verse>
				<verse number="3">Мин сезгә үзем кабул иткән иң мөһим нәрсәне тапшырдым: Язмада әйтелгәнчә, Мәсих безнең гөнаһларыбыз өчен үлде,</verse>
				<verse number="4">дәфен кылынды һәм, Язмада әйтелгәнчә, өченче көндә үледән терелде;</verse>
				<verse number="5">башта Кифаска, аннан соң унике шәкертенә,</verse>
				<verse number="6">шуннан бер үк вакытта биш йөздән артык имандаш кардәшебезгә (аларның күбесе әлегә кадәр исән-сау, ә кайберләре үлде),</verse>
				<verse number="7">аннары Ягъкубка һәм барлык рәсүлләргә,</verse>
				<verse number="8">ә инде иң соңыннан, җитлекми туган бала кебек булсам да, миңа да күренде.</verse>
				<verse number="9">Мин бит – рәсүлләрнең иң кечесемен һәм Аллаһы бердәмлеген эзәрлекләгән өчен рәсүл дип аталырга лаек та түгелмен.</verse>
				<verse number="10">Әмма Аллаһы мәрхәмәте белән мин хәзер рәсүлмен. Ул күрсәткән мәрхәмәт юкка булмады: мин башкаларга караганда тырышыбрак хезмәт иттем. Дөресрәге, мин түгел, минем аша Аллаһы мәрхәмәте хезмәт итте.</verse>
				<verse number="11">Шулай итеп, мин игълан иткәнменме, әллә башкалармы – анысы мөһим түгел; без сезгә шул хәбәрне җиткердек, һәм сез аңа ышандыгыз.</verse>
				<verse number="12">Без «Мәсих үледән терелде» дип вәгәзьләгәч тә, сезнең кайберләрегез «үлгәннәр терелә алмый» дип ничек сөйли ала соң?</verse>
				<verse number="13">Үледән терелү юк икән, Мәсих тә үледән терелмәгән булып чыга.</verse>
				<verse number="14">Әгәр Мәсих үледән терелмәгән икән, димәк, безнең хәбәребез дә, сезнең иманыгыз да буш була түгелме?</verse>
				<verse number="15">Ул очракта без үзебез дә Аллаһы хакында ялган шаһитлык бирүче булыр идек, чөнки без «Мәсихне Аллаһы үледән терелтте» дип шаһитлык иттек. Әгәр үлеләрне терелтү мөмкин булмастай эш икән, димәк, Аллаһы Мәсихне дә терелтмәгән.</verse>
				<verse number="16">Үледән терелү булмаса, Мәсих тә үледән терелмәс иде.</verse>
				<verse number="17">Әгәр Мәсих терелтелмәгән икән, сезнең иманыгыз файдасыздыр: гөнаһларыгыз, димәк, әүвәлгечә кичерелмәгән.</verse>
				<verse number="18">Бу инде – Мәсихкә иман итеп үлгәннәр дә һәлак булды дигән сүз.</verse>
				<verse number="19">Әгәр без бу тормышта гына Мәсихкә өмет багласак, иң кызганыч кеше булыр идек.</verse>
				<verse number="20">Әмма Мәсих дөрестән дә үледән терелде, һәм Ул үлеләрдән беренче булып терелде.</verse>
				<verse number="21">Дөньяга үлем Адәм аша килгән кебек, үледән терелү дә бер Кеше – Мәсих аша булды.</verse>
				<verse number="22">Тумышы белән Адәмгә бәйле һәркем үлемле булган кебек, иманы белән Мәсихкә бәйле һәркем тормышка кайтачак.</verse>
				<verse number="23">Һәркем үз чиратында тереләчәк: беренче булып Мәсих, ә аннары, Ул килгәч, Мәсихнекеләр.</verse>
				<verse number="24">Шуннан соң ахыр заман җитәр. Мәсих, һәртөрле җитәкчелекне, хакимиятне, кодрәтне юк итеп, патшалыкны Атабыз Аллаһыга тапшырыр.</verse>
				<verse number="25">Мәсихнең барлык дошманнарын Аллаһы Аның аяк астына салганчы, Мәсихкә патшалык итү тәгаенләнгән;</verse>
				<verse number="26">юк ителәчәк соңгы дошман исә – үлемдер.</verse>
				<verse number="27">Язмада әйтелгәнчә, «бар нәрсәне аңа буйсындырып, аның аяк астына салды». Бар нәрсә Мәсихкә буйсындырылды дип әйтелсә дә, һәммә нәрсәне Аңа буйсындырган Аллаһы Үзе шул исәпкә керми, әлбәттә.</verse>
				<verse number="28">Ә инде һәрнәрсә Мәсихкә буйсындырылгач, Угыл да бар нәрсәне Үзенә буйсындырган Аллаһыга буйсыначак, шулай итеп, Аллаһы һәммәсе белән тулысынча хакимлек итәчәк.</verse>
				<verse number="29">Әгәр шулай булмаса, ни өчен кайбер кешеләр үлеләр урынына суга чуму йоласын үтиләр? Үлеләрне терелтү мөмкин булмастай эш икән, кешеләр нилектән алар урынына суга чуму йоласын үтиләр?</verse>
				<verse number="30">Без дә ни өчен үзебезне һәрвакыт куркыныч астына куябыз?</verse>
				<verse number="31">Имандашлар, мин көн дә үлем белән йөзгә-йөз очрашам, һәм бу – хактыр, Хакимебез Гайсә Мәсих алдында сезнең белән горурлануым кебек үк хактыр.</verse>
				<verse number="32">Кешеләргә хас булганча уйласак, Эфестә ерткыч хайваннар белән көрәшүдән миңа ни файда булды? Әгәр үлеләр терелми икән, әйдәгез, алайса, «ашап-эчеп калыйк, чөнки иртәгә үләбез!»</verse>
				<verse number="33">Алданмагыз, «азгын кешеләр белән аралашу яхшы әхлакны боза».</verse>
				<verse number="34">Акылыгызга килегез һәм гөнаһ кылудан туктагыз! Кайберләрегез Аллаһыны белми дә – мин моны сезгә оят булсын өчен әйтәм.</verse>
				<verse number="35">Кемдер: «Үлеләр ничек терелер? Ул вакытта аларның тәне нинди булыр?» – дип сорар.</verse>
				<verse number="36">И акылсыз! Чәчкән орлыгың башта үлмәсә, аңардан яңа тормыш яралмаячак.</verse>
				<verse number="37">Син, чәчкән чакта, булачак үсемлекнең үзен түгел, бодайның яки башка нәрсәнең орлыгын чәчәсең.</verse>
				<verse number="38">Ә Аллаһы һәр орлыкка Үзе теләгән җисми тәнне бирә.</verse>
				<verse number="39">Тәннәрнең барысы да бертөрле түгел: кешеләрнең тәне – хайванныкыннан, хайваннарның тәне – кошныкыннан, кошларның тәне исә балыкныкыннан үзгә.</verse>
				<verse number="40">Күк җисемнәре һәм җир җисемнәре бар. Күк җисемнәре – үзенчә, җир җисемнәре дә үзенчә матур.</verse>
				<verse number="41">Кояшның да, айның да, йолдызларның да җемелдәве башка. Йолдызлар да җемелдәве белән бер-берсеннән аерыла.</verse>
				<verse number="42">Үлеләрнең терелүе дә шулай булачак: тән чери торган булып күмелә һәм череми торган булып терелә;</verse>
				<verse number="43">кызганыч хәлдә җир эченә салына, данлы булып терелә; зәгыйфь килеш күмелә, көчле булып терелә;</verse>
				<verse number="44">җисми тән күмелә, рухи тән терелә. Җисми тән бар икән, рухи тән дә бар.</verse>
				<verse number="45">Язмада болай дип әйтелгән: «Беренче кеше, Адәм, тере җан иясе булды», ә соңгы Адәм – тормыш бирүче Рух.</verse>
				<verse number="46">Беренче булып рухи дигәне түгел, җисми дигәне килә; рухи дигәне соңыннан килә.</verse>
				<verse number="47">Беренче кеше туфрактан, җирдән яратылды. Икенче Кеше – күктән килде.</verse>
				<verse number="48">Җир кешеләре туфрактан яратылган беренче кешегә охшаган булса, күк кешеләре дә күктән килгән Кешегә охшар.</verse>
				<verse number="49">Әлегә без туфрактан яратылган кешегә охшаган булсак, киләчәктә күк Кешесенә охшарбыз.</verse>
				<verse number="50">Имандашлар, сезгә шуны әйтәм: тән һәм каннан торганнар – Аллаһы Патшалыгын, фани булганнар мәңгелекне мирас итеп алмас.</verse>
				<verse number="51">Тыңлагыз, бер сер әйтәм сезгә: без барыбыз да үлмәячәкбез, әмма быргының соңгы тавышы яңгыраганда кинәттән, күз ачып йомган арада үзгәрәчәкбез. Быргы кычкыртканда үлеләр мәңгелек тән алып тереләчәк, ә без үзгәрәчәкбез.</verse>
				<verse number="52"></verse>
				<verse number="53">Димәк, фани тәнебез – мәңгелек тәнгә, үлемле тәнебез үлемсезгә әйләнәчәк.</verse>
				<verse number="54">Фани тәнебез – мәңгелек тәнгә, үлемле тәнебез үлемсезгә әйләнгәч, Язмадагы «Үлем җиңелде, йотылды»,</verse>
				<verse number="55">«И Үлем! Синең җиңүең кайда? И Үлем! Синең чага торган угың кайда?» дигән сүзләр тормышка ашыр.</verse>
				<verse number="56">Үлемнең угы – гөнаһтыр, гөнаһның көче исә Кануннан килә.</verse>
				<verse number="57">Әмма Аллаһыга рәхмәт яусын! Ул безгә Хакимебез Гайсә Мәсих аша җиңү бирә.</verse>
				<verse number="58">Менә шуның өчен, газиз имандашларым, нык торыгыз һәм какшамас булыгыз. Күрсәткән хезмәтегезнең Хакимебез Гайсә алдында бушка китмәячәген белеп, Аның эшен һәрвакыт бар көчегезне куеп башкарыгыз.</verse>
			</chapter>
			<chapter number="16">
				<verse number="1">Изгеләр өчен җыела торган иганәгә килгәндә, Гәләтиядәге бердәмлекләргә нинди күрсәтмә биргән булсам, сез дә шул рәвешчә эшләгез.</verse>
				<verse number="2">Мин килгәч иганә җыеп йөрмәс өчен, һәрберегез атнаның беренче көнендә кеременең бер өлешен хәленә күрә аерып куйсын.</verse>
				<verse number="3">Яныгызга килгәч, иганәгезне тапшыру өчен, сез сайлаган кешеләрне хатлар белән Иерусалимгә җибәрермен.</verse>
				<verse number="4">Әгәр миңа да барырга кирәк булса, алар минем белән барырлар.</verse>
				<verse number="5">Сезнең янга мин Македуния төбәген йөреп чыкканнан соң килермен, чөнки мин Македуния аша узачакмын.</verse>
				<verse number="6">Бәлки, беркадәр сездә яшәрмен, яныгызда кышны уздыруым да ихтимал, аннары инде сәфәремне дәвам итә калсам, мине юлга җыярсыз.</verse>
				<verse number="7">Хәзер сезнең янга узып барышлый гына сугылырга теләмим, Раббы насыйп итсә, озаккарак тукталырга өметләнәм.</verse>
				<verse number="8">Эфестә исә Илленче көн бәйрәменә кадәр калырмын,</verse>
				<verse number="9">чөнки биредә, Яхшы хәбәргә каршы чыгучылар күп булса да, хезмәт итү өчен миңа ишекләр киң ачылды.</verse>
				<verse number="10">Яныгызга Тимутәй килә калса, аңа һичнәрсәдән курыкмыйча яшәр өчен шартлар тудырыгыз, чөнки ул да, минем кебек үк, Хакимебез эшен башкара.</verse>
				<verse number="11">Шуның өчен беркем аңа кимсетеп карамасын. Аннары аны иминлек белән минем янга озатыгыз. Мин аның һәм башка имандашларның бергәләп әйләнеп кайтуын көтәм.</verse>
				<verse number="12">Имандашыбыз Апуллуска килгәндә исә, мин аның бүтән имандашлар белән бергә сезгә баруын бик үтендем, әмма хәзергә сезнең янга барырга аның теләге юк, шулай да җае чыгуга барып җитәр.</verse>
				<verse number="13">Уяу булыгыз! Иманда нык торыгыз! Кыю һәм көчле булыгыз!</verse>
				<verse number="14">Һәрнәрсәне яратып башкарыгыз.</verse>
				<verse number="15">Имандашлар, минем сезгә бер үтенечем бар. Сез Эстефәнәс гаиләсен беләсез, алар Ахая төбәгендә беренчеләрдән булып Мәсихкә иман китерделәр, үзләрен изгеләргә хезмәт итүгә багышладылар.</verse>
				<verse number="16">Шундый кешеләргә, аларның ярдәмчеләренә һәм авыр хезмәт башкаручыларның барысына буйсыну күрсәтегез.</verse>
				<verse number="17">Эстефәнәснең, Фөртүнәтнең һәм Әхәйкнең монда килеп җитүенә шатмын: алар килгәнгә, сезнең юклыгыгыз бик сизелмәде.</verse>
				<verse number="18">Алар минем һәм сезнең рухны тынычландырды – андый кешеләрнең кадерен белегез.</verse>
				<verse number="19">Асия өлкәсендәге бердәмлекләр сезгә сәламнәрен юллый. Әкүл белән Прискиллә һәм аларның йортында җыела торган бердәмлек әгъзалары сезгә Хакимебез исеме белән кайнар сәламнәрен тапшыра.</verse>
				<verse number="20">Мондагы барлык имандашлар сезгә сәлам җибәрә. Бер-берегезне изге үбү белән сәламләгез.</verse>
				<verse number="21">Мин, Паул, шушы юлны үз кулым белән язып сезгә сәламемне ирештерәм.</verse>
				<verse number="22">Хакимебез Гайсәне яратмаганнарга каһәр төшсен! Марана та!</verse>
				<verse number="23">Хакимебез Гайсәнең мәрхәмәте юлдашыгыз булсын!</verse>
				<verse number="24">Мин сезне – Гайсә Мәсихтәгеләрнең барысын бик яратам!</verse>
			</chapter>
		</book>
		<book number="47">
			<chapter number="1">
				<verse number="1">Аллаһы ихтыяры белән Гайсә Мәсихнең рәсүле булырга чакырылган Паулдан һәм имандашыбыз Тимутәйдән Көринт шәһәрендәге Аллаһы бердәмлегенә һәм Ахая өлкәсендә яшәүче барлык изгеләргә сәлам!</verse>
				<verse number="2">Сезгә Атабыз Аллаһыдан һәм Хакимебез Гайсә Мәсихтән мәрхәмәт һәм иминлек ирешсен!</verse>
				<verse number="3">Хакимебез Гайсә Мәсихнең Алласына һәм Атасына дан булсын! Ул – шәфкать күрсәтүче Атабыз, һәрчак юатучы Аллаһы.</verse>
				<verse number="4">Аллаһы безне барлык авыр хәлләрдә юаткан кебек, Аңардан алган юаныч белән без дә кайгыга тарыганнарның күңелен күтәрә алабыз.</verse>
				<verse number="5">Мәсих хакына кичергән газапларыбыз арткан саен, Мәсих аша алган юанычыбыз да арта бара.</verse>
				<verse number="6">Сез юаныч алсын һәм котылсын өчен, без тормыш авырлыклары кичерәбез; Аллаһыдан алган юаныч та безгә сезнең күңелне күтәрү өчен бирелә. Юанычыгыз исә безнең кайгыларга охшаш кайгыларны сезгә түземлек белән кичерергә көч бирә.</verse>
				<verse number="7">Сезгә булган ышанычыбыз нык, чөнки беләбез: газапларыбызны уртаклашкан кебек, Аллаһы биргән юанычны да уртаклашасыз.</verse>
				<verse number="8">Имандашлар, Асия өлкәсендә кичергәннәребез турында белми калмагыз дим; без анда көч җитмәслек, чиктән тыш авыр сынауларга дучар булдык, хәтта исән калуга өметебезне югалткан идек.</verse>
				<verse number="9">Без үзебезне үлем җәзасына хөкем ителгән кебек тойдык, әмма шушы хәл безне үзебезгә түгел, бәлки үлеләрне терелтүче Аллаһыга өмет багларга өйрәтте.</verse>
				<verse number="10">Аллаһы безне дәһшәтле үлемнән коткарды һәм киләчәктә дә коткарачак. Ул безне алга таба да коткарачак дип өмет итәбез, тик догаларыгыз белән безгә ярдәм итеп торыгыз. Шулчак күп кешеләрнең ялварулары хакына безгә мәрхәмәт бүләк иткәнгә Аллаһыга мул итеп шөкерләр явачак.</verse>
				<verse number="11"></verse>
				<verse number="12">Бу дөньяда, бигрәк тә сезнең арада, без ихлас булдык, Аллаһы күңеленә хуш килердәй самимилек белән эш иттек һәм бу дөнья зирәклегенә түгел, Аллаһы мәрхәмәтенә таяндык – без шуның белән горурланабыз, һәм вөҗданыбыз да моңа шаһиттыр.</verse>
				<verse number="13">Без бит сез укый һәм аңлый алырдай нәрсәләрне генә язабыз. Сез инде әйткәннәребезне өлешчә аңлыйсыз, ә мин тулысынча аңларсыз дип өметләнәм, һәм шул очракта Хакимебез Гайсә килер көнне без сезнең мактанычыгыз булгандай, сез дә безнең мактанычыбыз булырсыз.</verse>
				<verse number="14"></verse>
				<verse number="15">Шундый ышанычым булганга күрә, сезнең икеләтә фатиха алуыгызны теләп, башта яныгызга барырга,</verse>
				<verse number="16">сездән – Македуниягә, аннан кайтышлый тагын сезгә сугылырга, шуннан соң инде сезнең ярдәмегез белән Яһүдиягә юл алырга уйлаган идем.</verse>
				<verse number="17">Сезнең карашка, бәлки, мин уйламыйча эш итәмдер? Әллә мин, адәм балаларына хас булганча, бер үк вакытта «әйе» дип тә, «юк» дип тә әйтәмме?</verse>
				<verse number="18">Аллаһының тугрылыгы белән ант итәм: без сезгә бер үк вакытта әле «әйе», әле «юк» дип әйтмибез.</verse>
				<verse number="19">Без, ягъни мин, Силас һәм Тимутәй сезгә вәгазьләгән Аллаһы Углы Гайсә Мәсихтә бер үк вакытта «әйе» дә, «юк» та була алмый, Аңарда һәрвакыт «әйе» генә.</verse>
				<verse number="20">Аллаһы тарафыннан бирелгән бөтен вәгъдәләр Гайсә Мәсихтә «әйе» дип раслана, шуңа күрә без Аллаһыны данлау өчен «амин»не дә Мәсих исеме белән әйтәбез.</verse>
				<verse number="21">Мәсих белән рухта берләштереп, Аллаһы безне дә, сезне дә Үзе ныгыта. Май сөртеп, Ул безне Үз хезмәтенә билгеләде,</verse>
				<verse number="22">мөһере белән тамгалап Үзенеке итте, бирелгән вәгъдәләренең ышанычлы билгесе итеп йөрәкләребезгә Рухын урнаштырды.</verse>
				<verse number="23">Аллаһыны шаһит буларак чакырам һәм сезгә гомерем белән ант итәм: әлегә кадәр Көринткә мин сезне кызганганга күрә килмәдем.</verse>
				<verse number="24">Без сезгә иманда ничек яшәргә кирәклеге турында әмер бирергә теләмибез – сез болай да иманыгызда нык торасыз. Без – сезне куандырырга теләүче хезмәттәшләрегез генә.</verse>
			</chapter>
			<chapter number="2">
				<verse number="1">Шулай итеп, чираттагы килүемдә сезне күңелсезләндермәскә карар кылдым.</verse>
				<verse number="2">Әгәр мин сезгә күңелсезлек китерсәм, мине кем сөендерер? Әлбәттә, сез – мин күңелсезлек китергән кешеләр.</verse>
				<verse number="3">Яныгызга килгәч, куандырырга тиешле кешеләрдән миңа көенеч булмасын өчен, сезгә нәкъ шул турыда язган да идем. Иманым камилдер, минем куанычым – һәммәгезнең куанычы.</verse>
				<verse number="4">Күңелсезләндерү өчен түгел, сезгә булган чиксез мәхәббәтемне белдерү өчен яздым мин ул хатны, һәм мин аны олы хәсрәт, йөрәк ачысы белән, күз яшьләремне түгә-түгә яздым.</verse>
				<verse number="5">Һич тә арттырмый әйтәм: әгәр берәү миңа күңелсезлек китергән икән, димәк, ул мине генә түгел, сезнең барыгызны да күңелсезләндергән.</verse>
				<verse number="6">Әлеге кешегә күбегез тарафыннан бирелгән җәза инде җитәрлек;</verse>
				<verse number="7">чиктән тыш көенмәсен өчен, хәзер сез аны гафу итегез һәм юатыгыз.</verse>
				<verse number="8">Шуның өчен аңа булган мәхәббәтегезне раславыгызны үтенәм.</verse>
				<verse number="9">Теге хатымны мин сынауларны ничек үткәнегезне, ягъни һәрнәрсәдә тыңлаучанмы икәнегезне белим дип яздым.</verse>
				<verse number="10">Сез кемнедер кичерәсез икән, мин дә аны гафу итәм. Гафу иткән кешене мин (әгәр моңа сәбәп булса) Мәсих алдында сезнең хакка кичерәм.</verse>
				<verse number="11">Шайтан безне хәйләләп җиңмәсен өчен эшлим мин моны, ә аның уй-ниятләре безгә бик тә мәгълүм.</verse>
				<verse number="12">Мәсих турындагы Яхшы хәбәрне белдерергә дип Троас шәһәренә килгәч, Хакимебез Гайсә хезмәт итүемә мөмкинлекләр тудырса да,</verse>
				<verse number="13">имандашым Титусны таба алмаганга, күңелем тынычлана алмады. Шунлыктан, андагы имандашлар белән хушлашып, Македуниягә киттем.</verse>
				<verse number="14">Безне һәрвакыт Мәсихнең җиңү тантанасында йөртүче һәм безнең аша һәр җирдә Үзе хакында белемнең хуш исен таратучы Аллаһыга рәхмәт яусын!</verse>
				<verse number="15">Котылу юлындагылар арасында да, һәлакәт юлындагылар арасында да без – Мәсих көйрәткән, Аллаһы күңеленә хуш килгән истер.</verse>
				<verse number="16">Берәүләр өчен без – үлем исе, ә икенчеләр өчен – тормышның хуш исе. Әнә шундый хезмәткә кем сәләтле соң?!</verse>
				<verse number="17">Без, күпләр кебек, үз файдабыз өчен Аллаһы сүзе белән сәүдә итмибез, Аллаһы тарафыннан җибәрелгән кешеләр буларак, Аның каршында Мәсих исеменнән ихлас күңелдән сөйлибез.</verse>
			</chapter>
			<chapter number="3">
				<verse number="1">Сезнең алда үзебезне мактарга тырышкан кебек тоелмыйдыр бит? Кайберәүләргә кирәк булган кебек, сезгә яки сезнең исемнән язылган мактау хатлары кирәкме әллә безгә?!</verse>
				<verse number="2">Сез үзегез – безнең күңелләргә язылган, бөтен кеше таный һәм укый торган хатыбыз.</verse>
				<verse number="3">Сезнең Мәсих хаты икәнегез ачыктан-ачык күренеп тора. Бу хат хезмәтебез нәтиҗәсендә язу карасы белән түгел, мәңге тере Аллаһының Рухы белән язылган һәм таш такталарга түгел, кешеләрнең күңелләренә язылган.</verse>
				<verse number="4">Безнең шушы ышанычыбыз Мәсих аша Аллаһыдан килә.</verse>
				<verse number="5">Без барысын үзебез булдыра алабыз, дип әйтергә хакыбыз юк, сәләтебез – Аллаһыдан.</verse>
				<verse number="6">Ул безгә Яңа Килешүнең хезмәтчеләре булу сәләтен бирде. Яңа Килешү – язылган Канунга түгел, Рухка нигезләнгән, чөнки язылган кануннар кешене үтерә, ә Рух тормыш бүләк итә.</verse>
				<verse number="7">Ташларга чокып язылган, үлемгә китерүче Канунга хезмәт иткән Мусаны исегезгә төшерегез: аның йөзе нур чәчеп торганга (гәрчә әлеге нур сүрелә барса да), исраилиләр аңа күтәрелеп карый алмаганнар. Әгәр бу хезмәт шулай данга күмелгән икән,</verse>
				<verse number="8">Рухның хезмәте тагын да данлырак түгелме соң?!</verse>
				<verse number="9">Кешене гаепләүче хезмәт шулай дан белән балкып торган икән, кешене аклаучы хезмәт күпкә данлырак булмасмы?!</verse>
				<verse number="10">Кайчандыр даны балкып торган нәрсә инде хәзер данлыклы түгел, чөнки аның урынына даны тагын да ныграк балкыган башка нәрсә бар.</verse>
				<verse number="11">Югала барган нәрсәнең даны балкып торган икән, мәңге булачак нәрсәнең даны тагын да яктырак балкыр.</verse>
				<verse number="12">Менә шундый өметебез булганга, без зур кыюлык белән эш итәбез.</verse>
				<verse number="13">Сүрелә барган нурга исраилиләр карамасын дип йөзенә бөркәнчек япкан Муса кебек түгел без.</verse>
				<verse number="14">Әмма аларның аңнары томаланган, чөнки Иске Килешү язмаларын укыган чакта ул бөркәнчек әле дә йөзләрендә; ул бары тик Мәсихкә мөрәҗәгать иткәндә генә алып ташлана.</verse>
				<verse number="15">Муса канунын укыган чакта аларның аңнарын бүгенге көнгә кадәр шул бөркәнчек каплый.</verse>
				<verse number="16">Әмма Раббыга мөрәҗәгать иткәндә бу бөркәнчек алына.</verse>
				<verse number="17">Раббы ул – Рух, ә Раббы Рухы булган җирдә азатлык хөкем сөрә.</verse>
				<verse number="18">Без һәммәбез бөркәнчек ябылмаган йөзебез белән Раббы данының балкышын көзгедәге сыман күрәбез һәм, Аның даны үскән саен, Аңа охшый барып үзгәрәбез. Бу эшне Раббы башкара, ә Раббы ул – Рух.</verse>
			</chapter>
			<chapter number="4">
				<verse number="1">Аллаһының мәрхәмәте белән безгә шундый хезмәт тапшырылганга күрә, күңел төшенкелегенә бирелмибез.</verse>
				<verse number="2">Оят булырдай хурлыклы эшләрдән баш тартып, хәйлә кормыйча һәм Аллаһы сүзен бозмыйча, хакыйкатьне ачыктан-ачык белдереп, Аллаһы каршында үзебезне һәркемнең намус хөкеменә тапшырабыз.</verse>
				<verse number="3">Әгәр без игълан итә торган Яхшы хәбәр кем өчендер яшерен булып кала икән, ул бары тик һәлакәт юлындагылар өчен яшерен,</verse>
				<verse number="4">чөнки бу дөньяның илаһы имансызларның акылын томалады, һәм алар Мәсихнең данын күрсәтүче Яхшы хәбәр яктылыгын күрә алмыйлар. Мәсих – Аллаһының гәүдәләнеше,</verse>
				<verse number="5">һәм без үзебез хакында түгел, Гайсә Мәсихнең Хаким булуы турында хәбәр итәбез, ә без исә Гайсә хакына сезнең хезмәтчеләрегез генә.</verse>
				<verse number="6">«Караңгылыктан яктылык сибелсен» дип әйткән Аллаһы күңелләребезне яктыртты, Гайсә Мәсих йөзендә балкыган Үзенең данын безгә шулай күрсәтте.</verse>
				<verse number="7">Без – әлеге рухи хәзинәне саклаучы балчык савытлар гына; моның белән бу гаять зур кодрәтнең безнеке түгел, Аллаһыныкы икәне күрсәтелә.</verse>
				<verse number="8">Безне һәр яктан кысрыклыйлар, әмма без бирешмибез; кайчак чарасыз калабыз, әмма өметсезлеккә төшмибез;</verse>
				<verse number="9">безне эзәрлеклиләр, әмма Аллаһы безне ташламый; безне бәреп егалар, әмма без исәнбез.</verse>
				<verse number="10">Гайсәнең тормышы бездә күренсен өчен, Аны үлемгә китергән газапларны без үз тәнебездә кичерәбез.</verse>
				<verse number="11">Фани тәнебездә Аның тормышы да күренсен өчен, без, тереләр, Гайсә хакына бертуктаусыз үлемгә дучар ителәбез.</verse>
				<verse number="12">Шулай итеп, үлем – бездә, ә яшәү сездә эш итә.</verse>
				<verse number="13">Язмада «мин ышаныч белдергәнгә сөйли башладым» дип әйтелгән; шул ук ышану рухына ия булып, без дә ышанабыз һәм шуңа күрә сөйлибез,</verse>
				<verse number="14">чөнки Хакимебез Гайсәне үледән терелткән Аллаһының безне дә Гайсә белән бергә үледән терелтәчәген һәм сезнең белән бергә Үз алдына китереп бастырачагын беләбез.</verse>
				<verse number="15">Боларның һәммәсе сезнең хакка эшләнә. Шулай итеп, Аллаһының чиксез мәрхәмәте кешеләр арасында тарала барган саен, Аның даны да арта бара, һәм тагын да күбрәк кешеләр тарафыннан Аңа шөкерләр кылына.</verse>
				<verse number="16">Менә шуның өчен без күңел төшенкелегенә бирелмибез. Тәнебез череп таркала барса да, асылыбыз көннән-көн яңара тора.</verse>
				<verse number="17">Без кичергән җиңел, узгынчы газаплар безгә ифрат зур, мәңгелек дан китерер.</verse>
				<verse number="18">Без бит карашыбызны күзгә күренгән нәрсәләргә түгел, күренмәгәненә юнәлтәбез, чөнки күренгәне аның – вакытлыдыр, күренмәгәне исә – мәңгелек.</verse>
			</chapter>
			<chapter number="5">
				<verse number="1">Без беләбез: дөньялыктагы чатырыбыз, ягъни тәнебез җимерелгәч, Аллаһы безгә күкләрдә мәңгелек, кеше кулы белән салынмаган йорт бирәчәк.</verse>
				<verse number="2">Шуңа күрә әлегә без, күктәге өебездә урнашырга омтылып, көрсенеп яшибез.</verse>
				<verse number="3">Күктәге өебездә без ялангач килеш тә шәрә булмабыз.</verse>
				<verse number="4">Бу дөньядагы чатырыбыздан котылырга теләмәгәнгә, без көрсенәбез, тик шулай да, фани нәрсә мәңгелек тормыш тарафыннан йотылсын өчен, күктәге яңа киемне кияргә омтылабыз.</verse>
				<verse number="5">Аллаһы безне нәкъ менә шуның өчен бар кылды һәм ышанычлы дәлил итеп безгә Үзенең Рухын бирде.</verse>
				<verse number="6">Шулай итеп, әле шушы тәнебездә чакта Хакимебез Гайсәдән еракта, читтә булсак та, һәрвакыт иминбез,</verse>
				<verse number="7">чөнки күзгә күренгән нәрсәләр белән түгел, иман белән яшибез.</verse>
				<verse number="8">Әйе, иминлектә яшибез; тәнебезне ташлап, Хакимебез янына урнашуны яхшырак дип табабыз.</verse>
				<verse number="9">Шуңа күрә, тәнебездә булсак та, тәнебезне ташлап китсәк тә, ихлас күңелдән Аңа яраклы булырга тырышабыз.</verse>
				<verse number="10">Чөнки тәндә вакытта яхшылык эшләсәк тә, яманлык эшләсәк тә, кылганына карап һәркем үзенә тиешлене алсын өчен, безнең барыбызга да Мәсих хөкеме каршына басарга туры киләчәк.</verse>
				<verse number="11">Шулай итеп, Раббыдан куркуның нәрсә икәнен белгәнгә, кешеләрне без шуңа ышандырырга тырышабыз. Аллаһыга безнең кем булуыбыз билгеле, кемлегебез сезнең вөҗданга да билгеледер дип өмет итәм.</verse>
				<verse number="12">Сезнең алда үзебезне мактарга теләмибез, әмма күңелдә булганы белән түгел, тыштан күренгән нәрсәләр белән мактанучыларга сез җавап бирә алсын өчен, безнең белән мактанырга мөмкинлек бирәбез.</verse>
				<verse number="13">Әгәр безнең турыда кемдер, болар үз акылында түгел, дип уйлый икән, димәк, без Аллаһы хакына шундыйга әйләнгәнбез; әгәр без үз акылыбызда икән, димәк, без сезнең хакка шундыйлар.</verse>
				<verse number="14">Безнең белән Мәсихнең мәхәббәте идарә итә, чөнки, бер Кеше бөтенебез хакына үлгән икән, димәк, бөтенебез дә үлгәнбез, дигән фикердә нык торабыз.</verse>
				<verse number="15">Тереләр үзләре өчен түгел, ә үзләре хакына үлгән һәм үледән терелгән Зат өчен яшәсеннәр дип, Мәсих барысы хакына үлде.</verse>
				<verse number="16">Шуңа күрә хәзер без беркемгә дә кеше үлчәме белән карамыйбыз. Мәсихкә кайчандыр кеше үлчәменнән чыгып карасак та, хәзер инде алай карамыйбыз.</verse>
				<verse number="17">Шулай итеп, Мәсих белән рухта берләшкән кеше яңа зат итеп яратылган; элеккеләр артта калды, хәзер бар нәрсә яңа!</verse>
				<verse number="18">Боларның һәммәсе – Аллаһыдан; Гайсә Мәсих ярдәмендә Ул безне Үзе белән татулаштырды һәм татулаштыру хезмәтен безгә ышанып тапшырды.</verse>
				<verse number="19">Кешеләр кылган яман эшләрне гаепкә санамыйча, Мәсих ярдәмендә Аллаһы дөньяны Үзе белән татулаштырды һәм татулашу турындагы хәбәрне таратуны безгә йөкләде.</verse>
				<verse number="20">Шулай итеп, без – Мәсих вәкилләре, чөнки Аллаһы кешеләр белән безнең аша сөйләшә. Шунлыктан Мәсих исеме белән ялварабыз: Аллаһы белән татулашыгыз!</verse>
				<verse number="21">Мәсих ярдәмендә без Аллаһы каршында аклана алсын дип, гөнаһсыз Мәсихне Аллаһы гөнаһларыбыз өчен корбан буларак китерде.</verse>
			</chapter>
			<chapter number="6">
				<verse number="1">Без исә, Аллаһының хезмәттәшләре буларак, ялварып сорыйбыз: сезгә бүләк ителгән Аллаһы мәрхәмәте юкка гына булмасын!</verse>
				<verse number="2">Чөнки Аллаһы болай ди: «Уңайлы вакытта Мин сине ишеттем, котылу көнендә сиңа ярдәм иттем». Менә хәзер уңайлы вакыт, бүген менә котылу көне!</verse>
				<verse number="3">Хезмәтебезгә тел тидермәсеннәр өчен, без беркемгә бернинди киртә булырга теләмибез.</verse>
				<verse number="4">Киресенчә, һәр яктан үзебезне Аллаһы хезмәтчеләре итеп тотарга тырышабыз: бәла-казаларны, мохтаҗлыкны, авырлыкларны, кыйналуларны, тоткынлыкны, безгә каршы оештырылган чуалышларны, авыр хезмәтне, йокысыз төннәрне, ачлыкны сабырлык белән кичерәбез.</verse>
				<verse number="5"></verse>
				<verse number="6">Без моны сафлык, гыйлем, ныклык, игелек, күңелебездәге Изге Рух, эчкерсез мәхәббәт,</verse>
				<verse number="7">хакыйкать сүзе, Аллаһы кодрәте белән, уң һәм сул кулыбызга тәкъвалык коралы тотып,</verse>
				<verse number="8">яманлауга дучар булып яисә макталып, кимсетелеп яки дан казанып раслыйбыз. Безне алдакчы дип исәплиләр, ләкин без эчкерсез;</verse>
				<verse number="9">безне санга сукмыйлар, ләкин без һәммәсенә таныш; безне үлеп баручы дип уйлыйлар, ләкин без яшибез; безне җәзага тарталар, ләкин без исән;</verse>
				<verse number="10">безне борчуга салалар, ләкин без һәрвакыт шатбыз; без ярлы, ләкин күпләрне баетабыз; безнең бернәрсәбез юк, ләкин без бар нәрсәгә иябез!</verse>
				<verse number="11">И көринтлеләр, сезгә ачыктан-ачык сөйләдек, йөрәкләребезне киң итеп ачтык.</verse>
				<verse number="12">Без сезне чын күңелдән яратабыз, әмма сез мәхәббәтегезне кызганасыз.</verse>
				<verse number="13">Мин сезгә үз балаларыма сөйләгән кебек әйтәм: җавап итеп сез дә йөрәкләрегезне ачыгыз.</verse>
				<verse number="14">Имансызлар белән бер арбага җигелмәгез. Тәкъвалык белән канунсызлыкның яисә яктылык белән караңгылыкның нинди уртаклыгы бар?</verse>
				<verse number="15">Мәсих белән иблис арасында нинди ризалык була алсын? Иман итүче белән имансыз арасында</verse>
				<verse number="16">яисә Аллаһы йорты белән потлар арасында нинди уртаклык булырга мөмкин? Ә бит без – мәңге тере Аллаһының йорты, һәм бу турыда Аллаһы болай дигән: «Алар арасында урнашырмын һәм яшәрмен, Мин – аларның Алласы, ә алар Минем халкым булыр».</verse>
				<verse number="17">«Шуңа күрә алар арасыннан чыгыгыз һәм аерылып китегез, – ди Раббы, – нәҗес нәрсәгә кагылмагыз, һәм Мин сезне кабул итәрмен».</verse>
				<verse number="18">«Сезгә Ата булырмын, ә сез угылларым һәм кызларым булырсыз, – ди Чиксез кодрәт Иясе Раббы».</verse>
			</chapter>
			<chapter number="7">
				<verse number="1">Газиз дусларым, безгә шундый вәгъдәләр бирелгән икән, әйдәгез, тәнне һәм рухны нәҗесләүче нәрсәләрдән арынып, Аллаһыдан курыккан хәлдә үзебезне Аңа багышлыйк һәм тулысынча Аңа яраклы булып яшик.</verse>
				<verse number="2">Йөрәкләрегездә безгә урын бирегез. Без һичкемне рәнҗетмәдек, һичкемгә зыян китермәдек, һичкемнән файда эзләмәдек.</verse>
				<verse number="3">Бу сүзләрем сезне гаепләр өчен түгел. Элегрәк әйткәнемчә, сез – безнең йөрәкләрдә, шуңа күрә тормышта да, үлемдә дә без сезнең белән бергәдер.</verse>
				<verse number="4">Мин сезгә бик ышанам, сезнең белән чиксез горурланам. Сез мине шул хәтле рухландырасыз, куанычым чиксез зурдыр, гәрчә кайгы-хәсрәтләребез күп булса да.</verse>
				<verse number="5">Македуниягә килгәч, без бернинди җан тынычлыгы тапмадык. Безгә һәр яктан бәла-каза ябырылды: әйләнә-тирәбездә – ызгыш-талаш, күңелдә исә курку хисе булды.</verse>
				<verse number="6">Әмма рухлары төшкәннәрне юатучы Аллаһы, безнең янга Титусны юллап, күңелләребезне күтәрде.</verse>
				<verse number="7">Безне Титусның килүе генә түгел, сезнең аңа ярдәм күрсәтүегез дә юатты. Мине сагынуыгыз, минем өчен борчылуыгыз һәм мине якларга әзер торуыгыз турында сөйләп, ул мине тагын да ныграк куандырды.</verse>
				<verse number="8">Хатым белән сезне күңелсезләндергән булсам да, аны язганыма үкенмим. Сезнең хәсрәтләнүегезне күреп (гәрчә ул озакка бармаса да), башта, әлбәттә, үкенгән идем,</verse>
				<verse number="9">әмма хәзер куанам гына – үзегезне гаепле сизгәнгә түгел, ә бәлки хәсрәтләнүегез сезне тәүбәгә китергәнгә куанам. Сезнең борчу-хәсрәтегез Аллаһыдан булды, димәк ки, бездән бернинди зыян күрмәдегез.</verse>
				<verse number="10">Аллаһы ихтыяры белән хәсрәт кичерү тәүбәгә китерә, тәүбә итү исә, үз чиратында, котылу алып килә; нәтиҗәдә үкенер өчен урын калмый. Ә инде бу дөнья китергән борчу-хәсрәтләр тик үлемгә илтә.</verse>
				<verse number="11">Күрегез: Аллаһы ихтыяры буенча кичергән хәсрәтегез сездә ихласлык, гаепсез булуыгызны исбатлау теләге, гаеп эшкә нәфрәт, курку, сагыну, тәвәккәллек һәм гаеплегә җәза бирү теләге тудырды! Бу эштә гаепсез булуыгызны сез һәр яктан күрсәттегез.</verse>
				<verse number="12">Мин сезгә рәнҗетүчене фаш итәр яисә рәнҗетелгән кешене яклар өчен дә түгел, ә бәлки безгә булган тугрылыгыгызның Аллаһы алдында никадәр ихлас икәнен күрсәтү өчен яздым.</verse>
				<verse number="13">Сезнең тынычлануыгызны күреп без дә сөендек, моннан да бигрәк Титусның шатлыгына куандык, чөнки барыгыз да аның рухын бик күтәргәнсез.</verse>
				<verse number="14">Шулай итеп, кайчандыр аның алдында сезне мактаган булсам, миңа оятымнан кызарырга туры килмәде. Киресенчә, сезгә сөйләгән бөтен сүзләребез хак булган кебек, сезнең турыда Титуска сөйләгән мактау сүзләребез дә хак булып чыкты.</verse>
				<verse number="15">Сезнең тыңлаучан булуыгызны, аны ихтирам һәм тирән хөрмәт белән кабул итүегезне исенә төшергәндә, аның йөрәге сезгә тагын да ныграк омтыла.</verse>
				<verse number="16">Мин үзем исә һәрнәрсәдә сезгә таяна алуыма куанам.</verse>
			</chapter>
			<chapter number="8">
				<verse number="1">Имандашлар, сезгә Македуниядәге иман итүчеләр бердәмлекләренә бирелгән Аллаһы мәрхәмәте хакында сөйләргә телибез.</verse>
				<verse number="2">Авыр сынауларга тарысалар да, аларның куанычы чиктән ашкан, үтә фәкыйрьлектә яшәсәләр дә, юмартлыклары искитәрлек.</verse>
				<verse number="3">Мөмкинлекләре чамалы булса да, аларның үз теләкләре белән хәл кадәренчә, хәтта шуннан да арттырып ярдәм күрсәтүенә мин үзем шаһит.</verse>
				<verse number="4">Алар, Иерусалимдәге изгеләргә ярдәм күрсәтүне мәртәбә санап, үтенеч белән безгә үзләре мөрәҗәгать иттеләр.</verse>
				<verse number="5">Без көткәнчә генә эшләп калмады алар: үзләрен башта Хакимебез Гайсәгә, аннан соң Аллаһы ихтыяры белән безгә багышладылар.</verse>
				<verse number="6">Шуңа күрә әлеге игелекле эшне тәмамларга без Титустан үтендек, чөнки аны ул сезнең арада үзе башлаган иде.</verse>
				<verse number="7">Сез һәр нәрсәдә – иманда, сүз осталыгында, белемдә, тырышлыкта, безгә булган мәхәббәтегездә өстен булган кебек, сезнең шушы игелекле эштә дә өстен булуыгызны телибез.</verse>
				<verse number="8">Моны әмер буларак түгел, башкаларның тырышлыгы турында сөйләп, мәхәббәтегезнең ихласлыгын сынарга теләп әйтүем.</verse>
				<verse number="9">Хакимебез Гайсә Мәсихнең мәрхәмәтен беләсез: Аның фәкыйрьлеге аша сез бай булсын өчен, Ул, бай була торып, безнең хакка фәкыйрьгә әйләнде.</verse>
				<verse number="10">Мин сезгә мондый киңәш бирәм: узган елда башлаган эшегезне төгәлләсәгез, үзегез өчен файдалы булыр. Сез бит аны беренчеләрдән булып башлап кына калмадыгыз, беренче булып әлеге фикергә килгән идегез дә.</verse>
				<verse number="11">Эшкә зур теләк белән тотынган кебек, шундый ук тырышлык белән аны хәл кадәренчә башкарып та чыгыгыз.</verse>
				<verse number="12">Әгәр сездә шундый теләк бар икән, бүләгегез Аллаһы тарафыннан кабул кылынсын дисәгез, кулыгызда булмаганны түгел, булганын гына бирегез.</verse>
				<verse number="13">Башкаларга җиңеллек китереп, үзегезгә авырлык төшәргә тиеш түгел – биредә тигезлек турында сүз бара.</verse>
				<verse number="14">Хәзерге муллыгыгыз аларның ихтыяҗларын канәгатьләндерсә, икенче бер вакытта аларның муллыгы сезнең хәлне җиңеләйтер. Шулай итеп, тигезлек урнашыр.</verse>
				<verse number="15">Язмада әйтелгәнчә: «Күп җыйган кешенең артык нәрсәсе булмады, аз җыйган кеше дә мохтаҗлык кичермәде».</verse>
				<verse number="16">Титус күңеленә сезнең хакка шундый ук тырышлык салган Аллаһыга рәхмәт яусын!</verse>
				<verse number="17">Титус үтенечемне хуплап кына калмады, бик ашкынып, үз ихтыяры белән яныгызга барырга булды.</verse>
				<verse number="18">Аның белән тагын бер имандашыбызны юллыйбыз: Яхшы хәбәрне таратучы буларак, аны барлык бердәмлекләрдә мактыйлар;</verse>
				<verse number="19">ул өстәвенә Раббыбыз даны хакына һәм тырышлыгыбызны күрсәтү өчен башкарыла торган игелекле эшебездә бердәмлекләр тарафыннан безгә юлдаш итеп сайланган.</verse>
				<verse number="20">Шундый мул иганәләр белән без тел тидермәслек итеп эшләргә телибез;</verse>
				<verse number="21">шуның өчен Раббы каршында гына түгел, кешеләр алдында да игелек кылырга тырышабыз.</verse>
				<verse number="22">Алар белән тагын бер имандашыбызны юллыйбыз – аның тырышлыгы күп тапкырлар һәм байтак эшләрдә сыналган. Ә хәзер, сезгә тулысынча ышанганга, ул тагын да зуррак тырышлык күрсәтә.</verse>
				<verse number="23">Титуска килгәндә, ул – минем иптәшем һәм сезнең арада эшләүче хезмәттәшем, ә аның ике юлдашы – имандашлар бердәмлегенең вәкилләре һәм Мәсихнең даныдыр.</verse>
				<verse number="24">Шуңа күрә, сезнең белән горурлануыбыз юкка түгел икәнен бөтен бердәмлекләр белсен өчен, аларга үзегезнең мәхәббәтегезне күрсәтегез.</verse>
			</chapter>
			<chapter number="9">
				<verse number="1">Чынлыкта, изгеләргә ярдәм итү хакында сезгә язып торуның кирәге дә юктыр,</verse>
				<verse number="2">чөнки мин тырышлыгыгызны беләм һәм, Ахаядагылар узган елда ук ярдәм итәргә әзер иде дип, македуниялеләр алдында сезне мактыйм. Сезнең тырышлык аларны да дәртләндереп җибәрде.</verse>
				<verse number="3">Ә мактавым бу очракта бушка булмасын дип һәм, әйткәнемчә, әзер булып торыгыз дип, яныгызга имандашларны җибәрәм.</verse>
				<verse number="4">Югыйсә македуниялеләр, минем белән килеп, сезне әзерлексез хәлдә тапсалар, сезгә шундый нык ышаныч белдергәнгә күрә, без оятка калырбыз, сезнең турында әйтеп тә торасы юк.</verse>
				<verse number="5">Шуңа күрә әлеге имандашлардан яныгызга алдан ук баруларын һәм килүемә сез вәгъдә иткән иганәне әзерләп куюларын үтенүне кирәк дип таптым. Шунда бүләкне мәҗбүриләп түгел, ихластан әзерләвегез күренер.</verse>
				<verse number="6">Шуны исегездә тотыгыз: кызганып чәчкән кеше – уңышны аз җыяр, мул чәчкәне исә уңышны мул алыр.</verse>
				<verse number="7">Һәркем теләр-теләмәс кенә яки мәҗбүриләп түгел, бәлки йөрәге кушканча бирсен, чөнки Аллаһы шатланып биргән кешене ярата.</verse>
				<verse number="8">Сезнең бар нәрсәгез һәрвакыт мулдан булсын һәм игелекле эшләргә дә җитсен өчен, Аллаһы сезне кирәкле бар нәрсә белән тәэмин итәргә кодрәтледер.</verse>
				<verse number="9">Язмада әйтелгәнчә: «Ул Үз малыннан юксылларга мул өлеш чыгарды, Аның игелеге мәңге онытылмас».</verse>
				<verse number="10">Чәчүчегә – орлык, ашаучыга икмәк бирүче Аллаһы сезне орлык белән тәэмин итәр һәм чәчкән орлыгыгызны мул итеп үстерер, игелек җимешегезнең уңышын арттырыр.</verse>
				<verse number="11">Әйе, сез күп төрле байлык алырсыз һәм шуның белән башкаларга ярдәм итәрсез. Ә кешеләр безнең аша тапшырылган иганәгез өчен Аллаһыга рәхмәтләрен яудырыр.</verse>
				<verse number="12">Сез башкарган бу хезмәт, изгеләрнең ихтыяҗларын канәгатьләндереп кенә калмас, бик күпләрнең Аллаһыга рәхмәтләрен дә ишәйтер.</verse>
				<verse number="13">Бу хезмәтегезне күреп, Мәсихнең сез тараткан Яхшы хәбәренә тугры булуыгыз һәм аларның үзләренә, шулай ук башкаларга биргән бүләкләрегез өчен алар Аллаһыны данлар.</verse>
				<verse number="14">Аллаһының сезгә мул итеп яудырган мәрхәмәте аркасында күңелләре белән сезгә тартылып, алар сезнең өчен дога кылырлар.</verse>
				<verse number="15">Әйтеп бетергесез зур бүләге өчен Аллаһыга рәхмәт яусын!</verse>
			</chapter>
			<chapter number="10">
				<verse number="1">Мин, сезнең янда һәрчак «юаш», ә сездән еракта «кыю» булган Паул, Мәсихкә хас басынкылык һәм тыйнаклык белән сезгә мөрәҗәгать итәм.</verse>
				<verse number="2">Безне «дөньяви исәп белән эш итәләр» дип санаган кайберәүләргә карата ни дәрәҗәдә кыю һәм таләпчән булуымны яныгызга килгәч күрсәтергә мәҗбүр итмәгез – шул турыда сорыйм сездән.</verse>
				<verse number="3">Бу дөньяда яшәп тә, безнең көрәшү рәвешебез дөньяви тормыш белән яшәүчеләрнең көрәшеннән аерылып тора.</verse>
				<verse number="4">Кулланган коралларыбыз бу дөньяныкы түгел: алар Аллаһы кодрәте белән теләсә нинди ныгытмаларны җимерә ала. Бу кораллар белән без ялган дәлилләрне,</verse>
				<verse number="5">Аллаһыны танып белүгә каршы тәкәббер рәвештә калыккан барлык киртәләрне җимерәбез, һәр фикерне эләктереп алып Мәсихкә буйсындырабыз.</verse>
				<verse number="6">Сез тулысынча буйсыну күрсәткәннән соң, баш имәгән һәр кешене без җәзага тартырга әзербез.</verse>
				<verse number="7">Сез күз алдындагы нәрсәләрне генә күрәсез. Кемдер, мин – Мәсихнеке, дип ышана икән, шуны исендә тотсын: ул адәм Мәсих тарафдары булган кебек, без дә Мәсих тарафдарлары.</verse>
				<verse number="8">Җимерү өчен түгел, ә бәлки сезне иманда ныгыту өчен безгә Хакимебез Гайсә биргән вәкаләт белән артыграк мактансам да, оятлы булмам.</verse>
				<verse number="9">Хәер, минем турыда, хатлары белән безне куркытырга тырыша икән, дип уйламагыз.</verse>
				<verse number="10">Кемнәрдер: «Ул үзенең хатларында кырыс һәм көчле, үзе исә кеше алдында көчсез, сүзләре дә әһәмиятсез», – ди.</verse>
				<verse number="11">Шулай дип әйтүчеләр белеп торсын: читтән язган хатларыбызда без нинди булсак, сезнең янда да шундый.</verse>
				<verse number="12">Арагызда үзләрен мактаган кешеләр белән тиңләшергә яки үзебезне алар белән чагыштырырга батырчылык итмибез. Үзләрен үз үлчәмнәре белән үлчәп һәм үзләре белән чагыштырып, алар ахмаклык кыла.</verse>
				<verse number="13">Без исә чамадан тыш мактанмыйбыз, Аллаһы безнең өчен билгеләгән чикләрдән узмыйбыз. Сезнең арада башкарган хезмәтебез дә шул чикләргә керә.</verse>
				<verse number="14">Яныгызга килеп тә, без бу чикләрдән узмыйбыз: чынлыкта Мәсих турындагы Яхшы хәбәрне дә сезгә беренче булып без алып килдек бит.</verse>
				<verse number="15">Без чикләребезне узмыйбыз – башкалар хезмәте белән мактанмыйбыз. Әмма иманыгыз арта барган саен, Аллаһы тарафыннан безгә билгеләнгән хезмәт чикләре тагын да ныграк киңәер дип өметләнәбез,</verse>
				<verse number="16">һәм шул очракта сездән читтәге өлкәләрдә дә Яхшы хәбәрне тарата алырбыз, ә башкаларның хезмәт чикләрендә үтәлгән эшләре белән мактанырга теләмибез.</verse>
				<verse number="17">Язмада әйтелгәнчә, «мактанырга теләгән кеше Раббы белән мактансын».</verse>
				<verse number="18">Үзен мактаучы түгел, Раббы мактаган кеше хөрмәткә лаек.</verse>
			</chapter>
			<chapter number="11">
				<verse number="1">Мин сезгә бераз ахмаграк кебек тоелсам да, түзәрсез дип өметләнәм. Хәер, сез түзәсез дә инде.</verse>
				<verse number="2">Мин сезне Аллаһы кайгыртуы белән кайгыртам, чөнки мин сезне бердәнбер иргә – Мәсихкә ярәштем һәм сезне Аның алдына гыйффәтле кыздай китереп бастырырга телим.</verse>
				<verse number="3">Әмма хәйләкәр елан тарафыннан Һава алданган кебек, Мәсихкә баглы ихлас һәм саф уй сөрешегез чуалып китмәсен дип куркам.</verse>
				<verse number="4">Кем дә булса, килеп, без игълан итмәгән башка бер Гайсә турында сөйли башласа яки сезгә бирелгән Рухтан башка бер рухны, яки үзегез кабул иткән Яхшы хәбәрдән башка бер «Яхшы хәбәрне» кабул итәргә өндәсә, сез андый кешенең сүзләренә колак салырга әзер.</verse>
				<verse number="5">Мондый «гадәттән тыш бөек рәсүлләрдән» мин һич тә ким түгелмен дип уйлыйм.</verse>
				<verse number="6">Бәлки, мин сүзгә ул кадәр үк оста да түгелдер, әмма минем белемем бар. Без моны сезгә бөтен яктан ачык күрсәттек.</verse>
				<verse number="7">Аллаһының Яхшы хәбәрен бушлай игълан итүем һәм сезне югары күтәрер өчен үземне түбәнсетүем белән мин, бәлки, гөнаһ кылганмындыр?</verse>
				<verse number="8">Сезгә бушлай хезмәт итәр өчен, мин башка бердәмлекләр хисабына яшәдем, аларны «таладым» дип әйтергә мөмкин.</verse>
				<verse number="9">Яныгызда чакта нәрсәгәдер мохтаҗлыгым булса да, һичкемгә авырлык китермәдем: барлык кирәк-ярак белән мине Македуниядән килгән имандашларым тәэмин итте. Һичнәрсәдә сезгә йөк булмаска тырыштым һәм киләчәктә дә тырышырмын;</verse>
				<verse number="10">мин моның белән горурланам һәм үземдәге Мәсих хакыйкате белән сезне ышандыра алам – Ахая якларында һичкем миннән бу горурлануны тартып ала алмас.</verse>
				<verse number="11">Ни өчен мин болай эшлим соң? Сезне яратмагангамы? Сезне ничек яратуым Аллаһыга билгеледер!</verse>
				<verse number="12">Әмма үзләрен безгә тиңләп мактанырга теләгән кешеләргә мөмкинлек бирмәс өчен, моңарчы ничек эшләгән булсам, моннан соң да шулай эшләячәкмен.</verse>
				<verse number="13">Андый кешеләр – ялган рәсүлләр, Мәсих рәсүлләре булып күренергә тырышучы алдакчы хезмәтчеләр.</verse>
				<verse number="14">Һәм бу гаҗәп түгел: шайтан да яктылык фәрештәсе кыяфәтенә керә бит.</verse>
				<verse number="15">Шунлыктан шайтан хезмәтчеләренең дә хаклык хезмәтчеләре булып кылануы сәер түгел. Әмма ахыр чиктә алар, кылган гамәлләренә карап, җәза алачак.</verse>
				<verse number="16">Тагын бер тапкыр кабатлыйм: мине акылсызга санамагыз. Әгәр инде шулай дип уйлыйсыз икән, мин акылсызга тагын бераз мактанырга рөхсәт итегез.</verse>
				<verse number="17">Әйтергә җыенган сүзләрем Хакимебез Гайсәдән түгел, акылсыз кеше кебек мактаначакмын хәзер.</verse>
				<verse number="18">Бу дөньяда күпләр мактана, шулай булгач, миңа да мактанырга рөхсәт итегез.</verse>
				<verse number="19">Сез шундый акыллы булып та, акылсызларга бик теләп түзеп торасыз!</verse>
				<verse number="20">Берәрсе сезне коллыкка төшергәндә, сезнең исәпкә яшәгәндә, сездән файдаланганда, үзен күкләргә күтәргәндә, йөзегезгә сукканда сез түзеп торасыз ич.</verse>
				<verse number="21">Оят булса да әйтим: сезгә карата мондый гамәлләр кылырга безнең «батырчылык» җитмәде. Ә инде берәрсе нәрсә беләндер мактанырга батырчылык итә икән, мин дә батырчылык итәм, һәм бу гамәлемне минем «акылсызлыгыма» сылтый аласыз.</verse>
				<verse number="22">Алар гыйбриләрме? Мин дә гыйбри. Исраилиләрме? Мин дә исраили. Ибраһим нәселеннәнме? Мин дә Ибраһим нәселеннән.</verse>
				<verse number="23">Алар Мәсих хезмәтчеләреме? Бәлки, мин акылымны җуйганмындыр, әмма барыбер әйтәм: мин алардан артыграк! Мин күбрәк хезмәт иттем, аларга караганда зинданнарга күбрәк ябылдым, күп тапкырлар кыйналдым һәм күп мәртәбәләр үлем хәлендә булдым;</verse>
				<verse number="24">яһүдиләр мине биш тапкыр – һәрберсендә утыз тугызар мәртәбә камчы белән суктырдылар;</verse>
				<verse number="25">мине өч мәртәбә таяк белән кыйнадылар, бер тапкыр таш атып үтерергә теләделәр, өч мәртәбә кораб һәлакәтенә очрадым, бер төн һәм бер көн ачык диңгездә үткәрдем;</verse>
				<verse number="26">күп мәртәбәләр ерак җирләргә сәфәр кылдым; елгалар кичкәндә хәтәр хәлләргә юлыктым; юлбасарлар һөҗүменә дучар булдым; ыругдашларымнан һәм мәҗүсиләрдән миңа куркыныч янады; шәһәрләрдә, чүл сахраларында, диңгезләрдә, ялган имандашлар арасында мине хәвеф сагалады.</verse>
				<verse number="27">Хәлдән тайганчы һәм йончыганчы эшләдем, төннәремне еш кына йокысыз үткәрдем, ачлыктан һәм сусаудан җәфа чиктем, еш кына ризыктан тыелырга, салкында калырга, ялангач йөрергә туры килде.</verse>
				<verse number="28">Болардан тыш, мин һәрдаим барлык бердәмлекләр хакында борчудамын;</verse>
				<verse number="29">һәр зәгыйфьнең хәленә керәм, гөнаһка төшкән һәр кеше өчен газапланам.</verse>
				<verse number="30">Мактанырга туры килсә, көчсезлегемне күрсәтүче нәрсәләр белән мактаныр идем.</verse>
				<verse number="31">Хакимебез Гайсә Мәсихнең мәңге шөһрәтле Алласы һәм Атасы белә: мин ялган сөйләмим.</verse>
				<verse number="32">Дәмәшкътә Һарета патшаның өлкә башлыгы мине тотмакчы булып шәһәр капкаларына сак куйды,</verse>
				<verse number="33">әмма мине кәрзингә утыртып кала диварындагы тәрәзәдән төшерделәр, һәм мин, шулай итеп, аның кулына эләкмәдем.</verse>
			</chapter>
			<chapter number="12">
				<verse number="1">Мактануның файдасы булмаса да, мин мактанырга мәҗбүрмен. Инде Хакимебездән иңгән күренешләр һәм ачылышлар турында сөйләүгә күчәм.</verse>
				<verse number="2">Мәсихкә иман итүче бер кешене беләм мин; моннан ундүрт ел элек ул өченче кат күккә алынды (өнендәме, иңгән күренештәме – белмим, анысы Аллаһыга гына мәгълүм).</verse>
				<verse number="3">Шул кешенең оҗмахка алынуын (өнендәме, иңгән күренештәме – белмим, анысы Аллаһыга гына мәгълүм) һәм кешеләргә сөйләргә тыелган, тел белән аңлата алмаслык сүзләр ишетүен беләм.</verse>
				<verse number="4"></verse>
				<verse number="5">Андый кеше белән мактана алам, ә үзем белән мактана алмыйм, көчсез якларым белән генә мактансам инде.</verse>
				<verse number="6">Хәер, мактанырга теләсәм дә, акылсыз күренмәс идем, чөнки сүзләрем хактыр. Әмма мактанудан тыелып торам, чөнки мине күргән яисә сөйләгәннәремне ишеткән кешеләр минем турыда булганыннан артыгракны уйламасын дим.</verse>
				<verse number="7">Иңдерелгән гаҗәеп ачылышлардан мин масаеп китмәсен өчен, тәнемә шырпы кадалды – мине җәфалап торырга шайтан хезмәтчесе җибәрелде.</verse>
				<verse number="8">Шырпыны тәнемнән тартып чыгарсын дип, Хуҗа-Хакимгә өч мәртәбә ялвардым.</verse>
				<verse number="9">Әмма Ул миңа: «Син мохтаҗ булган нәрсә – Минем мәрхәмәттер, чөнки Минем кодрәтем кеше көчсез вакытта күренә», – дип әйтте. Шуңа күрә, Мәсих кодрәте миндә булсын өчен, үземнең көчсезлегем белән бик теләп мактаначакмын.</verse>
				<verse number="10">Шуның өчен мин Мәсих хакына көчсез булуыма да, кимсетүләргә дә, мохтаҗлыкка да, эзәрлекләнүгә дә, авырлыкларга да ризамын, чөнки көчсез чакта мин куәтлемен.</verse>
				<verse number="11">Мин, мактанып, ахмаклык кылдым, әмма бу адымга мине сез мәҗбүр иттегез. Мине сез мактарга тиеш идегез; гәрчә мин әһәмиятсез бер кеше булсам да, «гадәттән тыш бөек рәсүлләрдән» һич ким җирем юк.</verse>
				<verse number="12">Рәсүллек дәлилләрем – галәмәтләр, могҗизалар һәм кодрәтле эшләр – сездә зур сабырлык белән күрсәтелде.</verse>
				<verse number="13">Башка бердәмлекләр өчен нәрсәдер эшләп, аны сезгә эшләмәдемме? Тик бер нәрсәне эшләмәдем – сезгә йөк булмадым. Бу гаебемне гафу итәрсез инде!</verse>
				<verse number="14">Менә өченче тапкыр яныгызга барырга әзерләнәм һәм сезгә авырлык китермәм дип өметләнәм. Миңа сездә булган нәрсәләр түгел, ә бәлки үзегез кирәк. Балалар ата-аналарына түгел, ата-аналар балаларына байлык тупларга тиеш бит.</verse>
				<verse number="15">Сезнең өчен мин үземдә булганның барысын шатланып сарыф итәргә һәм сезнең хакка көчемне кызганмаска әзер. Әллә сезне күбрәк яратканга күрә сез мине азрак яратасызмы?</verse>
				<verse number="16">Ярый, ничек кенә булмасын, мин сезгә авырлык китермәдем ди; бәлки, мин, хәйләләп, сезне барыбер ничектер алдаганмындыр?</verse>
				<verse number="17">Бәлки, яныгызга җибәргән кешеләр ярдәмендә мин сездән файдаланганмындыр?</verse>
				<verse number="18">Сезнең янга мин Титус белән бер имандашыбызны юллаган идем – бәлки, Титус берәр нәрсәгездән файдалангандыр? Титус һәм мин бер үк рух белән эш итмәдекме, бер үк юлдан йөрмәдекме?</verse>
				<verse number="19">Бәлки, без сезнең алда үзебезне аклыйбыз дип уйлыйсыздыр. Юк, Мәсихнеке буларак, без Аллаһы алдында әйтәбез: боларның бөтенесе, газиз дусларым, сезне рухи яктан ныгыту өчен эшләнә.</verse>
				<verse number="20">Яныгызга килгәч, мин сезне үзем теләгән хәлдә, ә сез мине үзегез теләгән хәлдә күрмәссез дип куркам. Арагызда низаглар, көнчелек, ачу тоту, үз файдаңны кайгырту, яла ягу, гайбәт, тәкәбберлек, тәртипсезлек күрермен дип куркам.</verse>
				<verse number="21">Кабат яныгызга килгәч, сезнең алда Аллаһы мине кимсетер дип, күбегезнең элек кылган гөнаһлары – әхлаксызлык, фәхешлек, азгынлык өчен әлегәчә тәүбә итмәүләре аркасында күз яшьләремне агызырга туры килер дип куркам.</verse>
			</chapter>
			<chapter number="13">
				<verse number="1">Мин инде яныгызга өченче кат киләчәкмен. Язмада «һәр эш ике яки өч шаһит белән расланырга тиеш» диелгән.</verse>
				<verse number="2">Икенче килүемдә мин гөнаһ кылуларын дәвам итүчеләргә һәм башкаларның барысына кисәтү ясаган идем инде. Хәзер исә читтән торып тагын кисәтәм: бу юлы инде кызгану булмас!</verse>
				<verse number="3">Сез бит Мәсихнең минем аша сөйләвенә дәлил эзлисез. Сезнең белән мөгамәләдә Мәсих көчсез түгел, сезнең арада Ул кодрәтле.</verse>
				<verse number="4">Хачка кадакланганда көчен җуйган булса да, Ул хәзер Аллаһы кодрәте белән яши. Шулай ук без дә, Аның көчсезлеген уртаклашсак та, Аллаһы кодрәте ярдәмендә сезнең өчен Мәсих белән бергә яшәрбез.</verse>
				<verse number="5">«Иман белән яшибезме?» дип үзегезгә сорау бирегез, үзегезне сынап карагыз. Гайсә Мәсихнең күңелегездә яшәвен әллә белмисезме? Әгәр белмисез икән, димәк, сынауны үтә алмагансыз.</verse>
				<verse number="6">Безгә килгәндә исә, сынауны үтә алганыбызны белерсез дип өметләнәм.</verse>
				<verse number="7">Сезнең бернинди яман эш кылмавыгызны сорап Аллаһыга дога кылабыз, һәм без моны сынауны уңышлы үткәнебезне күрсәтү өчен түгел, ә бәлки, сынауны үтә алмаган кебек күренсәк тә, сезнең игелекле эш башкаруыгыз өчен эшлибез.</verse>
				<verse number="8">Хакыйкатькә каршы без берни кыла алмыйбыз, ә менә хакыйкать хакына кыла алабыз.</verse>
				<verse number="9">Әгәр сез дөрестән дә көчле булсагыз, без көчсез булырга да риза һәм сезнең камилләшүегез хакына дога кылабыз.</verse>
				<verse number="10">Яныгызга килгәч сезгә карата артык кырыс булмас өчен, бу турыда алдан язам. Хуҗа-Хакимебез миңа җимерү өчен түгел, төзү-ныгыту өчен вәкаләт бирде.</verse>
				<verse number="11">Ниһаять, ыругдашлар, шатланыгыз, камиллеккә омтылыгыз, бер-берегезне рухландырыгыз, бер фикердә булыгыз, тату яшәгез, шул вакытта мәхәббәт һәм иминлек Алласы юлдашыгыз булыр.</verse>
				<verse number="12">Бер-берегезне изге үбү белән сәламләгез. Сезгә барлык изгеләр сәлам юллый.</verse>
				<verse number="13">Хакимебез Гайсә Мәсихнең мәрхәмәте һәм Аллаһының мәхәббәте юлдашыгыз булсын! Изге Рух сезнең йөрәкләрне берләштерсен!</verse>
			</chapter>
		</book>
		<book number="48">
			<chapter number="1">
				<verse number="1">Ниндидер кешеләр яисә аерым бер адәм тарафыннан түгел, ә бәлки Гайсә Мәсих һәм Аны үледән терелткән Атабыз Аллаһы тарафыннан рәсүл итеп сайланган Паулдан</verse>
				<verse number="2">һәм минем яндагы барлык имандашлардан Гәләтиядәге иман итүчеләр бердәмлекләренә сәлам!</verse>
				<verse number="3">Сезгә Атабыз Аллаһыдан һәм Хакимебез Гайсә Мәсихтән мәрхәмәт һәм иминлек ирешсен!</verse>
				<verse number="4">Гайсә Мәсих, хәзерге явыз заманнан коткарам дип, Атабыз Аллаһы ихтыяры белән Үзен гөнаһларыбыз өчен корбан итте.</verse>
				<verse number="5">Аллаһыга мәңгедән-мәңгегә дан булсын! Амин.</verse>
				<verse number="6">Мәсих аша сезгә мәрхәмәт күрсәткән һәм Үзенә чакырып алган Затны ташлап, шулай бик тиз икенче бер «Яхшы хәбәргә» күчүегезгә хәйран калам.</verse>
				<verse number="7">Хәер, башка Яхшы хәбәр юк та; фикерләрегезне чуалтып, Мәсих турындагы Яхшы хәбәрне бозарга теләүчеләр генә бар.</verse>
				<verse number="8">Әмма без үзебез яки күктән иңгән фәрештә сезгә элегрәк без белдергән Яхшы хәбәрдән башка бер хәбәрне игълан итә башласа, аңа ләгънәт төшсен!</verse>
				<verse number="9">Без моны әүвәл әйткән идек инде, хәзер яңадан кабатлыйм: сез кабул иткән Хәбәрдән аерылып торган икенче бер хәбәрне алып килүчегә ләгънәт төшсен!</verse>
				<verse number="10">Кемнән хуплау кирәк икән миңа – кешеләрдәнме, әллә Аллаһыданмы? Бәлки, мин кешеләргә ярарга тырышамдыр? Әгәр мин кешеләргә ярарга тырышсам, Мәсих колы булмас идем.</verse>
				<verse number="11">Имандашлар, сезнең шуны белүегезне телим: мин сөйләгән Яхшы хәбәр – кеше уйлап тапкан нәрсә түгел,</verse>
				<verse number="12">чөнки мин аны кешеләрдән кабул итмәдем һәм алардан өйрәнмәдем, миңа аны Гайсә Мәсих ачып бирде.</verse>
				<verse number="13">Яһүдиләр динен тоткан чактагы яшәү рәвешем турында сез ишеттегез инде. Ул вакытны мин Аллаһы бердәмлеген аяусыз эзәрлекләдем, аны юк итәргә тырыштым;</verse>
				<verse number="14">ата-бабаларыбыздан килгән тәгълиматларга нык бирелеп, яһүдиләр динен тотуда үз халкым арасындагы яшьтәшләрнең күбесеннән өстенрәк булдым.</verse>
				<verse number="15">Әмма мине анам карынында ук сайлап алып Үзенең мәрхәмәте белән чакырган Аллаһы, Үзенең Углы турындагы Яхшы хәбәрне мин мәҗүсиләргә вәгазьләсен өчен, Углын миңа күрсәтүне кулай тапты. Мин шунда ук, беркем белән киңәшләшмичә</verse>
				<verse number="16"></verse>
				<verse number="17">һәм миннән алда рәсүллек алганнар янына Иерусалимгә бармыйча, гарәпләр җиренә киттем, аннан соң Дәмәшкъкә кайттым.</verse>
				<verse number="18">Өч ел үткәч, Кифас белән танышу өчен, мин Иерусалимгә бардым һәм унбиш көн аның янында булдым.</verse>
				<verse number="19">Хакимебез Гайсәнең энесе Ягъкубтан гайре башка рәсүлләрне күрмәдем.</verse>
				<verse number="20">Аллаһы алдында ант итеп әйтәм: сезгә язганнарым ялган түгел.</verse>
				<verse number="21">Шуннан соң Сүрия һәм Киликия җирләренә киттем.</verse>
				<verse number="22">Яһүдиядәге Мәсих бердәмлекләре исә мине күреп белми иде;</verse>
				<verse number="23">минем турыда «кайчандыр безне эзәрлекләгән, иманыбызны юк итәргә тырышкан кеше хәзер үзе үк безнең иманны вәгазьли» дигән сүзләрне ишеткәннән соң, алар</verse>
				<verse number="24">Аллаһыны данлаганнар.</verse>
			</chapter>
			<chapter number="2">
				<verse number="1">Ундүрт елдан соң Барнаб белән бергә мин кабат Иерусалимгә килдем; үзебез белән Титусны да алып бардык.</verse>
				<verse number="2">Мин анда Аллаһы кушуы буенча бардым һәм, тырышуларым юкка түгелме икәнен белү өчен, шәхси әңгәмә вакытында шундагы бик мөхтәрәм кешеләргә мәҗүсиләр арасында үзем тараткан Яхшы хәбәрне аңлатып бирдем.</verse>
				<verse number="3">Алар хәтта минем белән барган Титусны да, грек булуына карамастан, сөннәтләнергә мәҗбүр итмәделәр.</verse>
				<verse number="4">Әмма яныбызга яшерен рәвештә кергән ялган «имандашлар», сөннәт турындагы сүзне кузгатып, безне Гайсә Мәсих биргән азатлыктан мәхрүм итәргә, кабат Канун коллыгына төшерергә теләделәр.</verse>
				<verse number="5">Без исә, Яхшы хәбәрнең асыл мәгънәсе сездә саклансын өчен, бер мизгелгә дә аларга бирешмәдек.</verse>
				<verse number="6">Мөхтәрәм дип саналган кешеләр дә (аларның кем булуы минем өчен мөһим түгел иде, чөнки Аллаһы һәркемгә тигез карый) мин игълан иткән Яхшы хәбәргә берни өстәмәде.</verse>
				<verse number="7">Киресенчә, алар шуны күрделәр: сөннәтлеләр арасында Яхшы хәбәрне тарату Петергә йөкләнгән булса, сөннәтсезләр арасында тарату миңа тапшырылган иде;</verse>
				<verse number="8">чөнки яһүдиләр арасында рәсүллек итүдә Петергә көч биргән Аллаһы миңа да мәҗүсиләр арасында рәсүллек вазифасын башкарырга көч бирде.</verse>
				<verse number="9">Аллаһы тарафыннан миңа махсус хезмәт тапшырылганны аңлагач, иман итүчеләр бердәмлегенең терәкләре дип исәпләнгән Ягъкуб, Кифас һәм Яхъя, кулларыбызны кысып, Барнаб белән мине хезмәттәшләре буларак таныды, һәм без – мәҗүсиләр янына, ә алар яһүдиләр янына бара дип килештек.</verse>
				<verse number="10">Алар бездән фәкыйрьләргә ярдәм итәргә онытмавыбызны гына сорадылар; һәм бу эшне мин әле дә зур теләк белән башкарып киләм.</verse>
				<verse number="11">Кифас Антиухиягә килгәч, мин аңа ачыктан-ачык каршы чыктым, чөнки ул хаклы түгел иде.</verse>
				<verse number="12">Ягъкуб юллаган кешеләр килгәнче, Кифас ризыкны электә мәҗүси булганнар белән кабул итә иде, ә инде теге кешеләр килгәч, сөннәт таләп итүчеләрдән куркып, мәҗүсиләрдән кача һәм читләшә башлады.</verse>
				<verse number="13">Аның белән бергә кайбер имандаш яһүдиләр дә икейөзлелек күрсәтте, хәтта Барнаб та аларга кушылды.</verse>
				<verse number="14">Аларның Яхшы хәбәр хакыйкатеннән читкә тайпылуын күргәч, мин бөтенесе алдында Кифаска: «Син, яһүди була торып, яһүдиләрчә түгел, мәҗүсиләрчә яшисең икән, ни өчен бу мәҗүсиләрне яһүдиләрнең гореф-гадәтләре буенча яшәргә мәҗбүр итәсең?» – дидем.</verse>
				<verse number="15">Без – тумышыбыз белән яһүдиләр, гөнаһлы мәҗүсиләр түгел.</verse>
				<verse number="16">Әмма шуны беләбез ки, кеше Канун таләпләрен үтәве белән түгел, ә Гайсә Мәсихкә иман итүе белән аклана. Шуңа күрә без дә, Канун таләпләрен үтәү аша түгел, ә бәлки Мәсихкә иман итү аша Аллаһы тарафыннан аклану өчен, Гайсә Мәсихкә иман китердек. Канун таләпләрен үтәп кенә беркем аклана алмас.</verse>
				<verse number="17">Әгәр инде Мәсих аша бирелгән аклануга омтылып та, үзебез мәҗүсиләр кебек үк гөнаһлы икән, Мәсих гөнаһ хезмәтчесе булып чыгамыни? Әлбәттә, юк!</verse>
				<verse number="18">Әгәр мин кайчандыр җимергән нәрсәне яңадан төзим икән, мин үземне җинаятьче итеп күрсәтәм.</verse>
				<verse number="19">Канун мине үлемгә хөкем итте. Аллаһы өчен яшәү хакына мин Канун алдында үлемен. Мин Мәсих белән бергә хачка кадакландым,</verse>
				<verse number="20">инде хәзер мин үзем түгел, миндәге Мәсих яши. Шушы тәнемдә яшим икән, мине сөйгән һәм минем өчен Үз гомерен биргән Аллаһы Углына иман аркасында яшим.</verse>
				<verse number="21">Мин Аллаһының мәрхәмәтен инкяр итмим; әгәр Канунны үтәп акланырга мөмкин икән, димәк, Мәсихнең үлеме юкка булган!</verse>
			</chapter>
			<chapter number="3">
				<verse number="1">И акылсыз гәләтиялеләр! Сезнең зиһенегезне кем чуалтты икән? Ә бит сөйләгәннәремне тыңлаганда Гайсәнең хачка кадаклануын сез үз күзләрегез белән күргәндәй булдыгыз.</verse>
				<verse number="2">Сездән шуны гына белергә телим: Аллаһы Рухын сез Канун таләпләрен үтәгән өчен алдыгызмы, әллә бездән ишеткән Яхшы хәбәргә ышанган өченме?</verse>
				<verse number="3">Сез шулкадәр акылсызмыни? Яңа тормышыгызны Изге Рух белән башлаган идегез, инде хәзер максатыгызга үз көчегез белән ирешергә уйлыйсызмы?</verse>
				<verse number="4">Башыгыздан кичергәннәрнең барысы да файдасызга булдымыни? Чынлап та шулаймы?</verse>
				<verse number="5">Аллаһы сезгә Үз Рухын ни өчен бирә, сезнең арада ни өчен могҗизалар кыла? Канун таләпләрен үтәгәнегез өченме, әллә ишеткән Яхшы хәбәргә инанганыгыз өченме?</verse>
				<verse number="6">Ибраһимны исегезгә төшерегез. Язмада аның турында «ул Аллаһыга ышанды һәм моның белән тәкъва булып саналды» диелгән.</verse>
				<verse number="7">Сез, әлбәттә, аңлыйсыз булыр: иманга таянучылар гына Ибраһимның чын балалары.</verse>
				<verse number="8">Аллаһының башка халыкларны иман аша аклаячагын Язма алдан белдергән иде. Әнә шуның өчен Аллаһы Ибраһимга «бар халыклар синең аша фатиха алачак» дигән Яхшы хәбәрне җиткерә.</verse>
				<verse number="9">Шулай итеп, иманга таянучылар иманлы Ибраһим белән бергә фатиха ала.</verse>
				<verse number="10">Ә инде Канун таләпләренә таянып яшәүчеләрнең барысы ләгънәт ияседер. Язмада «Канун китабындагы таләпләрнең бөтенесен даими үтәмәүче һәркем ләгънәтләнгән» дип әйтелгән бит.</verse>
				<verse number="11">Билгеле ки, Канун таләпләрен үтәп Аллаһы алдында һичкем аклана алмый, чөнки «иманы ярдәмендә Аллаһы тарафыннан акланган кеше – яшәячәк».</verse>
				<verse number="12">Канун исә иман белән берничек тә бәйләнмәгән, чөнки Язмада «Канун таләпләренең һәммәсен үтәүче генә яшәячәк» дип әйтелгән.</verse>
				<verse number="13">Мәсих, безнең урынга ләгънәт алып, безне Канун ләгънәтеннән йолып калды (бу хакта Язмада «агачка асып куелган һәркем ләгънәтләнгән» дип әйтелгән).</verse>
				<verse number="14">Ибраһимга бирелгән фатиха Гайсә Мәсих аша башка халыкларга да ирешсен һәм вәгъдә ителгән Рухны иманыбыз ярдәмендә без дә ала алсын өчен шулай эшләнде бу.</verse>
				<verse number="15">Имандашлар! Мин сезгә көндәлек тормыштан бер мисал китерәм: кешенең тиешенчә төзелгән васыятен һичкем юкка чыгара яисә аңа нәрсәдер өсти алмаган кебек,</verse>
				<verse number="16">Ибраһимга һәм аның токымына бирелгән вәгъдәләр белән дә нәкъ шул хәл: Язмада «нәсел варисларыңа» дип түгел, «нәсел варисыңа» дип әйтелгән, димәк, аның токымыннан бер генә кеше – Мәсих күздә тотыла.</verse>
				<verse number="17">Мин шуны әйтергә телим: борынгы заманда Аллаһы белән Ибраһим арасында төзелгән килешүне дүрт йөз утыз елдан соң барлыкка килгән Канун гамәлдән чыгара алмый һәм, шул рәвешчә, Ибраһимга Аллаһы тарафыннан бирелгән вәгъдәнең көчен бетерә алмый.</verse>
				<verse number="18">Аллаһының мирасы Канун таләпләрен үтәгән өчен бирелсә, ул инде вәгъдә белән бәйле булмас иде. Аллаһы исә мирасны Ибраһимга вәгъдә аша бүләк иткән.</verse>
				<verse number="19">Алайса, Канун ни өчен кирәк булган соң? Кешеләрнең гөнаһлары аркасында Канун өстәмә буларак бирелгән һәм вәгъдә ителгән «нәсел варисы» килгәнче гамәлдә калган. Канун халыкка фәрештәләр аша һәм арадашчы Муса ярдәмендә тапшырылган.</verse>
				<verse number="20">Килешүчеләр икәү булган очракта арадашчы кирәк, Аллаһы исә ялгызы гына эш итә.</verse>
				<verse number="21">Димәк, Канун Аллаһының вәгъдәләренә каршы чыгамыни? Әлбәттә, юк! Әгәр Канун тормыш бирә алырлык итеп төзелгән булса, кешеләрнең аклануы, дөрестән дә, Канун таләпләрен үтәү аша булыр иде.</verse>
				<verse number="22">Әмма Язма «бөтен дөнья гөнаһ коллыгында» дип белдерә, шуңа күрә вәгъдә Гайсә Мәсихкә иман аша һәм бары тик иман китерүчеләргә генә бирелә.</verse>
				<verse number="23">Ә инде шушы иман барлыкка килгәнче һәм безгә ачылганчы, без Канун сагы астында тоткынлыкта кала бирдек.</verse>
				<verse number="24">Шулай итеп, Мәсих килгәннән соң Аллаһы безне иманыбыз аша акласын өчен, Мәсих килгәнче Канун безнең тәрбиячебез булды.</verse>
				<verse number="25">Әмма хәзер, иман килгәннән соң, без инде тәрбияче кул астында түгел.</verse>
				<verse number="26">Гайсә Мәсихкә булган иманыгыз нигезендә сез барыгыз да – Аллаһы балалары.</verse>
				<verse number="27">Мәсих исеме хакына суга чуму йоласын үтәп, сез барыгыз да, яңа кием кигән кебек, Мәсихкә төрендегез.</verse>
				<verse number="28">Инде яһүди белән грек, кол белән ирекле, ир-ат белән хатын-кыз арасында аерма юк, чөнки Гайсә Мәсих белән берләшеп сез барыгыз да бербөтенне тәшкил итәсез.</verse>
				<verse number="29">Әгәр сез Мәсихнеке икән, димәк, сез – Ибраһим токымы һәм Аллаһы вәгъдәсенең мирасчылары буласыз.</verse>
			</chapter>
			<chapter number="4">
				<verse number="1">Мин шуны күздә тотып әйтәм: варис әле бала чагыннан ук һәрнәрсәнең иясе булса да, колдан бернәрсәсе белән аерылмый.</verse>
				<verse number="2">Атасы билгеләгән вакытка кадәр ул тәрбиячеләргә һәм йорт идарәчеләренә буйсына.</verse>
				<verse number="3">Без дә бала чакта дөнья белән идарә итүче көчләр коллыгында идек.</verse>
				<verse number="4">Әмма билгеләнгән вакыт җиткәч, Аллаһы безгә хатын-кыздан туган һәм Канунга буйсынган Үз Углын җибәрде.</verse>
				<verse number="5">Ул, Канун коллыгында булганнарны йолып алып, безне Аллаһы балалары итәр өчен килде.</verse>
				<verse number="6">Сез Аллаһы балалары булганга, Аллаһы Үз Углының «И газиз Атам! » дип дәшүче Рухын сезнең йөрәкләргә җибәрде.</verse>
				<verse number="7">Шуңа күрә син инде кол түгел, Аның баласы. Әгәр бала икәнсең, димәк, Аллаһы сине Үзенең варисы итте.</verse>
				<verse number="8">Элек сез, әле Аллаһыны белмәгән чакта, ялган илаһларның колы идегез.</verse>
				<verse number="9">Инде хәзер Аллаһыны танып белгәч, дөресрәге, Аллаһы тарафыннан танылганнан соң, ни өчен сез, дөнья белән идарә итүче зәгыйфь һәм файдасыз көчләргә кабат борылып, яңадан аларның колы булырга телисез?</verse>
				<verse number="10">Билгеле көннәргә, айларга, елларга сез аерым игътибар бирәсез.</verse>
				<verse number="11">Сезнең хакка башкарган хезмәтем, мөгаен, юкка булгандыр.</verse>
				<verse number="12">Имандашлар, үтенеп сорыйм, минем кебек булыгыз, чөнки мин дә нәкъ сезнең кебек үк. Сез миңа беркайчан бернинди начарлык эшләмәдегез.</verse>
				<verse number="13">Үзегез беләсез, авыруым аркасында сезнең янда тоткарланып, мин сезгә Яхшы хәбәрне беренче тапкыр шул вакытта җиткергән идем.</verse>
				<verse number="14">Авыруым сезнең өчен дә сынау булуга карамастан, миннән чирканмадыгыз һәм мине кире какмадыгыз, киресенчә, Аллаһы фәрештәсен яки Гайсә Мәсихне кабул иткәндәй каршыладыгыз.</verse>
				<verse number="15">Сезнең шул чактагы куанычыгыз кая китте соң? Сезгә әйтәм, ул вакытта сез, әгәр мөмкин булса, миңа күзегезне чокып алып бирергә әзер идегез.</verse>
				<verse number="16">Сезгә хакыйкатьне әйткән өчен дошманыгызга әйләндемме?</verse>
				<verse number="17">Канун буенча яшәвегезне теләүчеләр сезгә карата «кайгыртучанлык» күрсәтәләр, әмма яхшы ният белән түгел; алар сезне, миннән аерып алып, үзләренең тарафдары итәргә телиләр.</verse>
				<verse number="18">Ният яхшы булганда, һәрдаим кайгыртучанлык күрсәтү әйбәт нәрсә ул; тик мин яныгызда чакта гына түгел, һәрвакыт шулай булсын иде.</verse>
				<verse number="19">Балаларым, үзегезне Мәсих кебек тота башлавыгызны көтеп, сезнең өчен кабат тулгак газаплары кичерәм.</verse>
				<verse number="20">Сезнең хакта ишетеп, мин аптырашта калдым, шуңа күрә хәзер яныгызда булырга, сезнең белән әңгәмәне бөтенләй башкача корырга теләр идем.</verse>
				<verse number="21">Канун буенча яшәргә теләүчеләр, әйтегез әле миңа: әллә сез Канун таләпләрен аңламыйсызмы?</verse>
				<verse number="22">Язмада «Ибраһимның ике углы булган, аларның берсе – колдан, ә икенчесе ирекле хатыннан туган» дип әйтелгән.</verse>
				<verse number="23">Әмма кол хатынның углы барлык башка балалар кебек, ә ирекле хатынныкы Аллаһының вәгъдәсе буенча дөньяга килгән.</verse>
				<verse number="24">Кинаяләп әйткәндә, бу ике хатын – ике килешүдер. Килешүнең берсе – Синай тавыннан булганы – кол балалар тудыручы Һаҗәрдер.</verse>
				<verse number="25">Һаҗәр гарәпләр җирендәге Синай тавын, шулай ук хәзерге Иерусалимне аңлата, чөнки Иерусалим үзенең балалары белән бергә коллыкта.</verse>
				<verse number="26">Ә күктәге Иерусалим ирекле, ул – безнең анабыз.</verse>
				<verse number="27">Язмада болай дип әйтелгән: «Авырга уза алмаган, бала тапмаган хатын, сөен! Тулгак газаплары кичермәгән хатын, шатлыгыңнан кычкыр, җырлап җибәр! Чөнки ире ташлаган хатынның балалары ирле хатынныкыннан күбрәк».</verse>
				<verse number="28">Сез исә, имандашлар, Исхак кебек үк, вәгъдә буенча туган балалар.</verse>
				<verse number="29">Ләкин дөньяга гадәттәгечә килгән бала теге вакытларда Рух белән туган баланы ни рәвешле эзәрлекләгән булса, шул хәл хәзер дә кабатлана.</verse>
				<verse number="30">Язма бу турыда нәрсә ди соң? «Кол хатынны һәм аның углын куып чыгар, чөнки кол хатынның углы ирекле хатын углының мирасын беркайчан бүлешмәячәк».</verse>
				<verse number="31">Шулай итеп, имандашлар, без – кол хатынның балалары түгел, ирекле хатынның балалары.</verse>
			</chapter>
			<chapter number="5">
				<verse number="1">Мәсих безне ирекле булсыннар дип азат итте, шулай булгач, нык торыгыз һәм яңадан коллык золымына төшмәгез.</verse>
				<verse number="2">Мин, Паул, менә нәрсә әйтергә телим: сөннәтләнергә риза булган очракта Мәсихтән сезгә бернинди файда булмас.</verse>
				<verse number="3">Сезне кабат кисәтәсем килә: сөннәт кабул иткән һәр кеше Муса канунының барлык таләпләрен үтәргә тиеш була.</verse>
				<verse number="4">Әгәр сез Канун таләпләрен үтәп аклану алырга өметләнәсез икән, димәк инде юлларыгыз Мәсихтән аерылды, һәм сез Аллаһы мәрхәмәтеннән мәхрүм булдыгыз.</verse>
				<verse number="5">Без исә, иман иткәнгә күрә, Рух биргән өмет белән Аллаһы тарафыннан аклану көтәбез.</verse>
				<verse number="6">Гайсә Мәсихтә сөннәтле яки сөннәтсез булуның бернинди әһәмияте юк – мәхәббәткә нигезләнгән иман гына мөһимдер.</verse>
				<verse number="7">Сез әйбәт кенә йөгереп киткән идегез бит; хакыйкатькә буйсынырга кем комачаулады соң?</verse>
				<verse number="8">Бу, әлбәттә инде, сезне чакырып алган Затның эше түгел.</verse>
				<verse number="9">Бөтен камырны ачытыр өчен аз гына ачыткы да җитә.</verse>
				<verse number="10">Хакимебез Гайсәдә булып, башкача фикер йөртмәссез дип ышанам; сезне котыртучы исә, кем булуына карамастан, җәзасын алыр.</verse>
				<verse number="11">Имандашлар, әгәр мин, кайберәүләр әйткәнчә, сөннәткә утырту кирәк, дип һаман да өйрәтәм икән, ни өчен мине эзәрлеклиләр соң? Әгәр мин шулай дип өйрәткән булсам, хач турындагы хәбәр киртә булып тормас иде.</verse>
				<verse number="12">Сезнең арада коткы таратучыларга исә мин үзләренең бар нәрсәсен кисеп ташларга киңәш итәр идем!</verse>
				<verse number="13">Имандашлар, сез иреккә чакырылдыгыз, әмма «без ирекле» дип тән нәфесләрен кайгыртып яшәмәгез, бер-берегезгә мәхәббәт белән хезмәт итегез.</verse>
				<verse number="14">Канунның бар асылы бер әмердә тупланган: «якыныңны үзеңне яраткан кебек ярат».</verse>
				<verse number="15">Әгәр бер-берегезгә ерткыч җанвардай һөҗүм итәсез икән, сак булыгыз: бер-берегезне кырып бетерүегез бар.</verse>
				<verse number="16">Сезгә әйтәм: Рух кушканча яшәсәгез, тән нәфесләренә бирешмәссез.</verse>
				<verse number="17">Безнең табигатебез – Рух теләгән нәрсәләргә, Рух исә табигатебез теләкләренә каршы килә. Алар һаман бер-берсенә каршы чыгалар, нәтиҗәдә сез үзегез теләгәнчә гамәл кыла алмыйсыз.</verse>
				<verse number="18">Әмма сезнең белән Изге Рух җитәкчелек итсә, сез инде Канун хакимлегендә түгелсез.</verse>
				<verse number="19">Кешенең гөнаһлы табигатенә хас булган эшләр билгеледер: болар – фәхешлек, бозыклык, азгынлык,</verse>
				<verse number="20">потка табыну, сихерчелек, дошманлык, ызгыш-талаш, хөсетлек, ярсучан булу, үз файдаңны кайгырту, низаглар, төркемнәргә бүлгәләнү,</verse>
				<verse number="21">көнчелек, эчкечелек, котырынкы мәҗлесләр һәм шуңа охшаш гамәлләр. Инде, элек әйткәнемчә, сезне кабат кисәтәм: шундый юлга басучылар Аллаһы Патшалыгын мирас итеп алмас.</verse>
				<verse number="22">Изге Рух исә Үз җимешен үстерә: болар – мәхәббәт, шатлык, иминлек, сабырлык, игелеклелек, изгелек, тугрылык, басынкылык, тотнаклылык. Мондый сыйфатларга Канун каршы килә алмый.</verse>
				<verse number="23"></verse>
				<verse number="24">Ә Гайсә Мәсихнеке булганнар нәфесләрдән һәм азгын теләкләрдән гыйбарәт булган гөнаһлы табигатьләрен хачка кадаклап куйдылар.</verse>
				<verse number="25">Әгәр Рух безгә тормыш биргән икән, Рух кушканча гамәл кылырга тиешбез.</verse>
				<verse number="26">Дан-шәһрәт сөючеләр булмыйк, бер-беребезгә карата дорфаланмыйк, бер-беребездән көнләшмик.</verse>
			</chapter>
			<chapter number="6">
				<verse number="1">Имандашлар, әгәр кемнеңдер гөнаһ кылуы ачыкланса, Рух кушканча яшәүчеләр буларак, сез аны сабырлык белән төзәтегез; тик сак булыгыз, үзегез шул ук коткыга бирелмәгез.</verse>
				<verse number="2">Авырлык килгәндә бер-берегезгә булышыгыз, шулай итеп Мәсих канунын үтәрсез.</verse>
				<verse number="3">Әгәр юк кына бер адәм үзен әллә кемгә санап масаеп йөри икән, ул үзен генә алдый.</verse>
				<verse number="4">Һәркем үзенең гамәлләренә дөрес бәя бирә белсен, шул чакта ул, үзен башка берәү белән чагыштырмыйча, ирешкән уңышлары белән горурлана алыр.</verse>
				<verse number="5">Һәркем үз йөген үзе күтәрергә тиеш бит.</verse>
				<verse number="6">Аллаһы сүзен өйрәнүче үзенең остазы белән бар яхшы нәрсәсен уртаклашсын.</verse>
				<verse number="7">Ялгышмагыз: Аллаһыны алдау мөмкин түгел! Кеше ни чәчсә, шуны урыр.</verse>
				<verse number="8">Гөнаһлы табигатьләренә ярарга тырышып чәчүче – һәлакәт урыр, ә Рух басуында чәчүче кеше Рухның уңышына – мәңгелек тормышка ия булыр.</verse>
				<verse number="9">Армый-талмый игелек кылуны дәвам итик; әгәр туктап калмасак, уңышны үз вакытында җыеп алырбыз.</verse>
				<verse number="10">Шуңа күрә җае чыккан саен һәркемгә, бигрәк тә имандашларга игелек эшлик.</verse>
				<verse number="11">Бу зур хәрефләрне күрәсездер – хатымның әлеге өлешен үз кулым белән язам.</verse>
				<verse number="12">Әйләнә-тирәдәгеләргә яхшы тәэсир калдырырга теләүчеләр, Мәсих хачы хакына үзләрен эзәрлекләмәсеннәр өчен, сезне сөннәт алырга мәҗбүр итмәкче булалар.</verse>
				<verse number="13">Сөннәтле булуга карамастан, алар бит үзләре дә Канун таләпләрен үтәмиләр; әмма сезне сөннәткә утыртып, шуның белән мактанмакчы булалар.</verse>
				<verse number="14">Мин исә Хакимебез Гайсә Мәсих хачыннан башка һичнәрсә белән мактанырга теләмим, чөнки минем өчен бу дөнья шул хачка кадакланды, ә мин дөнья өчен кадакландым.</verse>
				<verse number="15">Сөннәтле булу-булмауның һич әһәмияте юк, Аллаһы тарафыннан фәкать яңа зат итеп яратылу гына әһәмиятле.</verse>
				<verse number="16">Шушы кагыйдә буенча эш итүчеләргә – Аллаһының чын халкына иминлек һәм шәфкать булсын!</verse>
				<verse number="17">Алга таба мине бу мәсьәлә белән һичкем борчымасын, чөнки тәнемдә мин Гайсәгә хезмәт итүемнең билгесе булган яра эзләрен йөртәм.</verse>
				<verse number="18">Имандашлар, Хакимебез Гайсә Мәсихнең мәрхәмәте сезнең рухыгыз белән булсын! Амин.</verse>
			</chapter>
		</book>
		<book number="49">
			<chapter number="1">
				<verse number="1">Аллаһы ихтыяры белән Гайсә Мәсих рәсүле булган Паулдан Эфес шәһәренең Гайсә Мәсихкә тугры изгеләренә сәлам!</verse>
				<verse number="2">Сезгә Атабыз Аллаһыдан һәм Хакимебез Гайсә Мәсихтән мәрхәмәт һәм иминлек ирешсен!</verse>
				<verse number="3">Мәсих аша безне күктәге бөтен рухи байлыклар белән фатихалаган Хакимебез Гайсә Мәсихнең Атасына, Аллабызга дан булсын!</verse>
				<verse number="4">Аллаһы каршында без изге һәм кимчелексез булсын өчен, Ул безне әле дөнья яратылганчы ук Мәсих аша сайлап алды һәм безгә булган мәхәббәте хакына</verse>
				<verse number="5">Гайсә Мәсих аша безне Үз балалары итәргә алдан ук билгеләп куйды. Аның максаты һәм ихтыяры шундый иде.</verse>
				<verse number="6">Моны Ул Үзенең сөекле Углы аша безгә бүләк иткән бөек мәрхәмәтенә бездән мактау-шөкерләр яңгырасын өчен эшләде.</verse>
				<verse number="7">Мәсихнеке булып, Аның каны аша без йолып алынабыз, гөнаһларыбыз кичерелә. Аллаһының мәрхәмәте әнә шулай чиксез.</verse>
				<verse number="8">Аллаһы аны бар зирәклек һәм белем белән бергә мул итеп бирде.</verse>
				<verse number="9">Мәсих аша тормышка ашырырга теләгән нияте буенча Үз ихтыярының серен Ул безгә ачты.</verse>
				<verse number="10">Билгеләнгән вакыт җиткәч, Аллаһы Үз ниятен тормышка ашырыр – күктәге һәм җирдәге бар нәрсәне Мәсихнең кул астында берләштерер.</verse>
				<verse number="11">Һәммәсен Үз максаты һәм ихтыяры нигезендә эшләүче Аллаһы, алдан ниятләгәнчә, Мәсих аша безне Үзенең варислары итте.</verse>
				<verse number="12">Безнең аша, ягъни Мәсихкә беренче булып өмет баглаучылар аша Аллаһының бөеклеге макталсын өчен эшләде Ул моны.</verse>
				<verse number="13">Хакыйкать сүзен – котылу китерүче Яхшы хәбәрне ишетеп Мәсихкә иман китергәч, Мәсих аша сез дә Аллаһы тарафыннан вәгъдә ителгән Изге Рух белән тамгаландыгыз.</verse>
				<verse number="14">Аллаһы безне, Үзенеке булганнарны, тулысынча коткарганга кадәр, киләчәктә без мирасыбызны алсын өчен, Изге Рух ышанычлы дәлил булып тора. Әнә шулай Аллаһының шөһрәте макталыр.</verse>
				<verse number="15">Шунлыктан мин дә, Хакимебез Гайсәгә булган иманыгыз һәм бар изгеләргә карата мәхәббәтегез турында ишетеп,</verse>
				<verse number="16">догаларымда сезне искә алам, Аллаһыга бертуктаусыз сезнең өчен рәхмәт укыйм,</verse>
				<verse number="17">Хакимебез Гайсә Мәсихнең Алласын, шөһрәтле Атабызны сез яхшырак танып белсен дип, Ул сезгә зирәклек һәм ачылыш Рухы бирсен дип дога кылам.</verse>
				<verse number="18">Шулай ук, Аның чакыруы сезгә нинди өмет биргәнен, изгеләр алачак мирасның мул һәм данлы икәнен, бездәге, ягъни иман итүчеләрдәге куәтенең чагыштыргысыз бөек икәнен белүегезне теләп, Ул сезнең күңел күзләрегезне яктыртсын дип дога кылам.</verse>
				<verse number="19"></verse>
				<verse number="20">Аллаһы шул көч-кодрәте белән Мәсихне үледән терелтеп күкләрдә Үзенең уң ягына –</verse>
				<verse number="21">барлык җитәкчеләрдән, хакимнәрдән, куәтләрдән һәм көчләрдән өстенрәк итеп утыртты, ә Аның Исемен бу гасырда гына түгел, киләчәк гасырларда да барлык атаклы исемнәрдән югарырак итте.</verse>
				<verse number="22">Аллаһы һәрнәрсәне Мәсихнең аяк астына салды, Аны бар нәрсәдән өстен итеп, иман итүчеләр бердәмлегенә баш итеп куйды.</verse>
				<verse number="23">Бердәмлек исә – Мәсихнең тәне, һәм Мәсих бар нәрсәдә һәммә нәрсәне тутырып торучыдыр.</verse>
			</chapter>
			<chapter number="2">
				<verse number="1">Яман эшләрегез һәм гөнаһларыгыз аркасында сез үле идегез;</verse>
				<verse number="2">элек сез бу гөнаһлы дөньяда кабул ителгән гадәтләр буенча һавадагы көчләрнең җитәкчесенә – Аллаһыга каршы килүчеләр белән идарә итүчегә, хәзер дә гамәлдә булган рухка буйсынып яшәдегез.</verse>
				<verse number="3">Без барыбыз да кайчандыр шундый идек һәм, тән нәфесенә ияреп, гөнаһлы табигатебезнең уй-теләкләренә буйсынып яшәдек; башкаларны көткән кебек безне дә Аллаһының ачуы көтә иде.</verse>
				<verse number="4">Әмма чиксез шәфкатьле Аллаһы безгә Үзенең бөек мәхәббәтен күрсәтте:</verse>
				<verse number="5">безне, яман эшләребез аркасында үле булганнарны, Мәсихне терелткәндәй терелтте. Сез Аның мәрхәмәте белән котылдыгыз!</verse>
				<verse number="6">Мәрхәмәтенең чиксез байлыгын, Мәсих аша безгә кылган игелеген киләчәк гасырларда күрсәтер өчен, Гайсә Мәсихне үледән терелткән кебек терелтте Ул безне һәм күкләрдә Аның янәшәсеннән урын бирде.</verse>
				<verse number="7"></verse>
				<verse number="8">Аллаһы сезне Үзенең мәрхәмәте белән, иманыгыз ярдәмендә коткарды, һәм бу сезнең үзегездән түгел, бу – Аның бүләгедер;</verse>
				<verse number="9">котылу игелекле эшләр өчен бирелми, шуңа күрә беркем мактанмасын.</verse>
				<verse number="10">Без – Аллаһы бар кылган яңа кешеләр; Гайсә Мәсих аша без Аллаһы тәгаенләп куйган эшләрне башкарыр өчен яратылдык.</verse>
				<verse number="11">Шуңа күрә хәтерегездән чыгармагыз: кеше кулы белән сөннәткә утыртылган һәм үзләрен «сөннәтле» дип атаучы яһүдиләр сезне, тумышыгыз белән мәҗүси булганнарны, «сөннәтсез» дип йөртә иде.</verse>
				<verse number="12">Ул чакта сез Мәсихсез, Исраил җәмгыятеннән читтә, Аллаһы тарафыннан бирелгән вәгъдә нигезендәге килешүдән ерак, бу дөньяда өметсез һәм Алласыз яши идегез.</verse>
				<verse number="13">Кайчандыр Аллаһыдан ерак булсагыз да, хәзер сез – Гайсә Мәсихтә, Аның каны аша Аллаһыга якынайдыгыз.</verse>
				<verse number="14">Үзенең үлеме белән Мәсих, безнең арадагы дошманлык киртәсен җимереп, ике яртыны бербөтен итеп берләштерде;</verse>
				<verse number="15">әмерләре һәм кагыйдәләре белән бергә Канунны гамәлдән чыгарды; иминлек урнаштырып, бу ике төркемнән Үзендә яңа бер халык бар кылды,</verse>
				<verse number="16">Үзенең хачтагы үлеме белән ике арадагы дошманлыкны бетереп, ике якны да бер тәндә Аллаһы белән татулаштырды.</verse>
				<verse number="17">Мәсих, килеп, Аллаһыдан ерак торганнарга да, шулай ук Аллаһыга якын булганнарга да татулык турында Яхшы хәбәр игълан итте.</verse>
				<verse number="18">Аның аша һәр ике якның, ягъни яһүдиләрнең дә, мәҗүсиләрнең дә бер үк Рух ярдәмендә Атабызга якынлашыр юлы бар.</verse>
				<verse number="19">Димәк, сез инде чит һәм килмешәк түгел; сез – Аллаһының изге халкына милләттәшләр һәм Аның гаилә әгъзалары.</verse>
				<verse number="20">Нигезен рәсүлләр һәм пәйгамбәрләр тәшкил иткән бина буларак төзелдегез сез; бу нигезнең иң мөһим почмак ташы исә – Гайсә Мәсих Үзе.</verse>
				<verse number="21">Ул бөтен бинаны бер итеп тота, һәм бина Хуҗа-Хакимгә багышланган изге йорт булып күтәрелә бара.</verse>
				<verse number="22">Мәсих аша башкалар белән бергә сез дә Аллаһы Рухы яши торган бина буларак корыласыз.</verse>
			</chapter>
			<chapter number="3">
				<verse number="1">Менә шуның өчен мин, Паул, Гайсә Мәсихнең тоткыны буларак, сезнең хакка, ягъни мәҗүсиләр хакына Аллаһыга дога кылам.</verse>
				<verse number="2">Сезгә хезмәт итү өчен Аллаһы мәрхәмәте белән миңа тапшырылган вазифа турында ишеткәнсездер.</verse>
				<verse number="3">Аллаһының миңа белдергән сере турында мин сезгә элегрәк кыскача гына язган идем инде.</verse>
				<verse number="4">Язганнарымны укып, сез Мәсих хакындагы серне аңлавымны күз алдына китерә алырсыз.</verse>
				<verse number="5">Әүвәлге заманнарда бу сер кешеләргә мәгълүм түгел иде, хәзер исә Аллаһы аны Рух аша Үзенең изге рәсүлләренә һәм пәйгамбәрләренә ачып бирде.</verse>
				<verse number="6">Бу сер шуннан гыйбарәт: мәҗүсиләр дә яһүдиләр белән бергә мирасчылардыр, алар да бер тәннең әгъзалары, Гайсә Мәсих аша Яхшы хәбәрдә Аллаһы аларга да Үзенең вәгъдәсен бирә.</verse>
				<verse number="7">Аллаһының кодрәте белән миңа күрсәтелгән мәрхәмәт ярдәмендә мин шушы Яхшы хәбәрне тарату хезмәтенә керештем.</verse>
				<verse number="8">Миңа, барлык изгеләр арасында иң түбәненә, Мәсихнең чиксез байлыгын мәҗүсиләргә белдерү өстенлеге</verse>
				<verse number="9">һәм бөтен нәрсәне бар кылган Аллаһының озак вакытлар яшереп тоткан серле ниятен һәммәсенә ачып бирү вазифасы бүләк ителде.</verse>
				<verse number="10">Аллаһының максаты иман итүчеләр бердәмлеге аша Үзенең күпкырлы зирәклеген күктәге җитәкчеләргә һәм хакимнәргә мәгълүм итүдән гыйбарәт иде.</verse>
				<verse number="11">Аллаһы Үзенең баштан ук билгеләп куйган ниятен Хакимебез Гайсә Мәсих аша гамәлгә ашырды.</verse>
				<verse number="12">Мәсихтә булып Аңа иман иткәнгә күрә, без кыю рәвештә, һичнинди икеләнүсез Аллаһыга якынлаша алабыз.</verse>
				<verse number="13">Шуңа күрә үтенеп сорыйм: сезнең хакка газап чигүемә күңелегез төшмәсен, чөнки бу газаплар сезгә дан китерә.</verse>
				<verse number="14">Шуңа күрә күкләр киңлегендәге һәм җир йөзендәге һәр төр ыругка исем биргән Атабыз алдында тез чүгеп дога кылам.</verse>
				<verse number="15"></verse>
				<verse number="16">Дан-шөһрәткә бай булганга, Үз Рухының кодрәте белән Ул сезнең эчке дөньягызны ныгытсын,</verse>
				<verse number="17">иман итүегез аша күңелләрегездә Мәсих яшәсен дип дога кылам. Мәхәббәттә тамыр җәеп һәм ныгып,</verse>
				<verse number="18">Аллаһының барлык изгеләре белән берлектә сез Мәсих мәхәббәтенең киңлегенә һәм озынлыгына, биеклегенә һәм тирәнлегенә тулысынча төшенә алсын, кеше акылы сыйдыра алмаслык бу мәхәббәтне танып белсен дип дога кылам. Әнә шулай Аллаһы сезнең тормышыгызны тулыландырыр.</verse>
				<verse number="19"></verse>
				<verse number="20">Үзенең кодрәте белән безнең күңелләрдә эш иткән һәм сораганыбыздан яки уйлаганыбыздан чагыштырмаслык дәрәҗәдә күбрәк эшли алган Затка</verse>
				<verse number="21">иман итүчеләр бердәмлеге һәм Гайсә Мәсих аша буыннан-буынга, мәңгедән-мәңгегә дан булсын! Амин.</verse>
			</chapter>
			<chapter number="4">
				<verse number="1">Шуңа күрә мин, Хакимебез хакына тоткын буларак, Аллаһыдан алган чакыруга лаеклы итеп яшәвегезне үтенәм.</verse>
				<verse number="2">Тыйнак, сабыр булыгыз, бер-берегезне яратып, түземлек күрсәтегез.</verse>
				<verse number="3">Үзара тату яшәп, Рух аша бердәм булуыгызны сакларга тырышыгыз.</verse>
				<verse number="4">Аллаһы сезне чакырып алганда сезгә бирелгән өмет бер генә булган кебек, Мәсих тәне дә, Рух та бер генә.</verse>
				<verse number="5">Хакимебез – бер, иман – бер, суга чуму йоласы – бер,</verse>
				<verse number="6">барыбызның Атасы булган Аллаһы да бер, Ул барысыннан өстен, барысы аша эш итә, һәркемнең күңелендә яши.</verse>
				<verse number="7">Мәсих, Үзе кирәк санаганча, һәрберебезгә бүләгеннән өлеш чыгарган.</verse>
				<verse number="8">Шуңа күрә Язмада: «Югары күтәрелеп, әсирләр төркемен Үзе белән алып китте һәм кешеләргә бүләкләр өләште», – дип әйтелгән.</verse>
				<verse number="9">«Югары күтәрелеп» дигән сүзләр Мәсихнең әүвәл җирнең иң түбән катламына төшүен белдерә.</verse>
				<verse number="10">Түбәнгә төшкән Зат, Үзе белән бөтен галәмне тутыру өчен, күкләрнең иң югары катына күтәрелде.</verse>
				<verse number="11">Берәүләрне Ул – рәсүл, икенчеләрне – пәйгамбәр, өченчеләрне – Яхшы хәбәрне җиткерүче, кемнәрнедер бердәмлек башлыгы һәм өйрәтүче итеп куйды.</verse>
				<verse number="12">Аллаһының изге халкын хезмәт итүгә әзерләү, Мәсих тәнен, ягъни иман итүчеләр бердәмлеген ныгыту өчен эшләде Ул моны.</verse>
				<verse number="13">Һәммәбез иманда һәм Аллаһы Углын танып белүдә бердәм булуга ирешкәнче бу шулай дәвам итәр. Нәтиҗәдә без иманда ныгыган һәм Мәсих кебек үк камиллеккә ирешкән кешеләр булырбыз.</verse>
				<verse number="14">Инде без, мәкерле кешеләрнең хәйләсенә алданып, дулкыннар һәм җилләр куып йөрткән көймә сыман, төрле ялган тәгълиматларга иярүче сабыйлар булмыйк.</verse>
				<verse number="15">Киресенчә, хакыйкать турында мәхәббәт белән белдереп, бар нәрсәдә Мәсихкә охшарга тырышып һәр яклап үсик. Мәсих ул – Баш,</verse>
				<verse number="16">һәм Аңа бөтен тән буйсына. Тәннең бер-берсе белән тоташып берләшкән әгъзаларының һәммәсе үзенә тиешле эшне башкарганда, бөтен тән үсә һәм мәхәббәт ярдәмендә ныгый.</verse>
				<verse number="17">Шуңа күрә Хакимебез исеменнән катгый рәвештә кисәтәм: мәҗүсиләр кебек буш уйларга бирелеп яшәмәгез,</verse>
				<verse number="18">чөнки аларның зиһеннәре томаланган. Йөрәкләре – таш, күңел күзләре сукыр булганга, алар Аллаһы биргән тормыштан читләшкәннәр;</verse>
				<verse number="19">оятларын югалтып, азгынлыкка бирелгәннәр һәм комсызланып һәртөрле бозыклык кылалар.</verse>
				<verse number="20">Әмма сез Мәсихтән моңа өйрәнмәдегез,</verse>
				<verse number="21">чөнки сез, Аның турында ишетеп, Аңардан килгән хакыйкатьнең нәрсә икәнен белдегез;</verse>
				<verse number="22">алдавыч нәфесләр белән азынган элекке табигатегездән, әүвәлге яшәү рәвешеннән баш тартыгыз.</verse>
				<verse number="23">Уй-фикерләрегез яңарсын,</verse>
				<verse number="24">һәм Аллаһыга охшаш итеп яратылган яңа – чын мәгънәсендә тәкъва һәм изге кешегә әйләнегез.</verse>
				<verse number="25">Барыбыз да бер тәннең әгъзалары булганлыктан, ялганны кире кагып, бер-берегезгә хак сүз генә сөйләгез.</verse>
				<verse number="26">Ачуыгыз чыккан булса да, гөнаһ кылмагыз: кояш батканчы, ачуыгыз басылсын.</verse>
				<verse number="27">Тормышыгызда иблискә урын калмасын.</verse>
				<verse number="28">Моңарчы урлашкан кеше бүтән урлашмасын, хезмәт куеп көн күрсен – шул чагында мохтаҗлар белән бүлешә алыр.</verse>
				<verse number="29">Телегездән начар сүз чыкмасын, тыңлаучыларга файдасы булсын өчен, үгет-нәсыйхәт бирерлек игелекле сүзләр сөйләгез.</verse>
				<verse number="30">Аллаһының Изге Рухын кайгыга төшермәгез, чөнки йолып алу көне өчен сезгә Аның тарафыннан тамга салынган.</verse>
				<verse number="31">Ачыну, ярсу, ачулану, кычкыру, яман телләнүдән һәм һәртөрле явызлыктан баш тартыгыз.</verse>
				<verse number="32">Бер-берегезгә карата игелекле, шәфкатьле булыгыз. Аллаһы сезне Мәсих аша кичергән кебек, сез дә бер-берегезне кичерегез.</verse>
			</chapter>
			<chapter number="5">
				<verse number="1">Аллаһының сөекле балалары буларак, Аңа охшарга тырышыгыз.</verse>
				<verse number="2">Мәсих безне яраткан кебек, сезнең дә күңелегездә мәхәббәт яшәсен. Аллаһыга хуш исле корбан бүләге итеп Мәсих безнең өчен Үз тормышын бирде.</verse>
				<verse number="3">Азгынлык, һәртөрле бозыклык яисә комсызлык турында сезнең арада хәтта сүз кузгатырлык та булмасын – Аллаһының изге халкына мондый гамәлләр килешми.</verse>
				<verse number="4">Шулай ук оятсыз сүзләр, сафсата һәм кинаяле мәзәкләр дә сезгә килешми, иң яхшысы – Аллаһыга шөкер итү.</verse>
				<verse number="5">Шуны белегез: азгынлыкка бирелгән, бозык, комсыз кешенең берсе дә (потка табынучылардан алар берни белән дә аерылмый) Мәсихтән һәм Аллаһы Патшалыгыннан өлеш ала алмый.</verse>
				<verse number="6">Буш сүзләр белән үзегезне алдарга ирек бирмәгез, чөнки тыңлаусыз кешеләргә моның өчен Аллаһының ачуы төшәчәк.</verse>
				<verse number="7">Шуңа күрә андыйлар белән аралашмагыз.</verse>
				<verse number="8">Кайчандыр сез караңгылык идегез, ә хәзер, Хаким Гайсәнеке булганга, сез – яктылык. Яктылык кешеләре булып яшәгез.</verse>
				<verse number="9">Яктылыкның җимеше – һәртөрле игелеклелек, тәкъвалык һәм хакыйкатьтер.</verse>
				<verse number="10">Раббыга мәгъкуль булганны белергә тырышыгыз.</verse>
				<verse number="11">Караңгылыкның файдасыз эшләрендә катнашмагыз, киресенчә, аларны фаш итегез.</verse>
				<verse number="12">Андый кешеләрнең яшертен эшләре турында хәтта сөйләргә оят.</verse>
				<verse number="13">Әмма яктылыкта һәр яшерен нәрсә фаш ителә,</verse>
				<verse number="14">чөнки ачылган һәр нәрсә яктылыкның үзе. Шуңа күрә: «Йокыңнан уян, үледән терел – һәм Мәсих сине балкытыр», – дип әйтелә.</verse>
				<verse number="15">Шунлыктан яшәү рәвешегезгә игътибар итегез, акылсыз кешеләр кебек түгел, ә бәлки зирәкләр кебек гомер итегез.</verse>
				<verse number="16">Вакытыгызны яхшы эшләр өчен исраф итәргә тырышыгыз, чөнки яман заманда яшибез.</verse>
				<verse number="17">Уйламыйча эш итүегезне ташлагыз, Раббы ихтыярына төшенергә омтылыгыз.</verse>
				<verse number="18">Шәраб эчеп исермәгез, чөнки ул азгынлыкка китерә, киресенчә, Изге Рух белән сугарылыгыз.</verse>
				<verse number="19">Бер-берегез белән мәдхияләр, мактау шигырьләре һәм рухи җырлар аша аралашыгыз, күңелегездән Хакимне данлап җырлагыз,</verse>
				<verse number="20">һәрвакыт һәр нәрсә өчен Хакимебез Гайсә Мәсих исеме аша Атабыз Аллаһыга рәхмәтләр укыгыз.</verse>
				<verse number="21">Мәсихкә ихтирам йөзеннән бер-берегезгә буйсынып яшәгез.</verse>
				<verse number="22">Хатыннар, Хаким Гайсәгә буйсынгандай, ирләрегезгә буйсыныгыз.</verse>
				<verse number="23">Мәсих – иман итүчеләр бердәмлегенең, ягъни Үз тәненең Коткаручысы һәм Башы булган кебек, ир – үз хатынының башы.</verse>
				<verse number="24">Бердәмлек Мәсихкә буйсынган кебек, хатыннар да һәрнәрсәдә ирләренә буйсыну күрсәтсен.</verse>
				<verse number="25">Иман итүчеләр бердәмлеген яраткан һәм аның өчен Үз тормышын корбан иткән Мәсих кебек, сез дә, ирләр, хатыннарыгызны яратыгыз.</verse>
				<verse number="26">Бердәмлекне изгеләндерү өчен Ул Үзен корбан итте, Бердәмлекне сүз һәм су белән пакьләндерде.</verse>
				<verse number="27">Моны Ул иман итүчеләр бердәмлеген бөтен шөһрәтендә, һичнинди тапсыз, кимчелексез һәм башка җитешсезлекләре булмаган килеш, ягъни изге һәм керсез итеп Үзенең алдына китереп бастыру өчен эшләде.</verse>
				<verse number="28">Шулай ук ир дә үз тәнен ничек яратса, хатынын шулай яратырга тиеш. Хатынын яратучы, димәк, үзен ярата.</verse>
				<verse number="29">Үз тәнен яратмаган кеше юктыр, һәркем аны тукландыра, кайгырта. Мәсих тә Бердәмлекне шулай кайгыртып тора,</verse>
				<verse number="30">чөнки без – Аның тәненең әгъзалары.</verse>
				<verse number="31">Язмада әйтелгәнчә, «шуңа күрә ир кеше, ата-анасын калдырып, хатынына кушылыр, һәм алар икесе бер тән булыр».</verse>
				<verse number="32">Бу сүзләрдә бөек сер яшеренгән: мин моны Мәсихкә һәм иман итүчеләр бердәмлегенә карата әйтәм.</verse>
				<verse number="33">Ә инде сезгә килгәндә, һәрберегез үз хатынын үзен яраткан кебек яратсын, хатын исә ирен хөрмәт итсен.</verse>
			</chapter>
			<chapter number="6">
				<verse number="1">Балалар, Хакимебез хакына ата-анагызга тыңлаучан булыгыз, чөнки бу сезнең бурычыгыз.</verse>
				<verse number="2">«Ата-анаңны хөрмәт ит!» – Аллаһының беренче әмере шул; әлеге әмергә «шулай эшләсәң, тормышың имин һәм җирдә гомерең озын булыр» дигән вәгъдә өстәлгән.</verse>
				<verse number="3"></verse>
				<verse number="4">Ә сез, аталар, балаларыгызның күңелен кайтармагыз, аларны Хаким өйрәткәнчә тәрбияләп һәм үгетләп үстерегез.</verse>
				<verse number="5">Коллар, җирдәге хуҗаларыгызга курку катыш тирән хөрмәт белән, ихлас күңелдән, Мәсихкә буйсынгандай буйсыныгыз.</verse>
				<verse number="6">Сез моны күз буяр, аларга ярар өчен түгел, Аллаһы ихтыярын саф күңел белән, Мәсих коллары буларак үтәгез.</verse>
				<verse number="7">Кешеләргә түгел, Хаким Гайсәгә хезмәт иткән кебек тырышлык күрсәтегез.</verse>
				<verse number="8">Хакимебезнең һәркемгә – колмы ул, иреклеме – эшләгән игелеге өчен әҗер бирәчәген беләсез.</verse>
				<verse number="9">Сез дә, хуҗалар, колларыгызга шундый ук мөнәсәбәттә булыгыз, аларга янаудан тыелыгыз. Сезнең дә, аларның да Хуҗасы күкләрдә бер үк икәнне беләсез булыр, ә Аның алдында бар кеше дә тигез.</verse>
				<verse number="10">Йомгаклап шуны әйтәсем килә: Хакимебез белән тыгыз бәйләнештә булып, Аның кодрәте һәм көче белән ныгыгыз.</verse>
				<verse number="11">Иблиснең мәкерле ниятләренә каршы тора алыр өчен, Аллаһыдан бирелгән гаскәриләр киеме киегез, коралланыгыз.</verse>
				<verse number="12">Без кешеләргә каршы түгел, ә шушы караңгылык дөньясы белән идарә итүче башлыкларга, хакимиятләргә, җитәкчеләргә һәм күктәге явыз рухларга каршы көрәшәбез.</verse>
				<verse number="13">Шуңа күрә, явызлык һөҗүмгә күчкән көнне каршы торыр һәм бирешмәс өчен, Аллаһыдан бирелгән гаскәриләр киеме киегез, коралланыгыз.</verse>
				<verse number="14">Билегезне хакыйкать билбавы белән буып һәм тәкъвалык көбәсе киеп нык торыгыз,</verse>
				<verse number="15">иминлек турында Яхшы хәбәр белдерергә әзер булуыгызны аяк киеме итеп киегез,</verse>
				<verse number="16">иман калканын һәрчак кулыгызда тотыгыз – шуның ярдәмендә явыз иблиснең утлы укларын сүндерә алырсыз.</verse>
				<verse number="17">Коткаруны тимер башлык итеп киегез һәм Рух кылычын – Аллаһы сүзен алыгыз.</verse>
				<verse number="18">Һәртөрле дога һәм үтенеч белән Аллаһыга һәрчак Рух кушканча мөрәҗәгать итегез. Бу максатка ирешү өчен уяу булып, Аллаһының изге халкы өчен армый-талмый догада булыгыз.</verse>
				<verse number="19">Яхшы хәбәрнең серен кыюлык белән белдерүемне теләп, сөйләгән чакта кирәкле сүзләр телемә килеп торсын дип, минем өчен дә дога кылыгыз.</verse>
				<verse number="20">Хәзер дә – зинданда утырган чагымда да мин Яхшы хәбәрнең илчесе булып калам. Кыюлык белән вәгазьләвемне дәвам итеп, үз вазифамны тиешенчә башкара алуым өчен дога кылыгыз.</verse>
				<verse number="21">Кадерле имандашыбыз һәм Хакимебезнең тугры хезмәтчесе Тухик минем хәлләр һәм эшләрем турында сезгә барысын да сөйләп бирер.</verse>
				<verse number="22">Безнең хакта белеп торыгыз һәм күңелләрегез юансын дип, сезнең янга аны юллыйм.</verse>
				<verse number="23">Атабыз Аллаһыдан һәм Хакимебез Гайсә Мәсихтән имандашларыбызга иминлек, мәхәббәт һәм иман ныклыгы бирелсен!</verse>
				<verse number="24">Хакимебез Гайсә Мәсихне чиксез сөю белән яратучыларның барысына Аллаһының мәрхәмәте юлдаш булсын!</verse>
			</chapter>
		</book>
		<book number="50">
			<chapter number="1">
				<verse number="1">Гайсә Мәсих хезмәтчеләре Паул белән Тимутәйдән Филиппуй шәһәрендә яшәүче, Гайсә Мәсихнеке булган барлык изгеләргә, шул исәптән иман итүчеләр бердәмлегенең җитәкчеләренә, аларның ярдәмчеләренә сәлам!</verse>
				<verse number="2">Сезгә Атабыз Аллаһыдан һәм Хакимебез Гайсә Мәсихтән мәрхәмәт һәм иминлек ирешсен!</verse>
				<verse number="3">Сезне искә төшергән саен, мин Аллама рәхмәтләр укыйм.</verse>
				<verse number="4">Иң беренче көннән башлап бүгенгә кадәр Яхшы хәбәр таратуда катнашканга, сезнең барыгыз өчен мин шатланып дога кылам.</verse>
				<verse number="5"></verse>
				<verse number="6">Иманым камилдер: тормышыгызда игелекле эш башлап җибәргән Аллаһы аны Гайсә Мәсих килер көнгә тәмамлап чыгар.</verse>
				<verse number="7">Сезнең бөтенегез турында мин башкача уйлый да алмыйм, чөнки сез минем йөрәгемдә. Зинданда утырган чагымда да, Яхшы хәбәрне яклаган һәм аның дөреслеген раслаган чагымда да сез барыгыз минем белән бергә Аллаһының мәрхәмәтен бүлешәсез.</verse>
				<verse number="8">Сезнең һәммәгезне дә Гайсә Мәсихтәй яратып сагынуыма Аллаһы шаһит.</verse>
				<verse number="9">Мәхәббәтегез артканнан-арта барып, сез белемгә, һәртөрле зирәклеккә баесын дип дога кылам.</verse>
				<verse number="10">Үзегез өчен мөһим нәрсәне сайлый белүегезне, Мәсих килер көнгә саф һәм кимчелексез булуыгызны,</verse>
				<verse number="11">Гайсә Мәсих аша тәкъвалык җимешләрен мул итеп китерүегезне теләп дога кылам. Шул очракта Аллаһыга дан һәм мактау булыр.</verse>
				<verse number="12">Имандашлар, минем белән булган хәлләрнең Яхшы хәбәрне таратуда зур файда китергәнен белүегезне телим.</verse>
				<verse number="13">Кайсар сараендагы барлык сакчыларга да, башка кешеләргә дә зинданда Мәсих хакына утыруым мәгълүм булды.</verse>
				<verse number="14">Зинданда утыруымны белгән байтак имандашларның Хаким Гайсәгә булган ышанычы ныгыды, алар Аллаһы сүзен курыкмыйча, тагын да кыюрак сөйли башлады.</verse>
				<verse number="15">Хәер, аларның кайберләре бер-берсен уздырырга тырышып, бер-берсеннән көнләшеп Мәсих турында игълан итә, икенчеләре исә яхшылык кылу ниятеннән вәгазьли –</verse>
				<verse number="16">болары инде, Яхшы хәбәрне яклар өчен бирегә Аллаһы тарафыннан җибәрелүемне белеп, мәхәббәт нигезендә эш итә.</verse>
				<verse number="17">Ә тегеләре Мәсих турында чын күңелдән түгел, бары үзләренә файда эзләп һәм зиндандагы хәлемне авырайту йөзеннән вәгазьли.</verse>
				<verse number="18">Әмма бу мөһим түгел: Мәсих турында ничек кенә вәгазьләсәләр дә – чын күңелдәнме, юкмы – мин моңа куанам гына. Моннан соң да куанудан туктамам,</verse>
				<verse number="19">чөнки беләм: догаларыгыз һәм Гайсә Мәсих Рухының ярдәме миңа котылырга булышлык итәр.</verse>
				<verse number="20">Мин һичкайчан оятка калмам, киләчәктә дә һәрвакыттагыча батыр булырмын, яшәсәм дә, үлсәм дә Мәсихне данлармын дип уйлыйм һәм шуңа өметләнәм.</verse>
				<verse number="21">Минем өчен Мәсих – тормыш ул, үлем исә – табыш.</verse>
				<verse number="22">Тормышым дәвам итә икән, мин тагын да тырышыбрак хезмәт күрсәтермен. Минем өчен кайсы яхшырак булыр – яшәүме, үлемме – үзем дә белмим.</verse>
				<verse number="23">Мин юл чатында торам: бу дөньяны калдырып Мәсих белән бергә булырга дигән көчле теләгем бар, һәм шулай яхшырак та булыр иде,</verse>
				<verse number="24">әмма сезнең өчен минем исән булуым әһәмиятлерәк.</verse>
				<verse number="25">Шуны белгәнгә күрә имандагы уңышыгыз һәм куанычыгыз хакына мин, тормышымны дәвам итеп, сезнең белән бергә булырыма шикләнмим.</verse>
				<verse number="26">Шулай итеп, мин яныгызга кабат килгәндә, Гайсә Мәсихнең минем аша башкарган эшләре белән тагын да ныграк горурлана алырсыз.</verse>
				<verse number="27">Нәрсә генә булмасын, Мәсих турындагы Яхшы хәбәргә дан өстәрлек итеп яшәгез. Барып сезне күрсәм яки бара алмыйча сезнең турыда хәбәр ишетсәм, сезнең бердәм булуыгызны, Яхшы хәбәргә нигезләнгән иман хакына иңне иңгә терәп нык торуыгызны, дошманнардан курыкмавыгызны белергә теләр идем.</verse>
				<verse number="28">Курыкмавыгыз – алар өчен һәлакәт, ә сезнең өчен котылу билгесе; һәм бу – Аллаһы эше.</verse>
				<verse number="29">Сезгә Мәсихкә иман итү генә түгел, Аның өчен газап чигү дә бирелде.</verse>
				<verse number="30">Ничек көрәшкәнемне сез үзегез күрдегез, шул турыда һаман ишетеп торасыз. Хәзер сез дә шундый ук көрәш алып барасыз.</verse>
			</chapter>
			<chapter number="2">
				<verse number="1">Әгәр Мәсихтә булуыгыз күңелегезне күтәрә, Аның мәхәббәте сезгә юаныч бирә, әгәр Рух ярдәмендә аралашасыз һәм күңелегездә мәрхәмәт, шәфкать яши икән,</verse>
				<verse number="2">шатлыгымны тулыландырып, бер-берегезне ихлас яратыгыз, фикерегез, максатыгыз һәм ниятегез бер булсын.</verse>
				<verse number="3">Үз файдагызны кайгыртып, дан-шөһрәт артыннан кумагыз, киресенчә, күндәм булып, башкаларны үзегездән өстенрәк күрегез.</verse>
				<verse number="4">Һәрберегез үзен генә түгел, башкаларны да кайгыртсын.</verse>
				<verse number="5">Фикер йөртүегез Гайсә Мәсихнекедәй булсын.</verse>
				<verse number="6">Табигате белән илаһи булса да, Аллаһыга тиң булуын Ул күрсәтергә омтылмады,</verse>
				<verse number="7">бар нәрсәдән Үз теләге белән баш тартты – кеше табигате алып, кол кебек булды. Кеше кыяфәтендә яшәп,</verse>
				<verse number="8">Үзен түбән куйды һәм хачтагы үлеменә кадәр Аллаһыга күндәм булды.</verse>
				<verse number="9">Шуңа күрә күктә, җирдә һәм җир астында булганнарның һәммәсе Гайсә исеме алдында тез чүксен, һәм Атабыз Аллаһының даны өчен һәрбер тел Гайсә Мәсихне Хаким буларак танысын дип, Аллаһы Аны барысыннан югарырак күтәрде, Аңа бөтен исемнәрдән бөегрәк исем бирде.</verse>
				<verse number="10"></verse>
				<verse number="11"></verse>
				<verse number="12">Газиз дусларым, мин яныгызда чакта сез тыңлаучан идегез, ә хәзер, яныгызда булмаганда, сез бигрәк тә шундый булырга тиеш. Котылуыгыз хакына куркып һәм тетрәнеп хезмәтегезне ахыргача дәвам итегез,</verse>
				<verse number="13">чөнки Аллаһы Үз ихтыяры белән теләгегезне уята һәм сезне гамәл кылырга да этәрә.</verse>
				<verse number="14">Һәр эшне зарланмыйча һәм бәхәсләшмичә башкарыгыз.</verse>
				<verse number="15">Әнә шулвакыт азгын һәм бозык кешеләр арасында сез гаепсез, саф һәм Аллаһының кимчелексез балалары булып калырсыз. Кешеләргә Тормыш сүзен тәкъдим итеп, алар арасында күктәге йолдызлар кебек җемелдәп торыгыз. Шул очракта, Мәсих килгән көнне мин, тырышлыгым һәм хезмәтем юкка булмаган дип, горурлана алырмын.</verse>
				<verse number="16"></verse>
				<verse number="17">Аллаһыга корбан буларак тәкъдим ителгән иманыгызга һәм хезмәтегезгә өстәп үз җанымны фида кылсам да, мин куанырмын һәм сезнең барыгыз белән шатлыгымны уртаклашырмын.</verse>
				<verse number="18">Минем белән бергә сезнең дә куануыгызны һәм шатлануыгызны теләр идем!</verse>
				<verse number="19">Сездән хәбәр алсам, күңелем күтәрелер иде. Хаким Гайсә ярдәме белән тиздән сезнең янга Тимутәйне җибәрермен дип ышанам.</verse>
				<verse number="20">Сезнең хакта аның кебек ихлас күңелдән кайгыртучы бүтән беркемем юк.</verse>
				<verse number="21">Башкалар Гайсә Мәсихкә мәгъкуль булганны түгел, үзләрен кайгырталар.</verse>
				<verse number="22">Тимутәйнең ышанычлы булуы сезгә билгеле, чөнки ул, үзенең атасы белән хезмәт башкаручы угылдай, Яхшы хәбәр таратуда минем белән бергә бик тырышып эшләде.</verse>
				<verse number="23">Шуңа күрә, минем белән ни-нәрсә буласы ачыклангач та, аны сезнең янга җибәрермен дип өметләнәм.</verse>
				<verse number="24">Хакимебез кушып, үзем дә тиздән сезгә килермен дип ышанам.</verse>
				<verse number="25">Ярдәмгә мохтаҗ чагымда сез минем янга җибәргән имандашым, хезмәттәшем, көрәштәшем Эпафрудитны кире кайтарырга кирәк дип саныйм,</verse>
				<verse number="26">чөнки ул барыгызны да бик сагына һәм, авыруы турындагы хәбәрне ишетүегезне белеп, бик борчыла.</verse>
				<verse number="27">Дөрестән дә, ул үлем хәлендә иде, әмма Аллаһы, кайгым өстенә кайгы булмасын өчен, аңа гына түгел, миңа да мәрхәмәт күрсәтте.</verse>
				<verse number="28">Шулай булгач, аны яңадан күреп куанырсыз, минем дә бер борчуым кимер дип, аны тизрәк кайтарып җибәрү ягын карыйм.</verse>
				<verse number="29">Хаким Гайсәгә инанган имандашыгыз буларак, аны зур куаныч белән кабул итегез – аның кебекләргә хөрмәт күрсәтегез!</verse>
				<verse number="30">Сез ярдәм итә алмаганга, ул, гомерен куркыныч астына куеп, миңа булышты һәм Мәсих эше өчен аздан гына үлми калды.</verse>
			</chapter>
			<chapter number="3">
				<verse number="1">Шулай итеп, имандашларым, Хакимебез Гайсәдә булуыгызга куаныгыз! Бер үк нәрсә турында сезгә кат-кат язу миңа мәшәкать тудырмый, ә сезне бу күп бәлаләрдән саклар.</verse>
				<verse number="2">Этләрдән – яманлык кылучы кешеләрдән сакланыгыз! Әгъза бозучылардан сакланыгыз!</verse>
				<verse number="3">Чын сөннәтлеләр – без ул, тәндәге тамгага таянучылар түгел, чөнки Аллаһыга Рух кушканча гыйбадәт кылабыз һәм Гайсә Мәсихнеке булуыбыз белән горурланабыз.</verse>
				<verse number="4">Хәер, мин ул тамгага да таяна алыр идем. Әгәр кемдер тәнендәге тамгага таянырга уйласа, моның өчен минем сәбәбем күбрәк:</verse>
				<verse number="5">мин, туып, сигезенче көнне сөннәткә утыртылганмын; Исраил халкыннан, Беньямин ыругыннан, гыйбри ата-анадан туган гыйбри булып, яһүдиләр Канунына буйсынган фарисей идем мин.</verse>
				<verse number="6">Бар гайрәтемне җигеп Мәсих бердәмлеген эзәрлекләдем, ә инде Канун таләпләрен үтәү буенча миңа тел-теш тидерерлек түгел иде.</verse>
				<verse number="7">Элек үзем өчен табыш дип санаган нәрсәләрнең хәзер мин Мәсих ярдәмендә файдасыз булуын аңладым.</verse>
				<verse number="8">Алай гына да түгел, Хакимем Гайсә Мәсихне танып белүне бердәнбер кыйммәтле табыш дип, мин бар нәрсәдән баш тарттым, калган бар нәрсәне чүп-чар дип исәпли башладым. Минем хаклыгым Канунны үтәүгә түгел, ә бәлки Мәсихкә булган иманыма, Аллаһыдан килгән хаклыгыма нигезләнә.</verse>
				<verse number="9"></verse>
				<verse number="10">Мин Мәсихнең Үзен һәм Аны үледән терелткән кодрәтне белергә, Ул кичергән газапларны кичерергә, үлемдә Аңа охшарга телим.</verse>
				<verse number="11">Шул чакта мин үледән терелүгә ирешә алырмын дип өметләнәм.</verse>
				<verse number="12">Мин инде боларның барысына ирештем яки инде камил кеше булдым, дип әйтә алмыйм, әмма Гайсә Мәсих мине ни өчен сайлаган булса, шуңа омтылырга тырышам.</verse>
				<verse number="13">Имандашлар, мин инде теләгәнемә ирештем дип санамыйм, Аллаһы чакыруына җавап итеп, Гайсә Мәсих аша бирелгән бүләккә ия булыр өчен үткәннәрне онытып алга карап яшим.</verse>
				<verse number="14"></verse>
				<verse number="15">Димәк, рухи камиллеккә ирешкән барыбыз да шул рәвешле фикер йөртергә тиеш. Әгәр сез нәрсәдер турында башкача фикер йөртәсез икән, Аллаһы сезгә моны да ачып бирер.</verse>
				<verse number="16">Тормышыбызда нәрсәгә ирешкән булсак, шул рәвешчә фикер йөртергә тиешбез.</verse>
				<verse number="17">Имандашлар, барыгыз да миннән үрнәк алыгыз һәм без күрсәткән үрнәк буенча яшәүчеләргә күз салыгыз.</verse>
				<verse number="18">Мин сезгә сөйләгән идем инде, хәзер исә күз яшьләрем белән кабатлыйм: бик күпләр Мәсих хачына дошман булып яшиләр.</verse>
				<verse number="19">Аларның ахыры – һәлакәт, илаһы – карын, алар оят нәрсәләр белән горурлана, дөньялыкны гына кайгыртып яши.</verse>
				<verse number="20">Безнең ватаныбыз исә күкләрдә, Коткаручыбызның – Хакимебез Гайсә Мәсихнең килүен дә без шуннан көтәбез.</verse>
				<verse number="21">Ул безнең зәгыйфь тәнебезне үзгәртер һәм бар нәрсәне Үзенә буйсындыра алырлык кодрәте белән Үзенең шөһрәтле тәненә охшаш итәр.</verse>
			</chapter>
			<chapter number="4">
				<verse number="1">Кадерлеләрем, мин сезне бик яратам, сезне бик күрәсем килә. Сез – минем шатлыгым һәм таҗым! Хаким Гайсәгә булган иманыгызда нык торыгыз!</verse>
				<verse number="2">Әүдиядән дә, Сүнтүхиядән дә ялварып сорыйм: Хакимебез хакына тату яшәгез!</verse>
				<verse number="3">Ә синнән, тугры көрәштәшем, шуны үтенеп сорыйм: бу хатыннарга дуслашырга ярдәм ит, чөнки алар икесе дә минем белән, Климис һәм исемнәре Тормыш китабына язылган башка хезмәттәшләрем белән иңне иңгә терәп Яхшы хәбәрне тарату хакына көрәштеләр.</verse>
				<verse number="4">Хаким Гайсәдә булуыгызга куаныгыз! Кабатлап әйтәм: куаныгыз!</verse>
				<verse number="5">Сезнең йомшак күңелле икәнегез һәркемгә мәгълүм булсын. Хакимебез инде бик якын!</verse>
				<verse number="6">Һичнәрсә турында борчылмагыз, әмма дога кылганда да, үтенеч белән мөрәҗәгать иткәндә дә Аллаһы алдында теләкләрегезне һәрвакыт шөкер итеп белдерегез.</verse>
				<verse number="7">Шул очракта Аллаһының кеше акылы ирешмәслек иминлеге йөрәкләрегезне һәм уй-фикерләрегезне Гайсә Мәсихтә саклар.</verse>
				<verse number="8">Ниһаять, имандашларым, үзегезнең уй-фикерләрегезне һәрвакыт хакыйкатькә, хөрмәткә, гаделлеккә, сафлыкка, хуш күренгән нәрсәләргә, соклануга, әдәпкә һәм мактауга лаек эшләргә юнәлтегез.</verse>
				<verse number="9">Миннән өйрәнгән, кабул иткән, ишетеп-күреп калган нәрсәләрнең барын да тырышып башкарыгыз, шул чакта иминлек Алласы сезнең юлдашыгыз булыр.</verse>
				<verse number="10">Йөрәкләрегездә минем хакта кабат кайгыртучанлык уянуын күреп мин бик куандым, һәм моның өчен Хакимебезгә рәхмәтлемен. Хәер, сез элек тә миңа карата кайгыртучан идегез, әмма моны гамәлдә күрсәтергә мөмкинлегегез булмады.</verse>
				<verse number="11">Бу турыда мин нәрсәгәдер мохтаҗлык кичергәнгә әйтмим, чөнки булганы белән канәгатьләнергә өйрәндем.</verse>
				<verse number="12">Мин фәкыйрьлекнең дә, муллыкның да нәрсә икәнен беләм. Минем баштан күп нәрсәләр кичте, һәм мин бар нәрсәгә әзермен: туклыкка һәм ачлыкка да, муллыкка һәм мохтаҗлыкка да.</verse>
				<verse number="13">Миңа көч бирүче Зат аша мин барысын да булдыра алам.</verse>
				<verse number="14">Шулай да михнәтләремне уртаклашып сез яхшы эшләдегез.</verse>
				<verse number="15">Сез, филиппуйлылар, хәтерлисез булыр: Яхшы хәбәрне вәгазьли башлаган чорда, Македуниядән киткәч, сезне исәпкә алмаганда, иман итүчеләр бердәмлегенең берсе дә миңа матди ярдәм күрсәтмәде.</verse>
				<verse number="16">Сез исә ихтыяҗымны канәгатьләндерү өчен хәтта Тессалуникәдә чагымда да берничә мәртәбә ярдәм җибәрдегез.</verse>
				<verse number="17">Бүләк өмет итеп әйтүем түгел, мин бары тик табышыгызның артканнан-арта баруын гына телим.</verse>
				<verse number="18">Мин бөтенесен, хәтта артыгы белән алдым. Эпафрудит аша сез җибәргәннәрнең барын да алдым һәм бернәрсәгә дә мохтаҗ түгелмен. Болар – хуш исле, Аллаһы күңеленә ятышлы, Аңа яраклы корбан.</verse>
				<verse number="19">Аллам сезнең бар ихтыяҗларыгызны Үзенең данлы байлыгыннан Гайсә Мәсих аша канәгатьләндерәчәк.</verse>
				<verse number="20">Атабыз Аллаһыга мәңгедән-мәңгегә дан булсын! Амин.</verse>
				<verse number="21">Гайсә Мәсихтә булган һәр изгене сәламләгез.</verse>
				<verse number="22">Сезне барлык изгеләр, бигрәк тә кайсар сараенда хезмәт итүчеләр сәламли.</verse>
				<verse number="23">Хакимебез Гайсә Мәсихнең мәрхәмәте һәрчак юлдашыгыз булсын!</verse>
			</chapter>
		</book>
		<book number="51">
			<chapter number="1">
				<verse number="1">Аллаһының ихтыяры белән Гайсә Мәсихнең рәсүле булган Паулдан һәм имандашыгыз Тимутәйдән Көлессәйдә яшәүче изгеләргә һәм Мәсихкә тугры имандашларга сәлам! Сезгә Атабыз Аллаһыдан мәрхәмәт һәм иминлек ирешсен!</verse>
				<verse number="2"></verse>
				<verse number="3">Сезнең өчен дога кылганда Аллаһыга – Хакимебез Гайсә Мәсихнең Атасына һәрвакыт рәхмәт укыйбыз,</verse>
				<verse number="4">чөнки Гайсә Мәсихкә иманыгыз һәм барлык изгеләргә мәхәббәтегез турында безгә хәбәрләр ирешеп тора.</verse>
				<verse number="5">Сезнең иманыгыз һәм мәхәббәтегез сез өметләнгән һәм күктә сезнең өчен әзерләнгән бүләккә нигезләнә. Әлеге өмет турында сез хакыйкать сүзендә – Яхшы хәбәрдә ишеткән идегез.</verse>
				<verse number="6">Сезгә ирешкән Яхшы хәбәр Аллаһы мәрхәмәтенең чынлыкта нинди булуын аңлаган көнегездән башлап уңыш белән бөтен дөньяда һәм сезнең арада тарала.</verse>
				<verse number="7">Аллаһы мәрхәмәте турында сез кадерле хезмәттәшебездән, сезнең хакка Мәсихкә тугры хезмәт күрсәтүче Эпафрастан ишеттегез.</verse>
				<verse number="8">Рух тарафыннан сезгә бүләк ителгән мәхәббәт турында безгә ул җиткерде.</verse>
				<verse number="9">Шуңа күрә сезнең турыда ишеткән көннән бирле без, Изге Рухтан бирелгән зирәклек һәм аң белән Аллаһының ихтыярын тулысынча танып белүегезне теләп, сезнең хакка дога кылудан һәм ялварудан туктамыйбыз.</verse>
				<verse number="10">Һәр игелекле эшегез уңыш китереп, Аллаһыны танып белүегез артканнан-арта барып, Хакимебез Гайсәгә лаеклы булып яшәвегез һәм һәрнәрсәдә Аңа яраклы булуыгыз өчен дога кылабыз.</verse>
				<verse number="11">Аның бөек кодрәте белән ныгып, һәрвакыт чыдам, сабыр һәм шат булыгыз.</verse>
				<verse number="12">Яктылык патшалыгында Үзенең изге халкы өчен саклаган мирастан өлеш алырга сезне лаеклы иткән Атабызга сөенеп рәхмәт әйтегез.</verse>
				<verse number="13">Караңгылык хакимлегеннән коткарып, Ул безне Үзенең сөекле Углының Патшалыгына алып керде,</verse>
				<verse number="14">Углын корбан итеп безне йолып алды, гөнаһларыбызны кичерде.</verse>
				<verse number="15">Мәсих – күзгә күренмәс Аллаһының гәүдәләнеше; Ул – беренче Угыл – яратылган һәр нәрсәдән бөектер,</verse>
				<verse number="16">чөнки күктә һәм җирдә булган, күзгә күренгән һәм күренмәгән нәрсәләрнең барысы: җитәкче көчләр дә, өстен көчләр дә, башлыклар да, хакимлекләр дә Аның аша һәм Аның өчен яратылган.</verse>
				<verse number="17">Ул һәрнәрсәдән элек булган һәм Үзе белән бар нәрсәне берләштереп тора.</verse>
				<verse number="18">Ул – тәннең Башы, тән исә – Аңа иман итүчеләр бердәмлеге. Һәрнәрсәдә беренче булсын өчен, Ул – Башлангыч, үлеләр арасында беренче булып терелүче.</verse>
				<verse number="19">Аллаһы бөтен тулылыгы белән Мәсихтә яшәүне,</verse>
				<verse number="20">Аның хачта түгелгән каны ярдәмендә тынычлык урнаштырып, җирдә һәм күктә булган бар нәрсәне Мәсих аша Үзе белән татулаштыруны мәгъкуль күрде.</verse>
				<verse number="21">Сез дә фикерләрегез һәм яман эшләрегез аркасында элегрәк Аллаһыга чит һәм дошман идегез.</verse>
				<verse number="22">Хәзер исә, Аллаһы алдында сез изге, кимчелексез һәм гаепсез булсын өчен, Ул сезне Мәсихнең тәне һәм үлеме аша Үзе белән татулаштырды.</verse>
				<verse number="23">Ләкин сез, иманыгызда нык торып, үзегез ишеткән Яхшы хәбәр биргән өметтән читләшмәскә тиеш. Бу Яхшы хәбәр дөньядагы һәр җан иясенә белдерелде, һәм мин, Паул, аның хезмәтчесенә әйләндем.</verse>
				<verse number="24">Сезнең хакка кичергән михнәтләремә мин сөенәм генә; Мәсих газапларының миңа тигән өлешен Мәсих тәне, ягъни Аның Бердәмлеге өчен кичерәм.</verse>
				<verse number="25">Аллаһы кушуы буенча мин иман итүчеләр бердәмлегенең хезмәтчесе булдым. Сезгә яхшылык эшләү йөзеннән Ул Үз сүзен бөтен тулылыгы белән игълан итүне миңа тапшырды.</verse>
				<verse number="26">Бу сүз гасырлар дәвамында, буыннан-буынга яшерелеп килгән сер иде, хәзер исә ул Аллаһының изге халкына ачылды.</verse>
				<verse number="27">Бу сернең барча халыклар өчен никадәр бай һәм бөек булуын Аллаһы Үзенең изге халкына белдерергә карар кылды; ә сер шуннан гыйбарәт: Мәсих – сездә; Ул безгә Аллаһының данын уртаклашырбыз дигән өмет бирә.</verse>
				<verse number="28">Без Мәсих турында сөйлибез, һәр кешене Мәсихнең камил иярчене итеп Аллаһыга тәкъдим итү өчен бар зирәклегебезне кулланып аңа нәсыйхәт бирәбез һәм өйрәтәбез.</verse>
				<verse number="29">Шушы максатка ирешү өчен мин, Мәсихтән алган көч-кодрәткә таянып, үземне кызганмыйча хезмәт күрсәтүемне, көрәшемне дәвам итәм.</verse>
			</chapter>
			<chapter number="2">
				<verse number="1">Сезнең һәм Лаудикеядә яшәүче имандашлар хакына, йөземне дә күреп белмәгән башка бик күпләр хакына нинди көрәш алып баруымны белсәгез иде!</verse>
				<verse number="2">Мин моны аларның күңеле күтәрелсен, мәхәббәттә берләшеп алар Аллаһының серен, ягъни Мәсихне тулысынча, бөтен тирәнлеге белән танып белсен өчен эшлим.</verse>
				<verse number="3">Мәсихтә зирәклек һәм аң-белемнең бар хәзинәсе яшеренгән.</verse>
				<verse number="4">Кемнәрнеңдер юмакай сүзләренә алданып юлдан язмагыз дип сөйлим сезгә моны.</verse>
				<verse number="5">Үзем сезнең арада булмасам да, күңелем белән мин яныгыздамын, һәм сездәге бердәмлекне, Мәсихкә булган иманыгызның ныклыгын күреп куанам.</verse>
				<verse number="6">Шуңа күрә, әгәр сез Гайсә Мәсихне Хакимегез буларак кабул иткәнсез икән, Аңарда яшәп,</verse>
				<verse number="7">тамыр җәеп, төпләнеп үзегезгә өйрәтелгән иманда ныгыгыз һәм чын йөрәктән рәхмәтле булыгыз!</verse>
				<verse number="8">Мәсих тәгълиматына түгел, кешеләрнең гореф-гадәтләренә нигезләнгән, дөнья белән идарә итүче көчләрнең буш һәм ялган фәлсәфәсе белән сезне тозакка төшермәсеннәр.</verse>
				<verse number="9">Чөнки Аллаһының асылы бөтен тулылыгы белән Мәсихтә гәүдәләнеп яши.</verse>
				<verse number="10">Мәсих аша сезгә тулы тормыш бирелгән, ә Ул барлык башлыклардан һәм хакимлекләрдән өстен.</verse>
				<verse number="11">Мәсихкә иман китергәндә сез кеше кулы белән башкарылмаган, Мәсих башкарган сөннәт алдыгыз – гөнаһлы табигатегез хакимлегеннән азат ителдегез.</verse>
				<verse number="12">Суга чуму йоласын үтәгәндә сез Мәсих белән бергә күмелдегез һәм Аны үледән терелткән Аллаһының кодрәтенә ышануыгыз аркасында Аның белән бергә терелдегез.</verse>
				<verse number="13">Мәҗүси булганда гөнаһларыгыз аркасында сез үле идегез, ә Аллаһы, барлык гөнаһларыгызны кичереп, Мәсих белән бергә сезне дә үледән терелтте.</verse>
				<verse number="14">Безне гаепләүче Канун таләпләренең кулъязмасын Ул гамәлдән чыгарды, аны хачка кадаклап бөтенләй юк итте.</verse>
				<verse number="15">Җитәкчеләрне һәм хакимлек итүчеләрне Аллаһы, көчтән яздырып, барысы алдында мәсхәрәгә калдырды һәм Мәсих аша алар өстеннән тантана итте.</verse>
				<verse number="16">Шулай итеп, нәрсә ашавыгыз һәм нәрсә эчүегез өчен яисә нинди дә булса бәйрәмне, яңа ай тууын, шимбә көнен билгеләп үтмәгән өчен сезне һичкем гаепләмәсен.</verse>
				<verse number="17">Болар – киләчәктә буласы нәрсәләрнең күләгәсе генә, ә чынбарлык – Мәсихтә.</verse>
				<verse number="18">Ясалма тыйнаклыктан һәм фәрештәләргә табынудан ләззәт табучыларның берсе дә сезгә гаеп ташламасын. Гөнаһлы табигатьләре кушканча фикер йөртүче бу кешеләр, үзләренә иңмәгән күренешне «иңде» дип сөйләп, масаеп йөриләр.</verse>
				<verse number="19">Алар күптән инде Баш белән элемтәне өзгәннәр, ә бит буыннар һәм сеңерләр ярдәмендә үзара беркетелеп бербөтенне тәшкил итә торган һәм Аллаһының нияте буенча үсә-ныгый торган тән белән әнә шул Баш идарә итә.</verse>
				<verse number="20">Сез, Мәсих белән бергә үлеп, дөньяның идарә итүче көчләреннән котылгансыз икән, ник әле һаман да шушы дөнья кешеләре сыман</verse>
				<verse number="21">«моңа кагылма», «моны ашама», «моңа орынма» дигән кагыйдәләргә буйсынып яшисез?</verse>
				<verse number="22">Кулланганнан соң юкка чыга торган әйберләргә кагылышлы әлеге кагыйдәләр һәм тәгълиматлар кешеләр тарафыннан гына уйлап чыгарылган.</verse>
				<verse number="23">Үзеңне диндарларча тоту, тән-бәдәнеңне азаплау-интектерү кебек кагыйдәләр бик акыллы булып тоелса да, дөреслектә, алар тән нәфесен һәм явыз уйларны авызлыкларга һич тә ярдәм итми.</verse>
			</chapter>
			<chapter number="3">
				<verse number="1">Әгәр сез Мәсих белән бергә терелеп торгансыз икән, күктәге нәрсәләргә ашкыныгыз – Мәсих анда Аллаһының уң ягында утыра.</verse>
				<verse number="2">Уй-фикерләрегезне җирдәге нәрсәләргә түгел, күктәгеләренә юнәлтегез.</verse>
				<verse number="3">Бу фани дөнья өчен сез үлдегез, сезнең яңа тормышыгыз Мәсих белән бергә Аллаһыда яшеренгән.</verse>
				<verse number="4">Сезнең тормышыгыз – Мәсих, Ул килгәндә сез дә Аның белән бергә данга күмелеп килерсез.</verse>
				<verse number="5">Шулай итеп, үзегезнең гөнаһлы табигатегезне – җенси азгынлыкны, бозыклыкны, нәфесне, яман теләкләрне һәм потка табынуга тиң булган комсызлыкны үтерегез.</verse>
				<verse number="6">Аллаһыга буйсынмас кешеләргә менә шулар өчен Аның ачуы төшә дә инде.</verse>
				<verse number="7">Кайчандыр сезнең дә яшәү рәвешегез шундый иде,</verse>
				<verse number="8">әмма хәзер инде ачу тоту, ярсып китү, усаллану, яман телләнү, әдәпсез сүзләр куллану кебек начар сыйфатлардан котылыр вакытыгыз җитте.</verse>
				<verse number="9">Бер-берегезгә ялган сөйләмәгез, чөнки сез, иске киемне салып ташлагандай, әүвәлге яшәү рәвешеннән аерылдыгыз</verse>
				<verse number="10">һәм «яңа» кешенең табигатен алдыгыз. Бар кылучы Аллагыз, сезгә Үзен тагын да ныграк таныту өчен, сезне һәрвакыт Үзенә охшаш итеп үзгәртеп тора.</verse>
				<verse number="11">Шуңа күрә яһүдиме сез, грекмы, сөннәтлеме, сөннәтсезме, вәхшиме, скифмы, колмы, иреклеме – бу инде мөһим түгел, бары тик Мәсих кенә мөһим, Ул – һәммә нәрсә, Ул – һәммә нәрсәдә!</verse>
				<verse number="12">Шуңа күрә сез, Аллаһы тарафыннан сайланган изгеләр һәм Аның сөеклеләре буларак, шәфкатьле, игелекле, тыйнак, басынкы, түземле булыгыз.</verse>
				<verse number="13">Бер-берегезгә карата сабырлык күрсәтегез һәм, үпкәгез булса, бер-берегезне кичерегез. Мәсих сезне кичергәндәй, сез дә бер-берегезне кичерегез.</verse>
				<verse number="14">Бу сыйфатларның барысына мәхәббәтне өстәгез: ул, һәммәсен берләштереп, камиллеккә илтә.</verse>
				<verse number="15">Йөрәкләрегездә Мәсихнең иминлеге патшалык итсен. Сез, бер тәннең әгъзалары булып, нәкъ менә шушы иминлектә яшәү өчен чакырылдыгыз. Рәхмәтле булыгыз,</verse>
				<verse number="16">Мәсихнең сүзе сездә бар муллыгы белән урнашсын. Бер-берегезне һәртөрле зирәклек белән өйрәтегез һәм үгетләгез. Рәхмәт әйтеп, Аллаһыга мәдхияләр, мактау шигырьләре яудырыгыз һәм рухи җырлар җырлагыз.</verse>
				<verse number="17">Сез нәрсә генә эшләсәгез яки ни генә сөйләсәгез дә – Хакимебез Гайсә Мәсихкә таянып һәм Аның аша Атабыз Аллаһыга шөкер итеп эшләгез.</verse>
				<verse number="18">Хатыннар, Хакимебезгә ышанучыларда кабул ителгәнчә, ирләрегезгә буйсыныгыз.</verse>
				<verse number="19">Ирләр, хатыннарыгызны яратыгыз һәм аларга кырыс булмагыз.</verse>
				<verse number="20">Балалар, һәрнәрсәдә ата-анагызның сүзен тыңлагыз, чөнки бу гамәл Хакимебез күңеленә хуш киләдер.</verse>
				<verse number="21">Аталар, балаларыгыз белән кырыс мөгамәләдә булып, аларның күңелләрен төшермәгез.</verse>
				<verse number="22">Коллар, дөньядагы хуҗаларыгызга һәрнәрсәдә буйсыныгыз, күз буяр өчен генә аларга ярарга тырышмагыз, ә бәлки, Аллаһыдан куркучылар буларак, ихластан хезмәт итегез.</verse>
				<verse number="23">Хакимнән бүләккә мирас аласыгызны белгәнгә, нәрсә генә эшләсәгез дә, кешеләр өчен түгел, Хаким өчен эшләгән кебек, күңел биреп башкарыгыз, чөнки сез Хакимебез Мәсихкә хезмәт итәсез.</verse>
				<verse number="24"></verse>
				<verse number="25">Явызлык кылучы исә тиешле җәзасын алачак: Аллаһы алдында бар кеше дә тигез.</verse>
			</chapter>
			<chapter number="4">
				<verse number="1">Хуҗалар, күкләрдә сезнең дә Хуҗагыз барлыгын истә тотып, колларыгызга карата намуслы һәм гадел булыгыз.</verse>
				<verse number="2">Һәрчак догада булыгыз; дога кылып һәм шөкер итеп уяу торыгыз.</verse>
				<verse number="3">Мәсихнең серен игълан итү өчен Аллаһы безгә ишекләрне ачсын дип, безнең хакка да дога кылыгыз (әнә шул сер өчен мин хәзер төрмәдә утырам).</verse>
				<verse number="4">Әлеге серне мин кешеләргә тиешенчә сөйли алсын өчен дога кылыгыз.</verse>
				<verse number="5">Бердәмлектән читтә булган кешеләр белән аралашканда, һәрбер уңайлы очрактан файдаланып, акыл белән эш итегез.</verse>
				<verse number="6">Сүзегез һәрвакыт ягымлы, мавыктыргыч һәм төпле булсын, һәркемгә ничек җавап бирергә кирәклеген белегез.</verse>
				<verse number="7">Сөекле имандашым, тугры кулдашым һәм Хакимебез Гайсә эшендәге хезмәттәшем Тухик минем турыда сезгә барын да сөйләп бирер.</verse>
				<verse number="8">Безнең хакта сөйләп күңелләрегезне күтәрсен дип, мин аны сездән килгән ышанычлы һәм сөекле имандашыбыз Онисим белән бергә яныгызга җибәрәм: алар мондагы хәлләр турында сезгә хәбәр итәрләр.</verse>
				<verse number="9"></verse>
				<verse number="10">Минем белән бергә зинданга ябылган Аристарх сезгә сәламнәрен юллый һәм Барнабның якын туганы Марк (аның хакында «яныгызга килсә, кабул итегез» дигән боерык алган идегез инде), шулай ук һәммәсе Юсты дип йөрткән Ешуа да сезгә сәламнәрен тапшыра. Аллаһы Патшалыгы хакына минем белән бергә хезмәт итүчеләр арасында алар – Мәсихкә иман китергән бердәнбер яһүдиләр. Алар миңа зур юаныч булдылар.</verse>
				<verse number="11"></verse>
				<verse number="12">Гайсә Мәсихнең колы, сездән килгән Эпафрас сезгә үзенең сәламнәрен ирештерә. Аллаһы ихтыярынча иманда нык торуыгызны, рухи яктан җитлеккән һәм какшамас булуыгызны теләп, ул һәрвакыт сезнең хакка бик тырышып дога кыла.</verse>
				<verse number="13">Сезнең хакка, шулай ук Лаудикея һәм Һиераполис шәһәрендә яшәүче имандашлар хакына аның армый-талмый хезмәт итүенә мин шаһитмын.</verse>
				<verse number="14">Без яраткан табиб Лүк белән Димас сезгә сәлам әйтә.</verse>
				<verse number="15">Лаудикеядәге имандашларга, Нумфага һәм аның өендә җыела торган иман итүчеләр бердәмлегенә сәламемне җиткерегез.</verse>
				<verse number="16">Бу хатны укып чыккач, Лаудикеядәге иман итүчеләр бердәмлегендә дә укысыннар өчен, аны аларга җибәрегез, ә Лаудикея бердәмлегенә язган хатымны сез дә укыгыз.</verse>
				<verse number="17">Архипка, Хакимебездән кабул иткән хезмәтне ахырына җиткер, дип әйтегез.</verse>
				<verse number="18">Сәламнәремне мин, Паул, үз кулым белән язам. Минем тоткынлыкта булуымны хәтерегездән чыгармагыз. Аллаһының мәрхәмәте юлдашыгыз булсын!</verse>
			</chapter>
		</book>
		<book number="52">
			<chapter number="1">
				<verse number="1">Паулдан, Силастан һәм Тимутәйдән Атабыз Аллаһы һәм Хакимебез Гайсә Мәсихнеке булган, Тессалуникә шәһәрендәге иман итүчеләр бердәмлегенә сәлам! Сезгә Атабыз Аллаһыдан һәм Хакимебез Гайсә Мәсихтән мәрхәмәт һәм иминлек ирешсен!</verse>
				<verse number="2">Догаларыбызда сезне искә алып, барыгыз өчен дә һәрвакыт Аллаһыга рәхмәтләр укыйбыз;</verse>
				<verse number="3">иман белән башкарылган эшләрегезне, мәхәббәт белән сугарылган авыр хезмәтегезне һәм Хакимебез Гайсә Мәсихкә өметтә нык торуыгызны Атабыз Аллаһы алдында һәрвакыт истә тотабыз.</verse>
				<verse number="4">Имандашлар, Аллаһының сезне яратуын һәм сезне сайлап алуын без беләбез,</verse>
				<verse number="5">чөнки без сөйләгән Яхшы хәбәр сезгә сүз буларак кына түгел, ә бәлки Изге Рухның кодрәте, Яхшы хәбәрнең хакыйкать сүзе икәненә тирән ышанычыбыз буларак та килеп иреште. Арагызда яшәп, сезнең өчен ничек тырышуыбызны үзегез дә беләсез.</verse>
				<verse number="6">Байтак газаплар кичерергә туры килсә дә, ул хәбәрне сез Изге Рухтан килгән шатлык белән кабул итеп безне һәм Хакимебезне үрнәк итеп алдыгыз.</verse>
				<verse number="7">Шулай итеп, Македуния һәм Ахая өлкәләрендә яшәүче барлык иман итүчеләргә сез үзегез үрнәк булдыгыз.</verse>
				<verse number="8">Раббы сүзе сезнең аша Македуния һәм Ахая өлкәләренә килеп иреште, алай гына да түгел, Аллаһыга иман итүегез һәркайда билгеле булды, шуңа күрә безгә нәрсәдер сөйләүнең кирәге калмады.</verse>
				<verse number="9">Безне ничек кабул итүегез, табынган потларыгыздан ваз кичеп, чын Аллаһыга ничек хезмәт итә башлавыгыз һәм Ул үледән терелткән Үз Углының – хөкем көнендә Аллаһының ачуыннан безне коткарачак Гайсәнең күкләрдән килүен көтеп торуыгыз турында хәзер инде безгә башка кешеләр сөйли.</verse>
				<verse number="10"></verse>
			</chapter>
			<chapter number="2">
				<verse number="1">Имандашлар, үзегез беләсез, сезнең янга килүебез файдасыз булмады.</verse>
				<verse number="2">Сезгә мәгълүм булганча, Филиппуйда кичергән газап-хурлыклардан соң без, көчле каршылыкларга карамастан, Аллаһының ярдәме белән кыю рәвештә сезгә Аның Яхшы хәбәрен җиткердек.</verse>
				<verse number="3">Безнең өйрәтүдә алдау да, яшерен ният тә, хәйлә дә юк иде.</verse>
				<verse number="4">Киресенчә, Аллаһы безне сынады һәм Үзенең Яхшы хәбәрен безгә ышанып тапшырды; һәм сөйләгәндә без кешеләргә түгел, ә бәлки йөрәкләребезне сынаучы Аллаһыга ярарга тырышабыз.</verse>
				<verse number="5">Белгәнегезчә, без беркайчан да ялагайланып яки үз файдабызны кайгыртып сөйләмәдек. Аллаһы моңа Үзе шаһиттыр.</verse>
				<verse number="6">Сездән дә, башкалардан да данлау көтмәдек без.</verse>
				<verse number="7">Мәсихнең рәсүлләре буларак, сездән ярдәм таләп итәргә хакыбыз бар иде, ләкин үзенең сабыйларын кайгырткан ана кебек, сезгә карата ягымлы булдык</verse>
				<verse number="8">һәм сезне шундый яраттык ки, сезгә Аллаһының Яхшы хәбәрен җиткерү генә түгел, сезнең өчен гомеребезне бирергә дә әзер идек – безнең өчен сез әнә шундый кадерле кешеләргә әйләндегез.</verse>
				<verse number="9">Имандашлар, сездә Аллаһының Яхшы хәбәрен таратканда, сезгә авырлык китермәс өчен, безнең көне-төне арыганчы эшләвебезне хәтерлисез булыр.</verse>
				<verse number="10">Сезнең алда, ягъни иман итүчеләр алдында изге, тәкъва һәм кимчелексез булуыбызга сез дә, Аллаһы Үзе дә шаһит.</verse>
				<verse number="11">Ата кеше үз балаларына нинди мөгамәләдә булса, без дә һәрберегезгә карата шундый мөгамәләдә булдык, һәм сез бу турыда беләсез.</verse>
				<verse number="12">Без сезне үгетләдек, дәртләндердек, Үз Патшалыгын һәм данын уртаклашырга чакыручы Аллаһы күңеленә хуш килердәй итеп яшәргә өндәдек.</verse>
				<verse number="13">Әнә шуның өчен дә Аллаһыга һәрвакыт рәхмәтләр әйтәбез: бездән ишеткән Аллаһы сүзен сез кешедән килгән хәбәр итеп түгел, ә чынында ничек бар шулай итеп, ягъни сезгә, иман итүчеләргә, нык тәэсир ясаучы Аллаһы сүзе буларак кабул иттегез.</verse>
				<verse number="14">Сез, имандашлар, Яһүдиядә урнашкан, Гайсә Мәсихкә иман итүче Аллаһы бердәмлекләренә охшадыгыз: алар яһүдиләрдән җәфа чиккәндәй, сез дә үз милләттәшләрегездән җәфа чиктегез.</verse>
				<verse number="15">Яһүдиләр Хакимебез Гайсәне һәм пәйгамбәрләрне үтергәннәр, безне исә куып тараттылар. Алар Аллаһының да ризалыгын эзләмиләр, кешеләр белән дә дошманлашалар.</verse>
				<verse number="16">Котыла алсыннар иде дип, мәҗүсиләргә без Яхшы хәбәрне сөйләргә тырышабыз, ә яһүдиләр безгә комачаулык итә. Шундый эшләр кылып, алар үзләренең гөнаһларын арттыра бара. Аллаһының нәфрәте инде аларның баш өстендә!</verse>
				<verse number="17">Ә без, имандашлар, сезнең белән кыска вакытка аерылышсак та (йөрәкләребез белән түгел, әлбәттә), һәрдаим күрешү теләге белән яшәдек.</verse>
				<verse number="18">Шуңа күрә яныгызга барырга теләдек: мин, Паул, берничә тапкыр барырга омтылып карадым, ләкин шайтан һаман комачаулык кылды.</verse>
				<verse number="19">Хакимебез Гайсә кабат килгән көндә безнең өметебез, шатлыгыбыз һәм горурланачак таҗыбыз сездән башка тагын кем булсын?!</verse>
				<verse number="20">Әйе, сез – безнең даныбыз һәм шатлыгыбыз!</verse>
			</chapter>
			<chapter number="3">
				<verse number="1">Шуңа күрә бүтән көтеп тора алмадык, бу эзәрлекләүләр аркасында берегезнең дә күңеле төшмәсен өчен (барыбызны да эзәрлекләү көткәне сезгә билгеле инде), сезне дәртләндерергә, иманыгызны ныгытырга дигән максат белән Мәсих турындагы Яхшы хәбәрне таратуда Аллаһының хезмәтчесе булган имандашыбыз Тимутәйне без яныгызга җибәрергә булдык, үзебез исә Афина шәһәрендә калдык.</verse>
				<verse number="2"></verse>
				<verse number="3"></verse>
				<verse number="4">Безне көткән эзәрлекләүләр турында әле яныгызда чакта ук әйткән идек, һәм, белгәнегезчә, шулай булып чыкты да.</verse>
				<verse number="5">Шул сәбәпле инде мин башкача түзеп тора алмадым, аздыручы сезне юлдан яздырмады микән, хезмәтебез бушка булмады микән дип, иманыгызның ныклыгын белергә теләп яныгызга Тимутәйне җибәрдем.</verse>
				<verse number="6">Тимутәй әлерәк кенә Тессалуникәдән кайтты, иманыгыз һәм мәхәббәтегез хакында куанычлы хәбәр җиткерде; безне яхшылык белән искә алуыгызны, без сезне күрергә теләгән кебек, сезнең дә күрешергә теләвегезне әйтте.</verse>
				<verse number="7">Шуңа күрә, имандашлар, без тарыган бәла-казаларга, эзәрлекләүләргә карамастан, иманыгызның ныклыгы турындагы хәбәрне ишетеп, күңелебез юанды.</verse>
				<verse number="8">Хакимебез Гайсәгә булган иманыгызда нык торуыгыз безгә яшәү дәрте өстәде.</verse>
				<verse number="9">Аллабыз алдында сез безгә китергән шатлыклар өчен Аңа нинди рәхмәтләр әйтик икән?</verse>
				<verse number="10">Сезнең белән күрешергә һәм иманыгызны ныгытырдай нәрсәләрне бирергә теләп, без көне-төне тырышып дога кылабыз.</verse>
				<verse number="11">Атабыз Аллаһы Үзе һәм Хакимебез Гайсә сезнең янга барыр юлыбызны турайтсын иде!</verse>
				<verse number="12">Сезгә булган мәхәббәтебез арткан кебек, Хакимебез сезнең дә бер-берегезгә һәм барлык кешеләргә булган мәхәббәтегезне арттырганнан-арттыра барсын!</verse>
				<verse number="13">Үзенең барлык изгеләре белән кабат килгән вакытта, Атабыз Аллаһы алдында сез керсез һәм изге булсын өчен, Хакимебез Гайсә сезнең йөрәкләрне ныгытсын!</verse>
			</chapter>
			<chapter number="4">
				<verse number="1">Аллаһы канәгать булырлык итеп ничек яшәргә кирәклеген сезгә өйрәткән идек, һәм сез шулай яшисез дә. Ә хәзер, имандашлар, Хакимебез Гайсә хакына тагын да зуррак уңышларга ирешүегезне үтенеп сорыйбыз.</verse>
				<verse number="2">Хакимебез Гайсә исеменнән сезгә нинди күрсәтмәләр бирүебезне хәтерлисездер.</verse>
				<verse number="3">Аллаһы сезнең изге булуыгызны, азгынлыктан тыелуыгызны тели;</verse>
				<verse number="4">һәркем үз тәнен изге һәм саф итеп сакларга өйрәнсен,</verse>
				<verse number="5">Аллаһыны белмәгән мәҗүсиләр кебек, азгын теләкләренә буйсынып яшәмәсен;</verse>
				<verse number="6">берегез дә имандашына явызлык кылмасын, аны алдамасын, чөнки андый эш кылган кеше Хакимебез тарафыннан җәзага тартылачак. Без сезне бу турыда кисәткән идек инде.</verse>
				<verse number="7">Аллаһы безне шакшылыкка түгел, изге тормышка чакырды бит.</verse>
				<verse number="8">Димәк ки, әлеге кагыйдәләрне кабул итмәүчеләр кешене түгел, сезгә Үзенең Изге Рухын җибәрүче Аллаһыны кире кага.</verse>
				<verse number="9">Имандашларыгызны яратуга килгәндә, бу турыда язып торуның кирәге юктыр, чөнки бер-берегезне яратырга Аллаһы сезне Үзе өйрәтте,</verse>
				<verse number="10">һәм сез Македуния өлкәсендә яшәүче барлык имандашларыгызны шулай яратасыз да. Тик шулай да, имандашлар, бер-берегезне тагын да ныграк яратсагыз иде.</verse>
				<verse number="11">Без кушканча, тыныч яшәргә, үз эшегез белән шөгыльләнергә һәм үз кулларыгыз белән эшләп табарга тырышыгыз,</verse>
				<verse number="12">шул чагында бердәмлектән читтә булган кешеләрнең дә ихтирамын казанырсыз һәм бер нәрсәгә дә мохтаҗлык кичермәссез.</verse>
				<verse number="13">Имандашлар, өмете булмаган кешеләр сыман кайгыга батмагыз дип, үлем йокысына киткәннәр турында шуны белдерәсем килә:</verse>
				<verse number="14">әгәр без Гайсәнең үлүенә һәм үледән терелүенә ышанабыз икән, Гайсәгә иман китереп үлүчеләрне дә Аллаһының Гайсә белән бергә алып килүенә ышанабыз.</verse>
				<verse number="15">Хәзер сезгә әйтәчәк сүзләребез Хакимебез Гайсәнеке: без, Хакимебез кабат килгәнче яшәячәк кешеләр, үлем йокысына киткәннәрдән алдарак була алмабыз.</verse>
				<verse number="16">Баш фәрештәнең тавышы яңгырап Аллаһы быргысының гөрелтесе килеп ирешүгә, күкләрдән боерык биреп Хаким Үзе иңәчәк, һәм Мәсихкә иман китереп үлгәннәр беренче булып тереләчәк.</verse>
				<verse number="17">Шуннан соң без дә, ягъни исән калганнар, Хакимебезне һавада каршылар өчен алар белән бергә болытлар эчендә һавага алынырбыз һәм аннары инде мәңгегә Хакимебез хозурында калырбыз.</verse>
				<verse number="18">Бер-берегезне шушы сүзләр белән өметләндереп торыгыз.</verse>
			</chapter>
			<chapter number="5">
				<verse number="1">Бу хәлләрнең кайчан, ни вакытта булачагы турында язуның кирәге юк, имандашлар,</verse>
				<verse number="2">чөнки сез үзегез дә яхшы беләсез: Раббы көне, төнлә кергән карак сыман, көтмәгәндә килеп җитәчәк.</verse>
				<verse number="3">Кешеләр «бар да тыныч, имин!» дип йөргәндә, авырлы хатынның кинәт башланган тулгак газаплары кебек, һәлакәт гел көтмәгәндә килер – һәм беркем качып котыла алмас!</verse>
				<verse number="4">Ә сезгә ул Көн, карак кебек, көтмәгәндә килмәс, чөнки сез, имандашлар, караңгылыкта түгел.</verse>
				<verse number="5">Сез барыгыз да – яктылык балалары, көн балалары. Без төннеке яисә караңгылыкныкы түгел.</verse>
				<verse number="6">Шулай итеп, башкалар кебек йоклап ятмыйк, уяу һәм аек булыйк.</verse>
				<verse number="7">Йоклаучылар төнлә йоклый, сәрхушләр төнлә эчеп исерә.</verse>
				<verse number="8">Ә без, яктылык балалары булганга, иманны һәм мәхәббәтне көбә кием итеп, котылу өметен тимер башлык итеп киик, аек булыйк.</verse>
				<verse number="9">Аллаһы безне Үзенең ачуына дучар итәр өчен түгел, ә бәлки Хакимебез Гайсә Мәсих аша без котылу алсын өчен билгеләп куйды.</verse>
				<verse number="10">Гайсә безнең өчен үлде; Ул кабат килгән көнне без исән яки үле булсак та, Аның белән бергә яшәячәкбез.</verse>
				<verse number="11">Шуңа күрә, хәзерге сыман, бер-берегезне һәрвакыт дәртләндереп, иманда ныгытып торыгыз.</verse>
				<verse number="12">Имандашлар, үтенеп сорыйбыз сездән: арагызда тырышып хезмәт башкаручыларны, Хакимебез исеменнән сезгә үгет-нәсыйхәт һәм юнәлеш бирүче кешеләрне хөрмәт итегез.</verse>
				<verse number="13">Хезмәтләре өчен аларга ихтирамлы булыгыз һәм аларны яратыгыз, үзара тату яшәгез.</verse>
				<verse number="14">Имандашлар, үтенәбез сездән: эшсез утыручыларны үгетләгез; кыюсызларның күңелләрен күтәрегез; рухы төшкәннәргә ярдәм кулы сузыгыз; бар кешегә карата түземле булыгыз.</verse>
				<verse number="15">Карагыз аны, берегез дә явызлыкка явызлык белән җавап кайтармасын, бер-берегезгә дә, башкаларга да игелекле булыгыз.</verse>
				<verse number="16">Күңелегез һәрчак шат булсын,</verse>
				<verse number="17">догадан өзелмәгез;</verse>
				<verse number="18">нинди хәлдә калсагыз да, Аллаһыга рәхмәтләр укыгыз, чөнки сездән, Гайсә Мәсихнеке булган кешеләрдән, Аллаһы шуны көтә.</verse>
				<verse number="19">Күңелегездәге Рух ялкынын сүндермәгез,</verse>
				<verse number="20">пәйгамбәрлек сүзләренә кимсетеп карамагыз,</verse>
				<verse number="21">киресенчә, бар нәрсәне үзегез сынап-тикшерегез, игелекле булыгыз,</verse>
				<verse number="22">һәртөрле явызлыктан читтә йөрегез.</verse>
				<verse number="23">Хакимебез Гайсә Мәсих кабат килгән Көнгә рухыгыз, күңелегез һәм тәнегез саф-пакь булып саклансын өчен, тынычлык чыганагы булган Аллаһы сезне тулысынча изге итсен.</verse>
				<verse number="24">Сезне Чакыручы – ышанычлы, һәм Үзе вәгъдә иткәнне Ул җиренә җиткереп башкарачак.</verse>
				<verse number="25">Имандашлар, безнең өчен догада булыгыз.</verse>
				<verse number="26">Бар имандашларны изге үбү белән сәламләгез.</verse>
				<verse number="27">Хакимнең абруе белән таләп итәм: бу хатны барлык имандашларга укыгыз.</verse>
				<verse number="28">Хакимебез Гайсә Мәсихнең мәрхәмәте юлдашыгыз булсын!</verse>
			</chapter>
		</book>
		<book number="53">
			<chapter number="1">
				<verse number="1">Паулдан, Силастан һәм Тимутәйдән Атабыз Аллаһы һәм Хакимебез Гайсә Мәсихнеке булган, Тессалуникә шәһәрендәге иман итүчеләр бердәмлегенә сәлам!</verse>
				<verse number="2">Сезгә Атабыз Аллаһыдан һәм Хакимебез Гайсә Мәсихтән мәрхәмәт һәм иминлек ирешсен!</verse>
				<verse number="3">Имандашлар, без һәрвакыт сезнең өчен Аллаһыга рәхмәтләр әйтергә тиеш; һәм шулай дөрес булыр да, чөнки сезнең иманыгыз ныгыганнан-ныгый, һәркайсыгызның бер-беренә мәхәббәте арта бара.</verse>
				<verse number="4">Шуңа күрә, барлык эзәрлекләүләрне, газапларны түземлек һәм иман ныклыгы белән кичерүгезне Аллаһы бердәмлекләрендә сөйләп, сезнең белән мактанабыз.</verse>
				<verse number="5">Боларның барысы да Аллаһы хөкеменең гадел булуын күрсәтә, нәтиҗәдә сез Аллаһы Патшалыгына керергә лаек дип саналырсыз – шуның өчен газап чигәсез дә инде.</verse>
				<verse number="6">Аллаһы гадел: сезне газаплаучыларга – газап,</verse>
				<verse number="7">ә сезнең белән безгә, җәфа чигүчеләргә, тынычлык бирер. Аллаһыны танымаган һәм Хакимебез Гайсәнең Яхшы хәбәренә колак салмаган бар кешене җәзага тартыр өчен Хакимебез Гайсә күктән Үзенең кодрәтле фәрештәләре белән ут ялкыны эчендә иңгән чакта булыр бу хәл.</verse>
				<verse number="8"></verse>
				<verse number="9">Әлеге кешеләр мәңгелек җәзага дучар ителер: Хакимебез хозурыннан, Аның кодрәтле шөһрәтеннән читтә калыр.</verse>
				<verse number="10">Хакимебез Гайсә Үзенең изге халкыннан дан, Үзенә ышанганнарның барысыннан мактау кабул итү өчен килгән Көнне булыр бу хәл; без сөйләгән хәбәргә ышанганга күрә, сез дә шулар арасында булырсыз.</verse>
				<verse number="11">Шуңа күрә без, Аллабыз сезне Үзе чакырган тормышка лаеклы итсен, иманнан килгән һәр яхшы ниятегезне Үзенең кодрәте белән гамәлгә ашырсын дип, сезнең өчен һәрвакыт догада торабыз.</verse>
				<verse number="12">Шул рәвешле, Аллабызның һәм Хакимебез Гайсә Мәсихнең мәрхәмәте ярдәмендә Хакимебез Гайсәнең исеме сезнең аша данланыр, һәм Аның белән бергә сез дә данланырсыз.</verse>
			</chapter>
			<chapter number="2">
				<verse number="1">Хакимебез Гайсә Мәсихнең кабат килүе һәм Аны каршыларга җыелуыбыз турында исә түбәндәгене әйтәсем килә. Имандашлар, үтенеп сорыйбыз сездән:</verse>
				<verse number="2">Раббы көне җитте дип, Рух аша килгән кебек тоелган сүзгә дә, кемдер әйткән хәбәргә дә, янәсе бездән дип җиткерелгән хатка да ышанып, аптырашка калмагыз һәм борчылмагыз.</verse>
				<verse number="3">Карагыз аны, сезне беркем алдамасын: Аллаһыдан ваз кичү вакыты һәм һәлакәткә дучар ителгән, явыз эшләр кылучы зат килмичә, ул Көн җитмәячәк.</verse>
				<verse number="4">Шушы зат, алла яки изге дип аталган һәр нәрсәгә каршы чыгып, үзен югары күтәрәчәк, Аллаһы йортына кереп утырачак һәм үзен Аллаһы дип игълан итәчәк.</verse>
				<verse number="5">Сезнең янга килүемдә шул турыда сөйләгәнемне хәтерләмисезмени?</verse>
				<verse number="6">Явыз эшләр кылучы затны билгеләнгән вакыттан алданрак килергә нәрсә тоткарлаганны сез хәзер беләсез.</verse>
				<verse number="7">Явызлык үзенең астыртын эшен башлады инде, һәм аны тоткарлаучы юлдан китми торып, бу хәл шулай яшерен булып калачак.</verse>
				<verse number="8">Шуннан соң явыз эшләр кылучы зат пәйда булыр, әмма Хакимебез Гайсә, кабат килгән Көнендә, аны тыны белән үтерер, шөһрәтенең балкышы белән юк итәр.</verse>
				<verse number="9">Явыз эшләр кылучы зат, килеп, шайтан ярдәмендә зур көч, ялган галәмәтләр, могҗизалар күрсәтер,</verse>
				<verse number="10">һәлакәткә баручыларга карата төрле явыз хәйләләр кулланыр, һәм тегеләр алданырлар, чөнки үзләрен коткара алырдай хакыйкатьне яратудан баш тарттылар.</verse>
				<verse number="11">Шулай, ялганга ышансыннар өчен, Аллаһы аларны алданырга мәҗбүр итәр.</verse>
				<verse number="12">Нәтиҗәдә хакыйкатькә ышанмаучылар, явызлыктан тәм табучылар хөкем ителер.</verse>
				<verse number="13">Имандашлар, Хакимебезнең сөеклеләре, сезнең өчен без һәрвакыт Аллаһыга рәхмәтләр әйтергә тиеш, чөнки коткарыр өчен Аллаһы иң әүвәл сезне сайлады – Аның Рухы сезне изге итте, һәм сез хакыйкатькә ышандыгыз.</verse>
				<verse number="14">Хакимебез Гайсә Мәсихнең шөһрәтенә кушылсыннар дип, Аллаһы сезне без сөйләгән Яхшы хәбәр аша чакырды.</verse>
				<verse number="15">Шуңа күрә, имандашлар, нык торыгыз, без сөйләгән яки хатлар аша сезгә җиткергән өйрәтүләрдән тайпылмагыз.</verse>
				<verse number="16">Безгә мәхәббәтен күрсәткән, Үзенең мәрхәмәте белән мәңгелек юату, якты өмет биргән Атабыз Аллаһы һәм Хакимебез Гайсә Мәсих Үзе</verse>
				<verse number="17">күңелләрегезне юатсын, сезгә һәртөрле игелекле эшләр кылырга һәм яхшы сүзләр сөйләргә көч бирсен.</verse>
			</chapter>
			<chapter number="3">
				<verse number="1">Имандашлар, әйтелгәннәргә өстәп шуны сорыйбыз: Раббы сүзе башка җирләрдә дә сездәге кебек тиз таралсын һәм ихтирам ителсен дип, безнең өчен догада булыгыз.</verse>
				<verse number="2">Шулай ук бозык һәм явыз кешеләрдән арынуыбыз өчен дә дога кылыгыз – бар кеше дә иманлы түгел бит.</verse>
				<verse number="3">Хаким Гайсә исә ышанычлы: Ул сезне ныгытыр һәм явыз заттан саклар.</verse>
				<verse number="4">Хакимебезгә өмет баглап ышанабыз ки, кушканнарыбызны сез үтисез һәм алга таба да үтәп барачаксыз.</verse>
				<verse number="5">Хакимебез сезнең йөрәктә Аллаһының мәхәббәтен һәм Мәсихнең чыдамлыгын булдырсын.</verse>
				<verse number="6">Имандашлар, Хакимебез Гайсә Мәсих исеменнән боерабыз: бездән кабул иткән өйрәтүләр буенча яшәмәүче, ялкаулыкта гомер кичерүче имандашлар белән аралашмагыз.</verse>
				<verse number="7">Безнең үрнәк буенча ничек яшәргә кирәклеген үзегез дә беләсез. Сезнең арада яшәгәндә без ялкауланмадык,</verse>
				<verse number="8">берәүнең дә икмәген бушлай ашамадык, беркемгә йөк булмас өчен көне-төне тырышып эшләдек.</verse>
				<verse number="9">Сездән ярдәм кабул итәргә хакыбыз булса да, сезгә үрнәк күрсәтер өчен без шулай эшләдек,</verse>
				<verse number="10">чөнки әле яныгызда чакта ук «эшләргә теләмәгән кеше – ашамасын» дигән сүзләрне кагыйдә итеп әйткән идек.</verse>
				<verse number="11">Әмма кайберләрегезнең ялкаулыкка салышуы, бернәрсә эшләмичә башкаларның эшенә тыкшынуы турында ишетеп торабыз.</verse>
				<verse number="12">Андый кешеләрне үз ризыкларын хезмәт куеп, тыныч кына эшләп табарга Хакимебез Гайсә Мәсихнең исеме белән өндибез һәм үгетлибез.</verse>
				<verse number="13">Ә сез, имандашлар, яхшылык эшләүдән арымагыз.</verse>
				<verse number="14">Әгәр берәрсе бу хатта язылган сүзләрне тыңламаса, ул кешегә игътибарыгызны юнәлтегез һәм, аңа оят булсын өчен, аның белән аралашмагыз.</verse>
				<verse number="15">Ләкин ул кешене дошман дип исәпләмәгез, имандашыгызны үгетләгән кебек үгетләгез.</verse>
				<verse number="16">Тынычлык чыганагы булган Хуҗа-Хаким Үзе сезгә һәрдаим һәм һәр эшегездә иминлек бирсен! Хуҗа-Хаким барыгызның юлдашы булсын!</verse>
				<verse number="17">Һәр хатыма хас булганча, мин, Паул, сәламнәремне үз кулым белән язам.</verse>
				<verse number="18">Хакимебез Гайсә Мәсихнең мәрхәмәте барыгызның юлдашы булсын!</verse>
			</chapter>
		</book>
		<book number="54">
			<chapter number="1">
				<verse number="1">Коткаручыбыз Аллаһының һәм өметебез Гайсә Мәсихнең әмере белән Гайсә Мәсих рәсүле булган Паулдан имандаш углым Тимутәйгә сәлам! Сиңа Атабыз Аллаһыдан һәм Хакимебез Гайсә Мәсихтән мәрхәмәт, шәфкать һәм иминлек ирешсен!</verse>
				<verse number="2"></verse>
				<verse number="3">Македуниягә киткән чагымда мин синнән, Эфестә калып, кайбер адәмнәрне ялган тәгълимат таратудан, юк-бар сүз сөйләүдән һәм очы-кырые булмаган шәҗәрәләрдә казынудан тыюыңны үтенгән идем. Бу нәрсәләр бәхәсләр генә тудыра һәм Аллаһы ниятен иман аша гамәлгә ашырырга комачаулый.</verse>
				<verse number="4"></verse>
				<verse number="5">Кушканнарымның максаты исә – имандашларда чын йөрәктән һәм саф вөҗданнан, риясыз иманнан килгән мәхәббәт тәрбияләүдер.</verse>
				<verse number="6">Канун укытучылары булырга теләгән кайберәүләр, бу нәрсәләрдән читләшеп, үзләре сөйләгәнне һәм раслаганны аңламаган хәлдә буш сүзләр сөйли башлады.</verse>
				<verse number="7"></verse>
				<verse number="8">Дөрес кулланганда Канунның яхшы нәрсә икәнен без беләбез.</verse>
				<verse number="9">Шуны да беләбез: Канун тәкъва кешеләр өчен түгел, канунсызлар һәм буйсынмаучылар, имансызлар һәм гөнаһлылар, Аллаһыны да, изге нәрсәләрне дә ихтирам итмәүчеләр, ата-анасына кул күтәрүчеләр һәм кеше үтерүчеләр өчен,</verse>
				<verse number="10">азып-тузып йөрүчеләр, ирләр белән җенси мөнәсәбәткә керүче ирләр, кеше белән сату итүчеләр, алдакчылар, ялган шаһитлар һәм хак тәгълиматка каршы килүчеләр өчен чыгарылган.</verse>
				<verse number="11">Шөһрәтле Аллаһының бөеклеге турындагы хәбәр – миңа ышанып тапшырылган Яхшы хәбәр – шулай дип өйрәтә.</verse>
				<verse number="12">Элек мин көфер сүз сөйләп, иман китергән адәмнәрне эзәрлекләп йөргән дорфа бер кеше булсам да, мине ышанычлыга санап Үзенең хезмәтенә билгеләгән, көч биргән Хакимебез Гайсә Мәсихкә рәхмәт! Аллаһы миңа шәфкать күрсәтте, чөнки бу гамәлләрне мин томана һәм имансыз булганга кылдым.</verse>
				<verse number="13"></verse>
				<verse number="14">Хакимебез Гайсә Мәсихнең мәрхәмәте исә Ул алып килгән иман һәм мәхәббәт белән миңа мул итеп бирелде.</verse>
				<verse number="15">Гайсә Мәсих дөньяга гөнаһлыларны коткару өчен килде, дигән сүз хак һәм кабул итүгә тулысынча лаеклы; шул гөнаһлы бәндәләр арасында мин иң гөнаһлысымын.</verse>
				<verse number="16">Ләкин Гайсә Мәсих бар сабырлыгын минем мисалда – гөнаһлыларның иң начарында күрсәтсен дип, миңа шәфкать кылынды. Шуның белән Ул Үзенә иман итәчәк һәм мәңгелек тормыш алачак кешеләргә мине үрнәк итте.</verse>
				<verse number="17">Мәңгелек Патшага, үлемсез, күзгә күренмәс бердәнбер Аллаһыга мәңгедән-мәңгегә хөрмәт һәм дан булсын! Амин.</verse>
				<verse number="18">Тимутәй углым, синең хакта элегрәк әйтелгән пәйгамбәрлек сүзләрен истә тотып, мин сиңа менә мондый бурыч тапшырам: шул сүзләргә таянып, иманыңны, саф намусыңны сакла һәм чын сугышчы кебек көрәш алып бар. Кайберәүләр исә, вөҗданы кушканны кире кагып, иманнарын һәлакәткә дучар иттеләр:</verse>
				<verse number="19"></verse>
				<verse number="20">Һүменәй белән Искәндәр дә шулар арасында; көфер сүз сөйләүдән тыелырга өйрәнсеннәр дип, мин аларны шайтан кулына тапшырдым.</verse>
			</chapter>
			<chapter number="2">
				<verse number="1">Иң элек шуны үтенәм: Аллаһыга хөрмәт күрсәтеп һәм сафлыкта тыныч-имин тормыш итәргә мөмкинлегебез булсын өчен, барлык кешеләр хакына, шулай ук патшалар, хакимият җитәкчеләре хакына гозер-үтенечләрегезне, рәхмәт сүзләрегезне әйтеп дога кылыгыз.</verse>
				<verse number="2"></verse>
				<verse number="3">Бу гамәл Коткаручыбыз Аллаһы каршында яхшы һәм мәгъкуль.</verse>
				<verse number="4">Ул барлык кешеләрнең котылуын һәм хакыйкатьне танып белүен тели.</verse>
				<verse number="5">Аллаһы бер, Аллаһы белән кешеләр арасында арадашчы да бер, ул Кеше – Гайсә Мәсих. Бар кешене коткарыр өчен Ул Үзенең гомерен бирде, – вакыт җиткәнне белдерүче билге булды бу.</verse>
				<verse number="6"></verse>
				<verse number="7">Аллаһы исә мине шушы хәбәрнең вәгазьчесе, рәсүле, мәҗүсиләрне иманга һәм хакыйкатькә өйрәтүче остаз итеп билгеләде. Мин дөресен сөйлим, ялганламыйм.</verse>
				<verse number="8">Инде шуны телим: ирләр ярсымыйча һәм бәхәсләшмичә, чиста-саф ният белән һәр җирдә кулларын күтәреп дога кылсыннар.</verse>
				<verse number="9">Хатын-кызлар исә әдәп саклап, тыйнак һәм килешле итеп киенсеннәр; чәчләрен төрлечә үреп, үзләрен энҗе-алтын, затлы кием белән түгел,</verse>
				<verse number="10">ә игелекле эшләр белән бизәсеннәр. Үзләрен Аллаһыга багышлаган хатыннар нәкъ шулай эшләргә тиешләр.</verse>
				<verse number="11">Хатын-кыз күндәмлек белән, тавыш-тынсыз гына өйрәнсен.</verse>
				<verse number="12">Хатын-кызга ир-атны өйрәтергә, аның өстеннән баш булырга рөхсәт итмим, ул сүзсез булсын.</verse>
				<verse number="13">Башта Адәм, аннан соң гына Һава яратылган ич.</verse>
				<verse number="14">Аннары бит Адәм алданмаган, хатын-кыз, алданып, әмерне бозган,</verse>
				<verse number="15">әмма иман һәм мәхәббәт белән яшәп, күңеле изгелектә, яхшылыкта булса, ана вазифасын үтәп ул котылу табачак.</verse>
			</chapter>
			<chapter number="3">
				<verse number="1">Иман итүчеләр бердәмлегенең җитәкчесе булырга ниятләгән кешенең әлеге теләге – изге, дигән сүз хактыр.</verse>
				<verse number="2">Әмма җитәкче кеше тел тидермәслек абруйлы, бер генә хатынның ире, тотнаклы, төпле акыллы, ихтирам казанган, кунакчыл, яхшы остаз булырга тиеш;</verse>
				<verse number="3">ул эчеп йөрмәсен, сугыш чукмары да, акча колы да булмасын, кешеләр белән мөгамәләдә йомшак, ипле булсын;</verse>
				<verse number="4">үзенең гаиләсе белән оста идарә итсен, балаларын тыңлаучан, ихтирамлы итеп тәрбияләсен.</verse>
				<verse number="5">Әгәр ул үз йорты белән идарә итә белмәсә, Аллаһы бердәмлеген ничек кайгырта алыр соң?</verse>
				<verse number="6">Җитәкче кеше, шулай ук, иманга әлерәк кенә килгәннәр арасыннан булмасын, югыйсә, масаеп китеп, иблис кебек үк хөкемгә дучар булырга мөмкин.</verse>
				<verse number="7">Хурлыкка һәм иблис тозагына төшмәс өчен, бердәмлектән читтә булган кешеләр арасында да ул абруйлы булырга тиеш.</verse>
				<verse number="8">Шулай ук бердәмлек ярдәмчеләре дә хөрмәткә лаек, эчкерсез, хәмергә, акчага битараф,</verse>
				<verse number="9">иманыбызның серле асылын саф намус белән саклаучы кешеләр булсын.</verse>
				<verse number="10">Аларны башта сынап карасыннар, әгәр кимчелекләрен тапмасалар, ярдәмче хезмәтен башкарсыннар.</verse>
				<verse number="11">Шулай ук хатыннары да ихтирамга лаек, гайбәт сөйми, тотнаклы, һәр яктан ышанычлы кешеләр булсын.</verse>
				<verse number="12">Бердәмлек ярдәмчесе бер генә хатынлы, балалары һәм үзенең йорты белән яхшы идарә итүче булырга тиеш;</verse>
				<verse number="13">чөнки үз хезмәтен әйбәт башкаручылар дәрәҗә казаналар һәм Гайсә Мәсихкә булган иманнары турында зур кыюлык белән сөйли алалар.</verse>
				<verse number="14">Мин моны тиздән яныңа килеремә өметләнеп язам;</verse>
				<verse number="15">әгәр тоткарлана калсам, хакыйкатьнең терәге һәм нигезе булган мәңге тере Аллаһы бердәмлегендә, ягъни Аллаһы йортында син үзеңне ничек тотарга кирәклеген белсен дип хәбәр итәм.</verse>
				<verse number="16">Иманыбыз серенең бөеклеге бәхәссез: Ул кеше буларак пәйда булды, Изге Рух тарафыннан хак дип белдерелде, Аны фәрештәләр күрде, Ул халыклар арасында вәгазьләнде, дөньяда иман белән кабул ителде, шөһрәт эчендә күкләргә алынды.</verse>
			</chapter>
			<chapter number="4">
				<verse number="1">Изге Рух ачык әйтә: заман соңында кайберәүләр, ялган рухларга һәм җен өйрәтүләренә колак салып, иманнан кире чигенерләр.</verse>
				<verse number="2">Мондый өйрәтүләр вөҗданнарын җуйган икейөзле ялганчылардан килер.</verse>
				<verse number="3">Алар өйләнешүне тыя, кайсыбер ризыкларны ашамаска куша. Әмма Аллаһы бит ризыкны иман итүчеләр һәм хакыйкатьне белүчеләр шөкер әйтеп кабул итсеннәр өчен булдырган.</verse>
				<verse number="4">Аллаһы яраткан һәрнәрсә яхшы һәм, шөкер әйтеп кабул ителә икән, кире кагылырга тиеш түгел,</verse>
				<verse number="5">чөнки ул Аллаһы сүзе һәм дога белән изге кылына.</verse>
				<verse number="6">Иман сүзләре һәм үзең ияргән яхшы тәгълимат белән баеп, бу нәсыйхәтләрне имандашларга өйрәтсәң, Гайсә Мәсихнең яхшы хезмәтчесе булырсың.</verse>
				<verse number="7">Корткаларның имеш-мимешләреннән ерак йөр, чөнки аларның буш сүзләрендә Аллаһы турындагы хакыйкать юк; үзеңне ихлас күңелдән Аллаһыга табынырга күнектер.</verse>
				<verse number="8">Тән күнекмәләренең файдасы аз, ә инде ихлас күңелдән табыну һәр яктан файдалы, чөнки ул хәзер дә, киләчәктә дә тормыш бүләк итә, –</verse>
				<verse number="9">бу сүзләр хак һәм тулысынча кабул итүгә лаек.</verse>
				<verse number="10">Шуның өчен без тырышып хезмәт итәбез һәм көрәш алып барабыз, чөнки бар кешене, бигрәк тә иман юлындагыларны коткаручы тере Аллаһыга өмет баглыйбыз.</verse>
				<verse number="11">Башкаларны да шуңа өйрәт һәм шуның үтәлүен таләп ит.</verse>
				<verse number="12">Яшь булсаң да, беркем сиңа түбәнсетеп карарга базмасын; сүздә, үз-үзеңне тотышыңда, мәхәббәттә, иманда, сафлыкта иман итүчеләр өчен үрнәк бул.</verse>
				<verse number="13">Мин килгәнче, иман итүчеләр бердәмлегендә Язманы кычкырып укы, үгет-нәсыйхәт бир, өйрәт.</verse>
				<verse number="14">Бердәмлек өлкәннәре башыңа кулларын куйганда пәйгамбәрлек буенча сиңа бирелгән рухи сәләтеңне игътибарсыз калдырма.</verse>
				<verse number="15">Уңышларың һәркемгә ачык күренсен өчен, хезмәтеңне күңел биреп башкар, үзеңне тулысынча шуңа багышла.</verse>
				<verse number="16">Үзеңә һәм нәрсә өйрәтүеңә һәрчак игътибарлы бул – шуларны тайпылмыйча башкар; шулай эшләсәң, үзеңне дә, тыңлаучыларыңны да коткарырсың.</verse>
			</chapter>
			<chapter number="5">
				<verse number="1">Өлкән яшьтәге ирләр белән тупас сөйләшмә, аларга – атаңа кебек, үзеңнән кечерәк ир-егетләргә – кардәшеңә кебек,</verse>
				<verse number="2">өлкән хатын-кызларга – анаңа кебек, яшьрәкләренә – кыз туганнарыңа кебек, сафлык белән үгет-нәсыйхәт бир.</verse>
				<verse number="3">Ялгыз калган тол хатыннарга хөрмәт күрсәт;</verse>
				<verse number="4">әгәр тол хатынның балалары яки оныклары булса, алар, әүвәл үзләренең гаиләсен һәм ата-анасын кайгыртып, иманнарын гамәлдә күрсәтергә өйрәнсеннәр, чөнки Аллаһы шуны тели.</verse>
				<verse number="5">Ялгыз калган тол хатын, бар өметен Аллаһыга баглап, Аңардан ярдәм сорап көннәрен һәм төннәрен догада уздыра.</verse>
				<verse number="6">Әмма кәеф-сафа корып яши торганнарын тере көе үле дип санарга мөмкин.</verse>
				<verse number="7">Тол хатыннарның тормышлары тел тидермәслек булсын өчен, югарыда әйтелгәннәрнең үтәлүен таләп ит.</verse>
				<verse number="8">Әгәр берәү кардәш-ыруын, бигрәк тә үзенең гаиләсен кайгыртмый икән, ул, димәк, иманыннан ваз кичкән, ул – имансыз кешедән дә яманрак.</verse>
				<verse number="9">Бердәмлектәге толлар исемлегенә алтмыш яше тулган һәм бер генә тапкыр кияүдә булган хатыннарны керт.</verse>
				<verse number="10">Ул үзенең игелекле эшләре белән танылган, бала тәрбияләп үстергән, кунакчыллык күрсәткән, мосафир имандашларының аякларын юган, авырлыкка тарыганнарга ярдәм кулы сузган, яхшылыклар кылырга әзер торган хатын булырга тиеш.</verse>
				<verse number="11">Яшь тол хатыннарны исә исемлеккә кертмә, чөнки алар, җенси теләккә бирелеп, үзләрен Мәсихкә багышлаудан туктыйлар һәм тагын кияүгә чыгарга телиләр;</verse>
				<verse number="12">шул рәвешле, элегрәк биргән вәгъдәләрен бозып, үзләрен хөкемгә дучар итәләр.</verse>
				<verse number="13">Шуның өстенә алар, ялкаулыкка салынып, вакытларын бушка уздырырга, өй борынча йөреп гайбәт сатарга, кеше эшенә тыгылырга, кирәкмәгән нәрсә сөйләргә ияләшеп китәләр.</verse>
				<verse number="14">Шуңа күрә, яманатын сатарга дошманнарга һичнинди сәбәп бирмәс өчен, яшь тол хатыннарның кияүгә чыгуын, балалар тудыруын, хуҗалыкны каравын телим мин,</verse>
				<verse number="15">чөнки андый хатыннарның кайберләре, дөрес юлдан читкә борылып, шайтан юлына басты инде.</verse>
				<verse number="16">Әгәр иман итүче ниндидер бер хатынның тол калган кардәше булса, шул кардәшенә ул үзе ярдәм итсен, ялгыз тол хатыннарны кайгыртырга тиешле бердәмлеккә өстәмә мәшәкать тудырмасын.</verse>
				<verse number="17">Яхшы җитәкчелек итүче өлкәннәр, бигрәк тә Аллаһы сүзен белдерүдә һәм өйрәтүдә авыр эш башкаручылар хөрмәткә һәм хезмәт хакы алырга лаек.</verse>
				<verse number="18">Язмада «ашлык суга торган үгезнең авызын бәйләп куйма» һәм «эшләгән кеше хезмәт хакына лаек» дип әйтелә бит.</verse>
				<verse number="19">Бердәмлек өлкәненә карата гаепләү булса, ике яки өч шаһитсыз кабул итмә.</verse>
				<verse number="20">Гөнаһ кылучыларны исә, башкалар да куркып торсын өчен, барысы алдында фаш ит.</verse>
				<verse number="21">Аллаһы алдында, Гайсә Мәсих һәм сайлап алынган фәрештәләр алдында үтенеп сорыйм: әйтелгән күрсәтмәләремне гаделлек белән үтә, беркемгә дә өстенлек бирмә.</verse>
				<verse number="22">Кемнеңдер гөнаһында катнашың булмасын өчен, берәүгә дә ашыгычлык белән кулларыңны куярга ашыкма, үзеңне пакьлектә сакла.</verse>
				<verse number="23">Суны үзен генә эчмә, ашказаныңны саклар һәм еш авырмас өчен бераз шәраб та эч.</verse>
				<verse number="24">Кайбер кешеләрнең гөнаһлары билгеле инде, ә кайберләренеке хөкем көнендә ачылыр.</verse>
				<verse number="25">Игелекле эшләр дә шулай ук: аларның кайберләре шундук күренә, башкалары исә соңрак беленер.</verse>
			</chapter>
			<chapter number="6">
				<verse number="1">Кол имандашларыбыз үзләренең хуҗаларын хөрмәт итсеннәр, шул чагында кешеләр Аллаһы исемен һәм безнең тәгълиматны хурламаслар.</verse>
				<verse number="2">Хуҗалары иманлы булган очракта коллар, без бит имандашлар дип, хуҗалары янында үзләрен илтифатсыз тотмасыннар, киресенчә, тагын да тырышыбрак хезмәт итсеннәр, чөнки аларның хезмәтеннән файда алучы хуҗалары – ышанычлы һәм кадерле имандашларыдыр. Кешеләрне менә шуңа өйрәт, нәсыйхәт ит.</verse>
				<verse number="3">Әгәр кем дә булса башка бер нәрсәгә өйрәтеп, Хакимебез Гайсә Мәсихнең хак сүзләре, иманыбызга туры килгән тәгълимат белән килешми икән,</verse>
				<verse number="4">ул – тәкәббер, берни аңламый торган, бәхәсләшү һәм сүз көрәштерү чире йоккан бер кешедер; аның сүзләре көнчелек, низаг, хурлау, мәкерле шикләнү,</verse>
				<verse number="5">бозык фикерле һәм хакыйкатьтән ерак йөргән кешеләр арасында каршылык тудыра; андыйлар өчен Аллаһыга табыну – жиңел табыш алу ысулы гына.</verse>
				<verse number="6">Әгәр кеше бары белән канәгать икән, Аллаһыга иман итү – чынлап та, зур табыш ул.</verse>
				<verse number="7">Без дөньяга үзебез белән берни алып килмәдек, аңардан һичнәрсә алып та китә алмабыз.</verse>
				<verse number="8">Ризыгыбыз һәм кием-салымыбыз бар икән, шуңа канәгать булыйк.</verse>
				<verse number="9">Ә инде баерга теләүчеләр, вәсвәсәгә бирелеп, кешеләрне бәхетсезлеккә һәм һәлакәткә китерүче мәгънәсез, зарарлы, бихисап күп теләкләренең тозагына төшә.</verse>
				<verse number="10">Бар явызлыкның башы – акчага хирыслык. Акча артыннан куып, иман юлыннан язган һәм үзләрен күп кайгыларга дучар иткән кешеләр аз түгел.</verse>
				<verse number="11">Ә син, Аллаһы кешесе, болардан кач һәм тәкъвалыкка, Аллаһы күңеленә хуш килгән гамәлләр кылырга, иманга, мәхәббәткә, түземлелеккә һәм басынкылыкка омтыл.</verse>
				<verse number="12">Иман юлында үз-үзеңне кызганмыйча көрәшеп, мәңгелек тормышка ия бул. Аллаһы сине шуңа чакырды, һәм син күп шаһитлар алдында иманыңны ачыктан-ачык белдердең.</verse>
				<verse number="13">Бар тереклеккә гомер биргән Аллаһы алдында һәм Понти Пилатка ачыктан-ачык шаһитлык иткән Гайсә Мәсих алдында синнән шуны таләп итәм:</verse>
				<verse number="14">Хакимебез Гайсә Мәсих кабат килгәнгә кадәр бу әмеремне тел тидермәслек һәм кимчелексез итеп башкар.</verse>
				<verse number="15">Шөһрәтле һәм бердәнбер Хөкемдар, патшаларның Патшасы һәм хакимнәрнең Хакиме, бердәнбер үлемсез Зат, якын килә алмаслык яктылыкта торучы, бер кеше дә күрмәгән һәм күрүе мөмкин дә булмаган Аллаһы, вакыты җиткәч, Мәсихне күрсәтәчәк. Аллаһыга хөрмәт һәм мәңгелек хакимлек! Амин.</verse>
				<verse number="16"></verse>
				<verse number="17">Бу дөньяның байларын кисәт: алар тәкәбберләнмәсеннәр һәм өметләрен ышанычсыз байлыкка түгел, хозурланып яшәр өчен безгә һәрнәрсәне мул итеп бирүче Аллаһыга багласыннар.</verse>
				<verse number="18">Алар яхшылык кылсын, игелекле эшләре белән бай булсын, юмартлык күрсәтеп, үзләрендә булганны башкалар белән бүлешергә әзер торсын.</verse>
				<verse number="19">Шул рәвешчә, чын тормышка ирешү өчен алар киләчәккә ныклы нигез булырлык хәзинә туплар.</verse>
				<verse number="20">Тимутәй, сиңа ышанып тапшырылганны сакла, Аллаһы күңеленә хуш килмәгән буш сүзләрдән, урынсызга «гыйлем» дип аталып та, дөреслеккә туры килмәгән нәрсәләрдән читтә тор.</verse>
				<verse number="21">Кайберәүләр шуңа бирелеп иман юлыннан читләште инде. Аллаһы мәрхәмәте сезгә юлдаш булсын!</verse>
			</chapter>
		</book>
		<book number="55">
			<chapter number="1">
				<verse number="1">Гайсә Мәсихтә булганнарга Аллаһы вәгъдә иткән тормыш хакында вәгазьләргә җибәрелгән, Аллаһы ихтыяры белән Гайсә Мәсихнең рәсүле булган Паулдан сөекле углым Тимутәйгә сәлам! Сиңа Атабыз Аллаһыдан һәм Хакимебез Гайсә Мәсихтән мәрхәмәт, шәфкать һәм иминлек ирешсен!</verse>
				<verse number="2"></verse>
				<verse number="3">Көндез һәм төнлә һәр догамда сине телгә алганда, ата-бабаларым кебек үк, саф вөҗдан белән үзем дә хезмәт итә торган Аллаһыга рәхмәт белдерәм.</verse>
				<verse number="4">Синең күз яшьләреңне искә төшерүгә, сине күрәсем килеп китә: бу очрашу мине бик тә куандырыр иде.</verse>
				<verse number="5">Синең ихлас иманыңны да искә төшерәм: әбиең Лоис һәм әниең Әүникә дә нәкъ шулай ышанганнар, бу иманның синдә дә булуын тәгаен беләм.</verse>
				<verse number="6">Шул сәбәптән искәртеп үтәм: кулларымны башыңа куйган чакта Аллаһы тарафыннан сиңа бирелгән рухи сәләтеңне үстер.</verse>
				<verse number="7">Аллаһы безгә курку рухын түгел, көч, мәхәббәт һәм аек фикер йөртү рухын биргән бит.</verse>
				<verse number="8">Шулай итеп, Хакимебез турында шаһитлык бирүдән курыкма һәм Аның хакына тоткын булуым өчен оялма. Киресенчә, Аллаһының көч-куәтенә таянып, Яхшы хәбәр өчен мин кичергән газапларны уртаклаш.</verse>
				<verse number="9">Аллаһы безне кылган эшләребез аркасында түгел, ә бәлки Үзенең нияте һәм мәрхәмәте белән коткарды, безне изге тормышка чакырды. Бу мәрхәмәтне Ул безгә дөнья яратылганчы ук Гайсә Мәсих аша бүләк итте,</verse>
				<verse number="10">хәзер исә без аны Коткаручыбыз Гайсә Мәсихнең килүе аша күрдек. Гайсә Мәсих үлемне юк итте һәм Яхшы хәбәр ярдәмендә яңа тормыш белән үлемсезлекне күрсәтте.</verse>
				<verse number="11">Мин шул Яхшы хәбәрне игълан итүче, рәсүл һәм остаз итеп билгеләп куелганмын.</verse>
				<verse number="12">Шуның өчен газап чигәм дә, әмма оялмыйм, чөнки Кемгә иман иткәнемне беләм һәм Аның миңа ышанып тапшырганны бөек Көнгә кадәр саклый аласына ышанам.</verse>
				<verse number="13">Гайсә Мәсихкә иман итеп һәм Аның мәхәббәтендә калып, миннән ишеткән хак тәгълиматны үрнәк итеп тот.</verse>
				<verse number="14">Сиңа ышанып тапшырылган кадерле нәрсәне күңелебездә яшәүче Изге Рух ярдәме белән сакла.</verse>
				<verse number="15">Асия өлкәсендәгеләрнең барысы да мине ташлап киткәнне беләсең; Фүгел һәм Һермогенис та шулар арасында.</verse>
				<verse number="16">Онисифор гаиләсенә Хакимебез Гайсә мәрхәмәт күрсәтсен иде, чөнки Онисифор, төрмәдә утыруымнан оялмыйча, күп тапкырлар күңелемне юатты.</verse>
				<verse number="17">Римга килгәч тә ул, зур тырышлык куеп, тапканчы мине эзләде.</verse>
				<verse number="18">Хакимебез килгән Көнне ул Аның ярдәме белән Аллаһының шәфкатенә ирешсен иде. Эфестә чакта аның ничек тырышып миңа хезмәт иткәнен син беләсең.</verse>
			</chapter>
			<chapter number="2">
				<verse number="1">Углым, Гайсә Мәсихнең мәрхәмәте ярдәмендә көчле бул.</verse>
				<verse number="2">Күп шаһитлар алдында миннән ишеткән нәрсәләрне ышанычлы кешеләргә сөйлә, шул чагында алар да башкаларны өйрәтә алыр.</verse>
				<verse number="3">Гайсә Мәсихнең яхшы көрәшчесе кебек, өлешеңә тигән газапларны үз өстеңә кабул итәргә әзер бул.</verse>
				<verse number="4">Бернинди хәрби хезмәткәр дә үзен көндәлек эшләр белән бәйләми, ул бары гаскәр башлыгына ярарга тырыша;</verse>
				<verse number="5">шулай ук ярыш кагыйдәләрен бозучы кеше дә җиңү таҗына лаек була алмый.</verse>
				<verse number="6">Авыр хезмәт башкара торган игенче дә җыеп алынган уңыштан үз өлешен беренче булып алырга тиеш.</verse>
				<verse number="7">Мин әйткәннәр турында уйла, һәм Хакимебез Гайсә сиңа бар нәрсәне аңларга ярдәм итәр.</verse>
				<verse number="8">Давыт нәселеннән булган Гайсә Мәсихне исеңдә тот. Ул үледән терелтелде – бу турыда мин игълан иткән Яхшы хәбәрдә әйтелә.</verse>
				<verse number="9">Шул хезмәтем өчен мин, җинаятьче кебек богауланып, газап чигәм. Әмма Аллаһы сүзен богаулау мөмкин түгел.</verse>
				<verse number="10">Шуңа күрә, Аллаһы сайлап алган кешеләр дә Гайсә Мәсих аша бирелгән мәңгелек дан белән котылу ала алсын өчен, алар хакына барысына түзәм.</verse>
				<verse number="11">Бу сүзләр хак: Аның белән үлгәнбез икән, Аның белән бергә яшәрбез дә.</verse>
				<verse number="12">Әгәр түзәбез икән, Аның белән бергә патшалык та итәрбез. Әгәр Аңардан баш тартсак, Ул да бездән баш тартыр.</verse>
				<verse number="13">Без тугры булмасак та, Ул һәрчак тугры булып кала, чөнки Ул Үз-Үзенә хыянәт итә алмый.</verse>
				<verse number="14">Боларны бөтен кешенең исенә төшер һәм, сүз көрәштереп маташмасыннар өчен, аларны Аллаһы каршында кисәтеп куй, чөнки тыңлап торучыларга мондый бәхәсләр файда урынына зыян гына китерә.</verse>
				<verse number="15">Аллаһы алдында үзеңне инде сыналган, эшен оятка калмаслык итеп башкаручы хезмәткәр, хакыйкать сүзен дөрес җиткерүче итеп күрсәтергә тырыш.</verse>
				<verse number="16">Аллаһы күңеленә хуш килмәгән сүзләрдән ерак тор, чөнки аларны сөйләүчеләр Аллаһыдан һаман ныграк читләшәләр;</verse>
				<verse number="17">андый сүзләр яман шеш кебек тарала. Һүменәй белән Филит тә шундый сүзләрне таратучылар арасында.</verse>
				<verse number="18">Безнең өчен үледән терелү булды инде дип, хакыйкатьтән читкә тайпылып, алар кайберәүләрнең иманын какшата.</verse>
				<verse number="19">Әмма Аллаһы салган нигез – какшамас, нык, һәм шул нигезгә мондый сүзләр язылган: «Раббы Үзенекеләрен белә» һәм «Раббының исемен телгә алган һәр кеше явызлыктан читләшсен!»</verse>
				<verse number="20">Һәрбер зур йортта алтыннан һәм көмештән ясалган савытлар гына түгел, агачтан һәм балчыктан эшләнгәннәре дә бар. Затлылары кадерләп тотыла, икенчеләре исә көндәлек тормышта кулланыла.</verse>
				<verse number="21">Шулай итеп, үзен сафлыкта тоткан кеше дә әнә шул затлы савыт кебек кадер-хөрмәттә, изгеләштерелгән булыр, һәрбер яхшы эшкә ярар, һәм Хуҗасы аңардан файдаланыр.</verse>
				<verse number="22">Яшьлекнең әдәпсез теләкләреннән кач, Раббыга чын йөрәктән мөрәҗәгать итүчеләр белән бергә тәкъвалыкка, иманга, мәхәббәткә, иминлеккә омтыл.</verse>
				<verse number="23">Мәгънәсез, ахмак бәхәсләргә катнашма, аларның ызгыш-талаш кына китереп чыгарасын беләсең.</verse>
				<verse number="24">Раббы колы исә бәхәсләшергә тиеш түгел, киресенчә, һәркемгә ягымлы, сабыр булырга, өйрәтә белергә,</verse>
				<verse number="25">үзенә каршы чыгучыларга түземлек белән үгет-нәсыйхәт бирергә тиеш – бәлки, Аллаһы аларны тәүбәгә китерер, һәм алар хакыйкатьне танып белер,</verse>
				<verse number="26">акылга утырып, аларны әсир кылган һәм үз ихтыярын үтәргә мәҗбүр итүче иблис тозагыннан котылыр.</verse>
			</chapter>
			<chapter number="3">
				<verse number="1">Белеп тор: азаккы көннәрдә авыр вакытлар килер.</verse>
				<verse number="2">Кешеләр үзләрен генә сөючән, байлык яратучан, мактанчык, һавалы һәм башкаларны хурлаучан булыр. Алар ата-аналарына буйсынмаслар, яхшылыкның кадерен белмәсләр, изге нәрсәләрне ихтирам итмәсләр.</verse>
				<verse number="3">Алар бәгырьсез, миһербансыз, яла ягучан, тотнаксыз, рәхимсез булырлар һәм яхшылыкны дошман күрерләр;</verse>
				<verse number="4">хыянәтчел, акылсыз, тәкәббер булырлар һәм Аллаһыны түгел, кәеф-сафа коруны күбрәк яратырлар,</verse>
				<verse number="5">ихлас күңелдән Аллаһыга табынучы булып күренерләр, ә иман көчен инкяр итәрләр. Андыйлардан ерак тор.</verse>
				<verse number="6">Алар сиздермичә генә йортларга үтеп керәләр һәм гөнаһка баткан, төрле кәеф-сафага бирелгән, һаман нәрсәгәдер өйрәнә, әмма хакыйкатькә төшенә алмый торган җилбәзәк хатыннарның күңелләрен үз ягына аударалар.</verse>
				<verse number="7"></verse>
				<verse number="8">Муса пәйгамбәргә карышкан Янис белән Ямбрис кебек, бозык акыллы, иман сынавын уза алмаган бу кешеләр дә хакыйкатькә каршы чыгалар.</verse>
				<verse number="9">Әмма аларның юллары кыска булыр, чөнки Янис белән Ямбрисныкы кебек, аларның акылсызлыклары һәммәсенә ап-ачык күренер.</verse>
				<verse number="10">Син исә өйрәтүләремне, яшәү рәвешемне, максатымны, иманымны, сабырлыгымны, мәхәббәтемне, ныклыгымны, Антиухия, Икүниун һәм Лустра шәһәрләрендә мине ничек эзәрлекләүләрен һәм ничек газап чигүләремне беләсең. Нинди эзәрлекләүләргә дучар булсам да, мине барысыннан да Хакимебез Гайсә коткарды!</verse>
				<verse number="11"></verse>
				<verse number="12">Әйе, Гайсә Мәсихтә, тәкъвалыкта яшәргә теләүчеләрнең барысы да эзәрлекләнер.</verse>
				<verse number="13">Мәкерле кешеләр һәм алдакчылар исә, башкаларны алдап һәм үзләре дә алданып, яман эшләрен дәвам итәрләр.</verse>
				<verse number="14">Ләкин син өйрәнгәннәрең һәм инанганнарың буенча яшә, чөнки кемнән өйрәнгәнеңне беләсең,</verse>
				<verse number="15">Изге Язма да сиңа балачактан таныш, Гайсә Мәсихкә иман итү аша Язма котылуга китерүче зирәклек бирә ала.</verse>
				<verse number="16">Бөтен Язма Аллаһының Рухы белән сугарылган һәм өйрәтү, фаш итү, төзәтү, тәкъвалык тәрбияләүдә файдалы,</verse>
				<verse number="17">димәк ки, Аллаһы кешесе һәр игелекле эшне башкарырга әзер.</verse>
			</chapter>
			<chapter number="4">
				<verse number="1">Тереләрне һәм үлеләрне хөкем итәчәк Гайсә Мәсих Патша булып киләчәк, шуңа күрә Аллаһы һәм Гайсә Мәсих алдында сиңа катгый рәвештә боерам:</verse>
				<verse number="2">Аллаһы сүзен игълан ит, моны уңайлы һәм уңайсыз вакытта да эшләргә әзер тор, төзәт, шелтәлә, өйрәткәндә һәрчак сабырлык белән үгетлә,</verse>
				<verse number="3">чөнки шундый заманнар килер, кешеләр хакыйкать сүзен кабул итмәс, үзләренә ошаган, күңелләренә ятышлы сүзләр сөйләүче остазларны гына тыңлар,</verse>
				<verse number="4">хакыйкатькә колак салмыйча, уйдырма хәбәрләргә өстенлек бирер.</verse>
				<verse number="5">Син исә һәрчак уяу бул, авырлыкларны түземлек белән кичер, Яхшы хәбәр таратуыңны дәвам ит, хезмәтеңне яхшы итеп башкар.</verse>
				<verse number="6">Бу дөньядан китәр вакытым җитте – гомерем мәзбәхкә салына торган шәраб корбаны кебек түгелеп бетте.</verse>
				<verse number="7">Мин яхшы көрәштем, ахырга тикле йөгердем, иманымны саклап калдым.</verse>
				<verse number="8">Минем өчен тәкъвалык таҗы инде әзерләп куелган. Көне җиткәч, аны миңа гадел Хөкемче, Хуҗа-Хаким тапшырачак; миңа гына түгел, Аның килүен сагынып көткәннәрнең барысына да бирәчәк.</verse>
				<verse number="9">Якын арада минем янга килергә тырыш,</verse>
				<verse number="10">чөнки бу дөньяны өстенрәк күргән Димас, мине ташлап, Тессалуникә шәһәренә китеп барды; Крискис – Гәләтиягә, Титус исә Далматиягә китте.</verse>
				<verse number="11">Монда минем белән Лүк кенә калды. Үзең белән Маркны алып кил, ул миңа хезмәтемдә ярдәм итә алыр.</verse>
				<verse number="12">Тухикне исә мин Эфес шәһәренә җибәрдем.</verse>
				<verse number="13">Килгәндә, Троас шәһәрендә Карпларда калдырган җиләнемне һәм китапларымны, бигрәк тә күнгә язылганнарын алып кил.</verse>
				<verse number="14">Бакырчы Искәндәр миңа күп явызлыклар эшләде. Хакимебез аңа гамәлләренә карап түләр.</verse>
				<verse number="15">Үзең дә аңардан саклан, чөнки ул сүзләребезгә бик нык каршы килгән иде.</verse>
				<verse number="16">Мәхкәмәдә беренче тапкыр үземне яклап сүз тотканда, янымда беркем булмады, барысы да мине ташлап китте. Алай да, бу аларга гаеп булып саналмасын.</verse>
				<verse number="17">Әмма Хакимебез минем янда булды һәм, Аллаһының хәбәре минем аша тулысынча игълан ителсен һәм мәҗүсиләргә ишетелсен өчен, Ул миңа көч бирде, мине арыслан авызыннан коткарды.</verse>
				<verse number="18">Хакимебез киләчәктә дә мине төрле явызлыктан йолып алыр һәм Үзенең Күк Патшалыгы өчен коткарыр. Аңа мәңгедән-мәңгегә дан булсын! Амин.</verse>
				<verse number="19">Прискиллә белән Әкүл һәм Онисифорлар гаиләсенә сәлам әйт.</verse>
				<verse number="20">Эрасты Көринт шәһәрендә калды; авырып торган Трофимны Милит шәһәрендә калдырдым.</verse>
				<verse number="21">Кышка кергәнче, килеп җитәргә тырыш. Сиңа Әүбүл һәм Пудис, Лин белән Кләүдия һәм барлык имандашлар сәламнәрен юллый.</verse>
				<verse number="22">Хуҗа-Хаким синең рухың белән булсын! Аның мәрхәмәте юлдашыгыз булсын!</verse>
			</chapter>
		</book>
		<book number="56">
			<chapter number="1">
				<verse number="1">Аллаһы тарафыннан сайлап алынганнарны иманга чакыру һәм тәкъва тормышка илтүче хакыйкатьне таныту өчен җибәрелгән, Аллаһы колы һәм Гайсә Мәсихнең рәсүле булган Паулдан сәлам!</verse>
				<verse number="2">Әлеге хакыйкать дөнья яратылганчы ук Аллаһы безгә вәгъдә иткән мәңгелек тормышка өмет бирә, ә Аллаһы беркайчан да ялганламый.</verse>
				<verse number="3">Билгеләнгән вакыт җиткәч, Коткаручыбыз булган Аллаһы боерыгы буенча миңа ышанып тапшырылган вәгазь аша Аллаһы Үзенең сүзен игълан итте.</verse>
				<verse number="4">Минем белән бер үк иманны уртаклашучы чын углым Титуска Атабыз Аллаһыдан һәм Коткаручыбыз Гайсә Мәсихтән мәрхәмәт һәм иминлек ирешсен!</verse>
				<verse number="5">Мин сине Критта менә ни өчен калдырдым: мин боерганча, син төгәлләнмәгән эшләрне тәртипкә китерергә һәм барлык шәһәрләрдә иман итүчеләр бердәмлекләренә өлкәннәр билгеләргә тиеш.</verse>
				<verse number="6">Бердәмлекнең өлкәне тел тидермәслек кеше, бер генә хатынның ире булсын; балаларының да иманлы, буйсынучан булуы, азгынлыктан ерак йөрүе шарт.</verse>
				<verse number="7">Аллаһы эшләре белән идарә иткәнлектән, бердәмлек җитәкчесе һәртөрле кимчелектән азат булырга тиеш. Тәкәббер, кабынып китүчән, эчкече, сугыш чукмары, үз файдасын кайгыртучы булмасын ул;</verse>
				<verse number="8">аның кунакчыл, яхшылык сөючән, төпле, гадел, тәкъва булуы, үз-үзен тота белүе кирәк.</verse>
				<verse number="9">Башкаларга хак тәгълимат буенча үгет-нәсыйхәт бирә алсын, әлеге тәгълиматка каршы килүчеләрне фаш итә алсын өчен, үзенә өйрәтелгән ышанычлы сүздә ул нык торырга тиеш.</verse>
				<verse number="10">Сөннәтле яһүдиләр арасында буйсынмаучан, буш сүз сөйләүче, ялганчы кешеләр аеруча күп.</verse>
				<verse number="11">Андыйларның авызларын томаларга кирәк, чөнки алар, хурлыклы табыш артыннан куып, тиеш булмаганны өйрәтеп, тулы гаиләләрне җимерәләр.</verse>
				<verse number="12">Критлыларда пәйгамбәр дип саналган берәү: «Критлылар һаман ялган сөйли; явыз җанвар, бирән һәм ялкау алар», – дигән.</verse>
				<verse number="13">Бу шаһитлык дөрес. Шуңа күрә, хак иманны тотсыннар, яһүдиләрнең уйдырмаларына һәм хакыйкатьтән йөз чөергән кешеләрнең әмерләренә игътибар итмәсеннәр өчен, критлы иман итүчеләрне кызганмыйча фаш ит.</verse>
				<verse number="14"></verse>
				<verse number="15">Саф кешеләр өчен бар нәрсә саф, әмма бозык һәм имансыз кешеләр өчен бернинди саф нәрсә юк, чөнки аларның акыллары һәм вөҗданнары бозык.</verse>
				<verse number="16">Алар, Аллаһыны танып беләбез, дип ышандыралар, әмма гамәлләре белән Аңардан ваз кичәләр; алар – әшәке, тыңлаусыз һәм игелекле бер эшкә дә яраклы түгел.</verse>
			</chapter>
			<chapter number="2">
				<verse number="1">Әмма син хак тәгълиматка туры килә торган нәрсәләргә өйрәт:</verse>
				<verse number="2">өлкән яшьтәге ирләр тотнаклы, ихтирамга лаек, төпле акыллы булсын, иман итүдә, мәхәббәттә, түземлектә нык торсын.</verse>
				<verse number="3">Өлкән яшьтәге хатын-кызлар да үзләрен иман итүчеләргә хас булганча тотсын, гайбәт сөйләмәсен, эчкечелеккә бирелмәсен, башкаларны яхшылыкка өйрәтсен;</verse>
				<verse number="4">Аллаһының Яхшы хәбәре хурланмасын өчен, алар яшь хатыннарны үзләренең ирләрен һәм балаларын яратырга, төпле акыллы, саф, уңган хуҗабикә, яхшы күңелле һәм ирләренә күндәм булырга өйрәтергә тиеш.</verse>
				<verse number="5"></verse>
				<verse number="6">Яшь егетләрдән дә төпле акыл таләп ит.</verse>
				<verse number="7">Аларга һәрчак яхшы гамәлләрең белән үрнәк күрсәт, өйрәтүләреңдә намуслы һәм җитди бул;</verse>
				<verse number="8">каршы килүчеләр безнең турыда һичнинди начар сүз әйтә алмыйча оятка калсын өчен, сүзләрең дөрес һәм кире какмаслык булсын.</verse>
				<verse number="9">Колларны, бар нәрсәдә хуҗаларыгызга буйсыныгыз, ярарга тырышыгыз, алар белән бәхәсләшмәгез,</verse>
				<verse number="10">урлашмагыз, һәрнәрсәдә ышанычлы булыгыз, дип үгетлә. Шулай итеп, алар Коткаручыбыз Аллаһының тәгълиматына дан өстәр.</verse>
				<verse number="11">Кешелек дөньясына котылу алып килер өчен Аллаһы безгә Үзенең мәрхәмәтен күрсәтте.</verse>
				<verse number="12">Шушы мәрхәмәт безне, алласызлыктан һәм гөнаһлы теләкләрдән ваз кичеп, бу дөньяда инсафлы, тәкъва булырга, Аллаһыны хөрмәт итеп яшәргә өйрәтә.</verse>
				<verse number="13">Шул ук вакытта без өметебез чынга ашкан шатлыклы Көнне – бөек Аллабыз һәм Коткаручыбыз Гайсә Мәсих шөһрәт белән килгән Көнне көтәбез.</verse>
				<verse number="14">Безне һәртөрле гөнаһ кылудан йолып алып пакьләндерү һәм яхшылык кылырга ашкынып торган Үз халкы итү өчен, Мәсих Үзен безнең хакка корбан итте.</verse>
				<verse number="15">Син әнә шуларны өйрәтергә тиеш. Үзеңә бирелгән вәкаләттән файдаланып, үгет-нәсыйхәт бир, фаш ит. Һичкем сиңа кимсетеп карарга базмасын!</verse>
			</chapter>
			<chapter number="3">
				<verse number="1">Җитәкчеләргә һәм хакимияткә буйсынырга, аларны тыңларга, һәртөрле яхшы эшкә һәрвакыт әзер торырга кирәклеген иман итүчеләрнең исләренә төшер,</verse>
				<verse number="2">шулай ук беркемне яманламаска, бәйләнчек булмаска, кешеләр белән мөнәсәбәттә басынкы-сабыр, йомшак күңелле булырга да өйрәт аларны.</verse>
				<verse number="3">Чөнки кайчандыр без үзебез дә тинтәк, тыңлаусыз, алданган, төрле нәфес һәм ләззәтләр коллыгында идек; гомеребезне явызлыкта һәм көнчелектә үткәрдек; безне күрәлмадылар, без дә бер-беребезгә нәфрәтле идек.</verse>
				<verse number="4">Әмма Коткаручыбыз Аллаһы, Үзенең игелеген һәм кешеләргә булган мәхәббәтен күрсәтеп,</verse>
				<verse number="5">безне коткарды; Ул моны тәкъва эшләребез өчен түгел, Үзенең шәфкате аркасында эшләде, гөнаһларыбызны юып төшереп, яңадан тудырды, Изге Рухның ярдәме белән безгә яңа тормыш бирде.</verse>
				<verse number="6">Аллаһының мәрхәмәте белән без аклансын һәм үзебез өметләнгән мәңгелек тормышка ия булсын өчен, Аллаһы бу Рухны Коткаручыбыз Гайсә Мәсих аша безгә мул итеп яудырды.</verse>
				<verse number="7"></verse>
				<verse number="8">Бу сүзләр хак. Өйрәтүләрем һәр кеше өчен хәерле һәм файдалы. Аллаһыга иман китерүчеләр үзләрен игелекле эшләр кылуга багышласын өчен, бу турыда басым ясап әйтүеңне телим.</verse>
				<verse number="9">Мәгънәсезгә сүз көрәштерүдән, шәҗәрәләр турындагы буш сүзләрдән, Канун хакындагы бәхәсләрдән һәм ызгыш-талашлардан читләш, чөнки алар кирәксез һәм файдасыз нәрсәдер.</verse>
				<verse number="10">Бердәмлекнең төркемнәргә бүленүенә сәбәпче булган кешене бер-ике тапкыр кисәткәннән соң, башкача аның белән эш итмә:</verse>
				<verse number="11">бөтенләй юлдан язган ул гөнаһлы адәм үзен үзе хөкемгә дучар итә.</verse>
				<verse number="12">Синең янга Әртимәс яки Тухикне юллаганнан соң, үзең минем яныма Никәполискә килергә тырыш, чөнки кышны шунда уздырырга хәл кылдым.</verse>
				<verse number="13">Канун белгече Зинәс белән Апуллусны сәфәрләрендә бернинди мохтаҗлык кичермәслек итеп юлга әзерлә.</verse>
				<verse number="14">Безнекеләр дә үзләренең игелекле эшләре белән башкаларның ихтыяҗын канәгатьләндерергә өйрәнсеннәр, шул чагында аларның тормышы файдасызга узмас.</verse>
				<verse number="15">Хәзер янымда булганнарның барысы да сиңа сәламнәрен юллый. Безне яратучы барча имандашларга сәлам тапшыр. Аллаһының мәрхәмәте һәммәгезнең юлдашы булсын!</verse>
			</chapter>
		</book>
		<book number="57">
			<chapter number="1">
				<verse number="1">Гайсә Мәсих хакына зинданда утыручы Паулдан һәм имандашыгыз Тимутәйдән кадерле дустыбыз һәм хезмәттәшебез Филимунга, шулай ук синең йортыңда җыела торган иман итүчеләр бердәмлегенә, имандашыбыз Апфия ханымга һәм көрәштәшебез Архипка сәлам!</verse>
				<verse number="2"></verse>
				<verse number="3">Сезгә Атабыз Аллаһыдан һәм Хакимебез Гайсә Мәсихтән мәрхәмәт һәм иминлек ирешсен!</verse>
				<verse number="4">Филимун, догаларымда сине искә алганда һәрвакыт Аллама рәхмәтләр укыйм,</verse>
				<verse number="5">чөнки Хакимебез Гайсәгә иманың һәм изгеләргә карата мәхәббәтең турында һаман ишетеп торам.</verse>
				<verse number="6">Безнең уртак иманыбыз Мәсих биргән барлык игелекне сиңа тулырак аңларга ярдәм итсен дип дога кылам.</verse>
				<verse number="7">Имандашым, синең шушы мәхәббәтеңдә мин олы шатлык һәм зур юаныч табам, чөнки иман итүчеләрнең күңелләре синең ярдәмең белән тынычлыкка иреште.</verse>
				<verse number="8">Шуңа күрә, Мәсих исеме хакына синнән таләп итәргә хакым булса да,</verse>
				<verse number="9">мин, Паул – Гайсә Мәсихнең илчесе һәм Аңа иман итүем өчен хәзер зинданда утыручы тоткын – сине якын күргәнгә, үтенеч белән мөрәҗәгать итүне кулайрак табам:</verse>
				<verse number="10">зинданда утырган чагымда углыма әйләнгән Онисимга игелек күрсәтсәң иде.</verse>
				<verse number="11">Кайчандыр ул синең өчен файдасыз иде, хәзер исә синең өчен дә, минем өчен дә файдалыдыр.</verse>
				<verse number="12">Йөрәгемнән өзеп, аны кире синең янга җибәрәм.</verse>
				<verse number="13">Мин аны үз янымда калдырырга теләр идем: сине алыштырып, Яхшы хәбәр хакына зинданда утырган вакытымда ул миңа ярдәм итәр иде.</verse>
				<verse number="14">Әмма синең ризалыктан башка бернәрсә дә эшлисем килмәде: игелек кылуың ирексездән түгел, ихтыяри булсын иде.</verse>
				<verse number="15">Бәлки, синең янда бөтенләйгә калыр өчен ул вакытлыча аерылып торгандыр?</verse>
				<verse number="16">Ләкин ул хәзер кол кебек түгел, колга караганда өстенрәк хәлдә – кадерле имандашың кебек калыр. Мин аны бик яратам, әмма кеше буларак та, мәсихче буларак та синең өчен ул тагын да кадерлерәк булыр.</verse>
				<verse number="17">Шулай булгач, әгәр мине дус күрсәң, мине кабул иткәндәй, аны да якты чырай белән каршы ал.</verse>
				<verse number="18">Әгәр ул сине нәрсә беләндер рәнҗеткән яисә сиңа бурычлы булса, аның бурычын минеке дип сана.</verse>
				<verse number="19">Мин, Паул, моны үз кулым белән язам: сиңа үзем түләячәкмен. Ә инде үзеңнең дә миңа бурычлы булуыңны әйтеп тә тормыйм: син миңа гомерең белән бурычлы.</verse>
				<verse number="20">Әйе, имандашым, Хакимебез хакына миңа яхшылык кыл, Мәсих хакына күңелемне күтәр.</verse>
				<verse number="21">Сораганымнан күбрәк эшлисеңне белгәнгә, үтенечемне кире какмассың дигән ышаныч белән язам.</verse>
				<verse number="22">Шулай ук минем өчен бер бүлмә хәстәрләп куйчы, чөнки догаларыгызга җавап итеп сезнең янга кире әйләнеп кайтырмын дип өметләнәм.</verse>
				<verse number="23">Гайсә Мәсих хакына кулга алынган Эпафрас һәм хезмәттәшләрем Марк, Аристарх, Димас белән Лүк тә сиңа сәламнәрен тапшыра.</verse>
				<verse number="24"></verse>
				<verse number="25">Хакимебез Гайсә Мәсихнең мәрхәмәте сезнең рухыгыз белән булсын!</verse>
			</chapter>
		</book>
		<book number="58">
			<chapter number="1">
				<verse number="1">Борынгы заманнарда ата-бабаларыбызга күп тапкырлар һәм төрле юллар белән пәйгамбәрләр аша мөрәҗәгать итә торган Аллаһы</verse>
				<verse number="2">шушы соңгы көннәрдә безнең белән Углы аша сөйләште. Ул Аңа мирас итеп бөтен дөньяны тапшырды, Аның аша бар галәмне яратты.</verse>
				<verse number="3">Аның Углы – Аллаһы шөһрәтенең балкышы һәм Аллаһы асылының төгәл чагылышы. Үзенең кодрәтле сүзе белән Угыл бар нәрсәне тотып тора. Үзенең үлеме белән безне гөнаһларыбыздан арындырып, Ул күкләрдә мәһабәт Аллаһының уң ягыннан урын алды.</verse>
				<verse number="4">Гайсәнең Аллаһыдан мираска алган Угыл дигән данлы исеме фәрештәләрнекеннән никадәр югарырак булса, Ул Үзе дә алардан шуның кадәр өстенрәк.</verse>
				<verse number="5">Аллаһы кайчан да булса фәрештәләрнең берәрсенә: «Син – Минем Углым, бүген Мин Синең Атаң булдым», – яисә «Мин – Аның Атасы булырмын, ә Ул Минем Углым булыр», – дип әйткәнме?!</verse>
				<verse number="6">Үзенең Беренче Углын дөньяга күрсәткәндә, Ул: «Аллаһының барлык фәрештәләре Аңа табынсын», – ди.</verse>
				<verse number="7">Фәрештәләр турында Ул: «Аллаһы Үзенең хәбәрчеләре итеп – җилне, хезмәтчеләре итеп ялкын телләрен ала», – ди.</verse>
				<verse number="8">Углы турында исә: «Синең тәхетең мәңгелектер, и Аллаһы, патшалык таягың – гаделлек таягы, – ди. –</verse>
				<verse number="9">Син тәкъвалыкны сөясең, явызлыкны күрәлмыйсың. Шуңа күрә Синең Аллаң, и Аллаһы, Сине шатлык мае белән майлап, ишләрең арасыннан өстен куйды».</verse>
				<verse number="10">Аллаһы тагын болай ди: «Йа Раббым, һәммәсеннән элек Син җирнең нигезләрен бар иттең, күкләр дә – Синең кулларыңның эше.</verse>
				<verse number="11">Алар юкка чыгар, ә Син мәңге калырсың. Барысы да кием сыман тузар,</verse>
				<verse number="12">аларны Син өс киемедәй төреп алырсың, кием кебек аларны яңасына алыштырырсың, әмма Син үзгәрешсез калырсың, гомер елларыңның азагы булмас».</verse>
				<verse number="13">Фәрештәләрнең берәрсенә Аллаһы кайчан да булса: «Дошманнарыңны аяк астыңа баскыч басмасы итеп салганчы, Минем уң ягымда утыр», – дип әйткәнме?!</verse>
				<verse number="14">Фәрештәләр барысы да – котылуны мирас итеп алачак затларга хезмәт итү өчен җибәрелгән рухлар түгелме соң?!</verse>
			</chapter>
			<chapter number="2">
				<verse number="1">Шуңа күрә, туры юлдан читкә чыкмас өчен, ишеткәннәребезгә аеруча игътибарлы булырга тиешбез.</verse>
				<verse number="2">Фәрештәләр аша җиткерелгән сүз дөрескә чыкты – һәртөрле җинаять һәм тыңлаусызлык тиешле җәзасын алды.</verse>
				<verse number="3">Әгәр шундый бөек коткарылу белән исәпләшмибез икән, җәзадан без ничек котылып калырбыз? Хакимебез Гайсә котылу хакында кешеләргә беренче булып Үзе хәбәр итте, ә безгә Хаким әйткәнне ишеткән кешеләр җиткерде.</verse>
				<verse number="4">Аллаһы моны галәмәтләр, могҗизалар һәм төрле кодрәтле гамәлләр кылып, Үзе сайлаганнарга Изге Рухны өләшеп исбатлады.</verse>
				<verse number="5">Аллаһы без сөйләгән киләчәк дөньяны фәрештәләргә буйсындырмады бит.</verse>
				<verse number="6">Әмма кемдер Язманың кайсыдыр бер урынында болай дип шаһитлык иткән: «Син шулай игътибар күрсәткән инсан кем ул?! Син шулай кайгырткан адәм баласы кем?!</verse>
				<verse number="7">Син аны бераз вакытка фәрештәләрдән түбәнрәк куйдың; аңа шөһрәт һәм хөрмәт таҗы кидердең,</verse>
				<verse number="8">бар нәрсәне аңа буйсындырып, аның аяк астына салдың». Аллаһы, бөтен нәрсәне адәм баласына буйсындырып, аңа буйсынмаган бер нәрсәне калдырмады. Без исә әлегә һәммә нәрсәнең аңа буйсынуын күрмибез.</verse>
				<verse number="9">Ләкин без шуны күрәбез: кыска гына вакытка фәрештәләрдән түбәнрәк куелган Гайсәгә, үлем газабы кичергән өчен, дан-шөһрәт таҗы кидерелгән. Аллаһының мәрхәмәте белән Ул безнең һәрберебез хакына үлем ачысын татыган.</verse>
				<verse number="10">Һәммә нәрсәне Үзе өчен һәм Үз кулы белән бар иткән Аллаһы, Үзенең күпләгән балалары белән данын уртаклашырга теләүче Зат, аларның Баш коткаручысы Гайсәне газаплар аша үткәреп камил иткән.</verse>
				<verse number="11">Кешеләрне изге итүче Гайсә дә, изге ителгән адәмнәр дә – бер Атадан. Менә ни өчен Гайсә аларны туганнарым дип атаудан тартынмый.</verse>
				<verse number="12">Ул: «Исемеңне туганнарыма игълан итәрмен, гыйбадәт кылырга җыелучылар арасында Сиңа дан җырлармын», –</verse>
				<verse number="13">ди һәм «Мин Раббыга ышаныч баглыйм», – дип әйтә. Шулай ук болай ди: «Менә Мин Үзем һәм Миңа Аллаһы биргән балалар».</verse>
				<verse number="14">Бу балаларның каны да, тәне дә булганга, үлемгә баш булган иблиснең хакимлеген Үз үлеме белән юк итү өчен, гомере буена үлемнән куркып кол булып яшәгән кешеләрне азат итү өчен, Гайсә Үзе дә кешеләрнең берсе кебек булды.</verse>
				<verse number="15"></verse>
				<verse number="16">Ул бит фәрештәләргә түгел, ә Ибраһим токымына ярдәм итәргә килде.</verse>
				<verse number="17">Шуңа күрә, кешеләрне гөнаһларыннан йолып алыр һәм Аллаһыга хезмәт итүдә шәфкатьле һәм тугры Олуг Рухани булыр өчен, Гайсә бар нәрсәдә Үзенең туганнарына охшарга тиеш булды.</verse>
				<verse number="18">Үзе дә сыналып газап чиккәнгә күрә, сыналуга дучар булганнарга Ул ярдәм итә ала.</verse>
			</chapter>
			<chapter number="3">
				<verse number="1">Шуңа күрә сез, изге имандашлар, күкләр тарафыннан чакырылган адәмнәр, уйларыгызны без тоткан иманның Рәсүле һәм Олуг Рухание Гайсәгә юнәлтегез.</verse>
				<verse number="2">Аллаһы йортындагы эшләрдә Муса тугры булган кебек, Гайсә дә Үзен хезмәткә сайлап куйган Аллаһыга тугры булды.</verse>
				<verse number="3">Йортның үзенә караганда йортны төзегән кешегә күбрәк хөрмәт күрсәтелгән кебек, Мусага караганда Гайсә олырак хөрмәткә лаек дип саналды.</verse>
				<verse number="4">Әлбәттә, һәр йортны кем дә булса сала, Аллаһы исә – бөтен нәрсәнең төзүчесе.</verse>
				<verse number="5">Аллаһы йортындагы барлык эшләрдә Муса тугры хезмәтче иде, һәм ул үзенең хезмәте белән киләчәктә Аллаһы тарафыннан әйтеләчәк нәрсәләргә шаһитлык кылды.</verse>
				<verse number="6">Мәсих исә – Аллаһы йорты белән идарә итүче тугры Угылдыр. Ә Аның йорты – без, әгәр дә кыюлыгыбызны һәм үзебез горурланган ышанычыбызны азакка кадәр саклый алсак, әлбәттә.</verse>
				<verse number="7">Шуңа күрә, Изге Рух әйткәнчә: «Бүген Аллаһының тавышын ишетәсез икән,</verse>
				<verse number="8">чүлдәге сыналу көннәрендә каршылык күрсәткән кебек, каты күңелле булмагыз –</verse>
				<verse number="9">кырык ел дәвамында эш-гамәлләремне күрә торып, ата-бабаларыгыз анда Мине сынады.</verse>
				<verse number="10">Шуның өчен бу буынга ачуым чыкты, һәм: „Болар – күңелләре адашкан халык, Минем хак юлымны белмиләр“, – дидем.</verse>
				<verse number="11">Шунлыктан, ачуым чыгып: „Мин әзерләгән тыныч-имин урынга алар беркайчан кермәячәк!“ – дип ант иттем».</verse>
				<verse number="12">Сак булыгыз, имандашлар, берегезнең дә йөрәге мәңге тере Аллаһыдан баш тартырлык явыз, ышанмый торган булмасын.</verse>
				<verse number="13">Киресенчә, «бүген» дигән сүз әлегә гамәлдә булган чакта, сезнең берегез дә гөнаһ тозагына эләгеп киреләнмәсен өчен, бер-берегезне көн саен дәртләндереп торыгыз.</verse>
				<verse number="14">Без бит хәзер Мәсихнең хезмәттәшләре булдык, тик безгә әүвәлге ышанычыбызны азаккача сакларга кирәк.</verse>
				<verse number="15">Язмада әйтелгәнчә, «Бүген Аллаһының тавышын ишетәсез икән, Аллаһыга каршы чыккан вакыттагы сыман, йөрәгегездә үҗәтлек булмасын».</verse>
				<verse number="16">Аллаһы тавышын ишетеп, Аңа каршы баш күтәрүчеләр кемнәр иде соң? Муса Мисырдан алып чыккан адәмнәрнең барысы да түгелме?!</verse>
				<verse number="17">Аллаһы кырык ел буена кемгә ачулы булды соң? Гөнаһ кылып, чүлдә мәет булып калганнарга түгелме?!</verse>
				<verse number="18">Мин әзерләгән тыныч-имин урынга алар беркайчан кермәячәк, дип Аллаһы кем турында ант итте соң? Аңа буйсынмаучылар турында түгелме?!</verse>
				<verse number="19">Һәм без күрәбез ки, тыныч-имин урынга алар ышанмаулары аркасында керә алмаган.</verse>
			</chapter>
			<chapter number="4">
				<verse number="1">Шулай итеп, Аллаһының тыныч-имин урынына керә алуыбыз турындагы вәгъдәсе әле үз көчендә калганлыктан, сезнең берегез дә шушы мөмкинлектән мәхрүм калмасын өчен сак булыйк.</verse>
				<verse number="2">Баш күтәргән теге исраилиләр безнең кебек бу хәбәрне ишеттеләр, ләкин файдасын күрмәделәр, чөнки үзләре ишеткәнне алар иман белән кабул итмәделәр.</verse>
				<verse number="3">Без исә, ышанучылар, Аллаһының тыныч-имин урынына керәбез. Инанмаганнар турында Аллаһы болай дигән: «Ачуым чыгып, ант иттем: алар Мин әзерләгән тыныч-имин урынга беркайчан кермәячәк!» Аллаһы әнә шулай дип әйтте, гәрчә Үз эшен дөньяның яратылышы белән тәмамлаган булса да.</verse>
				<verse number="4">Язманың бер урынында атнаның җиденче көне турында болай дип язылган бит: «Җиденче көнне Аллаһы Үзенең барлык эшләреннән ял итте».</verse>
				<verse number="5">Анда шулай ук: «Бу кешеләр беркайчан Минем тыныч-имин урыныма кермәячәк», – дип әйтелгән урын да бар.</verse>
				<verse number="6">Аллаһының яхшы хәбәрен элегрәк ишеткән кешеләр, буйсыну күрсәтмәгәнгә, Аның тыныч-имин урынына керә алмаганнар. Ләкин кайберәүләр анда керә алачак, шуның өчен</verse>
				<verse number="7">Аллаһы тагын бер көнне – «бүгенге» көнне билгеләде. Күп еллар узганнан соң, бу хакта Ул Давыт аша белдерде, алдарак әйтелгәнчә: «Бүген Аллаһының тавышын ишетәсез икән, каты күңелле булмагыз», – диде.</verse>
				<verse number="8">Ешуа халыкны тыныч-имин урынга китергән булса, Аллаһы башка, моннан соң туачак ниндидер икенче көн турында әйтмәс иде.</verse>
				<verse number="9">Димәк ки, Аллаһы халкын шимбә көн кебек тагын ял көтә әле.</verse>
				<verse number="10">Аллаһының тыныч-имин урынына кергән кеше, Аллаһы Үзенең эшләреннән ял иткәндәй, ял итәчәк.</verse>
				<verse number="11">Шуңа күрә Аның тыныч-имин урынына керергә тырышыйк. Буйсынмас ата-бабаларыбыз үрнәгенә ияреп, беребез дә читтә торып калмасын.</verse>
				<verse number="12">Аллаһының сүзе тере һәм куәтле; ике ягы да үткенләнгән әллә нинди кылычлардан да үткенрәк ул сүз эчебезгә шулкадәр тирән үтеп керә ки, хәтта җанны – рухтан, буыннарны сөяк җелегеннән аерып, күңелдәге уй-фикерләрне һәм ниятләрне хөкем итә.</verse>
				<verse number="13">Бер җан иясе дә Аллаһы күзеннән яшеренеп кала алмый, Аның өчен бар нәрсә ачык һәм ничек булса, шулай күренә: Аның алдында без җавап тотарга тиешбез.</verse>
				<verse number="14">Димәк, шулай күкләргә ашкан Аллаһы Углы Гайсә безнең Олуг Руханиебыз булгач, әйдәгез үзебез тоткан иманда нык торыйк.</verse>
				<verse number="15">Олуг Рухани безнең җитешмәгән якларыбызны аңламаучы, безгә теләктәшлек итә белмәүче Зат түгел. Ул да безнең кебек бөтен нәрсәдә сыналды, тик гөнаһ кылмады.</verse>
				<verse number="16">Шулай итеп, ярдәм кирәк булганда шәфкать һәм мәрхәмәт табу өчен, Аллаһының мәрхәмәт тәхете янына кыю рәвештә барыйк.</verse>
			</chapter>
			<chapter number="5">
				<verse number="1">Һәр олуг рухани, кешеләр арасыннан сайланып, халык исеменнән Аллаһыга хезмәт итә – кешеләрнең гөнаһлары өчен Аллаһыга бүләк һәм корбаннар китерә.</verse>
				<verse number="2">Андый олуг рухани белемнәре җитмәгән һәм туры юлдан тайпылган кешеләрнең хәленә керә ала, чөнки ул үзе дә кимчелекләрдән азат түгел.</verse>
				<verse number="3">Шуңа күрә ул, кешеләр үзләренең гөнаһлары өчен корбан китерергә тиеш булган кебек, үз гөнаһлары өчен дә корбан китерергә тиеш.</verse>
				<verse number="4">Мондый хөрмәтле вазифаны кеше үз өстенә үзе йөкли алмый: заманында олуг рухани итеп Һарунны билгеләгән кебек, бу хезмәткә Аллаһы Үзе билгели.</verse>
				<verse number="5">Мәсих тә Олуг Рухани булу хөрмәтен Үз өстенә Үзе алмаган. «Син – Минем Углым, бүген Мин Синең Атаң булдым», – дип әйтеп, бу хезмәтне Гайсәгә Аллаһы йөкләгән.</verse>
				<verse number="6">Язманың икенче бер урынында Аллаһы болай ди: «Мәлик-Садыйк нинди рухани булса, Син дә мәңгегә шундый Рухани буласың».</verse>
				<verse number="7">Җир йөзендә яшәгән көннәрендә Гайсә Үзен үлемнән Коткара Алучыга күз яшьләре түгә-түгә, кычкырып-кычкырып ялварды, дога кылды. Аллаһы ихтыярына тирән ихтирам белән буйсынганга, Аның ялваруы Аллаһыга барып иреште.</verse>
				<verse number="8">Аллаһы Углы булуына карамастан, газаплар кичереп Ул тыңлаучан булырга өйрәнде һәм,</verse>
				<verse number="9">камиллеккә ирешкәннән соң, Үзенә буйсынган һәркем өчен мәңгелек котылу чыганагына әйләнде.</verse>
				<verse number="10">Мәлик-Садыйк нинди олуг рухани булса, Гайсә дә Аллаһы тарафыннан шундый Олуг Рухани итеп билгеләнде.</verse>
				<verse number="11">Бу хакта күбрәк тә сөйли алыр идек, ләкин сезгә аңлатуы кыен, чөнки сөйләгәнне сез авырдан аңлый башладыгыз.</verse>
				<verse number="12">Шушы вакыт эчендә инде сез үзегез өйрәтүче булырга тиеш идегез, ләкин әлегә сезнең үзегезне Аллаһы тәгълиматының иң беренче дәресләренә өйрәтергә кирәк; сезгә каты ризык түгел, һаман сөт кирәк.</verse>
				<verse number="13">Сөт белән тукланучы кеше хаклык белән ялган арасындагы аерманы сизми, чөнки ул сабый булып кала бирә.</verse>
				<verse number="14">Каты ризык исә – өлкәннәр өчен: тупланган тормыш тәҗрибәсе аларны яхшылыкны яманлыктан аерырга өйрәтә.</verse>
			</chapter>
			<chapter number="6">
				<verse number="1">Шуңа күрә, Мәсих турындагы тәгълиматның башлангыч өлешен калдырып, җитлеккән кешеләргә тәгаенләнгән өйрәтүләргә күчик. Төп нәрсәләргә – үлемгә китерүче эшләрдән тәүбә итү, Аллаһыга инану, шулай ук суга чуму йоласы, фатихалап баш түбәсенә кулларны кую, үлеләрнең терелүе һәм мәңгелек хөкем турындагы өйрәтүләргә кире кайтмыйк инде.</verse>
				<verse number="2"></verse>
				<verse number="3">Аллаһының ризалыгы белән алга таба китик.</verse>
				<verse number="4">Инде бер мәртәбә Аллаһы яктылыгы белән нурландырылган, күк бүләгенең тәмен тоеп Изге Рухны кабул иткән,</verse>
				<verse number="5">Аллаһының яхшы сүзен һәм киләчәк дөнья кодрәтенең тәэсирен татыган,</verse>
				<verse number="6">ләкин шуннан соң иманнан кайткан кешеләрне яңадан тәүбәгә китерү мөмкин түгел, чөнки алар үзләренең күңелендә Аллаһы Углын яңадан хачка кадаклыйлар һәм мәсхәрә итәләр.</verse>
				<verse number="7">Күп тапкырлар яуган яңгыр суларын үзенә сеңдергән һәм җирне эшкәртүчегә файдалы уңыш үстергән туфрак Аллаһының фатихасын ала.</verse>
				<verse number="8">Ә инде күгән һәм чәнечкеле куак үстергән җир яраксыздыр – аңа каргыш яный, ахырда аны яндыралар.</verse>
				<verse number="9">Сезгә килгәндә исә, газиз дусларым, шулай дип әйтсәк тә, сезнең хәлегез әйбәтрәк һәм сез котылу юлында дип ышанабыз.</verse>
				<verse number="10">Аллаһының гадел булмаган эше юк: Ул сезнең эшегезне дә, Аның хакына күрсәткән мәхәббәтегезне дә онытмас, изгеләргә кылган хезмәтегезне һәм хәзер дә бу эшне дәвам итүегезне хәтерендә тотар.</verse>
				<verse number="11">Без һәммәгезнең азаккача, өметегез тулысынча тормышка ашканчы тырышлык куюын телибез.</verse>
				<verse number="12">Ялкаулыкка бирелмәгез, иман һәм сабырлык күрсәтеп, Аллаһы вәгъдә иткәнне мирас итеп алучылар үрнәгенә иярегез.</verse>
				<verse number="13">Ибраһимга вәгъдә биргәндә Аллаһы, ант итәр өчен Үзеннән бөегрәк Зат булмаганга Үзе белән ант итеп:</verse>
				<verse number="14">«Мин сиңа фатиха өстенә фатиха бирәчәкмен, токымыңны ишәйткәннән-ишәйтәчәкмен», – ди.</verse>
				<verse number="15">Шулай итеп, Ибраһим, сабырлык белән көткәннән соң, вәгъдә ителгәнне ала.</verse>
				<verse number="16">Кешеләр үзләреннән бөегрәк зат белән ант итәләр, һәм әлеге ант әйтелгәнне раслый, һәртөрле бәхәсләргә чик куя.</verse>
				<verse number="17">Шуңа күрә Аллаһы да, вәгъдә ителгәнне мирас буларак аласы кешеләргә Үз ниятенең үзгәрешсез булуын тагын да ачыграк күрсәтергә теләп, аны анты белән раслаган.</verse>
				<verse number="18">Ике үзгәрешсез нәрсәгә – вәгъдәгә һәм антка килгәндә, Аллаһы ялганламый. Бу сүз һәм ант безне, ягъни Аллаһыга сыенганнарны, алдыбызда торган өметкә нык тотынырга дәртләндерә.</verse>
				<verse number="19">Бу өмет – җаныбыз өчен ышанычлы һәм ныклы якорь кебек. Шул өмет ярдәмендә без Иң изге урынны аерып торган пәрдә артына керә алабыз.</verse>
				<verse number="20">Мәлик-Садыйк нинди олуг рухани булса, Гайсә дә, мәңгегә шундый Олуг Рухани булганнан соң, безнең хакка анда беренче булып керде.</verse>
			</chapter>
			<chapter number="7">
				<verse number="1">Шалим шәһәренең патшасы, Аллаһы Тәгаләнең рухание Мәлик-Садыйк, патшаларны тар-мар итеп яудан кайтып килүче Ибраһимны каршылап, аңа үзенең фатихасын күндерә.</verse>
				<verse number="2">Ибраһим аңа сугышта яулап алган байлыгының уннан бер өлешен бирә. «Мәлик-Садыйк» дигән исем «тугрылык патшасы» дигәнне аңлата. Мәлик-Садыйк шулай ук Шалим патшасы да, ягъни «иминлек патшасы».</verse>
				<verse number="3">Мәлик-Садыйкның әти-әнисе дә, нәсел җебе дә билгесез. Гомеренең башы һәм ахыры турында да берни мәгълүм түгел, әмма ул, Аллаһы Углы сыман, мәңгегә рухани булып кала.</verse>
				<verse number="4">Аның никадәр бөек икәнлеген күрдегезме инде! Хәтта ыруг башлыгы Ибраһим да аңа сугышта тапкан байлыгының уннан бер өлешен бирә.</verse>
				<verse number="5">Муса кануны кушканча, рухани хезмәтендәге Леви нәселе әгъзалары да халыктан, ягъни үз туганнарыннан, гәрчә алар Ибраһим токымыннан булса да, табышларының уннан бер өлешен җыеп алырга тиеш була.</verse>
				<verse number="6">Рухани Мәлик-Садыйк исә, Леви токымыннан булмаса да, Ибраһим табышының уннан бер өлешен ала һәм Ибраһимга – Аллаһы вәгъдәсен кабул иткән затка – фатихасын күндерә.</verse>
				<verse number="7">Кечерәк кеше, мәгълүм ки, үзеннән бөегрәкнең фатихасын кабул итә.</verse>
				<verse number="8">Моннан гайре, табышның уннан бер өлешен алган руханилар үлемледер, биредә исә, язылганнарга карасак, бу өлешне мәңге яшәүче инсан ала.</verse>
				<verse number="9">Леви дә, халыкның кеременнән уннан бер өлешне кабул итүче булса да, шундый ук күләмдәге өлешне Ибраһим аша Мәлик-Садыйкка түли, дип әйтергә мөмкин;</verse>
				<verse number="10">чөнки Мәлик-Садыйк Ибраһимны каршылаган вакытта әле дөньяга килмәгән Леви үзенең ерак бабасы Ибраһимның бәдәнендә була.</verse>
				<verse number="11">Шулай итеп, әгәр камиллеккә ирешү левиләрнең рухани хезмәте аша мөмкин булса (ә Канун халыкка шуның нигезендә бирелгән), Һарун кебек түгел, ә бәлки Мәлик-Садыйк кебек икенче Руханиның килүенә ихтыяҗ булыр идеме соң?!</verse>
				<verse number="12">Руханилык кагыйдәләре үзгәрсә, Канун да үзгәрергә тиеш булыр иде.</verse>
				<verse number="13">Ә без сөйләгән Зат – Гайсә – икенче бер ыругтан; ул ыругтан беркем дә корбан китерү урынында хезмәт итмәгән.</verse>
				<verse number="14">Билгеле булганча, Хакимебез Гайсә чыгышы белән Яһүдә ыругыннан, ә руханилар турында сөйләгәндә Муса бу ыруг турында берни дә әйтмәгән.</verse>
				<verse number="15">Мәлик-Садыйк кебек икенче Рухани килгәч, Канунның үзгәргән булуы тагын да ныграк ачыклана.</verse>
				<verse number="16">Бу икенче Рухани Канунның Леви нәселенә кагылышлы әмере буенча түгел, ә мәңгелек тормышның кодрәте белән Рухани була.</verse>
				<verse number="17">Аның хакында Язмада: «Мәлик-Садыйк нинди рухани булса, Син дә мәңгегә шундый Рухани булачаксың», – диелә.</verse>
				<verse number="18">Көчсез һәм файдасыз булганлыктан элеккеге әмерләр үз көчен югалта.</verse>
				<verse number="19">Чөнки Канун бер нәрсәне дә камиллеккә алып барып җиткерми. Аның урынына безгә яхшырак нәрсә – өмет бирелә, һәм аның аша без Аллаһыга якынлаша алабыз.</verse>
				<verse number="20">Өстәвенә бу Затның Рухани итеп билгеләнүе Аллаһы анты белән раслана. Бүтән руханилар үзләренең хезмәтен бернинди антсыз ала,</verse>
				<verse number="21">әмма Аллаһы, ант эчеп Гайсәне Рухани иткәндә, болай ди: «Раббы ант итте һәм сүзеннән кайтмас: „Син – мәңгегә рухани!“»</verse>
				<verse number="22">Шулай итеп, Гайсә элеккесенә караганда яхшырак Килешүгә кәфил була.</verse>
				<verse number="23">Адәм баласы үлемле булганга, руханилар һаман алышынып торганнар.</verse>
				<verse number="24">Ә Гайсә мәңге тере, Аның руханилыгы да һичкайчан өзелмәс.</verse>
				<verse number="25">Шуңа күрә Ул Үзе аша Аллаһыга килүчеләрне тулысынча коткара ала, чөнки Ул Аллаһы алдында аларны яклар өчен мәңге яши.</verse>
				<verse number="26">Безгә нәкъ менә шундый Олуг Рухани кирәк тә: Ул изге, гөнаһсыз, саф һәм гөнаһлы бәндәләрдән читләштерелгән вә күкләрдән дә югары күтәрелгән.</verse>
				<verse number="27">Бүтән олуг руханилар сыман Ул көн саен башта Үзенең, аннары халыкның гөнаһлары өчен корбан китерүгә мохтаҗ түгел. Ул Үзен бер һәм соңгы тапкыр корбан итеп китерә.</verse>
				<verse number="28">Канун буенча олуг рухани итеп кимчелекле гади кешеләр билгеләнә торган булса, Кануннан соң бирелгән Аллаһының анты буенча Олуг Рухани итеп Аның мәңгелек камиллеккә ирешкән Углы билгеләнә.</verse>
			</chapter>
			<chapter number="8">
				<verse number="1">Сезгә сөйләгән сүзләребезнең асылы шулдыр: безнең Олуг Руханиебыз бар, Ул күкләрдә мәһабәт Аллаһының тәхете янында, Аның уң тарафында утыра.</verse>
				<verse number="2">Ул Изге йортта – кеше кулы белән түгел, ә Раббы Үзе корган чын гыйбадәт кылу чатырында хезмәт итә.</verse>
				<verse number="3">Һәр олуг рухани Аллаһыга бүләкләр һәм корбаннар багышлау өчен билгеләнә. Шуңа күрә Олуг Руханиебызның да корбан итеп китерә алырлык берәр нәрсәсе булырга тиеш.</verse>
				<verse number="4">Әгәр Ул хәзер җирдә яшәсә, рухани була алмас иде, чөнки биредә Муса кануны буенча корбан китерүчеләр бар инде.</verse>
				<verse number="5">Җирдәге руханилар хезмәт иткән урын күктәге Изге йортның фәкать чагылышы һәм күләгәсе генә. Шуңа күрә Изге чатырны корыр алдыннан Мусага: «Кара аны, һәммәсен дә тауда күрсәтелгән үрнәк буенча эшлә», – дип Аллаһы тарафыннан кисәтеп куелган.</verse>
				<verse number="6">Арадашчысы Гайсә булган Килешү беренчесенә караганда никадәр әйбәтрәк булса, Аңа тапшырылган хезмәт тә җирдәге руханилар хезмәтеннән шуның кадәр югарырак. Чөнки Яңа Килешү яхшырак вәгъдәләргә нигезләнә.</verse>
				<verse number="7">Әгәр беренче килешүнең җитешсезлекләре булмаса, икенчесен төзүгә ихтыяҗ тумас иде.</verse>
				<verse number="8">Әмма Аллаһы Үзенең халкын гаепләп болай дип әйтә: «Менә, шундый көннәр җитәр, – ди Раббы, – Мин Исраил һәм Яһүдә халкы белән яңа килешү төзермен.</verse>
				<verse number="9">Бу килешү Мин аларның ата-бабаларын Мисырдан җитәкләп алып чыккан чакта төзегән килешү сыман булмас. Алар килешүемә тугрылыклы булмадылар, һәм Мин алардан йөз чөердем, – ди Раббы. –</verse>
				<verse number="10">Киләчәктә Мин Исраил халкы белән менә мондый килешү төзермен, – ди Раббы, – Үз Канунымны күңелләренә салырмын, йөрәкләренә язып куярмын. Мин – аларның Алласы, ә алар Минем халкым булыр.</verse>
				<verse number="11">Шулчак инде һичкем икенче берәүне яисә туганын: „Раббыны танып бел!“ – дип өйрәтмәс, чөнки кечесеннән башлап олысына кадәр һәммәсе Мине белер.</verse>
				<verse number="12">Мин аларның явыз эшләрен кичерермен, кылган гөнаһларын бүтән искә алмам».</verse>
				<verse number="13">Әлеге Килешүне Аллаһы «яңа» дип атап беренчесенең искерүен күрсәтә, ә искергән һәм мәгънәсе югала барган нәрсә озакламый юкка чыга.</verse>
			</chapter>
			<chapter number="9">
				<verse number="1">Беренче килешүнең гыйбадәт кылу хакындагы күрсәтмәләре һәм җирдәге Изге йорты бар иде.</verse>
				<verse number="2">Изге йорт буларак корылган чатырның алгы бүлмәсендә шәмдәл һәм өстәл урнаштырылган, икмәкләр куелган иде. Бу урын «Изге бүлмә» дип атала иде.</verse>
				<verse number="3">Икенче пәрдә артында чатырның «Иң изге бүлмә» дип аталган бүлеге бар иде.</verse>
				<verse number="4">Анда хуш исле сумала-майлар көйрәтү өчен алтыннан ясалган мәзбәх һәм алтын белән тышланган Килешү сандыгы куелган иде. Сандыкка манна салынган алтын савыт, Һарунның чәчәк аткан таягы һәм килешүнең әмерләре язылган таш такталар урнаштырылган иде.</verse>
				<verse number="5">Сандык өстенә Аллаһы данын чагылдырган канатлы күк затларының сыннары куелып, аларның канатларыннан төшкән күләгә гөнаһларны йолу урынын каплап тора иде. Әмма хәзер без ул турыда җентекләп сөйләп тормыйбыз.</verse>
				<verse number="6">Шул рәвешле көйләнгән чатырның алгы бүлмәсенә, гыйбадәт кылу хезмәтен башкару өчен, руханилар даими кереп торалар иде.</verse>
				<verse number="7">Чатырның эчке бүлмәсенә исә елга бер тапкыр олуг рухани гына керә – ул үзе өчен дә, халыкның белми кылган гөнаһлары өчен дә корбан итеп кан алып керә иде.</verse>
				<verse number="8">Моның белән Изге Рух шуны күрсәтә: чатыр әле җир йөзендә торган чакта күктәге Иң изге бүлмәгә, димәк, юл ачылмаган.</verse>
				<verse number="9">Моның бүгенге көн өчен дә мәгънәсе бар: Аллаһыга китерелгән бүләкләр һәм корбаннар гыйбадәт кылучы кешеләрнең вөҗданын сафландыра алмый.</verse>
				<verse number="10">Бу кагыйдәләрдә ашау-эчү һәм төрле пакьләнү йолалары гына күздә тотыла, анда бары тик тышкы як кына исәпкә алына, һәм бу кагыйдәләр яңа тәртип урнашканчы гына үз көченә ия булып тора.</verse>
				<verse number="11">Әмма Мәсих бездә булган хәзерге игелекләрнең Олуг Рухание буларак килә; кеше кулы белән салынмаган һәм бу фани дөньяныкы булмаган, бөегрәк, камилрәк чатырга керә.</verse>
				<verse number="12">Мәсих Иң изге урынга кәҗә яки бозау каны белән түгел, ә бәлки бер һәм соңгы тапкыр Үз каны белән кереп кешеләргә мәңгелек котылу китерә.</verse>
				<verse number="13">Әгәр дә үгез, кәҗә каны яисә корбан итеп яндырылган яшь бозауның көле, нәҗесләнгәннәр өстенә сибелеп, тәнне тышкы яктан пакьләндерә ала икән,</verse>
				<verse number="14">мәңгелек Рух ярдәме белән Үзен кимчелексез корбан рәвешендә Аллаһыга багышлаган Мәсихнең каны үлемгә китерүче гамәлләрдән вөҗданыбызны һичшиксез пакьләндерер һәм безгә Тере Аллаһыга хезмәт итәргә мөмкинлек бирер!</verse>
				<verse number="15">Шуңа күрә Мәсих, кешеләрне беренче килешү чорында кылган гөнаһларыннан Үз үлеме белән коткарып, Аллаһы тарафыннан чакырылганнар вәгъдә ителгән мәңгелек мирасны ала алсын өчен, Яңа Килешүнең арадашчысы була.</verse>
				<verse number="16">Васыять итүченең үлеменнән соң гына васыять үз көченә керә.</verse>
				<verse number="17">Васыять язган кеше исән чагында васыять бернинди көчкә ия булмый – аны язган кеше үлгәч кенә ул үз көченә керә.</verse>
				<verse number="18">Шуның өчен беренче килешү дә кан нигезендә төзелә.</verse>
				<verse number="19">Муса да бит, Канун күрсәтмәләренең һәммәсен халык алдында укып чыкканнан соң, кызыл төстәге йон белән һүссөп бәйләмен бозау һәм кәҗә каны катнашкан суга манып, җыелган халыкка да, Канун язылган төргәккә дә бөрки.</verse>
				<verse number="20">«Бу – килешүне раслаучы кан. Аллаһы сезгә килешүнең шартларын үтәргә әмер итә», – ди ул.</verse>
				<verse number="21">Муса шулай ук изге чатырга һәм Аллаһыга гыйбадәт кылганда кулланыла торган барлык савытларга кан бөркеп чыга.</verse>
				<verse number="22">Канун бар нәрсәнең диярлек кан белән пакьләнүен таләп итә, һәм кан түгелмичә ярлыкау булмый.</verse>
				<verse number="23">Күктәге үрнәк буенча җирдә төзелгән нәрсәләр шул рәвешле пакьләнергә тиеш була, ләкин күктәгеләргә моңа караганда яхшырак корбаннар белән чистарыну таләп ителә.</verse>
				<verse number="24">Менә шуңа күрә Мәсих чын Изге йортка охшатып кеше кулы белән, җирдә төзелгән Изге йортка керми, ә бәлки, безнең хакка Аллаһы каршына басар өчен, күкләрнең үзенә күтәрелә.</verse>
				<verse number="25">Елның-елында Иң изге бүлмәгә корбан малының каны белән кергән олуг руханилардан аермалы буларак, Ул Үзен кат-кат корбанга китерми,</verse>
				<verse number="26">юкса дөнья яратылганнан башлап Аңа кабат-кабат газап чигәргә туры килер иде. Ул исә, Үзен корбан итеп гөнаһны бетерер өчен, шушы соңгы дәвердә дөньяга бары бер тапкыр гына килә.</verse>
				<verse number="27">Һәркемгә, кайчан да булса үлеп, хөкем алдына басарга язган.</verse>
				<verse number="28">Шулай итеп, Мәсих тә, күпләгән кешенең гөнаһларын Үз өстенә алыр өчен, корбанга бер тапкыр китерелә. Икенче тапкырында инде Ул кешеләрнең гөнаһларын йолу өчен түгел, ә Аны көткәннәрне коткару өчен киләчәк.</verse>
			</chapter>
			<chapter number="10">
				<verse number="1">Канун – киләчәктә көткән яхшы нәрсәләрнең үзе түгел, ә бәлки аларның күләгәсе генә. Шуңа күрә елның-елында бертөрле корбаннар китерер өчен Аллаһы каршына килгән кешеләрне Канун камил итә алмый.</verse>
				<verse number="2">Әгәр Канун моны эшли алса, корбан китерүдән туктарлар иде – бер тапкыр чистарынгач, гыйбадәт кылучылар үзләрен гөнаһлы дип хис итмәсләр иде.</verse>
				<verse number="3">Чынында исә ел саен китерелә торган бу корбаннар – гөнаһ турында искә төшерү генә,</verse>
				<verse number="4">чөнки үгез яки кәҗә каны белән гөнаһларны юкка чыгару мөмкин түгел.</verse>
				<verse number="5">Шунлыктан Мәсих, дөньяга килгәч, болай дип әйтә: «Корбаннар да, бүләкләр дә теләмәдең Син, әмма Минем өчен бер тән әзерләдең.</verse>
				<verse number="6">Тулаем яндыру корбаннары да, гөнаһ йолу корбаннары да сөендермәде Сине.</verse>
				<verse number="7">Шул чакта Мин әйттем: „Менә, кулъязма төргәгендә Минем хакта язылганча, Синең ихтыярыңны үтәр өчен килдем, и-и Аллаһы!“».</verse>
				<verse number="8">Шулай итеп, башта Мәсих: «Корбаннар да, бүләкләр дә теләмәдең Син. Тулаем яндыру корбаннары да, гөнаһ йолу корбаннары да сөендермәде Сине», – ди, гәрчә бу гамәлләр Канун таләпләре буенча башкарылса да.</verse>
				<verse number="9">Аннары Ул: «Менә, Мин Синең ихтыярыңны үтәр өчен килдем», – дип өсти. Иске таләпләрне гамәлдән чыгарып, Ул башка нәрсәне – Аллаһы ихтыярын үтәүне гамәлгә кертә.</verse>
				<verse number="10">Мәсих тарафыннан гамәлгә ашырылган Аллаһы ихтыяры буенча Гайсә Мәсих тәненең бер тапкыр һәм мәңгегә корбан ителүе белән изгеләндек без.</verse>
				<verse number="11">Һәр рухани, көн саен үз хезмәтен башкарып, күп тапкырлар бер үк төрле корбаннар китерә, әмма бу корбаннар һич тә гөнаһлардан арындыра алмый.</verse>
				<verse number="12">Мәсих исә, кылынган гөнаһлар өчен мәңгелек көчкә ия булган бер генә корбан китереп, Аллаһының уң ягыннан урын ала.</verse>
				<verse number="13">Шул вакыттан башлап Ул дошманнарының Үз аягы астына баскыч басмасы итеп салынуын көтә.</verse>
				<verse number="14">Ул, бер корбан китереп, изге ителүчеләрне мәңгегә камил кыла.</verse>
				<verse number="15">Бу хакта безгә Изге Рух та шаһитлык кыла. Башта Изге Рух болай ди:</verse>
				<verse number="16">«Ул көннәрдән соң алар белән төзиячәк килешүем шушы, – ди Раббы. – Үз кануннарымны аларның күңелләренә салырмын, йөрәкләренә язып куярмын».</verse>
				<verse number="17">Аннары Изге Рух болай дип өсти: «Гөнаһларын һәм явыз эшләрен инде беркайчан да искә алмам».</verse>
				<verse number="18">Әгәр гөнаһлар кичерелгән икән, алар өчен корбан бирүнең инде кирәге юк.</verse>
				<verse number="19">Шулай итеп, имандашлар, Гайсә Мәсихнең каны ярдәмендә хәзер кыю рәвештә Иң изге урынга керә алабыз.</verse>
				<verse number="20">Ул безгә яңа, тормыш бирүче юл ачты, һәм бу юл – пәрдә, ягъни Аның тәне аша уза.</verse>
				<verse number="21">Аллаһы йорты башында торучы бөек Руханиебыз бар безнең,</verse>
				<verse number="22">шуңа күрә, әйдәгез, ихлас күңел һәм ныклы иман белән, пычранган вөҗданыбызны пакьләндереп, тәннәребезне саф су белән юып Аллаһыга якынлашыйк.</verse>
				<verse number="23">Үзебез инанган өметкә нык итеп таяныйк, чөнки безгә вәгъдә бирүче Зат – ышанычлы.</verse>
				<verse number="24">Бер-беребезгә игътибарлы булыйк, бер-беребезне мәхәббәт белән изге эшләргә дәртләндерик.</verse>
				<verse number="25">Кайберәүләр кебек, бергә җыелып гыйбадәт кылудан баш тартмыйк, бер-беребезне тагын да ныграк куәтләп торыйк, чөнки Раббы көненең якынлашуын күрәбез бит.</verse>
				<verse number="26">Әгәр без хакыйкатьне танып белгәннән соң да аңлы рәвештә гөнаһ кылуыбызны дәвам итәбез икән, гөнаһлардан безне бернинди корбан йолып ала алмас.</verse>
				<verse number="27">Ул чагында инде хөкемне һәм Аллаһы дошманнарын яндырачак ярсу утны куркып көтәсе кала.</verse>
				<verse number="28">Муса кануныннан баш тарткан һәр кеше, ике яки өч шаһитның күрсәтүе буенча, аяусыз рәвештә үлемгә дучар ителә.</verse>
				<verse number="29">Шулай булгач, Аллаһы Углын санга сукмаган, кайчандыр үзен изгеләндергән Килешү канын мыскыл иткән һәм мәрхәмәт Рухын кимсеткән кеше, сезнеңчә, ни дәрәҗәдә каты җәзага лаек?</verse>
				<verse number="30">«Үч алу – Минем эш, Үзем кайтарып бирәчәкмен» һәм «Раббы Үз халкын хөкем итәчәк» дип Әйтүчене без беләбез.</verse>
				<verse number="31">Тере Аллаһы кулына эләгү – коточкыч нәрсә!</verse>
				<verse number="32">Аллаһы яктылыгы сезне яңа гына яктыртканнан соң булып үткән көннәрне исегезгә төшерегез – ул чакта сез газапларга бирешмичә җиңеп чыктыгыз.</verse>
				<verse number="33">Кайчак сезне бар халык алдында мәсхәрәләделәр, эзәрлекләделәр, кайчак сез шул хәлләрне кичергән кешеләр белән иңгә-иң басып тордыгыз;</verse>
				<verse number="34">тоткынлыктагы кешеләрнең хәленә кердегез, милкегездән мәхрүм калуны куаныч белән кабул иттегез, чөнки күктә әйбәтрәк, мәңгелек байлыгыгыз барлыгын белә идегез.</verse>
				<verse number="35">Шулай булгач, зур әҗер китерәчәк кыюлыгыгызны югалтмагыз.</verse>
				<verse number="36">Аллаһы ихтыярын үтәп Ул вәгъдә иткәнне алу өчен, сезгә түземлек кирәк.</verse>
				<verse number="37">Язмада әйтелгәнчә, «Инде күп калмады, килергә тиеш булган Зат килер, тоткарланмас.</verse>
				<verse number="38">Тәкъва кешемне иманы яшәтер, ләкин ул чигенә калса, Минем күңелемә хуш килмәс».</verse>
				<verse number="39">Ләкин без, чигенеп, һәлак булучылардан түгел; без җаныбызны коткаручы иманыбызны саклыйбыз.</verse>
			</chapter>
			<chapter number="11">
				<verse number="1">Иман ул – өметебезнең тормышка ашуына ышаныч, күзгә күренмәгән әйберләрнең барлыгын дәлилләүче нәрсә.</verse>
				<verse number="2">Ата-бабаларыбыз әнә шундый иманнары өчен Аллаһыдан хуплау ала.</verse>
				<verse number="3">Галәмнең Аллаһы сүзе белән яратылганын һәм күзгә күренгән нәрсәләрнең күзгә күренми торган нәрсәдән барлыкка килгәнен без иман ярдәмендә аңлыйбыз.</verse>
				<verse number="4">Һабил иман аша Аллаһыга Кабилнекенә караганда әйбәтрәк корбан китерә. Иман белән китерелгәнгә, аның бүләге Аллаһы тарафыннан хуплап кабул ителә, һәм ул хак кеше дип раслана. Һабил үзе исән булмаса да, иман ярдәмендә ул әлегәчә сөйли бирә.</verse>
				<verse number="5">Иман ярдәме белән Ханох үлем кичерми, күккә алына. Аллаһы Үз янына алганлыктан, аны беркайдан таба алмыйлар. Язмада әйтелгәнчә, бу дөньядан алынганчы ук Ханох Аллаһы күңеленә хуш килгән бәндә була.</verse>
				<verse number="6">Иманга килми торып, Аллаһы ризалыгын алып булмый, чөнки Аңа килүче һәркем – Аның барлыгына, Аны ихластан эзләүче Аңардан әҗер аласына инанырга тиеш.</verse>
				<verse number="7">Әле күрергә мөмкин булмаган нәрсәләр турында Аллаһыдан кисәтү алган Нух, иман ярдәмендә Аңа буйсынып, гаиләсен коткару өчен көймә төзи. Аның иманы дөньяны хөкем итә, һәм Нух иман белән килә торган тәкъвалыкка ия була.</verse>
				<verse number="8">Ибраһим да, Аллаһы чакыруына иман ярдәмендә буйсынып, үзенең кая баруын белмәсә дә, киләчәктә Аллаһы бирергә вәгъдә иткән җиргә китә.</verse>
				<verse number="9">Иман ярдәмендә ул, вәгъдә ителгән җиргә күченеп килеп, килмешәк кебек чатырда яши. Исхак белән Ягъкуб та аның кебек чатырларда яши – аның белән бергә алар да Аллаһы вәгъдә иткәнне алырга тиеш була.</verse>
				<verse number="10">Ибраһим бит рәссамы һәм төзүчесе Аллаһы булган, нык нигезгә салынган шәһәрне көтеп яши.</verse>
				<verse number="11">Авырга уза алмаган Сара да иман ярдәмендә бала табарлык көчкә ия була һәм, өлкән яшькә җитүенә карамастан, бала тудыра, чөнки вәгъдә биргән Аллаһыны ышанычлы дип исәпли.</verse>
				<verse number="12">Шулай итеп, бер кешедән – инде нык картайган Ибраһимнан күктәге йолдызлар санынча, диңгез ярындагы ком бөртеге кадәр исәпсез-хисапсыз токым барлыкка килә.</verse>
				<verse number="13">Әлеге кешеләрнең барысы иманнарын саклап кала, вәгъдә ителгәнне алмыйча дөнья куя, бу дөньяда үзләренең килмешәк һәм юлчы гына икәнлеген танып, вәгъдәләрнең үтәләсен ерактан күреп шатлык кичерә.</verse>
				<verse number="14">Үзләрен шулай дип санаучылар шул рәвешле чын ватаннарын эзләүләрен күрсәтә.</verse>
				<verse number="15">Әгәр калдырып киткән җирләрен күздә тоткан булсалар, алар кире кайту мөмкинлеген дә табар иде.</verse>
				<verse number="16">Әмма алар яхшырак урынга – күктәге илгә омтыла, шуңа күрә Аллаһыга «аларның Алласы» дип аталу оят түгел; Ул хәтта алар өчен шәһәр әзерләп куя.</verse>
				<verse number="17">Аллаһы тарафыннан сыналганда, Аллаһының «Исхактан туган балалар синең токымың саналыр» дигән вәгъдәсенә карамастан, Ибраһим иман ярдәмендә үзенең бердәнбер углы Исхакны корбанга китерергә әзер була.</verse>
				<verse number="18"></verse>
				<verse number="19">Ибраһим, Аллаһы хәтта үледән терелтергә сәләтле, дип санаганга, Исхак үледән терелеп атасына кайтарыла, дияргә дә мөмкин.</verse>
				<verse number="20">Иман ярдәмендә Исхак үз угыллары Ягъкуб белән Эсауның киләчәк тормышына фатиха бирә.</verse>
				<verse number="21">Иман ярдәмендә Ягъкуб та, таягына таянган килеш Аллаһыга баш иеп, Йосыф угылларының һәр икесен фатихалый.</verse>
				<verse number="22">Гомеренең азагында Йосыфка да Исраил халкының Мисырдан чыгачагы турында сөйләргә һәм үзен җирләү турында күрсәтмәләр бирергә иманы ярдәм итә.</verse>
				<verse number="23">Муса туганнан соң, баланың искиткеч матур булуын күреп, аны өч ай дәвамында яшереп сакларга һәм фиргавен әмереннән куркып калмаска Мусаның ата-анасына шул ук иман ярдәм итә.</verse>
				<verse number="24">Үсеп җитеп, Муса үзе дә иман ярдәмендә фиргавен кызының углы дип саналудан ваз кичә,</verse>
				<verse number="25">кыска вакытлы хәрәм ләззәт алуга караганда, Аллаһы халкы белән бергә газап кичерүне өстенрәк күрә.</verse>
				<verse number="26">Үзен көткән әҗерне күз алдында тотканга, Муса май сөртелгән Зат хакына хурлык кичерүне Мисыр хәзинәләреннән кадерлерәк байлык дип исәпли.</verse>
				<verse number="27">Иман ярдәмендә ул, патшаның ачуыннан курыкмыйча, Мисырны ташлап китә. Күзгә күренмәс Аллаһыны инде күргән сыман, Мусаның рухы какшамас була.</verse>
				<verse number="28">Һәлак итүче фәрештә исраилиләрнең беренче булып туган балаларын үтермәсен өчен, ул иман ярдәмендә йорт ишекләренә бәрән каны сөртергә куша, шулай итеп Котылу бәйрәмен гамәлгә кертә.</verse>
				<verse number="29">Иман ярдәмендә Исраил халкы Кызыл диңгезне коры җирдән баргандай атлап чыга, ә мисырлылар, шуны ук эшләп карагач, батып үлә.</verse>
				<verse number="30">Исраилиләр җиде көн рәттән Әрихәне урап чыкканнан соң, шәһәрне әйләндереп алган дивар аларның иманы ярдәмендә ишелеп төшә.</verse>
				<verse number="31">Фахишә Рәхаб та, Исраил шымчыларын дусларча кабул иткәнгә күрә, Аллаһыга буйсынмаучылар белән бергә үлми, иманы ярдәмендә котылып кала.</verse>
				<verse number="32">Сөйләгәннәргә өстәп тагын ни әйтергә? Гидеон, Барак, Шимшон, Ифтах, Давыт, Шемуил һәм башка пәйгамбәрләр турында сөйләп торырга вакытым җитмәс.</verse>
				<verse number="33">Иман ярдәмендә алар патшалыкларны буйсындыра, гаделлек урнаштыра, үзләренә вәгъдә ителгәнне ала; арысланнарның авызларын яба,</verse>
				<verse number="34">ярсулы утны сүндерә, кылычтан котылып кала. Аларның көчсезлеге көчкә әйләнә, сугышта алар куәтле була һәм чит ил гаскәрләрен качарга мәҗбүр итә.</verse>
				<verse number="35">Кайбер хатыннарга үлгән якыннары терелтелеп кайтарыла; башкалары исә, үледән терелтелгәннән соң яхшырак тормышка ирешү өчен, иректән баш тартып җәза кабул итә.</verse>
				<verse number="36">Кайсыберләре мыскыл ителә, камчы белән суктырыла, икенчеләре хәтта богау салынып зинданнарга ябыла.</verse>
				<verse number="37">Аларны таш атып үтерәләр, гәүдәләрен урталай кисәләр, кылычтан уздыралар. Алар сарык йә кәҗә тиресенә төренеп йөри, башлары мохтаҗлыктан чыкмый, аларны эзәрлеклиләр, кыйныйлар.</verse>
				<verse number="38">Бөтен дөнья бу затларга лаек булмаган; алар чүлләрдә, таулар арасында каңгырып йөрергә, мәгарәләрдә, җир куышларында яшеренергә мәҗбүр ителә.</verse>
				<verse number="39">Аларның бөтенесенә иманнары өчен Аллаһыдан югары бәя бирелә, ләкин исән чакта берсе дә Ул вәгъдә иткәнне алмый,</verse>
				<verse number="40">чөнки Аллаһы, алар безнең белән бергә камиллеккә ирешсен дип, безнең өчен күпкә яхшырак нәрсә әзерләп куйган була.</verse>
			</chapter>
			<chapter number="12">
				<verse number="1">Шуның өчен без дә, әйләнә-тирәбездә шаһитлар күп булганга, юлыбызда торган барлык киртәләрне, үзенең ятьмәсенә чорнап алган гөнаһларны өстебездән алып ташлыйк та, иманда беренче булып баручы һәм аны камиллеккә җиткерүче Гайсәдән күз алмыйча, алдыбыздагы ярыш юлын түземлек белән йөгереп үтик. Хачка кадаклану хурлыгына игътибар итмичә Гайсә, киләчәктә көткән шатлык хакына газаплы үлем кабул итеп, Аллаһы тәхетенең уң ягыннан урын ала.</verse>
				<verse number="2"></verse>
				<verse number="3">Гөнаһлылар тарафыннан күпме кимсетүләр күргән Зат турында уйлагыз – күңелегезне төшермәскә һәм көчегезне югалтмаска ярдәм итәр бу.</verse>
				<verse number="4">Гөнаһ белән көрәшкәндә сезнең әле кан түккәнче каршылык күрсәткәнегез булмады.</verse>
				<verse number="5">Атасы үзенең угылларына мөрәҗәгать иткән сыман, Аллаһының сезгә: «Углым, Раббың тәрбиясенә битараф булма, һәм Ул гаебеңне күрсәткәндә, күңелеңне төшермә.</verse>
				<verse number="6">Раббы Үзе яраткан кешеләрне тәрбияли һәм углы итеп кабул иткән һәр кешегә җәза бирә», – дип әйткән үгет сүзләрен оныткансыз.</verse>
				<verse number="7">Сынауларга тарыганда, моны тәрбиянең бер өлеше дип кабул итегез; димәк, Аллаһы сезне үз угыллары итеп күрә. Кайсы бала үзенең атасыннан сабак алмаган?!</verse>
				<verse number="8">Әгәр инде сез һәркемгә бирелә торган сабакны кабул итмисез икән, сез – чын угыллар түгел, үги балалар.</verse>
				<verse number="9">Әтиләребез дә бит безгә сабак бирде, һәм без аларны ихтирам иттек. Чын тормышка ия булыр өчен рухи Атабызга тагын да ныграк буйсынырга тиеш түгелмени без?!</verse>
				<verse number="10">Аталарыбыз безне күпмедер вакыт дәвамында үзләре дөрес дип санаганча тәрбияләде, ә Аллаһы, без Аның кебек изге булсын өчен, үз файдабызга тәрбияли.</verse>
				<verse number="11">Тәрбия максатыннан безгә бирелгән сабак үз вакытында безгә шатлык китермәүче күңелсез нәрсә кебек тоела. Соңыннан исә сабак алган кеше имин-тәкъва тормышының уңышын җыя.</verse>
				<verse number="12">Шуңа күрә хәлсез кулларыгызны, көчсез тезләрегезне ныгытыгыз.</verse>
				<verse number="13">Аксаучы аяк тәмам имгәнмәсен, киресенчә, савыксын өчен туры юлдан йөрегез.</verse>
				<verse number="14">Барлык кешеләр белән тынычлыкта яшәүгә һәм изгелеккә омтылыгыз: изге булып яшәмәгән кеше Раббыны күрмәячәк.</verse>
				<verse number="15">Карагыз аны, беркем дә Аллаһының мәрхәмәтеннән мәхрүм калмасын, сезгә зыян китерерлек, күпләрне нәҗесләрлек ачы тамырдай кешеләр арагызда булмасын.</verse>
				<verse number="16">Карагыз аны, берегез дә җенси азгынлыкка бирелмәсен, бер савыт аш өчен олы угыл хокукын саткан Эсау кебек, әхлаксыз тормыш белән яшәмәсен.</verse>
				<verse number="17">Белгәнегезчә, Эсау соңыннан атасының фатихасын алырга тели, ләкин кире кагыла. Бу хакта күз яшьләре белән сораса да, атасының фикерен үзгәртә алмый.</verse>
				<verse number="18">Сез бит орынып карарга мөмкин булган, дөрләп янган Синай тавы янына, караңгылыкка яисә давылга,</verse>
				<verse number="19">быргы авазына, йә булмаса Сөйләп торучының тавышына килмәдегез; Сөйләүченең сүзләрен ишеткәч, Аны тыңлаган кешеләр, бүтән бер сүз дә әйтмәсен иде, дип ялварган,</verse>
				<verse number="20">чөнки «бу тауга хәтта хайван килеп орынса да, таш атып үтерелергә тиеш» дигән таләпне ишетү кешеләр өчен күтәрә алмаслык авыр хәл булган;</verse>
				<verse number="21">бу куркыныч күренешне тамаша кылган Муса үзе дә: «Мин куркудан калтырап төштем», – дигән.</verse>
				<verse number="22">Юк! Сез Сион тавына, күктәге Иерусалимгә – тере Аллаһының шәһәренә, шатлыклы тантанага җыелган меңләгән фәрештәләр янына,</verse>
				<verse number="23">исемнәре күктә язылган, беренче булып туган угыллар җыенына килдегез. Сез Аллаһыга, бар кешене Хөкем кылучы янына килдегез, камиллеккә ирешкән тәкъваларның рухына кушылдыгыз.</verse>
				<verse number="24">Сез Яңа Килешүнең арадашчысы Гайсә хозурына һәм Һабилнең түгелгән канына караганда әйбәтрәк нәрсәләр вәгъдә итүче канга килдегез.</verse>
				<verse number="25">Карагыз аны, Сөйләүчедән баш тартмагыз. Җир йөзендә әйтелгәнне тыңлаудан баш тарткан кешеләр җәзасыз калмаган икән, күктән Сөйләүчедән баш тартсак, тагын да зуррак җәзага дучар булачакбыз.</verse>
				<verse number="26">Ул чагында Аның тавышы җирне дер селкеткән, ә хәзер Ул: «Мин тагын бер тапкыр җирне генә түгел, күкне дә тетрәтермен», – дип вәгъдә итә.</verse>
				<verse number="27">«Тагын бер тапкыр» дигән сүзләр шуны белдерә: какшамас нәрсәләр генә калсын өчен, какшый торган, ягъни бар ителгән һәр нәрсә урыныннан күчерелер.</verse>
				<verse number="28">Безгә какшамас патшалык бирелә, шуңа күрә рәхмәтле булыйк, Аллаһыга лаек ихтирам һәм курку белән Аның алдында баш иик,</verse>
				<verse number="29">чөнки безнең Аллабыз – яндырып юк итә торган ялкындыр.</verse>
			</chapter>
			<chapter number="13">
				<verse number="1">Бер-берегезне туганнарча яратыгыз.</verse>
				<verse number="2">Кунакчыллык күрсәтергә онытмагыз. Шулай эшләп, кайберәүләр үзләре дә белмичә фәрештәләрне кунак иткәннәр.</verse>
				<verse number="3">Үзегез дә тоткынлыкта булгандай, төрмәдәге кешеләрне исегездә тотыгыз; авыртуны үзегезнең тәнегездә тойгандай, газап чигүчеләрне дә истә тотыгыз.</verse>
				<verse number="4">Өйләнешүне югары бәяләгез, һәм өйләнешүегез чиста булсын; азгыннарны һәм хыянәтчеләрне Аллаһы хөкем итәчәк.</verse>
				<verse number="5">Байлык артыннан кумагыз, бары белән канәгать булып яшәгез, чөнки Аллаһы: «Сине беркайчан ялгыз калдырмам, беркайчан ташламам», – дигән.</verse>
				<verse number="6">Шуңа күрә без ышаныч белән: «Раббы – минем Яклаучым! Нәрсәдән куркырга миңа?! Адәм заты миңа ни кыла алсын?!» – дип әйтә алабыз.</verse>
				<verse number="7">Сезгә Аллаһы сүзен ирештергән җитәкчеләрегезне исегездә тотыгыз, аларның яшәү рәвешен һәм гомер азагын күздән кичереп, иманнарын үрнәк итеп алыгыз.</verse>
				<verse number="8">Гайсә Мәсих кичә дә, бүген дә һәм мәңге бер үк, үзгәрешсез.</verse>
				<verse number="9">Һәртөрле чит-ят тәгълиматлар сезне туры юлдан читкә алып китмәсен. Йөрәкләрегезне ризык турындагы кагыйдәләрне тотып түгел (аларның беркемгә дә файда китергәне юк әле), ә бәлки Аллаһының мәрхәмәте белән ныгыту яхшырак булыр.</verse>
				<verse number="10">Безнең мәзбәхебез бар, һәм Изге чатырдагы хезмәтчеләрнең әлеге мәзбәхтән корбанны ашарга хакы юк.</verse>
				<verse number="11">Гөнаһларны йолу өчен китерелгән корбан малының канын олуг рухани Иң изге бүлмәгә алып керә, ә түшкәләре исраилиләрнең вакытлыча яшәгән торакларыннан читтә яндырыла.</verse>
				<verse number="12">Шуның өчен Гайсә дә, Үз каны белән халыкны изгеләндерер өчен, шәһәр капкасының тышкы ягында газап чигеп үлә.</verse>
				<verse number="13">Шуңа күрә без, Ул кичергән хурлыкны үзебезгә алып, вакытлыча яшәгән торагыбыздан читкә – Аның янына чыгыйк;</verse>
				<verse number="14">чөнки бу җирдә безнең даими яши торган шәһәребез юк, без киләчәктә булачак шәһәрне көтеп яшибез.</verse>
				<verse number="15">Шуңа күрә Гайсә аша Аллаһыга һәрдаим данлау корбаннары багышлыйк, безнең телләребез һәрвакыт Аңа мактау яудырсын.</verse>
				<verse number="16">Кешеләргә игелек кылырга, үзегездә булганны башкалар белән бүлешергә онытмагыз – нәкъ шундый корбаннар Аллаһы күңеленә хуш килә.</verse>
				<verse number="17">Җитәкчеләрегезне тыңлагыз һәм аларга буйсыныгыз: Аллаһы алдында җавап тотучы кешеләр булганлыктан, алар сезнең җаннарыгыз турында кайгыртып торалар. Шулай булгач, аларга үз эшләрен зарланып түгел, ә бәлки шатланып башкарырга мөмкинлек бирегез. Авырсынып башкарган эшнең сезнең өчен файдасы булмас.</verse>
				<verse number="18">Безнең өчен дога кылыгыз. Намусыбызның чиста булуына иманыбыз камил, чөнки бар нәрсәдә дөрес гамәл кылырга телибез.</verse>
				<verse number="19">Аллаһы мине яныгызга тизрәк кайтарсын иде дип, дога кылуыгызны аеруча үтенәм.</verse>
				<verse number="20">Мәңгелек Килешүне каны белән раслаган Хакимебез Гайсәне, сарыкларның бөек Көтүчесен үледән терелткән иминлек Алласы,</verse>
				<verse number="21">Үзенең ихтыярын үтәү өчен, сезне һәр яхшы нәрсә белән тәэмин итсен һәм Гайсә Мәсих аша безләрдә Үзенә мәгъкуль булганны башкарсын. Гайсә Мәсихкә мәңгедән-мәңгегә дан булсын! Амин.</verse>
				<verse number="22">Имандашларым, хатымдагы үгет-нәсыйхәтләргә игътибар белән каравыгызны үтенәм; мин болай да кыскарак язарга тырыштым.</verse>
				<verse number="23">Имандашыбыз Тимутәйнең иреккә чыгуын хәбәр итәргә телим. Әгәр ул тиз арада яныма килсә, сезне күрергә аның белән бергә барырбыз.</verse>
				<verse number="24">Барлык җитәкчеләрегезгә һәм Аллаһының барча изге халкына сәламемне җиткерегез! Италиядәге имандашларыбыз сезгә сәламнәрен юллый.</verse>
				<verse number="25">Аллаһының мәрхәмәте барыгызның юлдашы булсын!</verse>
			</chapter>
		</book>
		<book number="59">
			<chapter number="1">
				<verse number="1">Аллаһының һәм Хакимебез Гайсә Мәсихнең хезмәтчесе Ягъкубтан – дөнья буйлап таралган унике ыругка сәлам!</verse>
				<verse number="2">Имандашларым, төрле сынауларга юлыксагыз, моны зур шатлык дип кабул итегез,</verse>
				<verse number="3">чөнки иманыгыз сыналганда, сезнең рухыгыз ныгый дип белегез.</verse>
				<verse number="4">Бер кимчелексез, һәр яктан өлгереп җиткән кеше булыр өчен, ныклыгыгыз һаман камилләшә барырга тиеш.</verse>
				<verse number="5">Әгәр берәрегездә зирәклек җитеп бетми икән, Аллаһыдан сорасын – һәм Ул бирер, чөнки Аллаһы бөтенесенә юмартлык белән, битәрләмичә өләшә.</verse>
				<verse number="6">Әмма ул кеше инанып, икеләнмичә сорасын, чөнки икеләнгән адәм әле бер якка, әле икенче якка җил куып йөрткән диңгез дулкынына охшый.</verse>
				<verse number="7">Андый кеше Раббыдан нәрсәдер алырга исәп тотмасын.</verse>
				<verse number="8">Икеләнүчән кешенең барлык гамәлләре тотрыксыз була бит.</verse>
				<verse number="9">Фәкыйрь имандашыбыз – Аллаһы тарафыннан югары күтәрелүе белән,</verse>
				<verse number="10">бай исә Аллаһы тарафыннан түбән төшерелүе белән горурлансын, чөнки бай кеше үзе дә, аның байлыгы да болын чәчәге кебек юкка чыгачак.</verse>
				<verse number="11">Кояш, калкып, үзенең көйдергеч эссесе белән үсемлекне корыта – аның чәчәге коела һәм матурлыгы югала. Байлар да шулай эш ыгы-зыгысында юкка чыгачак.</verse>
				<verse number="12">Сынауларга түзгән кеше бәхетле, чөнки ул, сынауларны узганнан соң, Аллаһы Үзен яратканнарга вәгъдә иткән тормыш таҗын алачак.</verse>
				<verse number="13">Вәсвәсәгә төшкәннәрнең берсе дә: «Бу коткы Аллаһы тарафыннан җибәрелгән», – дип әйтергә тиеш түгел, чөнки Аллаһыны вәсвәсәгә салып явызлык кылырга мәҗбүр итеп булмый, һәм Ул Үзе дә беркемне вәсвәсәгә салмый.</verse>
				<verse number="14">Һәркемне үзенең гөнаһлы теләкләре мавыктыра һәм ымсындыра.</verse>
				<verse number="15">Шуннан соң теләк, яралып, гөнаһны тудыра, ә гөнаһ, тәмам ныгыгач, үлемгә китерә.</verse>
				<verse number="16">Газиз имандашларым, алдамагыз үзегезне!</verse>
				<verse number="17">Һәр игелекле һәм камил бүләк югарыдан, күктәге яктылыкларны бар иткән Атабыздан килә; Ул һичкайчан үзгәрмәс, үзгәреп торган күләгәгә дә охшамас.</verse>
				<verse number="18">Үзе бар иткәннәр арасында безнең беренче җимеш булуыбызны теләп, Ул Үз ихтыяры белән, хакыйкать сүзе ярдәмендә безгә тормыш бирде.</verse>
				<verse number="19">Газиз имандашларым, хәтерегездә тотыгыз: һәркем тыңларга әзер булсын, сөйләргә һәм ачуланырга ашыкмасын,</verse>
				<verse number="20">чөнки ачулы кеше Аллаһы теләгән яхшы эшләрне башкармый.</verse>
				<verse number="21">Шуңа күрә һәртөрле әшәкелектән һәм киң таралган явызлыктан ваз кичеп, йөрәкләрегезгә чәчелгән Аллаһы сүзен күндәмлек белән кабул итегез – ул сүз җаннарыгызны коткарырга сәләтле.</verse>
				<verse number="22">Сүзне тыңлап кына калмагыз, аны үтәгез дә, юкса үз-үзегезне алдаган булып чыгасыз.</verse>
				<verse number="23">Аллаһы сүзен ишеткән, ләкин аны үтәмәгән һәркем үзен көзгедә күргән кешегә охшый:</verse>
				<verse number="24">ул үзенә карап тора да читкәрәк китү белән йөзенең ниндилеген шундук оныта.</verse>
				<verse number="25">Әмма Аллаһының азатлык китерә торган камил Канунын игътибар белән укыган һәм аңа тугры калган, ишеткәнен онытмыйча үтәгән кеше үзенең эшләрендә бәхетле булыр.</verse>
				<verse number="26">Кемдер үзен тәкъва дип саный, ләкин телен тыймый икән, ул үзен алдый гына, һәм аның тәкъвалыгы бернигә тормый.</verse>
				<verse number="27">Бәлагә тарыган ятимнәрне, тол хатыннарны кайгыртсагыз һәм үзегезне бу дөньяның бозыклыгыннан сакласагыз, сезнең тәкъвалык Атабыз Аллаһы каршында саф, керсез саналыр.</verse>
			</chapter>
			<chapter number="2">
				<verse number="1">Имандашларым, шөһрәтле Хакимебез Гайсә Мәсихкә инанучылар буларак, һәркемгә тигез карагыз.</verse>
				<verse number="2">Әйтик, җыелышыгызга затлы кием, алтын балдак кигән кеше һәм аның артыннан ук иске киемнән бер фәкыйрь керде ди.</verse>
				<verse number="3">Әгәр бай кием кигән кешегә күбрәк игътибар күрсәтеп: «Менә монда, түргәрәк утыр», – дисәгез, ә фәкыйрьгә: «Әнә тегендәрәк басып тор» яки «Аяк очыма утыр», – дип әйтсәгез,</verse>
				<verse number="4">сез, кеше аерып, яман ниятле хөкемче буласыз түгелме?</verse>
				<verse number="5">Тыңлагыз әле, газиз имандашларым! Аллаһы, иманнары бай булсын һәм Үзен яратканнар Патшалыкны мирас итеп алсын дип, дөнья күзендә ярлы булып күренгәннәрне сайламадымыни?</verse>
				<verse number="6">Сез исә фәкыйрьләрне кимсетәсез. Сезне җәберләүчеләр һәм хөкемгә тартучылар – байлар түгелмени?</verse>
				<verse number="7">Сез йөрткән исемне – Мәсихнең яхшы исемен яманлаучылар шулар түгелме соң?</verse>
				<verse number="8">Язмада «якыныңны үзеңне яраткан кебек ярат» дип әйтелгән. Әгәр сез Аллаһы Патшалыгы канунындагы шушы әмерне үтисез икән, дөрес эшлисез.</verse>
				<verse number="9">Ләкин һәркемгә тигез карамасагыз, гөнаһ кыласыз һәм Канун сезне җинаятьчеләр итеп күрсәтә.</verse>
				<verse number="10">Кемдер, Канунны тулысынча үтәп, аның бер генә таләбен бозса да, бөтен Канунны бозуда гаепле.</verse>
				<verse number="11">Чөнки «зина кылма» дип әйткән Аллаһы шулай ук «үтермә» дип тә әйткән. Шулай итеп, зина кылмасаң, ләкин үтерсәң, син Канунны бозучы буласың.</verse>
				<verse number="12">Шуның өчен, сөйләшкәндә һәм гамәл кылганда, азатлык бирүче Канун буенча хөкем ителәсегезне онытмагыз.</verse>
				<verse number="13">Шәфкать күрсәтмәгәннәргә хөкем шәфкатьсез булыр. Шәфкатьлелек исә хөкемнән өстен тора!</verse>
				<verse number="14">Имандашларым, әгәр кем дә булса: «Мин иман итәм», – дип әйтә, ләкин гамәлләре белән моны расламый икән, моннан ни файда? Андый иман аны коткара аламы?</verse>
				<verse number="15">Әгәр имандаш ир-ат яки хатын-кыз кием-салымга, ризыкка мохтаҗ булып, арадан кайсыгыздыр аларга:</verse>
				<verse number="16">«Исән-имин йөрегез. Җылыныгыз һәм туйганчы ашагыз», – дип әйтә, әмма җан асрар өчен кирәк булган нәрсәләрне бирми икән, бу сүзләрдән ни файда?</verse>
				<verse number="17">Иман да шулай: гамәлдән башка ул үледер.</verse>
				<verse number="18">Бәлки, кемдер: «Синдә – иман, ә миндә яхшы эшләр бар», – дип әйтер. Син миңа үзеңнең иманыңны гамәлләрдән башка күрсәт, ә мин сиңа үз иманымны кылган гамәлләрем белән күрсәтермен!</verse>
				<verse number="19">Син Аллаһының бер булуына ышанасың. Яхшы! Моңа хәтта җеннәр дә ышана һәм куркудан калтырап тора.</verse>
				<verse number="20">И акылсыз адәм! Хәерле гамәлләр кылмаганда иманның файдасыз булуын белмисеңмени?</verse>
				<verse number="21">Атабыз Ибраһим, улы Исхакны корбан китерү урынына яткырып, Аллаһы алдында үзенең шушы гамәле белән акланмаганмы?</verse>
				<verse number="22">Күрәсеңме, аның иманы һәм гамәлләре бер-берсенә аерылгысыз бәйләнгән, һәм шул гамәлләре аша аның иманы камилләшкән.</verse>
				<verse number="23">Шулай итеп, Язмадагы «Ибраһим Аллаһыга ышанды, һәм моның белән тәкъва булып саналды» дигән сүзләр тормышка ашты; һәм Ибраһим «Аллаһының дусты» дип аталды.</verse>
				<verse number="24">Күргәнегезчә, кеше иман белән генә түгел, бәлки кылган гамәлләре белән Аллаһы тарафыннан аклана.</verse>
				<verse number="25">Үз өендә шымчыларны сыендырган һәм аларга башка юлдан качарга ярдәм иткән фахишә Рәхәб тә кылган гамәлләренә карап Аллаһы тарафыннан акланмаганмыни?</verse>
				<verse number="26">Шулай итеп, җансыз тән үле булган кебек, яхшы гамәлләрдән башка иман да үледер.</verse>
			</chapter>
			<chapter number="3">
				<verse number="1">Имандашларым, бөтенегез дә остаз булырга омтылмагыз. Үзегез дә беләсез: өйрәтүче буларак, без башкаларга караганда катырак хөкемгә дучар булачакбыз.</verse>
				<verse number="2">Без барыбыз да төрлечә абынабыз бит. Сүзендә абынмаган кеше – камил, ул үзенең тәнен дә тыя ала.</verse>
				<verse number="3">Буйсындырыр өчен без атларга авызлык кидерәбез һәм шулай итеп аларның гәүдәләре белән идарә итә алабыз.</verse>
				<verse number="4">Мисал итеп корабларны алыйк: никадәр зур булсалар да, аларны нинди көчле җилләр куып йөртсә дә, корабтагы койрыкчы кечкенә генә койрык ишкәге ярдәмендә аны теләгән якка бора ала.</verse>
				<verse number="5">Тел дә шулай ук – гәүдәнең кечкенә генә әгъзасы булса да, чамасыз мактана. Урмандагы зур янгын да кечкенә генә очкыннан башланып китә.</verse>
				<verse number="6">Тел дә – ут. Тәнебезнең әгъзалары арасында ул – яманлык дөньясы, ул бөтен тәнебезне нәҗесли һәм бар тормышыбызны янгынга чорный, аның үзен исә җәһәннәм уты кабызып җибәрә.</verse>
				<verse number="7">Һәртөрле җанварларны, кошларны, сөйрәлүчеләрне, диңгез хайваннарын буйсындырып була, һәм кеше аларны буйсындырды да инде.</verse>
				<verse number="8">Ләкин телне беркем буйсындыра алмый: ул тыелгысыз, усал һәм зәһәр агу белән тулы.</verse>
				<verse number="9">Тел белән Атабыз Раббыны данлыйбыз, шул ук тел белән Аллаһыга охшатып яратылган кешеләрне каргыйбыз –</verse>
				<verse number="10">бер үк авыздан данлау да, каргыш та чыга. Имандашларым, алай булырга тиеш түгел!</verse>
				<verse number="11">Бер үк чишмәдән төче һәм тозлы су чыгамыни?</verse>
				<verse number="12">Имандашларым, инҗир агачында зәйтүн җимеше, ә йөзем сабагында инҗир үсәмени? Тозлы чишмә дә төче су бирә алмый.</verse>
				<verse number="13">Арагызда зирәк, акыллы адәмнәр бар икән, үзләренең үрнәк булырдай яшәү рәвеше, басынкылыгы һәм акыл белән кылган гамәлләре аша моны расласыннар.</verse>
				<verse number="14">Әмма йөрәгегезне ачы көнчелек һәм мин-минлек биләсә, масаймагыз һәм ялганыгыз белән хакыйкатьне бозмагыз.</verse>
				<verse number="15">Андый зирәклек югарыдан түгел, ул – дөньядан; рухи түгел, җеннәрдән килә.</verse>
				<verse number="16">Кайда көнчелек һәм мин-минлек, шунда таркаулык, һәртөрле яман эш хөкем сөрә.</verse>
				<verse number="17">Ә югарыдан килгән зирәклек иң элек саф, шулай ук тыныч, тыйнак, тыңлаучан була, шәфкать һәм игелекле эшләр белән тулы, кешеләрне тигез күрә һәм икейөзле түгел.</verse>
				<verse number="18">Тәкъвалык орлыгын тынычлыкта чәчәләр, һәм ул орлык иминлек саклаучыларга уңыш китерә.</verse>
			</chapter>
			<chapter number="4">
				<verse number="1">Сезнең арада дошманлык һәм ызгыш-талаш кайдан килә? Күңелегездә бер-берсе белән көрәшеп яшәгән көчле теләкләрдән килеп чыкмыймы алар?</verse>
				<verse number="2">Сез нәрсәдер телисез, ләкин аны ала алмыйсыз һәм шуның өчен үтерәсез; нәрсәгәдер ирешергә омтыласыз, ләкин теләгегез гамәлгә ашмый, шуңа күрә арагызда ызгыш-талаш килеп чыга да сугышып китәсез. Аллаһыдан сорамаганга, теләгәнегезне ала алмыйсыз.</verse>
				<verse number="3">Сорап та ала алмыйсыз, чөнки үзегезгә ләззәт өчен, начар ният белән сорыйсыз.</verse>
				<verse number="4">И Аллаһыга тугры булмаган адәмнәр, гөнаһлы дөнья белән дуслашу – Аллаһыга каршы дошманлык икәнне белмисезмени? Шулай итеп, дөнья белән дус булырга теләүче кеше Аллаһыга дошман була.</verse>
				<verse number="5">Язмадагы «безгә иңдергән рухны Аллаһы нык ярата» дигән сүзләр юкка әйтелгән дип уйлыйсызмы?</verse>
				<verse number="6">Әмма Аллаһы бирә торган мәрхәмәт тагын да зуррак. Әнә шуңа күрә Язмада: «Аллаһы тәкәбберләргә каршы тора, ә тыйнак-күндәмнәргә мәрхәмәтен бирә», – дип әйтелгән.</verse>
				<verse number="7">Шулай икән, үзегезне Аллаһыга буйсындырыгыз. Иблискә каршылык күрсәтегез, һәм ул сездән качар.</verse>
				<verse number="8">Аллаһыга якынаегыз, шунда Ул да сезгә якынаер. Әй гөнаһлылар, кулларыгызны юыгыз! Әй икейөзлеләр, йөрәкләрегезне пакьләндерегез!</verse>
				<verse number="9">Кайгыга калыгыз, күз яшьләре түгегез, үкереп елагыз! Көлүегез – хәсрәтләнүгә, шатлыгыгыз моң-зарга әйләнсен.</verse>
				<verse number="10">Раббы алдында буйсынучан булыгыз, һәм Ул сезне югары күтәрер.</verse>
				<verse number="11">Имандашларым, бер-берегезнең яманатын сатмагыз. Имандашының яманатын саткан яки аны гаепләгән кеше Канунның яманатын сата һәм аны гаепли. Әгәр Канунны гаеплисең икән, син – Канунны үтәүче түгел, ә бәлки аны хөкем итүче.</verse>
				<verse number="12">Канунны Чыгаручы һәм Хөкемче бары тик бер генә – Ул гына коткара һәм һәлак итә ала. Шулай булгач, башкаларны гаепләргә кем соң әле син?</verse>
				<verse number="13">«Бүген яки иртәгә без фәлән шәһәргә китәрбез һәм ел буе анда яшәп сату итәрбез, зур табыш алырбыз», – дип сөйләүчеләр, хәзер сез тыңлагыз.</verse>
				<verse number="14">Сез хәтта иртәгә тормышыгызда нәрсә буласын белмисез. Кыска вакытка күренеп алып, аннары юкка чыгучы томан кебек сез.</verse>
				<verse number="15">«Раббы насыйп итсә, без исән булырбыз һәм моны яки тегене эшләрбез», – дип әйтәсе урында</verse>
				<verse number="16">сез, тәкәбберләнеп, масаясыз, ә андый масаю – яманлык ул.</verse>
				<verse number="17">Шулай итеп, яхшылык эшләргә тиешлеген белеп тә, аны эшләмәгән кеше гөнаһ кыла.</verse>
			</chapter>
			<chapter number="5">
				<verse number="1">Байлар, ә хәзер сезгә әйтәм! Өстегезгә бәла-каза ябырылып килә – үкереп елагыз!</verse>
				<verse number="2">Сезнең байлыгыгыз черегән, киемнәрегезне көя ашаган.</verse>
				<verse number="3">Алтын-көмешегез тутыккан. Бу тутык сезгә каршы дәлил булыр һәм тәнегезне уттай ашар. Байлыкны сез соңгы көнегезгә дип тупладыгыз.</verse>
				<verse number="4">Басуларыгызда уңыш җыйган эшчеләргә сез түләп бетермәгән хезмәт хакы сөрән сала – уракчыларның ачы тавышы Күкләр Хуҗасы Раббының колагына барып иреште.</verse>
				<verse number="5">Җир йөзендә сез ләззәт кичереп, кәеф-сафа корып яшәдегез, үзегезне корбан көненә симерттегез.</verse>
				<verse number="6">Гаепсезне хөкем итеп үтердегез, ул исә сезгә каршылык күрсәтмәде.</verse>
				<verse number="7">Имандашлар, Хакимебез Гайсә кайтканчыга кадәр сабыр булыгыз. Җирнең кадерле уңыш бирүен көткән игенчегә карагыз: көзге һәм язгы яңгырларны нинди сабырлык белән көтә ул.</verse>
				<verse number="8">Сез дә шулай сабыр булыгыз, күңелегезне ныгытыгыз, чөнки Хуҗа-Хакимебез киләсе көн якын.</verse>
				<verse number="9">Имандашлар, Аллаһы сезне хөкем итмәсен өчен, бер-берегездән зарланмагыз: Хөкемче инде ишек төбендә тора.</verse>
				<verse number="10">Имандашлар, Раббы исеменнән сөйләгән, газап чиккәндә зур түземлек күрсәткән пәйгамбәрләрдән үрнәк алыгыз.</verse>
				<verse number="11">Түземлек күрсәткәннәрне без бәхетле дип атыйбыз. Сез Әюбнең түземлеге турында ишеттегез, Раббының ахырда аңа кылган яхшылыклары турында да беләсез, чөнки Раббы гаять шәфкатьле һәм рәхимле.</verse>
				<verse number="12">Бөтенесеннән бигрәк, имандашларым, күк белән дә, җир белән дә, бүтән нәрсә белән дә ант итмәгез. Аллаһы хөкеменә юлыкмас өчен, сезнең «әйе» дигән сүзегез – «әйе», «юк» дигәнегез – «юк» булсын.</verse>
				<verse number="13">Берәрегез газап чигә икән, дога кылсын. Кемнеңдер күңеле күтәренке булса, Аллаһыга мактау җыры җырласын.</verse>
				<verse number="14">Арагызда кемдер авырый икән, иман итүчеләр бердәмлегенең өлкәннәрен чакырсын, һәм алар, Хуҗа-Хаким исеме белән аңа зәйтүн мае сөртеп, аның өчен дога кылсыннар.</verse>
				<verse number="15">Иман белән кылынган дога авыру адәмне сәламәтләндерер, һәм Хуҗа-Хакимебез аны аякка бастырыр. Әгәр авыру адәм гөнаһ кылган булса, Аллаһы аны кичерер.</verse>
				<verse number="16">Шулай итеп, савыгу өчен бер-берегез алдында гөнаһларыгызны таныгыз һәм бер-берегез өчен дога кылыгыз. Тәкъва кешенең догасы зур куәткә ия.</verse>
				<verse number="17">Ильяс безнең кебек үк кеше булган. Яңгыр яумасын өчен, ул тырышлык белән дога кылган һәм җиргә өч ел ярым яңгыр яумаган.</verse>
				<verse number="18">Соңыннан ул тагын дога кылган, һәм күк яңгыр җибәргән, җир үзенең җимешләрен үстергән.</verse>
				<verse number="19">Имандашларым, әгәр сезнең берәрегез хакыйкатьтән читләшеп, икенчегез аны хакыйкать кочагына кире кайтарса,</verse>
				<verse number="20">белегез: гөнаһлыны ялган юлдан кайтаручы кеше бу гөнаһлының җанын үлемнән коткарыр һәм күп гөнаһларны юкка чыгарыр.</verse>
			</chapter>
		</book>
		<book number="60">
			<chapter number="1">
				<verse number="1">Гайсә Мәсих рәсүленнән, Петердән, туган җирдән читтә – Понт, Гәләтия, Кәппәдүкия, Асия һәм Битуниядә таралып яшәүчеләргә, итагатьле булсыннар һәм Гайсә Мәсихнең каны ярдәмендә пакьләнсеннәр өчен Атабыз Аллаһы алдан күреп сайлап алганнарга, Рух белән изге ителгән бәндәләргә сәлам! Мәрхәмәт һәм иминлек сезгә мул итеп бирелсен!</verse>
				<verse number="2"></verse>
				<verse number="3">Аллаһыга, Хакимебез Гайсә Мәсихнең Атасына дан булсын! Үзенең бөек мәрхәмәте белән Гайсә Мәсихне үледән терелтеп, Ул безгә яңа гомер, тере өмет бирде,</verse>
				<verse number="4">күкләрдә сезнең өчен саклана торган – юкка чыкмас, пакь, шиңмәс мирас әзерләде.</verse>
				<verse number="5">Ахыргы көннәр килгәндә коткарыр өчен, Аллаһы сезне иманлы булганга саклап тора.</verse>
				<verse number="6">Шул сәбәпле хәзергә төрле сынаулар аркасында газап чигәргә тиеш булсагыз да, котылачагыгызга куаныгыз.</verse>
				<verse number="7">Ут белән сыналган, фани дөнья алтыныннан да кыйммәтрәк иманыгыз, сыналып, Гайсә Мәсих килгәндә сезгә мактау, дан һәм хөрмәт китерәчәк.</verse>
				<verse number="8">Күрмәгән килеш сез Гайсә Мәсихне яратасыз, хәзер күрмәсәгез дә, Аңа иман итәсез һәм иманыгызның максатына, җаныгызның котылуына ирешеп ифрат зур, әйтеп бетергесез куаныч кичерәсез.</verse>
				<verse number="9"></verse>
				<verse number="10">Сезгә биреләчәк мәрхәмәт турында алдан күреп әйткән пәйгамбәрләр бу котылу хакында уйланганнар, аның асылына төшенергә теләгәннәр.</verse>
				<verse number="11">Мәсих кичерәсе газаплар һәм шуннан соң Аңа биреләчәк дан турында алдан белдереп куйган Рухның, ягъни алардагы Мәсих Рухының, кайсы һәм нинди вакытны күрсәтүен аңларга тырышканнар.</verse>
				<verse number="12">Пәйгамбәрләргә белдерелгән иде ки, алар сөйләгән, хәзер исә күктән иңгән Изге Рух ярдәмендә Яхшы хәбәр булып сезгә ирешкән сүзләр аларның үзләренә түгел, ә бәлки сезгә тәгаенләнгән иде. Бу хәбәрнең серенә хәтта фәрештәләр дә төшенергә тели.</verse>
				<verse number="13">Шуңа күрә аек акыл белән фикер йөртергә әзер булыгыз. Гайсә Мәсих кайткан көнне сезгә биреләчәк мәрхәмәткә тулысынча өмет баглагыз.</verse>
				<verse number="14">Тыңлаучан балаларга охшарга тырышыгыз; Яхшы хәбәр турында белмәгән вакытыгыздагы сыман, тән нәфесенә иярмәгез.</verse>
				<verse number="15">Киресенчә, сезне чакырган Аллаһы ничек изге булса, сез дә бар гамәлләрегездә изге булыгыз.</verse>
				<verse number="16">Язмада «изге булыгыз, чөнки Мин изге» дип язылган бит.</verse>
				<verse number="17">Һәркемне эшенә карап тигез күргән Хөкем итүчене Атам дип атыйсыз икән, бу җирдә килмешәк булып яшәгән чакта гомер юлыгызны Аның алдында курку катыш тирән хөрмәт белән үтегез.</verse>
				<verse number="18">Сезгә мәгълүмдер: ата-бабаларыгыздан сезгә мирас булып күчкән мәгънәсез яшәү рәвешеннән алтын-көмеш ише фани нәрсәләр белән түгел,</verse>
				<verse number="19">ә гаепсез һәм кимчелексез бәрән кебек булган Мәсихнең каны белән йолып алындыгыз сез.</verse>
				<verse number="20">Мәсих дөнья яратылганчы ук Аллаһы тарафыннан сайланган иде, әмма сезнең хакка Аллаһы Аны ахыргы көннәрдә генә дөньяга озатып җибәрде.</verse>
				<verse number="21">Мәсихне үледән терелткән һәм Аңа дан биргән Аллаһыга сез Мәсих аша иман итәсез. Шулай итеп, иманыгыз һәм өметегез – Аллаһыда.</verse>
				<verse number="22">Хакыйкатькә буйсынып, имандашларыгызны туганнарча яратыр өчен сез җаннарыгызны пакьләдегез. Шулай булгач, бер-берегезне ихлас күңелдән яратыгыз!</verse>
				<verse number="23">Сез бит череп юкка чыга торган орлыктан түгел, ә бәлки үлмәс орлыктан – Аллаһының тере һәм мәңгелек Сүзеннән яңадан тудыгыз.</verse>
				<verse number="24">Язмада әйтелгәнчә, «Һәр җан иясе үлән кебек, аның бөтен күркәмлеге кыр чәчәге кебек; үлән кибә, чәчәк тә шиңә;</verse>
				<verse number="25">әмма Раббы сүзе мәңге яши». Бу Сүз – сезгә бирелгән Яхшы хәбәр!</verse>
			</chapter>
			<chapter number="2">
				<verse number="1">Шулай итеп, һәртөрле явызлыкны һәм мәкерне, икейөзлелекне һәм көнчелекне, гайбәтне читкә ташлагыз.</verse>
				<verse number="2">Яңа туган сабыйлар кебек, пакь рухи сөт эчәргә омтылыгыз; чөнки Раббы игелеген татып үскәндә сез котылуга ирешерсез.</verse>
				<verse number="3"></verse>
				<verse number="4">Аңа – кешеләр яраксыз дип тапкан, әмма Аллаһы сайлаган кыйммәтле тере Ташка килегез,</verse>
				<verse number="5">һәм үзегез дә, тере ташлар кебек, рухи йорт булып төзелегез. Шулай итеп, Гайсә Мәсих аша Аллаһыга хуш килердәй рухи корбаннар китерүче изге руханилар булырсыз.</verse>
				<verse number="6">Язмада болай дип әйтелгән: «Менә, Мин кыйммәтле таш сайладым, аны иң мөһим почмак ташы итеп Сионда куям. Аңа ышанган кеше оятка калмас».</verse>
				<verse number="7">Шулай итеп, сезнең өчен, иман итүчеләр өчен, Ул – кыйммәтле Таш, ә ышанмаучылар өчен – «төзүчеләр яраксыз дип тапкан, әмма иң мөһим почмак ташына әйләнгән таш»</verse>
				<verse number="8">һәм «абындыра торган таш, сөрлектерә торган кыя». Аллаһы сүзенә буйсынмаганга, ышанмаучылар ташка абыналар – аларның язмышы шундый.</verse>
				<verse number="9">Әмма сез – караңгылыктан Үзенең гаҗәеп яктылыгына Чакыручының шөһрәтле эшләрен игълан итү өчен сайланган нәсел, патша-руханилар, изге халык, Аллаһының Үз халкы.</verse>
				<verse number="10">Кайчандыр сез хәтта халык та түгел идегез, ә хәзер Аллаһы халкы булдыгыз. Кайчандыр сезгә шәфкать күрсәтелмәгән иде, хәзер исә шәфкатьне кабул иттегез.</verse>
				<verse number="11">Газиз дусларым! Сез – килмешәкләр һәм мосафирлардыр. Шуңа күрә үтенеп сорыйм сездән: җанга каршы көрәшүче гөнаһлы теләкләрдән качыгыз.</verse>
				<verse number="12">Мәҗүсиләр арасында кылынган эшләрегез тел тидермәслек булсын. Шул вакытта, хәзер сезне явызлык кылучы дип нахак сүз сөйләсәләр дә, игелекле эшләрегезне күреп, Аллаһы килгән көндә Аны данларлар.</verse>
				<verse number="13">Хуҗа-Хакимебез хакы өчен кешеләр тарафыннан урнаштырылган тәртипкә – барысыннан өстен булган патшага</verse>
				<verse number="14">һәм җинаятьчеләрне җәзалау, игелек кылучыларга әҗерен бирү өчен патша куйган идарәчеләргә күндәм булыгыз.</verse>
				<verse number="15">Чөнки Аллаһының ихтыяры шундый: игелек кылуыгыз белән сез акылсыз һәм надан кешеләрнең авызын томаларга тиеш.</verse>
				<verse number="16">Ирекле кешеләр булып яшәгез, әмма ирегегездән файдаланып яман эшләр кылмагыз – Аллаһының коллары булып яшәгез.</verse>
				<verse number="17">Һәммә кешене хөрмәт итегез, имандашларны яратыгыз, Аллаһыдан куркыгыз, патшага ихтирам күрсәтегез.</verse>
				<verse number="18">Хезмәтчеләр, яхшы күңелле һәм миһербанлы хуҗаларыгызга гына түгел, кырысларына да курку катыш тирән хөрмәт белән буйсыныгыз.</verse>
				<verse number="19">Әгәр берәрсе нахакка газап чиккәндә Аллаһының ихтыярына буйсынып түземлек күрсәтсә, Аллаһы моны хуш күрер.</verse>
				<verse number="20">Гаеп эш эшләгән өчен кыйналган вакытта түземлек күрсәтәсез икән, моның ни мактанычы бар?! Әмма игелек эшләгән өчен газап чигәсез һәм шул чакта түземлек күрсәтәсез икән, менә моны Аллаһы хуш күрер.</verse>
				<verse number="21">Сез шуның өчен чакырылдыгыз да бит, чөнки Мәсих, Үзенең эзеннән барырга сезгә үрнәк калдырып, сезнең өчен газап чикте. Язмада әйтелгәнчә,</verse>
				<verse number="22">«Ул һичнинди гөнаһ кылмады, Аның теле ялган сүз сөйләмәде».</verse>
				<verse number="23">Мыскыл ителгәндә Ул мыскыл белән җавап кайтармады, газап чиккәндә беркемгә янамады – һәммә нәрсәне гадел Хөкем итүче кулына тапшырды.</verse>
				<verse number="24">Гөнаһлардан котылып хаклык өчен яшәсеннәр дип, безнең гөнаһларны Ул Үз өстенә алып хачка күтәрде: сезне Аның яралары савыктырды.</verse>
				<verse number="25">Адашып йөргән сарыклар сыман идегез сез, инде хәзер Көтүчегез, җаннарыгызны Саклаучы янына әйләнеп кайттыгыз.</verse>
			</chapter>
			<chapter number="3">
				<verse number="1">Хатыннар, сез дә ирләрегезгә күндәм булыгыз. Шул чакта Аллаһы сүзенә ышанмаган ирләрегез, сезнең пакьлектә, Аллаһыдан куркып яшәвегезне күреп, берсүзсез иман китерерләр.</verse>
				<verse number="2"></verse>
				<verse number="3">Сезнең гүзәллек үрелгән чәчтә, алтын бизәкләрдә, купшы киемнәр кебек тышкы матурлыкта түгел,</verse>
				<verse number="4">ә бәлки чын йөрәктән чыккан, басынкы һәм тыныч холыкның сулмас эчке матурлыгында булсын. Аллаһы каршында әнә шул кыйммәтле.</verse>
				<verse number="5">Аллаһыга өмет баглаган изге хатыннар да элекке заманнарда, ирләренә буйсынып, үзләрен шулай бизәгәннәр.</verse>
				<verse number="6">Мәсәлән, Сара да, Ибраһимны хуҗам-әфәндем дип атап, аңа күндәм булган. Игелек кылсагыз һәм һичнинди куркуга бирешмәсәгез, сез дә Сара кызлары булырсыз.</verse>
				<verse number="7">Шулай ук сез дә, ирләр, хатыннарыгызның көчсезрәк зат булуын искә алып, аларга игътибарлы булыгыз. Аларны хөрмәт итегез, чөнки алар да сезнең белән бергә мәңгелек тормышны мирас итеп алачак. Шул вакытта догаларыгызга һичнинди каршылык булмас.</verse>
				<verse number="8">Ниһаять, һәммәгез бер фикердә, миһербанлы, туган җанлы, шәфкатьле, тыйнак булыгыз.</verse>
				<verse number="9">Яманлыкка – яманлык белән яки ачулы сүзләргә ачуланып җавап кайтармагыз. Киресенчә, кешеләрне фатихалагыз, чөнки Аллаһы сезне шуңа чакырды; бары шул чакта гына сез Аллаһы фатихасын мирас итеп алырсыз.</verse>
				<verse number="10">Язмада әйтелгәнчә, «Бәхетле яшәргә, яхшы көннәрне күрергә теләсәң, телеңне – яманлыктан, авызыңны мәкерле сүздән тый.</verse>
				<verse number="11">Явызлыктан читләшеп, яхшылык кыл, тынычлык эзлә һәм шуңа омтыл,</verse>
				<verse number="12">чөнки Раббының күзләре тәкъва кешеләргә, колаклары аларның догасына юнәлгән, явызлык кылучылардан исә Раббы йөз чөерә».</verse>
				<verse number="13">Әгәр игелек эшләргә омтыласыз икән, сезгә кем явызлык кылыр?!</verse>
				<verse number="14">Ә инде гаделлек өчен газап чиксәгез, сез бәхетле. Кешеләрнең янауларыннан курыкмагыз һәм борчылмагыз.</verse>
				<verse number="15">Әмма йөрәкләрегездә Мәсихне Хаким буларак изге дип олылагыз. Өметегез хакында сездән хисап таләп итүче һәркемгә җавап бирергә һәрчак әзер булыгыз.</verse>
				<verse number="16">Тик моны басынкылык һәм ихтирам белән эшләгез. Вөҗданыгыз саф булсын, шулвакыт Мәсихкә иман итүчеләр буларак игелекле яшәү рәвешегезгә тел тидерүчеләр, сезне гаепләүчеләр оятка калыр.</verse>
				<verse number="17">Инде Аллаһы ихтыяр кылып, игелекле эшләрегез өчен газап чигәргә язган икән, яман эшләрегез өчен газап чигүдән хәерлерәк бу.</verse>
				<verse number="18">Мәсих тә бит безне Аллаһыга якынайту максатыннан безнең гөнаһлар өчен бер тапкыр, тәкъва кеше буларак гөнаһлылар хакына газап чикте. Аның тәне үлемгә тапшырылды, әмма Аллаһы Аны Үзенең Рухы белән терелтте.</verse>
				<verse number="19">Шулай итеп, Ул, тоткындагы рухлар янына барып, вәгазь сөйләде.</verse>
				<verse number="20">Бу рухлар борынгы заманнарда – Аллаһы сабырлык белән Нухның көймә төзеп бетерүен көткән көннәрдә – Аллаһыга буйсынудан баш тартканнар. Әлеге көймәдә бик аз, ягъни сигез җан гына су өстендә котылып калган.</verse>
				<verse number="21">Хәзер сезне коткара торган суга чуму йоласы шул ташкын суларны хәтерләтә. Суга чуму – тәннең керен юып төшерү түгел ул, саф вөҗдан белән Аллаһыга мөрәҗәгать итү буларак, Гайсә Мәсихнең үледән терелеп торуы аша сезне коткарудыр.</verse>
				<verse number="22">Күккә ашканнан соң, Ул Аллаһының уң ягыннан урын алды, һәм фәрештәләр дә, хакимлекләр дә, кодрәтләр дә Аңа буйсындырылды.</verse>
			</chapter>
			<chapter number="4">
				<verse number="1">Шулай итеп, тән газаплары кичергән Мәсих кебек, сез дә газап чигәргә әзер булыгыз, чөнки тән газабы кичерүче кеше гөнаһтан читкә борыла;</verse>
				<verse number="2">нәтиҗәдә бу дөньяда ул инде калган вакытын нәфес буенча түгел, бәлки Аллаһы ихтыяры буенча яши.</verse>
				<verse number="3">Гомерегезнең шактый өлешен мәҗүсиләр кебек азгынлыкка, гөнаһлы теләкләргә, эчкечелеккә, тотнаксыз кичәләргә, кәеф-сафа коруга бирдегез һәм җирәнгеч потларга җитәрлек табындыгыз.</verse>
				<verse number="4">Ә хәзер мәҗүсиләр үзләре белән бергә шул азгынлыкларда катнашмавыгызга гаҗәпләнә һәм шуның өчен сезне яманлый.</verse>
				<verse number="5">Әмма тереләрне дә, үлеләрне дә тиздән хөкемгә тартачак Аллаһыга җавап бирәчәк әле алар.</verse>
				<verse number="6">Чөнки тәннәре үлем җәзасына хөкем ителгән булса да, рухлары белән Аллаһы кебек яшәсеннәр өчен, Яхшы хәбәр үлеләргә дә игълан ителде.</verse>
				<verse number="7">Һәр нәрсәнең ахыры якындыр. Шуңа күрә, дога кыла алыр өчен, тотнаклы һәм аек акыллы булыгыз.</verse>
				<verse number="8">Барыннан да бигрәк бер-берегезне чын күңелдән яратыгыз, чөнки мәхәббәт булган урында күп гөнаһлар кичерелә.</verse>
				<verse number="9">Кунакчыл булыгыз, бер-берегезне кабул итәргә туры килгәндә зарланмагыз.</verse>
				<verse number="10">Аллаһыдан нинди сәләт алган булсагыз, һәркайсыгыз шул сәләт белән бер-берегезгә хезмәт итсен. Яхшы идарәчеләр кебек, Аллаһы тарафыннан бирелгән төрле сәләтләрегезне кулланыгыз.</verse>
				<verse number="11">Кемгәдер сөйләү осталыгы бирелгән икән, Аллаһы сүзләрен җиткергән кебек сөйләсен; берәү хезмәт күрсәтә икән, Аллаһы биргән көч белән хезмәт итсен. Аллаһы шул рәвешчә һәрнәрсәдә Гайсә Мәсих аша данланыр. Мәсихкә мәңгедән-мәңгегә дан һәм кодрәт булсын. Амин.</verse>
				<verse number="12">Газиз дусларым! Сынау утына тарыганга гаҗәпләнмәгез, монда бернинди сәер нәрсә юк.</verse>
				<verse number="13">Мәсихнең газапларын уртаклашуыгызга куаныгыз, һәм Аның бөеклеге ачылганда, шатлыгыгызның чиге булмас.</verse>
				<verse number="14">Әгәр сезне Мәсих исеме өчен мыскыл итәләр икән, сез бәхетле, чөнки Аллаһының шөһрәтле Рухы, Аллаһы Рухы – сезнең юлдашыгыздыр.</verse>
				<verse number="15">Кеше үтергән, урлашкан, җинаять кылган яки башкалар эшенә тыкшынган өчен сезнең арада газапланучы булмасын.</verse>
				<verse number="16">Әгәр инде мәсихче буларак газап чигәсез икән, оялмагыз, мәсихче исемен йөртүегез өчен Аллаһыны данлагыз.</verse>
				<verse number="17">Аллаһының хөкем итү вакыты җитте, һәм хөкем Аның йортындагылардан башланачак. Әгәр беренче чиратта без хөкем ителәбез икән, Аллаһының Яхшы хәбәренә колак салмаучыларны ахырда нәрсә көтә? Язмада әйтелгәнчә,</verse>
				<verse number="18">«Тәкъва кеше көч-хәл белән котыла икән, имансыз һәм гөнаһлыны нәрсә көтә?!»</verse>
				<verse number="19">Шулай итеп, Аллаһы ихтыяры буенча газап чигүчеләр үз җаннарын ышанычлы Бар кылучыга тапшырсыннар һәм игелекле гамәлләрен дәвам итсеннәр.</verse>
			</chapter>
			<chapter number="5">
				<verse number="1">Үзем дә өлкәннәрнең берсе, Мәсих газапларының шаһиты һәм киләчәктә ачылачак данны уртаклашучы буларак, арагыздагы өлкәннәрдән үтенеп сорыйм:</verse>
				<verse number="2">сезгә ышанып тапшырылган Аллаһы көтүен мәҗбүридән түгел, ә бәлки Аллаһы теләгәнчә, үз файдагызга түгел, ә бәлки ихлас күңелдән тырышлык белән көтегез.</verse>
				<verse number="3">Сезгә ышанып тапшырылган көтү өстеннән хакимлек итмәгез, ә бәлки көтү өчен үрнәк булыгыз;</verse>
				<verse number="4">әнә шул вакытта сез, Баш көтүче килгәч, мәңге шиңмәс дан-шөһрәт таҗы алырсыз.</verse>
				<verse number="5">Сез дә, яшьләр, өлкәннәргә буйсыныгыз. Гомумән, һәммәгез бер-берегез алдында басынкы булсын, чөнки Язмада әйтелгәнчә, «Аллаһы тәкәбберләргә каршы тора, тыйнак-күндәм бәндәләренә исә мәрхәмәтен күрсәтә».</verse>
				<verse number="6">Шулай итеп, Аллаһының кодрәтенә буйсыныгыз, һәм Ул үз вакытында сезне югары күтәрер.</verse>
				<verse number="7">Барлык борчу-мәшәкатьләрегезне Аллаһыга йөкләгез, чөнки Ул сезне кайгырта.</verse>
				<verse number="8">Аек акыллы һәм уяу булыгыз, сезнең дошманыгыз иблис, үкерүче арыслан сыман, кемне йотарга икән дип эзләнеп йөри.</verse>
				<verse number="9">Имандашларыгызның дөньяда шундый ук газапларга дучар ителүен белеп, иблискә ныклы иман белән каршы торыгыз.</verse>
				<verse number="10">Бар мәрхәмәтнең чыганагы булган һәм Гайсә Мәсих аша сезне Үзенең мәңгелек шөһрәтенә чакырып алган Аллаһы, сез кыска вакытка гына газап чиккәннән соң, көчегезне яңартачак, сезгә куәт бирәчәк, сезне ныгытачак һәм какшамас итәчәк.</verse>
				<verse number="11">Аның хакимлеге мәңгедән-мәңгегә булсын! Амин.</verse>
				<verse number="12">Бу хатымны үзем ышанычлы дип санаган имандашыбыз Силас аша җибәрәм. Күңелегезне күтәреп һәм Аллаһының чын мәрхәмәте хакында шаһитлык кылып, кыскача гына яздым. Шул мәрхәмәттә нык торыгыз.</verse>
				<verse number="13">Бабилдәге иман итүчеләр бердәмлеге (сезне сайлаган кебек, Аллаһы аларны да Үзе өчен сайлап алган) һәм углым урынына күргән Марк сезгә сәлам юллыйлар.</verse>
				<verse number="14">Бер-берегезне яратып һәм үбеп сәламләгез. Сезгә, Гайсә Мәсихкә инанганнарга, иминлек булсын!</verse>
			</chapter>
		</book>
		<book number="61">
			<chapter number="1">
				<verse number="1">Гайсә Мәсихнең хезмәтчесе һәм рәсүле Шимун-Петердән Аллабыз һәм Коткаручыбыз булган Гайсә Мәсихнең хаклыгы аша безнең сыман шул ук кыйммәтле иманны кабул иткәннәргә сәлам!</verse>
				<verse number="2">Аллаһыны һәм Хакимебез Гайсәне танып белү аша сезгә мәрхәмәт һәм иминлек мул итеп бирелсен!</verse>
				<verse number="3">Гайсәнең илаһи кодрәте безгә чын тормыш һәм Аллаһыга ихлас табыну өчен кирәк булган бар нәрсәне бүләк итте. Без шуларның һәммәсен Үзенең даны һәм игелеге белән чакырган Затны танып белүебез аша алдык. Аның даны һәм игелеге ярдәмендә безгә иң бөек һәм кыйммәтле вәгъдәләр бирелде, һәм сез, шулай итеп, дөньяда хөкем сөргән яман нәфесләрдән котылып, илаһи табигатьтә катнаша алырсыз.</verse>
				<verse number="4"></verse>
				<verse number="5">Шул сәбәпле, иманыгызга игелек өстәү өчен бар көчегезне куегыз. Игелеккә – белем,</verse>
				<verse number="6">белемгә – тотнаклык, тотнаклыкка – чыдамлык, чыдамлыкка – Аллаһыга ихлас табыну,</verse>
				<verse number="7">Аллаһыга ихлас табынуга – туганнарча ярату, туганнарча яратуга мәхәббәтне өстәгез.</verse>
				<verse number="8">Әгәр сездә бу сыйфатлар бар һәм алар арта бара икән, Хакимебез Гайсә Мәсихне танып белүегез файдасыз һәм уңышсыз калмас.</verse>
				<verse number="9">Ә инде бу сыйфатлар кемдәдер юк икән, димәк, ул – ерактан начар күрүче, сукыр һәм үзенең элекке гөнаһларыннан арынуын оныткан кеше.</verse>
				<verse number="10">Шуңа күрә, имандашлар, Аллаһы тарафыннан чакырылган һәм сайланган булуыгызны ныгытырга тырышыгыз. Шулай эшләсәгез, һичкайчан иманыгыздан тайпылмассыз,</verse>
				<verse number="11">һәм Хакимебез, Коткаручыбыз Гайсә Мәсихнең мәңгелек Патшалыгына керә торган капка киң итеп ачылыр.</verse>
				<verse number="12">Шул сәбәптән, сез боларны белсәгез дә, кабул иткән хакыйкатьтә нык торсагыз да, бу турыда һәрдаим исегезгә төшерүдән арымам.</verse>
				<verse number="13">Әлегә, җирдә яшәгән чагымда, хәтерегезне яңартып торуны бурычым дип саныйм.</verse>
				<verse number="14">Тиздән бу тәнемнән аерылып китәргә тиешлегемне беләм, моны миңа Хакимебез Гайсә Мәсих ачып бирде.</verse>
				<verse number="15">Шуңа күрә, мин арагыздан киткәч, боларны һәрвакыт истә тотарсыз дип хәлемнән килгәнне эшлим.</verse>
				<verse number="16">Без сезгә Хакимебез Гайсә Мәсихнең кодрәте һәм Аның кабат килүе турында сөйләгәндә уйдырмаларга ияреп түгел, ә бәлки Аның бөеклеген үз күзләре белән күргән кеше буларак бәян иттек.</verse>
				<verse number="17">Бөек һәм шөһрәтле Аллаһыдан «Бу – Минем сөекле Углым, Ул – Минем куанычым» дигән сүз килгән мәлдә Атабыз Аллаһыдан Гайсә хөрмәт һәм шөһрәт кабул итте.</verse>
				<verse number="18">Гайсә белән изге тауда булган чакта без күкләрдән килгән бу авазны үзебез ишеттек.</verse>
				<verse number="19">Моннан гайре бездә пәйгамбәрләрнең ышанычлы сүзләре дә бар, һәм сез аларга колак салып дөрес эшлисез. Әлеге сүзләр – көн туганчы һәм сезнең йөрәкләрдә таң йолдызы калыкканчы караңгылык эчендә нур тараткан чырагтыр.</verse>
				<verse number="20">Иң элек шуны аңлагыз: Язмадагы бер генә пәйгамбәрлек сүзе дә кешенең үз фикереннән килми,</verse>
				<verse number="21">чөнки пәйгамбәрлек сүзе беркайчан да кеше теләге белән әйтелми, кешеләр Аллаһы сүзен Изге Рухтан илһамланып әйтә.</verse>
			</chapter>
			<chapter number="2">
				<verse number="1">Исраил халкы арасында ялган пәйгамбәрләр булган кебек, сезнең арада да ялган остазлар очрар. Алар һәлакәткә китерүче тәгълиматны арагызда яшерен рәвештә тарата башлар, хәтта үзләрен йолып алган Хөкемдарны да инкяр итеп, үз башларына көтелмәгән һәлакәт китерер.</verse>
				<verse number="2">Күпләр аларның азгынлыгына иярер, һәм аларның гамәлләре аркасында Хакыйкать Юлы хурланыр.</verse>
				<verse number="3">Әлеге ялган остазлар, комсызланып, үзләре уйлап чыгарган риваятьләр ярдәмендә сезнең исәпкә байлык туплар. Аларны күптәннән хөкем сагалый, аларның һәлакәте котылгысыз.</verse>
				<verse number="4">Аллаһы бит гөнаһ кылган фәрештәләрне дә аямаган, чылбырлар белән бәйләп җәһәннәм караңгылыгына ташлаган: алар анда хөкем көнен көтәләр.</verse>
				<verse number="5">Аллаһы борынгы дөньяны да аямаган, бары тик сигез кешене, шул исәптән тәкъва тормышны вәгазьләгән Нухны исән калдырып, имансызлар өстенә туфан сулары җибәргән;</verse>
				<verse number="6">имансызларны киләчәктә нәрсә көткәнен искәртеп, Сәдүм һәм Гамура шәһәрләрен хөкем иткән – көлгә әйләндергән,</verse>
				<verse number="7">ә анда яшәгән азгыннарның әхлаксыз гамәлләреннән җәфаланган тәкъва Лутны коткарган</verse>
				<verse number="8">(шул халык арасында яшәгән бу тәкъва адәм, һәркөн аларның явыз эшләрен күреп һәм ишетеп газаплана торган булган).</verse>
				<verse number="9">Шулай итеп, Раббы Үзен хөрмәт иткәннәрне сынаулардан ничек коткарырга, ә явызларны җәзага тартыр өчен хөкем көненә чаклы ничек сакларга икәнен белә.</verse>
				<verse number="10">Бу бигрәк тә үзләренең азгын теләкләренә ияреп Раббы хакимлеген кимсетүчеләргә кагыла. Әлеге әдәпсез, тәкәббер кешеләр күктәге шөһрәтле затларга яла ягудан да курыкмыйлар.</verse>
				<verse number="11">Фәрештәләр исә, алардан күпкә көчлерәк һәм кодрәтлерәк булса да, Раббы алдында бу адәмнәрне гаепләмиләр дә, хурламыйлар да.</verse>
				<verse number="12">Бу ялган остазлар үзләре аңламаган нәрсәне хурлыйлар. Табигый теләкләренә буйсынып яшәгән, аулап тотылыр һәм юк ителер өчен генә туган, аңсыз хайваннарга охшаган бу адәмнәр үзләренең бозыклыгы аркасында һәлак булачак.</verse>
				<verse number="13">Алар үзләре китергән явызлык өчен җәза алачак, чөнки көннең-көнендә кәеф-сафа коруны дөрес дип саныйлар. Алар – әшәкелек һәм хурлыкның үзедер, чөнки сезнең белән бер табында утырганда ялган тәгълиматларын таратудан зур рәхәтлек таба;</verse>
				<verse number="14">кем белән зина кылырга икән дип, кыз-кыркынга күз сала, гөнаһ кылудан һич тыела алмый, тотрыксыз җаннарны хак юлдан яздыра; күңелләре һаман комсызлыкта аларның; болар – ләгънәт балалары.</verse>
				<verse number="15">Алар, туры юлдан тайпылып, Бигур углы Билгам эзеннән киттеләр һәм адаштылар. Билгам исә яманлык белән табылган акчага кызыккан,</verse>
				<verse number="16">әмма шул гамәле өчен битәрләнгән пәйгамбәр иде: аның ишәге, кеше тавышы белән эндәшеп, хуҗасын бу акылсыз эшеннән туктаткан.</verse>
				<verse number="17">Бу кешеләр – сусыз чишмә, җил куып йөрткән томан сыман. Аларны дөм караңгылык көтә.</verse>
				<verse number="18">Чөнки алар яңгыравыклы буш сүзләр сөйләп, кешеләрнең азгын теләкләрендә уйнап ялгыш юлдан арына башлаучыларны ятьмәгә эләктерергә тырышалар.</verse>
				<verse number="19">Үзләре бозыклык колы булсалар да, тегеләргә азатлык вәгъдә итәләр. Кеше бит кемнән җиңелсә, шуның колына әйләнә.</verse>
				<verse number="20">Бу кешеләр Хакимебез һәм Коткаручыбыз Гайсә Мәсихне танып белү аша дөньяның азгынлыгыннан арынганнан соң, җиңелеп, кабат шуңа чорнала икән, аларның хәле элеккегә караганда яманрак була.</verse>
				<verse number="21">Хаклык Юлын танып белгәннән соң үзләренә бирелгән изге әмердән кире чигенүгә караганда, ул Юлны бөтенләй белмәүләре алар өчен яхшырак булыр иде.</verse>
				<verse number="22">Андый кешеләр белән ни булганлыгы турында мәкальләрдә дөрес әйтелгән: «эт үзенең косыгына әйләнеп кайта» һәм «юындырылган дуңгыз пычракта аунарга бара».</verse>
			</chapter>
			<chapter number="3">
				<verse number="1">Газиз дусларым! Мин сезгә инде икенче хатымны язам. Бу хатларда мин, белгәннәрегезне хәтерегезгә төшереп, саф уйларыгызны уятам.</verse>
				<verse number="2">Изге пәйгамбәрләрнең элекке вакытларда әйткән сүзләрен, рәсүлләрегез аша Хакимебез һәм Коткаручыбызның сезгә җиткергән әмерен исегездә тотыгыз.</verse>
				<verse number="3">Иң элек шуны аңлавыгыз кирәк: ахыргы көннәрдә үзләренең азгын теләкләре буенча гамәл кылучы, мыскыллаучы оятсыз кешеләр барлыкка килер.</verse>
				<verse number="4">Алар: «Остазыгыз килергә вәгъдә иткән иде кебек. Кайда соң ул? Ата-бабаларыбыз инде гүр иясе булды, ә бар нәрсә дөнья яратылган вакыттагыча кала бирә», – диярләр.</verse>
				<verse number="5">Алар күк һәм җирнең борынгыдан булуын, шуларның Аллаһы сүзе белән судан һәм су ярдәмендә яратылуын, шулай ук су ярдәмендә борынгы дөньяның юк ителүен дә онытканга салыналар.</verse>
				<verse number="6"></verse>
				<verse number="7">Хәзерге күк һәм җир, шул ук сүз белән уттан һәлак ителер өчен, хөкем көненәчә, имансызларның юк ителү көненәчә сакланып тора.</verse>
				<verse number="8">Сез, газиз дусларым, шуны онытмагыз: Раббы өчен бер көн – мең ел сыман, мең ел – бер көн сыман.</verse>
				<verse number="9">Кайберәүләр озакка сузылды дип исәпләсә дә, Раббы Үз вәгъдәсен үтәүне озаклатмый. Киресенчә, Ул сезгә зур сабырлык күрсәтә, чөнки беркемнең дә һәлак булуын теләми, бөтен кешенең тәүбәгә килүен көтә.</verse>
				<verse number="10">Әмма Раббы көне, карак сыман, көтмәгәндә килеп җитәр. Ул көнне күк гөмбәзе дөбердәп юкка чыгар, күк җисемнәре утта эреп таркалыр, җир дә, җир йөзендә кешеләр тарафыннан кылынгын гамәлләр дә фаш ителер.</verse>
				<verse number="11">Әгәр һәммә нәрсә шулай таркалачак икән, Аллаһы көнен көткәндә һәм ул көннең тизрәк килүе өчен хәлдән килгәннең барысын да эшләгәндә, тормышыгызның изге һәм Аллаһыга багланган булуы кирәк. Ул көнне күк янып юкка чыгар һәм кызулыктан күк җисемнәре эреп бетәр.</verse>
				<verse number="12"></verse>
				<verse number="13">Әмма без, Аллаһының вәгъдәсенә ышанып, хаклык-тәкъвалык яшәячәк яңа күк һәм яңа җирне көтәбез.</verse>
				<verse number="14">Шуңа күрә, газиз дусларым, моның һәммәсен дә көтеп, Аллаһы каршында иминлектә, бернинди тапсыз, кимчелексез яши алу өчен, хәлегездән килгәннең барын да эшләгез;</verse>
				<verse number="15">һәм Раббыбызның сабырлык күрсәтүен котылырга мөмкинлек бирүе дип санагыз. Аллаһы тарафыннан бирелгән зирәк акылы белән безнең газиз имандашыбыз Паул да сезгә шулай дип язган иде.</verse>
				<verse number="16">Бу хакта ул бөтен хатларында яза. Ул хатларда авыр аңлашыла торган кайбер нәрсәләр бар, һәм белемсез, тотрыксыз кешеләр, башка Язмаларны бозган кебек, бу урыннарны да бозып аңлаталар, шуның белән үзләрен һәлакәткә дучар итәләр.</verse>
				<verse number="17">Ә сез, газиз дусларым, бу хакта алдан ук белгәнлектән, сак булыгыз, әхлаксыз кешеләрнең ялганына ышанып, үзегезне туры юлдан яздырырга бирмәгез, югыйсә үзегез торган ныклы нигездән егылып төшәрсез.</verse>
				<verse number="18">Хакимебез, Коткаручыбыз Гайсә Мәсих мәрхәмәтендә һәм Аны танып белүдә даими үсегез. Аңа бүген һәм мәңге дан булсын! Амин.</verse>
			</chapter>
		</book>
		<book number="62">
			<chapter number="1">
				<verse number="1">Без сезгә баштан ук булган тормыш Сүзе хакында сөйлибез. Без Аны үзебез ишеттек, үз күзләребез белән күрдек-күзәттек, Аңа кулларыбыз белән орындык.</verse>
				<verse number="2">Безгә Тормыш ачылды: без аны күрдек һәм аның турында шаһитлык бирәбез. Атабыз белән булган, безгә ачылган мәңгелек Тормышны сезгә игълан итәбез.</verse>
				<verse number="3">Безнең белән аралашуыгызны теләп, үзебез күргән һәм ишеткән нәрсәне сезгә дә белдерәбез. Ә без исә Ата һәм Аның Углы Гайсә Мәсих белән аралашып яшибез.</verse>
				<verse number="4">Куанычыбыз тулы булсын дип, бу турыда сезгә язабыз.</verse>
				<verse number="5">Гайсә Мәсихтән ишеткән һәм сезгә игълан итә торган хәбәребез шуннан гыйбарәт: Аллаһы – яктылык, һәм Аңарда һичнинди караңгылык юк.</verse>
				<verse number="6">Әгәр без: «Аллаһы белән аралашып яшибез», – дип әйтәбез, әмма караңгылыкта йөрибез икән, димәк, без ялганлыйбыз һәм хакыйкать буенча яшәмибез.</verse>
				<verse number="7">Әгәр инде Аллаһы яктылыкта булган кебек, без дә яктылыкта йөрсәк, бер-беребез белән аралашып яшибез һәм Аның Углы Гайсәнең каны безне һәртөрле гөнаһтан пакьләндерә.</verse>
				<verse number="8">Әгәр «гөнаһыбыз юк» дип әйтәбез икән, димәк, үзебезне алдыйбыз, һәм бездә хакыйкать юк.</verse>
				<verse number="9">Әмма гөнаһларыбызны таныйбыз икән, Аллаһы безне кичерер, һәртөрле хаксызлыктан арындырыр, чөнки Ул тугры һәм гадел.</verse>
				<verse number="10">«Без гөнаһ кылмадык», – дисәк, Аллаһыны ялганчы итеп күрсәтәбез; димәк, бездә Аның Сүзе юк.</verse>
			</chapter>
			<chapter number="2">
				<verse number="1">Балаларым! Мин боларны сез гөнаһ кылмасын өчен язам. Ә инде берәрегез гөнаһ кыла икән, Атабыз алдында безнең Яклаучыбыз, һәрвакыт гадел эш итүче Гайсә Мәсих бар.</verse>
				<verse number="2">Ул безнең гөнаһларыбыз өчен, безнең генә түгел, бәлки бар дөньяның гөнаһлары өчен корбан булды.</verse>
				<verse number="3">Әгәр без Аллаһының әмерләрен үтибез икән, Аны беләбез дип ышанып әйтә алабыз.</verse>
				<verse number="4">Кем дә булса: «Мин Аллаһыны беләм», – дип әйтә торып Аның әмерләрен үтәми икән, ул – ялганчы һәм аңарда хакыйкать юк.</verse>
				<verse number="5">Ә Аның сүзләрен үтәүчедә Аллаһы мәхәббәте чыннан да камиллеккә ирешкән була. Бу исә Аның белән бердәм булуыбызны күрсәтеп тора.</verse>
				<verse number="6">Кем дә булса «мин – Аның белән бердәм» ди икән, ул Гайсә сыман яшәргә тиеш.</verse>
				<verse number="7">Газиз дусларым! Мин сезгә ниндидер яңа әмер түгел, сездә баштан ук булган иске әмерне язам: иске әмер исә – сез ишеткән хәбәр ул.</verse>
				<verse number="8">Тик шулай да бу әмер яңа: ул Мәсихтә һәм сездә гамәлгә ашты, чөнки караңгылык кире чигенә, ә чын яктылык инде балкый башлады.</verse>
				<verse number="9">Кемдер «мин яктылыкта» дип әйтә торып, үзе имандашына нәфрәтләнә икән, димәк, ул һаман караңгылыкта әле.</verse>
				<verse number="10">Имандашын яраткан кеше яктылыкта яши, һәм аңарда башкаларны вәсвәсәгә этәрә торган нәрсә юк.</verse>
				<verse number="11">Имандашына нәфрәтләнгән кеше исә караңгылыкта йөри, кая баруын белми, чөнки караңгылык аның күзен сукырайта.</verse>
				<verse number="12">Балаларым, сезгә язам, чөнки гөнаһларыгыз Гайсә исеме хакына кичерелде.</verse>
				<verse number="13">Аталар, сезгә язам, чөнки баштан ук бар булган Затны сез танып белдегез. Егетләр, сезгә язам, чөнки сез явыз иблисне җиңдегез.</verse>
				<verse number="14">Балаларым, сезгә язам, чөнки сез Атабызны танып белдегез. Аталар, сезгә язам, чөнки сез баштан ук бар булган Затны танып белдегез. Егетләр, сезгә язам, чөнки сез көчле, Аллаһы сүзе сезнең күңелегездә яши, һәм сез явыз иблисне җиңдегез.</verse>
				<verse number="15">Фани дөньяны һәм андагы нәрсәләрне яратмагыз: дөньяны яратучыда Атабызны ярату юк.</verse>
				<verse number="16">Бу дөньядагы һәммә нәрсә – тән нәфесе, күз нәфесе һәм тәкәбберлеккә китерүче нәрсәләр – Атабыздан түгел, бәлки дөньядандыр.</verse>
				<verse number="17">Дөнья да, дөньяның нәфесләре дә үтеп китә, Аллаһы ихтыярын үтәүче исә мәңге яши.</verse>
				<verse number="18">Балаларым! Соңгы сәгать җитте. Мәсихнең дошманы киләсен сез белә идегез – инде менә Мәсихнең бик күп дошманнары пәйда булды. Соңгы сәгать җиткәнен шуннан беләбез.</verse>
				<verse number="19">Алар арабыздан киттеләр, әмма бу алар безнеке булдылар дигәнне аңлатмый. Әгәр чынлап та безнеке булсалар, безнең белән калырлар иде. Аларның арабыздан китүе безнеке булмауларын күрсәтеп тора.</verse>
				<verse number="20">Сезне исә Изге Зат майлаган, һәм сезнең барыгыз да хакыйкатьне белә.</verse>
				<verse number="21">Мин сезгә, хакыйкатьне белмисез, дип язмадым; сез хакыйкатьне һәм хакыйкать белән ялган арасындагы аерманы беләсез, дип яздым.</verse>
				<verse number="22">Алайса, кем ялганчы соң? Гайсәнең Мәсих икәнен инкяр итүче түгелме?! Менә ул – Мәсихнең дошманы: ул Атаны да, Аның Углын да инкяр итә.</verse>
				<verse number="23">Аллаһы Углын инкяр итүченең күктәге Атасы да юк. Аллаһы Углын танучының исә күктәге Атасы бар.</verse>
				<verse number="24">Баштан ук ни ишеткән булсагыз, әнә шулар күңелегездә саклансын. Әгәр дә баштан ук ишеткәннәрегез күңелегездә яшәсә, Углы һәм Аның Атасы белән бердәм булырсыз.</verse>
				<verse number="25">Ул безгә вәгъдә иткән нәрсә – мәңгелек тормыш.</verse>
				<verse number="26">Бу сүзләрем – сезне юлдан яздырырга тырышучылар хакында.</verse>
				<verse number="27">Сезне исә Аллаһы Үз Рухы белән майлады, һәм бу Рух күңелегездә саклана. Сез һичкемнең өйрәтүенә мохтаҗ түгел, Аның майлавы сезне бар нәрсәгә өйрәтә. Бу майлау хак, ялган түгел. Рух сезне өйрәткәнчә, Мәсих белән бердәм булыгыз.</verse>
				<verse number="28">Шулай итеп, балаларым, Мәсих кабат килгәндә Аның алдында оялмыйча, кыюлык белән басып торыр өчен, Мәсих белән бердәм булыгыз.</verse>
				<verse number="29">Әгәр Аның гадел булуын беләсез икән, шуны да белегез: гаделлек белән эш иткән һәркем – Аңардан туган баладыр.</verse>
			</chapter>
			<chapter number="3">
				<verse number="1">Карагыз, күктәге Атабыз безгә ничек нык яратуын күрсәтте: Ул безгә «Аллаһы балалары» дип аталырга мөмкинлек бирде, һәм без, чыннан да, Аның балалары. Ә дөнья, Аллаһыны танымаганга күрә, безне дә белми.</verse>
				<verse number="2">Газиз дусларым, хәзер без – Аллаһы балалары, ләкин киләчәктә нинди булачагыбыз әлегә билгеле түгел. Бары тик шуны беләбез: Мәсих кабат килгәндә, без Аңа охшарбыз, чөнки без Аны чынлыкта нинди булса, шулай итеп күрербез.</verse>
				<verse number="3">Шушы өметен Аңа баглаган һәркем, Аның кебек пакь булыр өчен, үзен пакьләндерә.</verse>
				<verse number="4">Гөнаһ кылучы һәркем Канунны боза, чөнки гөнаһ – канунсызлык дигән сүз ул.</verse>
				<verse number="5">Мәсихнең кеше гөнаһларын Үз өстенә алыр өчен килгәнен сез беләсез. Ә Аның Үзендә гөнаһ юк.</verse>
				<verse number="6">Аның белән бердәм булган адәм дә гөнаһ кылмый. Гөнаһ кылучыларның исә берсе дә Мәсихне күрмәгән һәм Аны танып белмәгән.</verse>
				<verse number="7">Балаларым, сезне һичкем алдамасын. Хак эш кылучы кеше Мәсих кебек үк хак була.</verse>
				<verse number="8">Гөнаһ кылучы исә – иблистәндер, чөнки иблис беренче булып гөнаһ кыла башлады. Ә Аллаһы Углы нәкъ менә иблиснең эшләрен җимерергә дип килде.</verse>
				<verse number="9">Аллаһыдан туган зат гөнаһ кылмый, чөнки аңарда Аллаһы орлыгы бар. Аллаһыдан туганга күрә, ул гөнаһ кыла алмый.</verse>
				<verse number="10">Аллаһы балалары һәм иблис балалары болай таныла: хаклык белән эш итмәгән, үзенең имандашын яратмаган һәркем Аллаһыдан түгел.</verse>
				<verse number="11">Сез электән ишеткән хәбәр бу: без бер-беребезне яратырга тиеш.</verse>
				<verse number="12">Иблистән булган һәм үзенең энесен үтергән Кабилгә охшамыйк. Ул ни өчен энесен үтергән? Чөнки Кабилнең эшләре явыз, ә энесенеке хак булган.</verse>
				<verse number="13">Имандашларым, әгәр дөнья сезгә нәфрәтләнә икән – гаҗәпләнмәгез.</verse>
				<verse number="14">Без үлемнән тормышка күчкәнебезне беләбез, чөнки имандашларыбызны яратабыз. Ә менә яратмаучылар үле килеш кала.</verse>
				<verse number="15">Үзенең имандашына нәфрәтләнгән һәркем – кеше үтерүчедер. Ә кеше үтерүченең берсе дә мәңгелек тормышка ия булмаганны сез беләсез.</verse>
				<verse number="16">Без мәхәббәтне шулай танып белдек: Мәсих безнең өчен Үзенең җанын бирде. Без дә имандашларыбыз өчен җаныбызны бирергә әзер булырга тиеш.</verse>
				<verse number="17">Барлыкта яшәгән һәм имандашының мохтаҗлыгын күреп тә, аңа шәфкать кылмаган кеше күңелендә Аллаһы мәхәббәтенә урын булырмы?!</verse>
				<verse number="18">Балаларым, сүз яки тел белән түгел, эшләребез һәм чын мәхәббәт белән яратыйк.</verse>
				<verse number="19">Шунда без хакыйкать юлында булуыбызны белербез һәм, йөрәгебез безне кайчан да булса гаепләсә, аны Аллаһы каршында тынычландыра алырбыз. Аллаһы безнең йөрәгебездән бөек һәм бар нәрсәне белүче.</verse>
				<verse number="20"></verse>
				<verse number="21">Газиз дусларым! Әгәр йөрәгебез безне гаепләми икән, курыкмыйча Аллаһыга мөрәҗәгать итә алабыз,</verse>
				<verse number="22">һәм Аңардан нәрсә генә сорасак та – алырбыз, чөнки без Аның әмерләрен үтибез, Аның күңеленә хуш килгән эшләр кылабыз.</verse>
				<verse number="23">Аның әмере исә шуннан гыйбарәт: без Аның Углы Гайсә Мәсихкә инанырга һәм Ул биргән әмер буенча бер-беребезне яратырга тиеш.</verse>
				<verse number="24">Аллаһы әмерләрен үтәүче кеше Аллаһыда яши, һәм Аллаһы да аңарда яши. Аллаһы безгә Рух биргәнлектән, Аның бездә яшәвен беләбез.</verse>
			</chapter>
			<chapter number="4">
				<verse number="1">Газиз дусларым! Һәрбер рухка ышанмагыз, аларның чынлап та Аллаһыданмы, юкмы икәнлеген сынагыз, чөнки дөньяда бик күп ялган пәйгамбәрләр барлыкка килде.</verse>
				<verse number="2">Аллаһы Рухын сез шуннан танып белерсез: кеше булып килгән Гайсә Мәсихне таныган рух – Аллаһыдандыр.</verse>
				<verse number="3">Ә Гайсәне танымаган рух Аллаһыдан түгел, ул – Мәсих дошманының рухы, аның киләсен сез ишеткән идегез; инде менә ул дөньяда.</verse>
				<verse number="4">Сез исә, балаларым, – Аллаһыдан, һәм сез ялган пәйгамбәрләрне җиңдегез, чөнки сездәге Аллаһы Рухы дөньяда булган рухтан бөегрәк.</verse>
				<verse number="5">Алар – бу дөньяныкы, шуңа күрә дөньяви тормыш белән яшәүчеләр кебек сөйләшәләр, һәм дөнья аларны тыңлый.</verse>
				<verse number="6">Без исә – Аллаһыдан; Аллаһыны танып белүче безне тыңлый; Аллаһыдан булмаганнар безне тыңламый. Хакыйкать Рухын ялган рухтан без шулай аерабыз.</verse>
				<verse number="7">Газиз дусларым! Бер-беребезне яратыйк, чөнки мәхәббәт Аллаһыдан килә. Яратучы һәр адәм Аллаһыдан туган һәм Аллаһыны белә.</verse>
				<verse number="8">Яратмаучы адәм исә Аллаһыны белми, чөнки Аллаһы – мәхәббәт ул.</verse>
				<verse number="9">Аллаһы безгә булган мәхәббәтен менә ничек күрсәтте: Үзенең Углы аша безгә тормыш бирер өчен, бердәнбер Углын дөньяга җибәрде.</verse>
				<verse number="10">Мәхәббәт – без Аллаһыны яратуда түгел, ә бәлки Аллаһының безне яратуында һәм, гөнаһларыбыз кичерелсен өчен, корбан итеп Үзенең Углын җибәрүендә.</verse>
				<verse number="11">Газиз дусларым, Аллаһы безне шулай нык ярата икән, без дә бер-беребезне яратырга тиеш.</verse>
				<verse number="12">Аллаһыны беркем беркайчан күрмәгән. Әгәр бер-беребезне яратабыз икән, Аллаһы безнең күңелләрдә яши, һәм Аның мәхәббәте бездә камилләшкән була.</verse>
				<verse number="13">Аллаһы безгә Үз Рухын биргәнгә, безнең – Аңарда, һәм Аның бездә яшәвен беләбез.</verse>
				<verse number="14">Атасы Үзенең Углын дөньяны Коткаручы итеп җибәрде. Без моны күрдек һәм шул хакта шаһитлык бирәбез.</verse>
				<verse number="15">Гайсәнең Аллаһы Углы булуын кабул иткән адәм – Аллаһыда, һәм Аллаһы да аңарда яши.</verse>
				<verse number="16">Без, шулай итеп, Аллаһының безгә булган мәхәббәтен тойдык һәм Аның шушы мәхәббәтенә инандык. Аллаһы – мәхәббәт ул. Мәхәббәттә яшәүче – Аллаһыда, һәм Аллаһы аңарда яши.</verse>
				<verse number="17">Бездәге мәхәббәт, камилләшеп, шундый дәрәҗәгә җитә ки, хөкем көнен без курыкмыйча каршыларбыз, чөнки Гайсә нинди булса, без дә бу дөньяда шундыйдыр.</verse>
				<verse number="18">Мәхәббәттә курку юк, чын мәхәббәт куркуны куа. Курку җәза белән бәйле, һәм куркак кеше чынлап ярата алмый.</verse>
				<verse number="19">Без яратабыз, чөнки беренче булып безне Аллаһы яратты.</verse>
				<verse number="20">«Аллаһыны яратам» дигән, ләкин имандашын күрәлмаган кеше ялганчыдыр; күз алдындагы имандашын яратмаган кеше күзгә күренмәс Аллаһыны ничек ярата алсын?!</verse>
				<verse number="21">Безгә Аллаһы биргән әмер мондыйдыр: «Аллаһыны яраткан кеше үзенең имандашын да яратырга тиеш».</verse>
			</chapter>
			<chapter number="5">
				<verse number="1">Гайсәнең Мәсих булуына инанган һәр адәм – Аллаһыдан туган, ә Атаны яраткан һәркем Аның Баласын да ярата.</verse>
				<verse number="2">Әгәр без Аллаһыны яратабыз һәм Аның әмерләрен үтибез икән, димәк, Аның балаларын да яратабыз, дип әйтә алабыз.</verse>
				<verse number="3">Аллаһының әмерләрен үтәп, без Аны яратуыбызны күрсәтәбез; Аның әмерләре авыр түгел,</verse>
				<verse number="4">чөнки Аллаһыдан туган һәркем дөньяны җиңә. Дөньяны җиңгән көч – безнең иманыбыз ул.</verse>
				<verse number="5">Дөньяны кем җиңә соң? Гайсәнең Аллаһы Углы булуына ышанган кеше түгелме?!</verse>
				<verse number="6">Гайсә Мәсих су һәм кан аша килде. Су аша гына түгел, бәлки су һәм кан аша килде. Бу хакта Рух шаһитлык кыла, ә Рух – хакыйкатьтер.</verse>
				<verse number="7">Шулай итеп, өч шаһит бар:</verse>
				<verse number="8">Рух, су һәм кан. Өчесе дә бер үк нәрсә турында шаһитлык бирә.</verse>
				<verse number="9">Әгәр без кешеләр шаһитлыгын кабул итәбез икән, Аллаһының шаһитлыгы өстенрәк, чөнки бу – Аллаһы шаһитлыгы, Үз Углы хакында биргән шаһитлык.</verse>
				<verse number="10">Аллаһы Углына инанучының күңелендә шушы шаһитлык бар. Аллаһыга инанмаган кеше Аны ялганчы итеп күрсәтә, чөнки Аллаһының Үз Углы хакында биргән шаһитлыгына ышанмый.</verse>
				<verse number="11">Ул шаһитлык исә шуннан гыйбарәт: Аллаһы безгә мәңгелек тормыш бирде, һәм без ул тормышны Аның Углы аша алабыз.</verse>
				<verse number="12">Аллаһы Углы барның тормышы бар, ә Аның Углы булмаган кешенең тормышы юк.</verse>
				<verse number="13">Мин моны сезгә, Аллаһы Углына ышанучыларга, үзегезнең мәңгелек тормышыгыз барлыгын белегез, дип яздым.</verse>
				<verse number="14">Аллаһыга мөрәҗәгать иткәндә без шуңа ышанабыз: Аның күңеленә хуш килгән нәрсәне сораганда, Ул безне ишетә.</verse>
				<verse number="15">Нәрсә генә сорасак та, Аның ишеткәнен беләбез икән, сораганыбызга ия булуыбызны да беләбез.</verse>
				<verse number="16">Әгәр сезнең берегез үз имандашының үлемгә китерми торган гөнаһ кылуын күрә икән, аның өчен дога кылсын, һәм Аллаһы ул имандашка тормыш бирер; үлемгә китерми торган гөнаһ кылучылар турында әйтәм моны. Ләкин үлемгә китерә торган гөнаһ та бар: андый гөнаһ өчен дога кылыгыз, дип әйтмим.</verse>
				<verse number="17">Һәр яманлык – гөнаһ, әмма бөтен гөнаһ та үлемгә китерми.</verse>
				<verse number="18">Аллаһыдан туган кешеләрнең гөнаһ кылмавын без беләбез, аларны Аллаһыдан туган Угыл саклый, һәм иблис аларга кагыла алмый.</verse>
				<verse number="19">Без Аллаһыдан булуыбызны, бөтен дөньяның исә иблис хакимлегендә икәнен беләбез.</verse>
				<verse number="20">Без Аллаһы Углының килгәнен һәм Хак Аллаһыны таныр өчен безгә аң биргәнен дә беләбез. Хәзер без Хак Аллаһы белән бердәм, чөнки Аның Углы булган Гайсә Мәсих белән бердәм; Ул – Хак Аллаһы һәм мәңгелек тормыш.</verse>
				<verse number="21">Балаларым, үзегезне ялган илаһлардан саклагыз.</verse>
			</chapter>
		</book>
		<book number="63">
			<chapter number="1">
				<verse number="1">Иман итүчеләр бердәмлеге өлкәненнән – Аллаһы тарафыннан сайланган ханымга һәм аның балаларына сәлам! Мин сезне ихлас күңелдән яратам. Мин генә түгел, хакыйкатьне танып белүчеләрнең һәммәсе сезне ярата;</verse>
				<verse number="2">чөнки әлеге хакыйкать бездә яши һәм ул мәңге безнең белән булачак.</verse>
				<verse number="3">Атабыз Аллаһыдан һәм Атаның Углы Гайсә Мәсихтән килгән мәрхәмәт, шәфкать, иминлек, хакыйкать һәм мәхәббәт юлдашыбыз булсын!</verse>
				<verse number="4">Кайбер балаларыңның күктәге Атабыздан кабул ителгән әмер буенча хакыйкатьтә йөрүләрен белеп бик сөендем.</verse>
				<verse number="5">Ә хәзер, ханым, мин сиңа ниндидер яңа әмер түгел, ә бәлки без баштан ук кабул иткән әмерне язам һәм синнән шуны үтенәм: бер-беребезне яратып яшик.</verse>
				<verse number="6">Мәхәббәт – Аллаһы әмерләрен үтәп яшәү ул. Сез баштан ук ишеткән әмер әнә шул, һәм сез шуның буенча яшәргә тиеш.</verse>
				<verse number="7">Гайсә Мәсихнең инсан бәдәнендә килүен инкяр итүче байтак ялганчылар дөньяга чыкты. Алар – ялганчылар һәм Мәсих дошманнары.</verse>
				<verse number="8">Куйган хезмәтебез заяга китмәсен, шул хезмәтнең әҗерен тулысы белән алыр өчен үзегезгә игътибарлы булыгыз.</verse>
				<verse number="9">Мәсих тәгълиматы буенча яшәмәгән, Аның юлыннан ераклашкан кешенең күңелендә Аллаһы юк; Аның өйрәткәннәре буенча яшәүченең күңелендә исә Ата да, Угыл да бар.</verse>
				<verse number="10">Әгәр берәү сезгә шушы тәгълимат белән түгел, башка бер тәгълимат белән килсә, аны өегездә кабул итмәгез һәм сәламләмәгез,</verse>
				<verse number="11">чөнки мондый кешегә сәлам бирүче үзе дә тегенең явыз эшләренә кушылып киткән булып чыга.</verse>
				<verse number="12">Сезгә язасы сүзләрем күп, әмма кәгазь белән язу карасына мөрәҗәгать итәргә теләмим – куанычыбыз тулы булсын өчен, яныгызга барып, сезнең үзегез белән сөйләшергә өметләнәм.</verse>
				<verse number="13">Аллаһы тарафыннан сайланган имандаш кыз туганыңның балалары сиңа сәламнәрен юллый.</verse>
			</chapter>
		</book>
		<book number="64">
			<chapter number="1">
				<verse number="1">Иман итүчеләр бердәмлеге өлкәненнән – чын күңелдән яраткан кадерле Гәйгә сәлам!</verse>
				<verse number="2">Газиз дустым, җаның иминлектә булган кебек, һәр яктан имин һәм сау-сәламәт булуың өчен дога кылам.</verse>
				<verse number="3">Имандашларыбыз, килеп, синең хакыйкатькә тугрылыгың, ягъни хак юлда йөрүең хакында сөйләп бирделәр – мин моңа бик куандым.</verse>
				<verse number="4">Миңа балаларымның хакыйкать юлында йөрүләре турында ишетүдән дә зуррак шатлык юктыр.</verse>
				<verse number="5">Газиз дустым, имандашларың хакында, хәтта сиңа таныш булмаганнары хакында да кайгыртуың синең тугрылыгыңны күрсәтә.</verse>
				<verse number="6">Синең мәхәббәтең турында алар иман итүчеләр бердәмлеге алдында шаһитлык бирде. Син аларга Аллаһы риза булырлык итеп сәфәрләрен дәвам итәргә булышсаң иде.</verse>
				<verse number="7">Алар, мәҗүси халыклардан һичбер ярдәм кабул итмичә, Мәсих исеме хакына юлга чыктылар бит.</verse>
				<verse number="8">Димәк, хакыйкать хакына бергә эшли алуыбыз өчен андый кешеләргә без ярдәм итәргә тиеш.</verse>
				<verse number="9">Мин имандашлар бердәмлегенә кайбер нәрсәләр турында язган идем, әмма алар арасында өстенлек итәргә яраткан Диотрефис безне игътибарга алмый.</verse>
				<verse number="10">Әгәр яныгызга килсәм, аның кылган эшләре турында сөйләрмен. Ул безнең хакта яман сүзләр таратып кына калмый, хәтта имандашларны кабул итми, кабул итәргә теләүчеләргә комачаулый һәм бердәмлектән куып җибәрә.</verse>
				<verse number="11">Газиз дустым! Яманлыктан үрнәк алма, яхшылыктан үрнәк ал. Яхшылык эшләүчеләр – Аллаһыдандыр, явызлык эшләүче исә Аллаһыны белми.</verse>
				<verse number="12">Димитер хакында барысы да яхшы сүзләр генә сөйли, хакыйкать үзе дә аның ягында. Без дә шул сүзләргә кушылабыз; безнең шаһитлыгыбыз хак икәнне сез беләсез.</verse>
				<verse number="13">Язарга теләгән сүзләрем күп, әмма язу карасы белән каләмгә мөрәҗәгать итәргә теләмим;</verse>
				<verse number="14">тиздән синең белән күрешергә һәм күзгә-күз карап сөйләшергә өметләнәм.</verse>
				<verse number="15">Сиңа иминлек телим. Дуслар сиңа сәламнәрен юллый. Дусларыбызның һәркайсына аерым сәлам әйт.</verse>
			</chapter>
		</book>
		<book number="65">
			<chapter number="1">
				<verse number="1">Гайсә Мәсих колы, Ягъкубның бертуган кардәше Яһүдәдән Атабыз Аллаһы тарафыннан чакырылганнарга, Аның сөеклеләренә, Гайсә Мәсих өчен сакланганнарга сәлам!</verse>
				<verse number="2">Сезгә шәфкать, иминлек һәм мәхәббәт мул итеп бирелсен!</verse>
				<verse number="3">Газиз дусларым! Һәрберебезне көткән котылу турында сезгә бик язасым килсә дә, Аллаһының изге халкына бер тапкыр һәм гомерлеккә бирелгән иманны яклауның кирәклеген исегезгә төшерергә булдым.</verse>
				<verse number="4">Чөнки арагызга сиздерми генә имансыз кешеләр үтеп керде, һәм үзләренең азгынлыгын аклар өчен алар Аллабызның мәрхәмәтен бозып күрсәтәләр, бердәнбер Хөкемдарыбыз һәм Хакимебез Гайсә Мәсихне инкяр итәләр. Аларны көткән хөкем турында Язмада инде күптән әйтелгән.</verse>
				<verse number="5">Боларның барысын белсәгез дә, хәтерегезгә төшерергә телим: Раббы халыкны Мисырдан алып чыгып коткарса да, ышанмаучыларны соңыннан һәлак итә.</verse>
				<verse number="6">Үзенә бирелгән хакимлекне сакламаган һәм торакларын ташлап киткән фәрештәләрне дә Раббы, мәңгелек богаулар белән бәйләп, бөек хөкем көненә кадәр тирән караңгылыкта тота.</verse>
				<verse number="7">Аларга охшап фәхешлеккә, җенси азгынлыкка бирелгән Сәдүм белән Гамура һәм шул тирәдәге калаларның халкы да, гыйбрәтле мисал буларак, мәңгелек ут җәзасына дучар ителә.</verse>
				<verse number="8">Шулай ук бу кешеләр дә, төштә күргәннәренә сылтап, тәннәрен нәҗесли, Раббы хакимлеген инкяр итә, күктәге көчләргә яла яга.</verse>
				<verse number="9">Хәтта баш фәрештә Микәил дә, Мусаның гәүдәсе хакында иблис белән бәхәсләшкәндә, иблисне яманларга һәм гаепләргә батырчылык итми, «сине Аллаһы шелтәләсен» дип кенә әйтеп куя.</verse>
				<verse number="10">Бу адәмнәр исә үзләре аңламаган һәммә нәрсәне яманлый; алар, аңсыз хайваннар кебек, табигый теләкләренә бирелеп яши, һәм нәкъ шул аларны һәлак итә дә.</verse>
				<verse number="11">Кайгы аларга! Чөнки алар Кабил юлыннан баралар; акча хакына Билгамның ялгышын кабатлыйлар; Корах кебек, фетнә чыгарган өчен һәлак булалар.</verse>
				<verse number="12">Мәхәббәт табыннарыгызда бу кешеләр – кара тап: алар, уңайсызлану белмичә, үзләрен генә кайгыртып табын корып утыралар. Алар – җил куып йөрткән кысыр болытлар, көзен җимеш бирми торган, ике тапкыр үлгән, тамыры белән йолкынган агачлар.</verse>
				<verse number="13">Алар – хурлыклы эшләренең күбеге белән капланган давыллы диңгез дулкыннары. Алар – мәңгелек караңгылыкта адашып йөрергә дучар ителгән йолдызлар.</verse>
				<verse number="14">Адәм нәселенең җиденче буындагы нәсел варисы Ханох, алар хакында пәйгамбәрлек итеп, болай дигән: «Әнә, Үзенең исәпсез-хисапсыз изгеләре белән Раббы килә. Ул бөтен адәмнәрне хөкем итәр, кылган имансыз эшләре өчен һәрбер имансыз бәндәне, Аның хакында сөйләгән барлык әдәпсез сүзләре өчен денсез гөнаһлыларны җәзага тартыр».</verse>
				<verse number="15"></verse>
				<verse number="16">Язмышларыннан риза булмаган, туктаусыз сукранучы бу кешеләр үзләренең теләк-нәфесләре буенча гына гамәл кылалар, купшы сүзләр сөйләп, үз файдаларын кайгыртып, башкаларга ялагайланып йөриләр.</verse>
				<verse number="17">Сез исә, газиз дусларым, Хакимебез Гайсә Мәсихнең рәсүлләре тарафыннан алдан әйтелгән сүзләрне истә тотыгыз.</verse>
				<verse number="18">Алар сезгә: «Соңгы вакытта үзләренең азгын теләкләре буенча гамәл кыла торган мыскыллаучылар барлыкка килер», – диде.</verse>
				<verse number="19">Алар кеше арасын бозып, нәфесләренә буйсынып яши. Аларда Изге Рух юк.</verse>
				<verse number="20">Сез исә, газиз дусларым, иң изге иманыгыз нигезендә бер-берегезне ныгытыгыз һәм Изге Рух белән илһамланып һәрчак догада булыгыз.</verse>
				<verse number="21">Хакимебез Гайсә Мәсихнең мәрхәмәтенә, Ул бирәчәк мәңгелек тормышка өметләнеп, Аллаһының мәхәббәте белән яшәгез.</verse>
				<verse number="22">Икеләнгән кешеләргә карата мәрхәмәтле булыгыз;</verse>
				<verse number="23">башка берәүләрне ялкын эченнән тартып алгандай коткарыгыз; кемгәдер шәфкать күрсәтегез, әмма сак булыгыз – аларның гөнаһлы эшләр белән пычранган киеменнән дә җирәнегез.</verse>
				<verse number="24">Сезне гөнаһка төшүдән саклый алучы, Үзенең шөһрәте алдына шатлыкка күмеп, пакь килеш китерә алучы</verse>
				<verse number="25">бердәнбер Аллаһыга, Хакимебез Гайсә Мәсих аша безне Коткаручыга дөнья яратылганчы, хәзер һәм киләчәктә дан, мәһабәтлек, кодрәт һәм хакимлек булсын! Амин.</verse>
			</chapter>
		</book>
		<book number="66">
			<chapter number="1">
				<verse number="1">Тиздән нәрсәләр буласын Үзенең колларына күрсәтер өчен Аллаһы тарафыннан Гайсә Мәсихкә бирелгән ачылыш. Бу ачылышны Ул, Үзенең фәрештәсе аркылы җибәреп, колы Яхъяга белдерде.</verse>
				<verse number="2">Яхъя исә Аллаһы сүзе һәм Гайсә Мәсихнең сөйләгәннәре турында, шулай ук үзе күргән һәммә нәрсә турында шаһитлык бирә.</verse>
				<verse number="3">Әлеге пәйгамбәрлек сүзләрен укыган һәм тыңлаган, биредә язылганнарны үтәгән кешеләр – бәхетле, чөнки бу сүзләрнең гамәлгә ашу вакыты якын.</verse>
				<verse number="4">Яхъядан – Асия өлкәсендәге иман итүчеләрнең җиде бердәмлегенә. Хәзер бар, электә булган һәм килергә тиешле Заттан, Аның тәхете каршында торучы җиде рухтан, шулай ук тугры Шаһиттан – үледән терелгәннәрнең иң беренчесе, җирдәге патшаларның Башлыгы Гайсә Мәсихтән сезгә мәрхәмәт һәм иминлек ирешсен! Безне яраткан, Үзенең каны белән гөнаһларыбыздан арындырган,</verse>
				<verse number="5"></verse>
				<verse number="6">безне патшалык кылырга һәм руханилар булып Аллаһыга – Үзенең Атасына хезмәт күрсәтергә билгеләгән Гайсәгә мәңгедән-мәңгегә дан һәм кодрәт булсын! Амин.</verse>
				<verse number="7">Менә, Ул болытларда килә, һәм Аны һәркем, хәтта Аңа чәнчегән кешеләр дә күрер. Җирдәге бар халыклар Аның алдында үкереп елар. Шулай булыр! Амин.</verse>
				<verse number="8">– Мин – Альфа һәм Омега, – ди Раббы Аллабыз, – хәзер бар, электә булган һәм килергә тиешле Зат, чиксез кодрәт Иясе.</verse>
				<verse number="9">Мин – сезнең белән бергә Гайсә өчен газап чигүләрне, патшалыкны, түземлекне уртаклашучы имандашыгыз Яхъя – Аллаһы сүзе һәм Гайсә хакында шаһитлык иткәнем өчен Патмос дип аталган утрауга сөрелгән идем.</verse>
				<verse number="10">Раббы көнендә мине Изге Рух чолгап алды, һәм артымда быргыдан чыккандай көчле тавыш ишеттем.</verse>
				<verse number="11">Ул болай диде: – Күргәннәреңнең барысы турында кәгазь төргәгенә яз да Эфес, Смурна, Пергәм, Түәтәйрә, Сәрдәйс, Филаделфея, Лаудикея шәһәрләрендәге җиде бердәмлеккә җибәр.</verse>
				<verse number="12">Миңа эндәшкән тавышның иясен күрергә дип борылып карагач, җиде алтын шәмдәл күрдем.</verse>
				<verse number="13">Шәмдәлләр арасында исә табанына кадәр озын кием кигән, күкрәген алтын пута белән буган, адәм углына охшаган Берәү басып тора иде.</verse>
				<verse number="14">Аның башы да, чәче дә ап-ак йон, кар сыман, ә күзләре ялкын кебек иде.</verse>
				<verse number="15">Аяклары, әйтерсең, мичтә кыздырылган ялтырап торган бакыр, тавышы – шарлавык шавыдай.</verse>
				<verse number="16">Уң кулына Ул җиде йолдыз тоткан, ә авызыннан ике ягы да үткен кылыч чыгып тора иде. Йөзе исә бар көченә балкыган кояш кебек иде.</verse>
				<verse number="17">Аны күргәч, җансыз кеше сыман, Аның аягына егылдым. Ә Ул уң кулын миңа куйды да болай диде: – Курыкма! Мин – Беренче һәм Соңгы,</verse>
				<verse number="18">һәм Мин Теремен. Үлгән идем, ә хәзер мәңге теремен. Үлемнең һәм үлеләр дөньясының ачкычлары Минем кулда.</verse>
				<verse number="19">Шулай итеп, ниләр күргәнеңне, хәзер ниләр барын һәм моннан соң ниләр буласын язып бар.</verse>
				<verse number="20">Уң кулымдагы син күргән җиде йолдызның һәм җиде алтын шәмдәлнең сере шулдыр: җиде йолдыз – җиде бердәмлекнең фәрештәләре, ә җиде шәмдәл – җиде бердәмлек ул.</verse>
			</chapter>
			<chapter number="2">
				<verse number="1">Эфестәге бердәмлек фәрештәсенә яз: «Уң кулында җиде йолдыз Тотучы һәм җиде алтын шәмдәл арасында Йөрүче болай ди:</verse>
				<verse number="2">Синең эшләреңне, авыр хезмәтеңне һәм түземлегеңне беләм, яман адәмнәргә чыдап тора алмаганыңны да беләм. Рәсүл булмасалар да, үзләрен рәсүл дип атаучыларны сынавың һәм аларны ялганчы дип табуың да мәгълүм Миңа.</verse>
				<verse number="3">Синең түземлегеңне, Минем исемем хакына күпме нәрсәләр кичереп тә хәлдән таймавыңны беләм.</verse>
				<verse number="4">Әмма сиңа белдерәсе шелтәм бар: тәүге мәхәббәтеңне оныттың син.</verse>
				<verse number="5">Нинди биеклектән егылганыңны исеңә төшер һәм, тәүбәгә килеп, әүвәлге эшләреңә кайт. Инде тәүбә итмәсәң, яныңа килермен һәм шәмдәлеңне урыныннан алып ташлармын.</verse>
				<verse number="6">Ә Никүләй тарафдарларының эшләренә нәфрәтләнүең дөрес, Мин дә нәфрәтләнәм аларга.</verse>
				<verse number="7">Рухның бердәмлекләргә әйткән сүзләрен колагы булганнар ишетсен. Җиңүчегә Мин Аллаһы оҗмахындагы тереклек агачыннан җимеш ашарга мөмкинлек бирәчәкмен».</verse>
				<verse number="8">Смурнадагы бердәмлек фәрештәсенә яз: «Беренче һәм Соңгы, үлгән һәм терелеп торган Зат болай ди:</verse>
				<verse number="9">Мин синең хәсрәт чигүеңне һәм фәкыйрьлегеңне беләм, тик шулай да син бай. Үзләрен яһүди дип атаучыларның сине хурлавын да беләм. Алар яһүдиләр түгел, шайтан җыеныдыр.</verse>
				<verse number="10">Алда көткән авырлыклардан курыкма. Сезне сынар өчен кайберләрегезне иблис зинданга ташлар, һәм сез ун көн буе хәсрәт чигәрсез. Үлгәнче тугры бул, һәм сиңа тормыш таҗы бирермен.</verse>
				<verse number="11">Рухның бердәмлекләргә әйткән сүзләрен колагы булганнар ишетсен. Җиңүчегә икенче үлемнән бернинди зыян килмәс».</verse>
				<verse number="12">Пергәмдәге бердәмлек фәрештәсенә яз: «Ике ягы да үткен кылычы булган Зат болай ди:</verse>
				<verse number="13">Синең кайда яшәвеңне беләм – анда шайтан тәхете тора. Шуңа да карамастан, Миңа тугры калдың. Сездә, шайтан яшәгән җирдә, ышанычлы шаһитым Антипас үтерелгән көннәрдә дә Миңа булган иманыңнан ваз кичмәдең.</verse>
				<verse number="14">Әмма сиңа белдерәсе шелтәм бар: арагызда кайберәүләр Билгам тәгълиматын яклый. Заманында Билгам, потларга корбан ителгән ризыкны ашасыннар һәм фәхешлеккә бирелсеннәр өчен, Исраил халкын гөнаһка кертергә Бәлакны өйрәткән.</verse>
				<verse number="15">Шулай ук синдә Никүләй тарафдарларының тәгълиматын тотучылар бар.</verse>
				<verse number="16">Инде хәзер тәүбә ит. Югыйсә тиздән яныңа килермен һәм авызымдагы кылыч белән аларга каршы көрәшермен.</verse>
				<verse number="17">Рухның бердәмлекләргә әйткән сүзләрен колагы булганнар ишетсен. Җиңүчегә серле манна һәм ак таш бирермен – ул ташта аны алучыдан башка һичкем белмәгән яңа исем язылган булыр».</verse>
				<verse number="18">Түәтәйрәдәге бердәмлек фәрештәсенә яз: «Күзләре ялкынланып янган, аяклары бакыр сыман ялтырап торган Аллаһы Углы болай ди:</verse>
				<verse number="19">Мин синең эшләреңне, мәхәббәтеңне, иманыңны, хезмәтеңне һәм түземлегеңне беләм. Соңгы гамәлләреңнең элеккеләреннән яхшырак булуын да беләм.</verse>
				<verse number="20">Әмма сиңа белдерәсе шелтәм бар: үзен пәйгамбәр дип атаган, потларга корбан ителгән ризыкны ашарга, фәхешлеккә өйрәтеп йөргән Изебел исемле хатынга Минем колларымны юлдан яздырырга ирек бирәсең.</verse>
				<verse number="21">Мин аңа фәхешлегеннән тәүбә кылырга вакыт бирдем, әмма ул тәүбәгә килергә җыенмый.</verse>
				<verse number="22">Менә, Мин аны хаста түшәгенә салырмын; аның белән бергә фәхешлеккә бирелгәннәр үз эшләреннән баш тартмасалар, аларны зур кайгыга дучар итәрмен.</verse>
				<verse number="23">Аның иярченнәрен Мин үлем җәзасына тартырмын, шул чакта барча бердәмлекләр уй-тойгыларыгызны, теләкләрегезне сынаучы Зат икәнемне белер; һәм Мин барыгызга да гамәлләрегезгә карап тиешлесен бирермен.</verse>
				<verse number="24">Калганнарга исә, Түәтәйрәдә бу тәгълиматны тотмаганнарга һәм „шайтанның тирән серләре“ дип аталган нәрсәне белмәгәннәргә, болай дип әйтәм: моннан башка сезгә авырлык китермәм,</verse>
				<verse number="25">тик сезгә бирелгәнне Мин килгәнче нык саклагыз.</verse>
				<verse number="26">Җиңүчегә һәм эшләремне азагына кадәр үтәүчегә Мин, Атамнан хакимлек алган кебек, халыклар өстеннән хакимлек бирермен. Ул кеше халыклар өстеннән тимер таяк белән хакимлек итәр – аларны балчык савыт ваткан сыман ватар. Җиңүчегә Мин таң йолдызы бирермен.</verse>
				<verse number="27"></verse>
				<verse number="28"></verse>
				<verse number="29">Рухның бердәмлекләргә әйткән сүзләрен колагы булганнар ишетсен».</verse>
			</chapter>
			<chapter number="3">
				<verse number="1">Сәрдәйстәге бердәмлек фәрештәсенә яз: «Аллаһының җиде рухына һәм җиде йолдызына ия булган Зат болай ди: Мин синең эшләреңне беләм. Сине тере дип әйтәләр, ләкин хакыйкатьтә син үле.</verse>
				<verse number="2">Уян! Бетеп барган, инде үлем чигенә җиткән көч-куәтеңне ныгыт, чөнки Аллам каршында ахырынача җиткерелгән эшләреңне күрмим.</verse>
				<verse number="3">Шуңа күрә, кабул кылган һәм ишеткән нәрсәләреңне исеңә төшереп, аларны үтә һәм тәүбә ит. Әгәр инде уяу булмасаң, Мин, карак сыман, көтмәгәндә килермен, ә син кайсы сәгатьтә килүемне белмәссең.</verse>
				<verse number="4">Әмма Сәрдәйс шәһәрендә киемнәрен пычратмаган берничә кешең калган – алар Минем белән бергә ак киемнән йөрерләр, чөнки алар моңа лаек.</verse>
				<verse number="5">Шулай, һәр җиңүче ак кием кияр, һәм Мин аның исемен Тормыш китабыннан сызып ташламам, Атам һәм Аның фәрештәләре каршында җиңүченең исемен танырмын.</verse>
				<verse number="6">Рухның бердәмлекләргә әйткән сүзләрен колагы булганнар ишетсен».</verse>
				<verse number="7">Филаделфеядәге бердәмлек фәрештәсенә яз: «Изге һәм Хакыйкый, кулында Давыт ачкычы булган Зат ачса – беркем яба алмас, япса – беркем ача алмас. Ул болай ди:</verse>
				<verse number="8">Мин синең эшләреңне беләм; менә, Мин сиңа ишек ачтым, һәм аны һичкем яба алмас. Беләм, көчең аз булса да, Минем сүземне тоттың, исемемнән ваз кичмәдең.</verse>
				<verse number="9">Шайтан җыеныннан булганнар үзләрен яһүди диләр, әмма алар яһүдиләр түгел – ялганчылар. Мин аларны аягыңа килеп егылырга мәҗбүр итәрмен, шул чакта алар сине сөюемне белерләр.</verse>
				<verse number="10">Минем сүземне тотып түземлек саклаганга күрә, җирдә яшәүчеләрне сынар өчен бөтен җиһанга киләчәк бәладән Мин сине саклап калырмын.</verse>
				<verse number="11">Озакламый Мин килермен. Таҗыңны беркем дә тартып ала алмасын өчен, кулыңдагыны нык тот.</verse>
				<verse number="12">Җиңүчене Мин Аллам йортының терәк баганасы итеп куярмын, һәм ул анда мәңгегә калыр. Аның өстенә Алламның исемен һәм күктән, Алламнан иңәчәк Аллам шәһәренең – яңа Иерусалимнең исемен һәм Үземнең яңа исемемне язармын.</verse>
				<verse number="13">Рухның бердәмлекләргә әйткән сүзләрен колагы булганнар ишетсен».</verse>
				<verse number="14">Лаудикеядәге бердәмлек фәрештәсенә яз: «Амин дип аталган Зат, тугры һәм хакыйкый Шаһит, Аллаһы булдырган нәрсәләрнең Чыганагы болай дип әйтә:</verse>
				<verse number="15">Мин синең эшләреңне беләм: син салкын да, кайнар да түгелсең. Их, әгәр салкын яисә кайнар булсаңчы!</verse>
				<verse number="16">Әмма син салкын да, кайнар да түгелсең, җылымса гына булганга күрә, сине төкереп ташлыйм!</verse>
				<verse number="17">Син: „Мин бай, күп байлык тупладым, бер нәрсәгә дә мохтаҗлыгым юк“, – дисең. Әмма син үзеңнең бәхетсез, мескен, фәкыйрь, сукыр һәм ялангач булуыңны аңламыйсың.</verse>
				<verse number="18">Баер өчен – Миннән утта чистартылган алтын, шәрәлегеңнең мәсхәрәсе ачылмасын өчен – өстеңә ак кием, күзләрең күрсен өчен – сөртергә күз мае сатып алырга киңәш итәм.</verse>
				<verse number="19">Үзем яраткан һәркемгә Мин гаебен күрсәтәм һәм җәза да бирәм; шуңа күрә тырышлык куй һәм тәүбә ит.</verse>
				<verse number="20">Менә Мин ишек төбендә шакып торам. Берәрсе тавышымны ишетеп ишеген ачса, аның янына керермен һәм аның белән бергә кичке ашны ашармын, ул да Минем белән ашар.</verse>
				<verse number="21">Мин, җиңеп, Атам белән бергә Аның тәхетенә утырган кебек, җиңүчене Үзем белән рәттән тәхетемә утыртырмын.</verse>
				<verse number="22">Рухның бердәмлекләргә әйткән сүзләрен колагы булганнар ишетсен».</verse>
			</chapter>
			<chapter number="4">
				<verse number="1">Шуннан соң мин күктә ачык ишек күрдем, һәм бая минем белән сөйләшкән, быргыдан чыккандай тавыш: – Бире күтәрел, Мин сиңа шушы хәлләрдән соң нәрсә буласын күрсәтәм, – диде.</verse>
				<verse number="2">Шул ук мизгелдә мине Рух чолгап алды да, мин күктә торган тәхетне һәм тәхеттә Утыручыны күрдем.</verse>
				<verse number="3">Тәхеттә Утыручының кыяфәте затлы яшма һәм сердолик ташы сыман нур чәчеп тора, тәхетне исә зөбәрҗәт сыман яктылык боҗрасы әйләндереп алган иде.</verse>
				<verse number="4">Әлеге тәхетне тагын егерме дүрт тәхет уратып алган булып, ул тәхетләрдә ак киемле, башларына алтын таҗ кигән егерме дүрт өлкән утыра иде.</verse>
				<verse number="5">Тәхет ягыннан яшен яшьни, дөмбердәгән һәм күк күкрәгән тавышлар килә иде. Ә тәхет алдында Аллаһының җиде рухы булган җиде чыраг янып тора иде.</verse>
				<verse number="6">Тәхет каршында бәллүргә охшаган, пыяла диңгез сыман нәрсә бар иде. Тәхетнең тирә-ягында дүрт җан иясе тора, аларның алгы ягында да, аркасында да бик күп күз бар иде.</verse>
				<verse number="7">Беренче җан иясе – арысланга, икенчесе үгез бозауга охшаган, өченчесенең йөзе кешенеке кебек, дүртенчесе исә очып баручы бөркет сыман иде.</verse>
				<verse number="8">Алтын канатлы, канатларының тышкы һәм эчке ягында бик күп күз булган бу дүрт җан иясе көндез дә, төнлә дә тынгы белмичә: – Изге, изге, изге! Электә булган, хәзер бар һәм килергә тиешле Зат, чиксез кодрәт Иясе Раббы Алла! – дип бертуктаусыз кабатлый иде.</verse>
				<verse number="9">Тәхеттә Утыручыга, мәңге-мәңге Яшәүчегә җан ияләре дан, хөрмәт һәм рәхмәт белдергән саен,</verse>
				<verse number="10">егерме дүрт өлкән, тәхеттә Утыручы каршында йөзтүбән капланып, мәңге-мәңге Яшәүчегә сәҗдә кылалар да, таҗларын тәхет алдына салып куеп, болай диләр иде:</verse>
				<verse number="11">– Раббы Аллабыз! Син дан-шөһрәтне, хөрмәтне һәм көч-кодрәтне кабул итәргә лаексың, чөнки һәммә нәрсәне Син бар кылдың: булган бар нәрсә Синең ихтыярың белән яратылды!</verse>
			</chapter>
			<chapter number="5">
				<verse number="1">Шуннан соң мин тәхеттә Утыручының уң кулында эчке һәм тышкы ягы да язулы, җиде мөһерле кәгазь төргәге күрдем.</verse>
				<verse number="2">Аннары мин куәтле бер фәрештәне абайлап алдым. Ул көчле тавыш белән: – Мөһерләрен кубарып, язма төргәген ачарга кем лаек? – дип сорау бирде.</verse>
				<verse number="3">Әмма күктә дә, җирдә дә, җир астында да әлеге төргәкне ачып, эчендә нәрсә барлыгын карардай беркем табылмады.</verse>
				<verse number="4">Язма төргәген ачып укырга лаек кеше табылмаганга, мин елап җибәрдем.</verse>
				<verse number="5">Шунда өлкәннәрнең берсе миңа болай диде: – Елама. Әнә, Яһүдә нәселеннән булган Арыслан, Давыт тамырыннан үсеп чыккан Сабак җиңде – язма төргәгенең җиде мөһерен куптарып, Ул ачар.</verse>
				<verse number="6">Шуннан соң мин тәхет янында дүрт җан иясен һәм өлкәннәр арасында басып торган Бәрәнне күрдем. Ул корбанга чалынган кебек иде. Аның җиде мөгезе һәм җиде күзе – Аллаһының җир йөзенә җибәрелгән җиде Рухыдыр.</verse>
				<verse number="7">Бәрән, килеп, тәхеттә Утыручының уң кулыннан язма төргәген алды.</verse>
				<verse number="8">Төргәкне алгач, дүрт җан иясе һәм егерме дүрт өлкән Аның алдында йөзтүбән капланды. Аларның һәрберсендә арфа һәм хуш исле сумала, ягъни Аллаһы изгеләренең догалары белән тулы алтын касәләр бар иде.</verse>
				<verse number="9">Алар яңа җыр җырлыйлар иде: – Син язма төргәген алырга, аның мөһерләрен кубарырга лаексың, чөнки корбан итеп чалындың, Үзеңнең каның белән һәр кабиләдән һәм телдән, һәр халыктан һәм милләттән Аллаһы өчен кешеләрне йолып алдың.</verse>
				<verse number="10">Аллабызга хезмәт итсеннәр дип, аларны патшалар, руханилар иттең – һәм алар җир йөзендә патшалык итәчәк.</verse>
				<verse number="11">Шулчак мин тәхет, җан ияләре һәм өлкәннәр әйләнәсендә күп фәрештәләрне күрдем, аларның тавышын ишеттем. Аларның саны исәпсез-хисапсыз, меңәр тапкыр меңәр иде.</verse>
				<verse number="12">Алар көчле тавыш белән: – Корбан буларак чалынган Бәрән кодрәт һәм байлыкка, тирән акыл вә куәткә, дан-хөрмәт һәм мактауга лаек! – дип әйтәләр иде.</verse>
				<verse number="13">Күктә һәм җир йөзендә, җир астында һәм диңгездә – шунда яшәгән һәрбер хайванның, яратылган һәрбер җанның: – Тәхеттә Утыручыга һәм Бәрәнгә мактау, хөрмәт, дан вә кодрәт мәңгедән-мәңгегә булсын, – дип әйтүләрен ишеттем.</verse>
				<verse number="14">Дүрт җан иясе: – Амин! – диде. Егерме дүрт өлкән исә йөзтүбән капланып сәҗдә кылды.</verse>
			</chapter>
			<chapter number="6">
				<verse number="1">Аннары Бәрәннең җиде мөһернең беренчесен куптаруын күрдем һәм теге дүрт җан иясеннән берсенең, күк күкрәгәндәй итеп: – Бире кил! – дигәнен ишеттем.</verse>
				<verse number="2">Мин карадым да бер ак ат күрдем. Ат өстендә кулына җәя тоткан җайдак утыра иде; аңа таҗ бирелде. Ул яңа җиңүләргә омтылган җиңүче кебек чыкты.</verse>
				<verse number="3">Бәрән икенче мөһерне куптарып алгач, икенче җан иясенең: – Бире кил! – дигәнен ишеттем.</verse>
				<verse number="4">Шуннан соң башка – уттай җирән ат килеп чыкты. Аның җайдагына, кешеләр бер-берсен үтерсен өчен, бар дөньяның тынычлыгын алу хокукы бирелгән һәм кулына зур кылыч тоттырылган иде.</verse>
				<verse number="5">Бәрән өченче мөһерне куптарып алгач, өченче җан иясенең: – Бире кил! – дигәнен ишеттем. Менә мин кара ат күрдем. Аның өстендәге җайдак кулында үлчәү бар иде.</verse>
				<verse number="6">Шулчак баягы дүрт җан иясе басып торган яктан: – Бер савыт бодай өчен – бер көнлек эш хакы, өч савыт арпа өчен – бер көнлек эш хакы. Әмма зәйтүн маена һәм шәрабка зыян китермә! – дигән тавыш ишеттем.</verse>
				<verse number="7">Бәрән дүртенче мөһерне куптарып алгач, дүртенче җан иясенең: – Бире кил! – дигән тавышын ишеттем.</verse>
				<verse number="8">Менә мин күксел төстәге ат күрдем. Аның өстендәге җайдакның исеме «Үлем» иде, артыннан үлеләр дөньясы ияргән иде. Аларга җирнең дүрттән бер өлешендә кешеләрне кылыч, ачлык, үләт зәхмәте белән үтерү һәм алар өстенә кыргый җанварларны җибәрү хокукы бирелгән иде.</verse>
				<verse number="9">Бәрән бишенче мөһерне куптарып алгач, мәзбәх астында Аллаһы сүзе өчен һәм Гайсә хакында шаһитлык биргән өчен үтерелгәннәрнең рухларын күрдем.</verse>
				<verse number="10">Алар көчле тавыш белән: – И изге һәм хакыйкый Хөкемдар! Ни өчен Син җирдә яшәүчеләрне шушы вакытка кадәр хөкемгә тартмыйсың һәм түгелгән каныбыз өчен үч алмыйсың? – дип кычкырдылар.</verse>
				<verse number="11">Шуннан аларның һәрберсенә ак кием бирелде һәм, алар кебек үк үтереләчәк хезмәттәшләренең вә имандашларының саны тулганчы, тагын бераз көтәргә кирәклеге әйтелде.</verse>
				<verse number="12">Мин Бәрәннең алтынчы мөһерне куптарып алуын күрдем. Шунда көчле итеп җир тетрәде, кояш кара матәм киеме кебек булды, ай исә кан сыман кызыл төскә керде.</verse>
				<verse number="13">Инжир агачындагы өлгермәгән җимешләр көчле җилдән коелган кебек, күктәге йолдызлар җиргә атылды.</verse>
				<verse number="14">Күк йөзе, язма төргәгедәй бөтерелеп, юкка чыкты. Барлык таулар һәм утраулар урыныннан кузгалды.</verse>
				<verse number="15">Җирдәге патшалар, түрәләр, гаскәр башлыклары, байлар, дәрәҗәле кешеләр, коллар, иреклеләр – һәммәсе мәгарәләргә, таш кыялар арасына кереп качты.</verse>
				<verse number="16">Тауларга, ташларга ялварып алар: – Өстебезгә авып, тәхеттә Утыручының йөзеннән, Бәрәннең ачуыннан саклагыз безне! – диделәр. –</verse>
				<verse number="17">Аларның ачуы кузгалган коточкыч көн килде. Кем каршы тора алсын моңа?!</verse>
			</chapter>
			<chapter number="7">
				<verse number="1">Аннары мин җирнең дүрт почмагында басып торган дүрт фәрештәне күрдем. Җиргә дә, диңгезгә дә, агачларга да исмәсен дип, алар җирнең дүрт җилен тотып тора иде.</verse>
				<verse number="2">Шулчак мин тагын бер фәрештәне күреп алдым: кулында мәңге тере Аллаһының мөһерен тоткан ул фәрештә көнчыгыш тарафтан күтәрелеп килә иде. Җиргә һәм диңгезгә зыян китерергә хокук бирелгән дүрт фәрештәгә ул көчле тавыш белән болай диде:</verse>
				<verse number="3">– Аллабыз колларының маңгаена без мөһер сукканчы, җиргә дә, диңгезгә дә, агачларга да зыян китерәсе булмагыз.</verse>
				<verse number="4">Мөһер сугылган кешеләрнең санын ишеттем: Исраилнең барлык ыругларыннан йөз кырык дүрт мең кеше мөһерләнгән иде:</verse>
				<verse number="5">Яһүдә ыругыннан – унике мең, Рубин ыругыннан – унике мең, Гәд ыругыннан – унике мең,</verse>
				<verse number="6">Ашер ыругыннан – унике мең, Нәптали ыругыннан – унике мең, Менашше ыругыннан – унике мең,</verse>
				<verse number="7">Шимун ыругыннан – унике мең, Леви ыругыннан – унике мең, Исәсхәр ыругыннан – унике мең,</verse>
				<verse number="8">Зәбулун ыругыннан – унике мең, Йосыф ыругыннан – унике мең, Беньямин ыругыннан – унике мең.</verse>
				<verse number="9">Шуннан соң мин карадым да бихисап күп кешене күрдем. Аларны һичкем санап чыга алмас иде. Һәр милләттән, һәр кабиләдән, һәр халыктан булган һәм төрле телләрдә сөйләшкән, кулларына хөрмә ботаклары тоткан, тәхет белән Бәрән алдында басып торган ак киемле бу кешеләр көчле тавыш белән: – Котылу тәхеттә утырган Аллабыздан һәм Бәрәннән килә! – дип кычкыралар иде.</verse>
				<verse number="10"></verse>
				<verse number="11">Фәрештәләрнең барысы да тәхетне, өлкәннәрне, шулай ук теге дүрт җан иясен әйләндереп алганнар иде; шунда алар тәхет алдында йөзтүбән капландылар да, Аллаһыга сәҗдә кылып:</verse>
				<verse number="12">– Амин! Аллабызга мактау һәм дан, тирән акыл һәм рәхмәт, хөрмәт, кодрәт һәм куәт мәңгедән-мәңгегә булсын! Амин, – диделәр.</verse>
				<verse number="13">Шулчак өлкәннәрнең берсе миннән: – Ак киемле бу кешеләр кемнәр һәм каян килгәннәр? – дип сорады.</verse>
				<verse number="14">– Әфәндем, моны син беләсең! – дип җавап бирдем. Ул миңа болай диде: – Зур афәтләр кичергән кешеләр бу, алар үзләренең киемнәрен Бәрән канында юып агартканнар.</verse>
				<verse number="15">Шуңа күрә Аллаһы тәхете алдында торалар, Йортында Аңа көне-төне хезмәт итәләр. Тәхеттә Утыручы алар өчен Үзенең саклап торучы чатырын корыр.</verse>
				<verse number="16">Алар һичкайчан ачыкмас, сусамас, аларны кояш та, эсселек тә көйдермәс,</verse>
				<verse number="17">чөнки тәхет уртасындагы Бәрән аларның Көтүчесе булыр, тереклек суы аккан чишмәләргә алып барыр. Аллаһы алар күзендәге һәр яшь бөртеген сөртер.</verse>
			</chapter>
			<chapter number="8">
				<verse number="1">Бәрән җиденче мөһерне куптарып алгач, күктә чама белән ярты сәгатькә тынлык урнашты.</verse>
				<verse number="2">Мин карадым да Аллаһы алдында басып торган җиде фәрештәне күрдем; аларга җиде быргы бирелде.</verse>
				<verse number="3">Сумала-майлар көйрәтә торган алтын савыт тоткан башка бер фәрештә мәзбәх каршына килеп басты. Аллаһының барлык изгеләренең догалары белән бергә тәхет алдындагы алтын мәзбәх өстенә кую өчен, аңа күп итеп хуш исле сумала-майлар бирелде,</verse>
				<verse number="4">һәм фәрештә кулыннан изгеләрнең догалары белән бергә Аллаһы каршында хуш исле сумала төтене күтәрелде.</verse>
				<verse number="5">Аннары фәрештә, сумала-майлар көйрәтә торган савытны алып, аңа мәзбәхтән утлы күмер тутырды да җир йөзенә ыргытты. Шулвакыт анда күк күкрәде, гөрселдәгән тавышлар ишетелде, яшен яшьнәде, җир тетрәде.</verse>
				<verse number="6">Җиде быргысы булган җиде фәрештә быргы кычкыртырга әзерләнде.</verse>
				<verse number="7">Беренче фәрештә быргысын кычкыртты, һәм җиргә кан катыш ут һәм боз ява башлады; шуннан соң җирнең өчтән бер өлеше, агачларның өчтән бер өлеше һәм барлык яшел үлән янып бетте.</verse>
				<verse number="8">Икенче фәрештә быргысын кычкыртты, һәм ялкынланып торган гаҗәеп зур тауга охшаш бер нәрсә диңгезгә атылды; шуннан соң диңгезнең өчтән бер өлеше канга әверелде,</verse>
				<verse number="9">диңгездә яшәүче җанварларның өчтән бер өлеше үлде, корабларның да өчтән бер өлеше кырылды.</verse>
				<verse number="10">Өченче фәрештә быргысын кычкыртты, һәм елгаларның өчтән бер өлешенә, су чыганакларына күктән, янып торган яктырткычтай, зур йолдыз килеп төште.</verse>
				<verse number="11">Ул йолдызның исеме Әрем иде. Шуннан соң суларның өчтән бер өлеше әрем сыман ачыга әйләнде, су ачы булганлыктан, күпләр үлде.</verse>
				<verse number="12">Дүртенче фәрештә быргысын кычкыртты, һәм кояшның өчтән бер өлеше, айның өчтән бер өлеше, йолдызларның өчтән бер өлеше зарарланды – аларның өчтән бер өлеше караңгылыкка чумды; көннең дә, төннең дә өчтән бер өлеше яктылыксыз калды.</verse>
				<verse number="13">Шунда мин күкнең уртасыннан очып барган бөркетне күрдем, аның көчле тавыш белән: – Калган өч фәрештә яңгыратачак быргы авазыннан җирдә яшәүчеләргә кайгы, кайгы, кайгы! – дип кычкырганын ишеттем.</verse>
			</chapter>
			<chapter number="9">
				<verse number="1">Бишенче фәрештә быргысын кычкыртты, һәм шулчак мин күктән җиргә атылган йолдызны күрдем. Аңа упкын коесының ачкычы бирелгән иде.</verse>
				<verse number="2">Шул йолдыз упкынның коесын ачып җибәрүгә, аннан гаять зур мичтән чыккан сыман төтен күтәрелеп, шул төтеннән кояш һәм һава караңгыланды,</verse>
				<verse number="3">аннары шул төтеннән җиргә саранча таралды – аларга җирдәге чаяннарның чагу сәләте бирелгән иде.</verse>
				<verse number="4">Аларга ни җир өстендәге үләнгә, ни яшеллеккә, ни агачларга зыян итмәскә, фәкать маңгайларында Аллаһы мөһере булмаган кешеләргә генә зарар китерергә –</verse>
				<verse number="5">аларны үтермәскә, ә биш ай дәвамында газапларга рөхсәт бирелгән иде; ул газап чаян чагуына тиң иде.</verse>
				<verse number="6">Шул көннәрдә кешеләр үлем эзләрләр, ләкин таба алмаслар, үләргә теләрләр, әмма үлем алардан качар.</verse>
				<verse number="7">Саранчаларның кыяфәте сугышка әзерләнгән атларныкына охшаган булып, башларында алтын таҗ сыман нәрсә күренә, йөзләре – кешенеке,</verse>
				<verse number="8">чәчләре – хатын-кызныкы, тешләре – арысланныкы кебек иде.</verse>
				<verse number="9">Өсләрендә тимер көбә сыман күкрәкчәләре бар, ә канатларының тавышы яу кырына ыргып чапкан сугыш арбаларының тавышын хәтерләтә иде.</verse>
				<verse number="10">Аларның чаянныкы сыман койрыклары, койрыкларында исә уклары бар; шул койрыкларда биш ай дәвамында кешеләргә зыян китерү көче тупланган иде.</verse>
				<verse number="11">Саранчаларның патшасы исә – упкын фәрештәсе иде. Аның исеме яһүд телендә «Абаддун», грек телендә «Аполлуон» иде.</verse>
				<verse number="12">Беренче кайгы үтте, аның артыннан менә икенчесе килә!</verse>
				<verse number="13">Алтынчы фәрештә быргысын кычкыртты, һәм мин Аллаһы алдындагы алтын мәзбәхнең дүрт мөгезеннән килгән тавышны ишеттем.</verse>
				<verse number="14">Быргы тоткан алтынчы фәрештәгә шул тавыш: – Бөек Фөрат елгасы буендагы бәйләп куелган дүрт фәрештәне азат ит, – диде.</verse>
				<verse number="15">Кешеләрнең өчтән бер өлешен үтерер өчен шул сәгатенә һәм көненә, аена һәм елына тикле әзерләп куелган дүрт фәрештә азат ителде.</verse>
				<verse number="16">Атлы гаскәрнең саны ике йөз миллион иде – мин аларның исәбен ишеттем.</verse>
				<verse number="17">Миңа иңгән күренештә атлар һәм җайдаклар мондый иде: җайдакларның күкрәкчәләре уттай кызыл, куе зәңгәр һәм күкерттәй сары төстә; атларның башы арысланныкына охшаган, авызларыннан исә ут, төтен һәм күкерт бөркелә иде.</verse>
				<verse number="18">Кешеләрнең өчтән бер өлеше шушы өч бәла-казадан – атлар авызыннан чыккан уттан, төтеннән һәм күкерттән һәлак булды.</verse>
				<verse number="19">Атларның көче авызларында һәм койрыкларында булып, еланны хәтерләткән койрыкның башы да бар, һәм шул башлары белән алар кешеләргә зыян китерә иде.</verse>
				<verse number="20">Шушы бәла-казалардан үлми калган кешеләр исә кылган гамәлләреннән тәүбә итмәделәр. Алар җеннәргә, шулай ук күрә, ишетә, йөри дә алмаган, алтыннан, көмештән, бакырдан, таштан һәм агачтан ясалган потларга табынудан ваз кичмәделәр,</verse>
				<verse number="21">кеше үтерүдән дә, сихерчелектән дә, фәхешлектән дә, угрылыктан да тәүбә итмәделәр.</verse>
			</chapter>
			<chapter number="10">
				<verse number="1">Шуннан соң мин күктән төшүче икенче бер кодрәтле фәрештәне күрдем. Ул үзе болытка төренгән, баш өстендә исә салават күпере сузылган иде. Аның йөзе кояш кебек, аяклары утлы багана сыман,</verse>
				<verse number="2">кулында кечерәк бер ачык язма төргәге бар иде. Ул уң аягы белән диңгезгә, сул аягы белән җиргә басып</verse>
				<verse number="3">арысланныкыдай көчле тавыш белән кычкырып җибәргәч, җиде күк күкрәү, тавыш биреп, сөйли башлады.</verse>
				<verse number="4">Җиде күк күкрәү сөйләп бетергәч, мин алар әйткәнне язып куярга уйладым, әмма шулчак күктән: – Җиде күк күкрәүнең сөйләгәннәрен сер итеп сакла һәм язып барма, – дигән сүз ишеттем.</verse>
				<verse number="5">Берьюлы диңгездә һәм җирдә басып торган, мин күргән фәрештә уң кулын күккә күтәрде дә</verse>
				<verse number="6">күкне һәм андагы бар нәрсәне, җирне һәм андагы бар нәрсәне, диңгезне һәм андагы бар нәрсәне булдырган, мәңгедән-мәңгегә Яшәүче белән ант итте: – Моннан ары инде Аллаһы кичектермәс.</verse>
				<verse number="7">Җиденче фәрештә үзенең быргысын кычкыртырга әзер булып торган көнне Аллаһының сер булган нияте, Ул Үзенең колларына – пәйгамбәрләргә игълан иткәнчә, гамәлгә ашкан булыр.</verse>
				<verse number="8">Аннан соң мин баярак ишеткән, күктән килгән тавыш тагын әйтте: – Бар, берьюлы диңгездә һәм җирдә басып торган фәрештәнең кулыннан ачып куелган язма төргәген ал.</verse>
				<verse number="9">Фәрештә янына килдем дә миңа шул кечкенә язма төргәген бирүен үтендем. Ул миңа: – Ал да аша аны, – диде. – Аңардан ашказаныңда бик ачы, әмма авызыңда бал кебек татлы булыр.</verse>
				<verse number="10">Мин фәрештәнең кулыннан шул кечкенә язма төргәген алып ашадым. Авызымда ул балдай татлы иде, ләкин ашап бетерүгә ашказаным ачыттырып яна башлады.</verse>
				<verse number="11">Аннары миңа болай дип әйтелде: – Син күп халыклар, милләтләр, телләр һәм патшалар хакында тагын пәйгамбәрлек итәргә тиешсең.</verse>
			</chapter>
			<chapter number="11">
				<verse number="1">Миңа үлчәү таягына охшаган бер таяк бирелде һәм: – Бар, Аллаһы йортын һәм мәзбәхне үлчә, андагы табынучыларны санап чык.</verse>
				<verse number="2">Әмма Аллаһы йортының тышкы ишегалдын хисапка кертмә һәм үлчәмә, чөнки ул мәҗүсиләргә бирелгән: алар изге шәһәрнең урамнарын кырык ике ай дәвамында таптап йөрерләр.</verse>
				<verse number="3">Мин Үземнең ике шаһитыма кодрәт биреп, алар матәм киеме киярләр һәм бер мең ике йөз алтмыш көн дәвамында пәйгамбәрлек итәрләр, – дип әйтелде.</verse>
				<verse number="4">Бу шаһитлар – бөтен җирнең Хуҗасы алдында торучы ике зәйтүн агачы һәм ике шәмдәл.</verse>
				<verse number="5">Әгәр берәрсе аларга зыян китерергә ниятләсә, аларның авызыннан ут чыгып дошманнарын йотар – аларга зыян китерергә ниятләгән һәркем шулай һәлак булыр.</verse>
				<verse number="6">Пәйгамбәрлек иткән көннәрдә, җиргә яңгыр яумасын өчен, аларга күкне томалап куярга, суны канга әйләндерергә, үзләре теләгән вакытта җиргә төрле бәла-казалар җибәреп, зыян китерергә вәкаләт тапшырылыр.</verse>
				<verse number="7">Шаһитлык бирүләрен тәмамлагач, упкыннан җанвар күтәрелеп чыгып алар белән көрәшер, аларны җиңәр һәм үтерер.</verse>
				<verse number="8">Бу ике шаһитның гәүдәсе аларның Хакиме хачка кадакланган бөек шәһәр урамында ятар. Ул шәһәрнең исеме кинаяләп «Сәдүм» һәм «Мисыр» дип атала.</verse>
				<verse number="9">Мәетләргә өч көн ярым буе төрле халыклардан, кабиләләрдән, телләрдән һәм милләтләрдән булган кешеләр килеп карап торыр. Ул мәетләрне кабергә салырга рөхсәт итмәсләр.</verse>
				<verse number="10">Бу ике пәйгамбәр җирдә яшәүчеләрне газаплаганга, җирдә яшәүчеләр аларның үлеменә шатланып күңел ачар, бер-берсенә бүләкләр җибәрер.</verse>
				<verse number="11">Әмма өч көн ярым үтүгә, Аллаһыдан яшәү рухы иңеп, алар аякларына торып басарлар. Бу хәлне күргән кешеләрнең котлары алыныр.</verse>
				<verse number="12">Шуннан соң шаһитлар күктән көчле бер тавышның: – Монда күтәрелегез, – дип әйтүен ишетер; шуннан алар дошманнарының күз алдында болытта күккә күтәрелер.</verse>
				<verse number="13">Шул сәгатьтә нык итеп җир тетрәр, һәм шәһәрнең уннан бер өлеше җимерелер. Җир тетрәүдән җиде мең кеше үләр, калганнары бик нык куркып күкләр Алласын данлар.</verse>
				<verse number="14">Икенче кайгы үтте; тиздән өченчесе килер.</verse>
				<verse number="15">Җиденче фәрештә быргысын кычкыртты, һәм күктә көчле тавышлар яңгырады: – Дөнья өстеннән хәзер Раббыбыз һәм Аның Мәсихе патшалык итә башлады. Ул мәңгедән-мәңгегә патшалык итәчәк!</verse>
				<verse number="16">Шулвакыт Аллаһы каршындагы тәхетләрендә утыручы егерме дүрт өлкән, йөзтүбән капланып, сәҗдә кылды һәм</verse>
				<verse number="17">болай дип әйтте: – И чиксез кодрәт Иясе Раббы Аллаһы, хәзер бар һәм электә булган Зат! Без Сиңа рәхмәтләребезне яудырабыз! Үзеңнең бөек кодрәтеңне гамәлгә ашырып, Син патшалык итә башладың.</verse>
				<verse number="18">Халыклар котырынды, ләкин Синең ярсыган көнең җитте, үлеләрне хөкем итү вакыты килде; колларыңа – пәйгамбәрләргә, шулай ук изгеләреңә, исемеңне хөрмәт иткән кечесенә вә олысына әҗер бирер, җирне һәлак итүчеләрне исә һәлак итәр вакыт җитте!</verse>
				<verse number="19">Шулчак күктә Аллаһы йортының капкасы ачылды һәм Аллаһының Килешү сандыгы күренде. Кинәт яшен яшьнәде, гөрселдәгән тавышлар ишетелде, күк күкрәде, җир тетрәде һәм көчле итеп боз ява башлады.</verse>
			</chapter>
			<chapter number="12">
				<verse number="1">Күк йөзендә искитәрлек галәмәт – кояшка төренгән бер хатын пәйда булды. Аның аяклары астында – ай, ә башында унике йолдызлы таҗ иде.</verse>
				<verse number="2">Хатын, йөкле булып, бала тудыру газапларыннан һәм авыртудан кычкыра иде.</verse>
				<verse number="3">Күктә тагын бер галәмәт күренде – җиде башлы һәм ун мөгезле, кызыл төстәге зур аждаһа пәйда булды. Аның һәр башында кечкенә таҗ иде.</verse>
				<verse number="4">Аждаһа күктәге йолдызларның өчтән бер өлешен койрыгы белән җиргә себереп ташлады да, туачак баланы кабып йотарга әзерләнеп, тулгак газаплары кичерүче хатын каршына килеп басты.</verse>
				<verse number="5">Хатын ир бала тапты, һәм тимер таяк ярдәмендә барлык халыклар өстеннән хакимлек итәчәк әлеге бала Аллаһы хозурына, Аның тәхетенә алынды.</verse>
				<verse number="6">Хатын исә чүлгә качты. Чүлдә аның өчен Аллаһы тарафыннан урын әзерләнгән булып, мең ике йөз алтмыш көн дәвамында аңа ярдәм итеп торырга тиеш иделәр.</verse>
				<verse number="7">Шулчак күктә орыш башланды: Микәил үзенең фәрештәләре белән аждаһага каршы сугышты, аждаһа исә үзенең явыз фәрештәләре белән аларга каршы торды.</verse>
				<verse number="8">Әмма аждаһа җиңелеп, аңа һәм фәрештәләренә инде күктә урын калмады.</verse>
				<verse number="9">Бу зур аждаһа – иблис һәм шайтан дип аталган, бөтен дөньяны алдап торган борынгы елан – үзенең фәрештәләре белән бергә җиргә бәреп төшерелде.</verse>
				<verse number="10">Шуннан соң мин күктән көчле тавыш белән әйтелгән сүзләрне ишеттем: – Менә Аллабыздан коткару килде, Аның кодрәте, патшалыгы, Мәсихенең хакимлеге урнашты, чөнки көне-төне Аллабыз каршында имандашларыбызны яманлаучы бәреп төшерелде.</verse>
				<verse number="11">Имандашларыбыз аны Бәрәннең каны һәм шаһитлык сүзләре белән җиңде, хәтта үлемнән дә курыкмыйча үзләренең җанын аямады.</verse>
				<verse number="12">Шулай итеп, күкләр һәм анда яшәүчеләр, куаныгыз! Әмма җиргә һәм диңгезгә – кайгы, чөнки иблис, вакыты аз калганны белеп, ачуыннан ярсып яныгызга төште.</verse>
				<verse number="13">Аждаһа, үзенең җиргә бәреп төшерелгәнен күргәч, ир бала тудырган хатынны эзәрлекли башлады.</verse>
				<verse number="14">Хатынга исә, аның өчен чүлдә әзерләнгән урынга оча алсын дип, зур бөркетнең ике канаты бирелде. Еланнан качырып, бу урында хатынны бер ел, ике ел һәм ярты ел дәвамында кайгыртып торырга тиешләр иде.</verse>
				<verse number="15">Хатынны елга сулары алып китсен дип, елан үзенең авызыннан су ташкыны агызды.</verse>
				<verse number="16">Әмма җир, хатынга ярдәмгә килеп, ярылып китте дә аждаһа авызыннан агып чыккан су ташкынын йотты.</verse>
				<verse number="17">Аждаһаның хатынга бик нык ачуы чыкты, һәм ул шуннан соң хатынның башка балаларына – Аллаһы әмерләрен үтәүче, Гайсә турындагы хәбәрне таратучыларга каршы сугышырга китте.</verse>
				<verse number="18">Аждаһа диңгез ярына барып басты.</verse>
			</chapter>
			<chapter number="13">
				<verse number="1">Аннары мин диңгездән чыгып килүче җанварны күрдем. Җиде башлы бу җанварның ун мөгезе булып, мөгезләрендә ун таҗы бар иде; башларында исә Аллаһыны хурлаучы исемнәр язылган иде.</verse>
				<verse number="2">Мин күргән җанвар капланга охшаган иде, аның аяклары – аюныкы, ә авызы арысланныкы кебек иде. Аждаһа аңа үзенең көчен, тәхетен һәм хакимлеген бирде.</verse>
				<verse number="3">Җанварның бер башы бик нык яраланган булуын күрдем, әмма бу яра төзәлде. Бөтен дөнья гаҗәпкә калып җанвар артыннан китте</verse>
				<verse number="4">һәм җанварга шундый хакимлек биргән өчен аждаһага сәҗдә кылды. Кешеләр: – Бу җанварга кем тиңләшсен?! Аның белән кем орыша алсын?! – дип, җанварга да сәҗдә кылдылар.</verse>
				<verse number="5">Җанварга тәкәбберләнергә һәм көфер сүз сөйләргә ирек куелды. Аңа кырык ике айга хакимлек итү хокукы бирелде.</verse>
				<verse number="6">Ул Аллаһыга каршы көфер сүзләр әйтә башлады, Аның исемен дә, яшәгән урынын да, күктә яшәүчеләрне дә хурлап авызын ачты.</verse>
				<verse number="7">Җанварга Аллаһының изге кешеләренә каршы сугышырга һәм аларны җиңәргә рөхсәт ителде. Аңа һәр кабилә, һәр халык, һәр тел, һәр милләт өстеннән хакимлек бирелде.</verse>
				<verse number="8">Җирдә яшәүчеләрнең һәммәсе, дөнья яратылганнан бирле исемнәре Тормыш китабына – корбан ителгән Бәрәннең китабына беркетелмәгән адәмнәр, шушы җанварга табыначак.</verse>
				<verse number="9">Колагы булганнар – ишетсен:</verse>
				<verse number="10">әсир төшәргә тиешле – әсир булачак, кылычтан үләргә тиешле – кылычтан үләчәк. Биредә Аллаһы изгеләреннән түземлек һәм иман таләп ителә.</verse>
				<verse number="11">Аннан соң мин җир астыннан чыгып килүче башка бер җанварны күрдем. Ике мөгезе дә бәрәннекенә охшаган бу җанварның сөйләшүе аждаһаныкы кебек иде,</verse>
				<verse number="12">һәм аңа беренче җанварныкыдай хакимлек бирелгән иде. Ул хайван бөтен җир йөзен һәм анда яшәүчеләрнең барысын ярасы төзәлгән беренче җанварга табынырга мәҗбүр итте,</verse>
				<verse number="13">бөек могҗизалар башкарды, хәтта кешеләр алдында күктән җиргә ут яудырды.</verse>
				<verse number="14">Беренче җанвар исеменнән башкарган гаҗәеп эшләре белән җирдә яшәүчеләрне алдап, ул аларга кылычтан яраланган, әмма исән калган җанвар сынын ясарга кушты.</verse>
				<verse number="15">Беренче җанварның сыны сөйләшә алсын һәм аңа табынмаган һәркем үлемгә дучар ителсен өчен, икенче җанвар шул сынга җан өрергә тиеш булды.</verse>
				<verse number="16">Икенче җанвар бар кешенең – кечеләрнең һәм бөекләрнең, байларның һәм фәкыйрьләрнең, иреклеләрнең һәм колларның уң кулына яки маңгаена тамга салдырды.</verse>
				<verse number="17">Шушы тамгасы, ягъни җанварның исеме яки исеменең саны булмаган беркем һичнәрсә сатып ала яисә сата алмады.</verse>
				<verse number="18">Биредә зирәклек кирәк. Акылы булган кеше җанварның санын исәпләп чыгарсын, чөнки ул – кеше саны, һәм бу сан – алты йөз алтмыш алты.</verse>
			</chapter>
			<chapter number="14">
				<verse number="1">Шуннан соң мин Сион тавында басып торган Бәрәнне күрдем. Аның янында маңгайларына Бәрәннең һәм Атасының исеме язылган йөз кырык дүрт мең кеше дә бар иде.</verse>
				<verse number="2">Шунда мин күктән бер тавыш ишеттем: ул шарлавык гөрелтесенә дә, көчле күк күкрәвенә дә охшаган, арфада уйнаган тавышны да хәтерләтә иде.</verse>
				<verse number="3">Тәхет һәм дүрт җан иясе белән өлкәннәр алдында алар яңа җыр җырлый иде. Җир йөзеннән йолып алынган йөз кырык дүрт мең кешедән башка һичкем ул җырны өйрәнә алмады.</verse>
				<verse number="4">Үзләрен хатын-кыз белән нәҗесләмәгән, сафлыгын саклаган, Бәрән кая барса, шунда баручылар иде алар. Кешелек дөньясыннан йолып алынып, Аллаһыга һәм Бәрәнгә беренчеләрдән булып багышланган</verse>
				<verse number="5">бу затларның телендә ялган булмады – алар саф иде.</verse>
				<verse number="6">Шуннан соң мин күк уртасыннан очып барган башка бер фәрештәне күрдем. Җирдә яшәүче һәр милләткә, кабиләгә, телгә һәм халыкка игълан итү өчен аның мәңгелек Яхшы хәбәре бар иде.</verse>
				<verse number="7">Ул көчле тавыш белән: – Аллаһыдан куркыгыз һәм Аны данлагыз, чөнки Аның хөкем сәгате килде. Күкне, җирне, диңгезне һәм чишмәләрне Булдыручыга табыныгыз! – диде.</verse>
				<verse number="8">Аның артыннан очкан икенче фәрештә болай диде: – Бөек Бабил җимерелде, җимерелде, чөнки ул барча халыкларга үзенең тыелгысыз фәхешлек шәрабын эчертте.</verse>
				<verse number="9">Алар артыннан очкан өченче фәрештә көчле тавыш белән: – Җанварга һәм аның сынына табынган, үзенең маңгаена яки кулына җанвар тамгасын салдырган кеше</verse>
				<verse number="10">Аллаһының ачу касәсендәге ярсулы шәрабны, су кушылмаган шәрабны эчәчәк. Ул кеше изге фәрештәләр һәм Бәрән алдында ут белән күкерт эчендә газап чигәчәк.</verse>
				<verse number="11">Газап төтене мәңге-мәңге күтәрелеп торачак. Җанварга һәм аның сынына табынучы, аның исем тамгасын кабул итүче һәркем көндез дә, төнлә дә газаптан тынгы күрмәячәк, – диде.</verse>
				<verse number="12">Аллаһының әмерләрен үтәүче һәм Гайсәгә иман итүче изге кешеләрдән биредә түземлек таләп ителә.</verse>
				<verse number="13">Мин күктән үземә эндәшкән тавыш ишеттем: – Язып куй: Хаким Гайсәгә тугры булып үлгәннәр шушы вакыттан башлап бәхетледер. – Әйе, – ди Рух, – алар үзләренең авыр хезмәтеннән инде ял итсеннәр – башкарган игелекле эшләре артларыннан килә.</verse>
				<verse number="14">Шуннан соң мин ак болыт һәм болыт өстендә Адәм углына охшаган Затның утыруын күрдем. Аның башында – алтын таҗ, ә кулында үткен урак иде.</verse>
				<verse number="15">Аллаһы йортыннан тагын бер фәрештә чыгып, болыт өстендә Утыручыга көчле тавыш белән: – Урагыңны ал да ур, чөнки урак өсте җитте, җирдә уңыш өлгерде, – дип кычкырды.</verse>
				<verse number="16">Болыт өстендә Утыручы шулчак урагын җир өстенә ыргытты, һәм җирдәге уңыш урып алынды.</verse>
				<verse number="17">Аннары күктәге Аллаһы йортыннан башка фәрештә чыкты, аның да кулында үткен урак иде.</verse>
				<verse number="18">Ут өстеннән хакимлеге булган тагын бер фәрештә мәзбәх яныннан чыкты да үткен урагы булган фәрештәгә көчле тавыш белән кычкырып: – Үткен урагыңны ал да җир өстендәге йөзем тәлгәшләрен җый, чөнки җимешләре өлгерде! – диде.</verse>
				<verse number="19">Фәрештә үзенең урагын җиргә ыргытты да, җир өстендәге йөземне җыеп, Аллаһы ачуының изгеченә ташлады.</verse>
				<verse number="20">Әлеге йөзем шәһәр читендәге изгечтә изелде. Изгечтән елга булып кан акты – аның озынлыгы өч йөз чакрымга сузылып, тирәнлеге җигүле атның йөгәненә җитте.</verse>
			</chapter>
			<chapter number="15">
				<verse number="1">Шуннан соң мин күктә бөек һәм искиткеч башка бер галәмәт – соңгы җиде бәла-казаны тотып торучы җиде фәрештәне күрдем. Шул бәла-казалар белән Аллаһының ачуы тәмамлана иде.</verse>
				<verse number="2">Шулай ук мин ут белән пыяла катнашкан диңгез сыман нәрсә күрдем. Пыяла диңгез өстендә исә җанварны, аның сынын һәм исеменең санын җиңеп чыккан затлар басып тора иде. Аларның кулларында Аллаһының арфалары булып,</verse>
				<verse number="3">алар Аллаһы колы Мусаның җырын һәм Бәрәннең җырын җырлый иде: – Чиксез кодрәт Иясе Раббы Алла! Синең эшләрең бөек һәм искиткеч. Халыкларның Патшасы, Синең юлларың гадел һәм хакыйкый.</verse>
				<verse number="4">Раббы! Синнән кем курыкмас, исемеңне кем данламас?! Тик Син генә изгесең. Бөтен халыклар килеп Синең алдыңда сәҗдә кылырлар, чөнки Синең гадел эшләрең ачылды.</verse>
				<verse number="5">Шуннан соң мин күктә Аллаһы йорты – Шаһитлык чатырының ачылуын күрдем.</verse>
				<verse number="6">Аллаһы йортыннан җиде бәла-каза тоткан җиде фәрештә чыкты. Алар чип-чиста, ялтырап торган җитен кием кигәннәр, күкрәкләрен алтын пута белән буганнар.</verse>
				<verse number="7">Дүрт җан иясенең берсе җиде фәрештәгә мәңгедән-мәңгегә яшәүче Аллаһының ачуы белән тулган җиде алтын касәне бирде.</verse>
				<verse number="8">Аллаһы йорты Аллаһының даныннан һәм кодрәтеннән төтен белән тулды, һәм, җиде фәрештәнең җиде бәла-казасы тәмамланмыйча, анда һичкем керә алмады.</verse>
			</chapter>
			<chapter number="16">
				<verse number="1">Шуннан соң мин Аллаһы йортыннан җиде фәрештәгә: – Барыгыз, Аллаһының ачуы белән тулган җиде касәне җиргә түгегез, – дип әйткән көчле тавыш ишеттем.</verse>
				<verse number="2">Беренче фәрештә китте дә үзенең касәсен җир өстенә түкте – җанвар тамгасы сугылган һәм шул җанвар сынына табынучы кешеләрдә шулчак чирканыч, яман җәрәхәтләр хасил булды.</verse>
				<verse number="3">Икенче фәрештә үзенең касәсен диңгезгә түкте – диңгез суы мәет канына охшап калды, һәм диңгездәге бар тереклек һәлак булды.</verse>
				<verse number="4">Өченче фәрештә үзенең касәсен елгаларга, су чыганакларына түкте – аларның суы канга әйләнде,</verse>
				<verse number="5">һәм мин су фәрештәсенең болай дип әйткәнен ишеттем: – Хәзер бар һәм электә булган Изге Зат! Шундый җәза бирүең белән Син гаделсең:</verse>
				<verse number="6">алар изгеләреңнең һәм пәйгамбәрләреңнең канын койдылар, шуның өчен Син аларга кан эчәрдең – алар шуңа лаек!</verse>
				<verse number="7">Мин мәзбәх ягыннан килгән тавыш ишеттем: – Әйе, Чиксез кодрәт Иясе Раббы Алла! Синең хөкемнәрең хакыйкый һәм гадел!</verse>
				<verse number="8">Дүртенче фәрештә үзенең касәсен кояш өстенә түкте – кояшка кешеләрне утта көйдерү кодрәте бирелде.</verse>
				<verse number="9">Кешеләрне көчле эсселек көйдерде, һәм алар бу бәла-казалар өстеннән хакимлеге булган Аллаһы исемен хурладылар, әмма тәүбә итмәделәр, Аллаһыны данламадылар.</verse>
				<verse number="10">Бишенче фәрештә үзенең касәсен җанвар тәхете өстенә түкте – аның патшалыгы караңгылыкка чумды. Кешеләр газаптан телләрен тешләде,</verse>
				<verse number="11">сызланудан һәм җәрәхәтләреннән күк Алласын хурлады, әмма кылган эшләреннән тәүбә итмәде.</verse>
				<verse number="12">Алтынчы фәрештә үзенең касәсен бөек Фөрат елгасына түкте – көнчыгыш тарафтан килүче патшаларга юл әзер булсын өчен, елганың суы кипте.</verse>
				<verse number="13">Мин аждаһаның, җанварның һәм ялган пәйгамбәрнең авызыннан бака сыман өч явыз рухның чыгуын күрдем.</verse>
				<verse number="14">Болар – могҗиза күрсәтүче явыз рухлар иде. Чиксез кодрәт иясе булган Аллаһының бөек көнендә алар бөтен дөньяның патшаларын сугышка туплар өчен чыкты.</verse>
				<verse number="15">– Менә, Мин, карак сыман, көтмәгәндә килермен! Ялангач йөреп хур булмас өчен уяу торган һәм киемнәрен әзер тоткан кеше – бәхетле! – ди Хаким.</verse>
				<verse number="16">Явыз рухлар патшаларны яһүд телендә «Һармагедун» дип аталган урынга җыйдылар.</verse>
				<verse number="17">Җиденче фәрештә үзенең касәсен һавага түкте – һәм Аллаһы йортындагы тәхет яныннан «Гамәлгә ашты!» дигән көчле тавыш яңгырады.</verse>
				<verse number="18">Шулчак яшен яшьнәде, дөбердәгән тавышлар ишетелде, күк күкрәде, нык итеп җир тетрәде. Җирдә кеше яши башлаганнан бирле мондый көчле, нык тетрәү булганы юк иде!</verse>
				<verse number="19">Бөек Бабил шәһәре өч өлешкә аерылып китте, һәм халыкларның шәһәрләре җимерелде. Аллаһы бөек Бабил шәһәрен шул рәвешле исенә төшерде – аңа Үзенең ярсулы ачу касәсеннән шәраб эчәргә бирде.</verse>
				<verse number="20">Һәр утрау юкка чыкты, таулар күздән югалды.</verse>
				<verse number="21">Кешеләр өстенә күктән эре-эре боз кантарлары ява башлады. Бу бәла-каза ифрат та авыр булганга, кешеләр Аллаһыны каһәрләделәр.</verse>
			</chapter>
			<chapter number="17">
				<verse number="1">Җиде касә тоткан фәрештәләрнең берсе, килеп, миңа болай диде: – Бире кил, мин сиңа күп елгалар буенда утыручы бөек фахишәгә кылынган хөкем җәзасын күрсәтермен.</verse>
				<verse number="2">Аның белән җирдәге патшалар фәхешлек иттеләр, аның фәхешлек шәрабын җирдә яшәүчеләр исергәнче эчтеләр.</verse>
				<verse number="3">Шуннан соң фәрештә минем рухымны чүлгә алып китте. Мин анда кызыл җанвар өстендә утыручы хатынны күрдем. Җанвар көфер исемнәр белән чуарланган, аның җиде башы һәм ун мөгезе бар иде.</verse>
				<verse number="4">Хатын шәмәхә һәм кып-кызыл киемнәр кигән, алтыннар, асылташлар һәм энҗеләр белән бизәлеп, кулына фәхешлегенең җирәнгечлеге һәм шакшылыгы белән тулган алтын касә тоткан иде.</verse>
				<verse number="5">Аның маңгаена «Бөек Бабил – җирдәге фахишәләрнең һәм җирәнгеч нәрсәләрнең анасы» дигән серле исем язылган иде.</verse>
				<verse number="6">Мин хатынның изгеләр каныннан һәм Гайсә шаһитларының каныннан исергәнен күрдем. Бу күренешкә мин бик нык гаҗәпләндем.</verse>
				<verse number="7">Фәрештә миңа болай диде: – Нәрсәгә шулай гаҗәпләнәсең? Мин сиңа хатынның һәм аны йөртүче җиде башлы, ун мөгезле җанварның серен аңлатып бирәм.</verse>
				<verse number="8">Син күргән җанвар кайчандыр бар иде, хәзер ул юк, әмма үзенең һәлакәтенә кадәр упкыннан әле кабат чыгачак. Җир йөзендә яшәгән, дөнья яратылганнан бирле исемнәре Тормыш китабына беркетелмәгән кешеләр җанварны күреп гаҗәпләнәчәк, чөнки ул бар иде, хәзер юк һәм янә булачак.</verse>
				<verse number="9">Моны аңлар өчен зирәк акыл кирәк. Җиде баш – хатын утырган җиде тау, шулай ук җиде патша ул;</verse>
				<verse number="10">әлеге патшаларның бишесе һәлак булды, берсе бар, ә җиденчесе әле килмәгән, әмма килсә дә, озак тормас.</verse>
				<verse number="11">Кайчандыр булган, ә хәзер юкка чыккан җанвар – теге җиде патшага охшаган сигезенче патшадыр, һәм ул үзенең һәлакәтенә бара.</verse>
				<verse number="12">Син күргән ун мөгез – әле патшалыкларын алмаган ун патшадыр. Алар җанвар белән бергә патшалык хакимлеген алырлар, тик бер сәгатькә генә булыр бу.</verse>
				<verse number="13">Ниятләре бер булганга, үзләренең көч-гайрәтен һәм хакимлеген алар җанварга тапшырырлар.</verse>
				<verse number="14">Алар Бәрән белән сугышырлар, һәм Бәрән аларны җиңәр, чөнки Ул – хакимнәрнең Хакиме һәм патшаларның Патшасы, Аның янәшәсендә исә – чакырылганнар, сайланганнар һәм тугрылар.</verse>
				<verse number="15">Фәрештә миңа тагын болай диде: – Фахишә утырган күп елгалар исә – барлык милләтләр һәм телләрдән торган гаять зур халык төркемнәре.</verse>
				<verse number="16">Син күргән ун мөгез һәм җанвар, фахишәгә нәфрәтләнеп, аны бөлгенлеккә төшерер, ялангач калдырыр, аның тәнен ашар һәм утта яндырыр,</verse>
				<verse number="17">чөнки Аллаһы ун мөгезнең йөрәгенә Үз ихтыярын үтәү теләген салып, тегеләр патшалык итү хокукын бердәм рәвештә җанварга тапшырыр, һәм Аллаһының сүзе тормышка ашканчы шулай булыр.</verse>
				<verse number="18">Ә син күргән хатын – җирдәге патшалар өстеннән патшалык итүче бөек шәһәр ул.</verse>
			</chapter>
			<chapter number="18">
				<verse number="1">Шуннан соң мин күктән төшүче башка бер фәрештәне күрдем. Ул бөек хакимлеккә ия булып, аның шөһрәтеннән җир йөзе балкып китте.</verse>
				<verse number="2">Фәрештә көчле тавыш белән болай дип кычкырды: – Бөек Бабил җимерелде, җимерелде! Ул җеннәр торагына әйләнде һәм төрле явыз рухларга, нәҗес кошларга, шакшы һәм җирәнгеч хайваннарга сыену оясы булды.</verse>
				<verse number="3">Ул үзенең тыелгысыз фәхешлегенең шәрабын барлык халыкларга эчертте, һәм җирдәге патшалар аның белән фәхешлек итте, сәүдәгәрләр аның бихисап зиннәтеннән баеды.</verse>
				<verse number="4">Күктән мин тагын бер тавыш ишеттем: – Халкым минем, Бабилнең гөнаһларында катнашмас һәм ул кичерәчәк бәла-казаларга дучар булмас өчен, чык аннан!</verse>
				<verse number="5">Аның гөнаһлары, өелеп, инде күккә ашты, һәм Аллаһы аның җинаятьле эшләрен исенә төшерде.</verse>
				<verse number="6">Бабил сезгә нәрсә эшләгән булса, сез дә аңа шуны эшләгез, кылган гамәлләренә карата икеләтә кайтарыгыз. Башкалар өчен әзерләгән касәсендә үзенә ике тапкыр көчлерәк эчемлек әзерләгез.</verse>
				<verse number="7">Ул үзен күпме данлаган булса, зиннәткә күмелеп күпме яшәгән булса, аңа шуның кадәр газап һәм кайгы бирегез! Чөнки күңеленнән ул: «Патшабикә булып утырам, мин тол хатын түгел, кайгы күрмәячәкмен!» – ди.</verse>
				<verse number="8">Шуңа күрә аңа бер көн эчендә бәла-казалар – үлем, хәсрәт һәм ачлык киләчәк. Ул утта яндырылачак, чөнки аны хөкем итүче Раббы Алла кодрәтледер!</verse>
				<verse number="9">Аның белән зина кылган һәм ләззәттә яшәгән җирдәге патшалар, Бабил тарафыннан килгән янгын төтенен күреп, кайгыдан еларлар,</verse>
				<verse number="10">аның газапларыннан куркып, читтә басып торырлар һәм: – Кайгы, кайгы сиңа, бөек шәһәр! И Бабил, куәтле шәһәр! Сиңа җәза бер сәгать эчендә килде, – дип әйтерләр.</verse>
				<verse number="11">Җирдәге сәүдәгәрләр аның хакында кайгырып еларлар, чөнки алардан әйбер сатып алучы булмас –</verse>
				<verse number="12">алтын-көмешләрен, асылташларын һәм энҗеләрен, нәфис җитен, ефәк, куе кызыл һәм алсу тукымаларын, һәртөрле хуш исле агачларын, фил сөягеннән ясалган әйберләрен, иң кыйммәтле агачтан, бакыр, тимер һәм мәрмәрдән эшләнгән һәртөрле әйберләрен,</verse>
				<verse number="13">дарчиннарын, аш тәмләткечләрен, хуш исле майларын, сумалаларын, ладаннарын, шәрабларын, зәйтүн майларын, иң яхшы оннарын һәм бодаен, мал-туарларын һәм сарыкларын, атларын һәм арбаларын, тәннәре һәм җаннары белән бергә колларын да беркем сатып алмас. Сәүдәгәрләр:</verse>
				<verse number="14">– Җаның теләгән җимешләрең юк хәзер. Бөтен зиннәтлегең, купшылыгың китте синнән – алар инде беркайчан табылмас! – дип әйтерләр.</verse>
				<verse number="15">Шушы мал-мөлкәт белән сату-алу итеп байлык туплаучылар, Бабил кичергән газаплардан хафага төшәрләр һәм: – Бөек шәһәргә кайгы, кайгы! Нәфис җитен, куе кызыл һәм алсу киемнәр кигән идең, алтын һәм асылташлар, энҗеләр белән бизәлгән идең – шундый зур байлык бер сәгатьтә юк булды, – дип читтә елап басып торырлар. Диңгездә кораб йөртүчеләр дә, корабларда йөзүчеләрнең бөтенесе дә, диңгезчеләр дә, диңгез кәсебеннән файда күрүчеләр дә ерактан тамаша кылып торырлар.</verse>
				<verse number="16"></verse>
				<verse number="17"></verse>
				<verse number="18">Шәһәр өстендәге төтенне күреп, алар: – Бу бөек шәһәр белән нинди шәһәр тиңләшә алсын?! – дип кычкырып еларлар,</verse>
				<verse number="19">башларына тузан сибеп, сөрәнләп: – Кайгы, и бөек шәһәр, кайгы! Диңгездә кораблары булган һәркем синең малың белән баеды – һәм бер сәгать эчендә шәһәр юк ителде! – дип өзгәләнерләр.</verse>
				<verse number="20">И күктәгеләр! И изгеләр, рәсүлләр һәм пәйгамбәрләр! Шатланыгыз, чөнки ул шәһәрне Аллаһы сезнең хакка хөкем итте.</verse>
				<verse number="21">Аннары бер көчле фәрештә тегермән ташы кебек зур таш алып диңгезгә ташлады да болай диде: – Бөек Бабил шәһәре дә әнә шулай ыргытылыр һәм юкка чыгар.</verse>
				<verse number="22">Арфада уйнаучыларның һәм җырлаучыларның, сыбызгычыларның һәм быргычыларның тавышы инде синдә ишетелмәс. Бер һөнәр буенча да синдә һөнәрче табып булмас, тегермән ташының тавышы да синдә ишетелмәс.</verse>
				<verse number="23">Яктырткычлар уты да инде синдә күренмәс, кияү белән кәләш тавышлары да ишетелмәс. Сәүдәгәрләрең җирдә бөек булдылар, сихереңә бөтен халыклар алдандылар.</verse>
				<verse number="24">Ул шәһәрдә пәйгамбәрләрнең һәм изгеләрнең каны, җирдә үтерелгән барлык кешеләрнең каны табылды.</verse>
			</chapter>
			<chapter number="19">
				<verse number="1">Шуннан соң мин күктән күп санлы халык сөйләшкәндәге сыман көчле гөрелте ишеттем: – Раббыны мактагыз! Котылу, дан һәм кодрәт – Аллабызныкы!</verse>
				<verse number="2">Аның хөкемнәре хак һәм гадел: фәхешлеге белән җирне бозыклыкка китергән бөек фахишәне Ул хөкем итте, колларының каны өчен аңардан үч алды.</verse>
				<verse number="3">Тагын шундый сүзләр ишетелде: – Раббыны мактагыз! Бабил өстендә төтен мәңге күтәрелеп торачак.</verse>
				<verse number="4">Шунда егерме дүрт өлкән һәм дүрт җан иясе, йөзтүбән капланып: – Амин! Раббыны мактагыз! – диделәр дә тәхеттә утыручы Аллаһыга сәҗдә кылдылар.</verse>
				<verse number="5">Тәхеттән тавыш килде: – Аллаһының барлык коллары, Аңардан куркучылар, кечеләр һәм бөекләр, Аллабызны мактагыз!</verse>
				<verse number="6">Аннан соң мин күп санлы халыкның сөйләшүенә, шарлавык агуына яисә көчле күк күкрәвенә охшаган тавыш ишеттем: – Раббыны мактагыз! Чиксез кодрәт Иясе Раббы Аллабыз патшалык итә башлады!</verse>
				<verse number="7">Куаныйк һәм нык шатланыйк, Аны данлыйк! Бәрәннең туе җитте, кәләше инде әзер.</verse>
				<verse number="8">Кәләшкә, кияр өчен, ялтырап торган ак нәфис җитеннән чиста кием бирелде. (Ак җитен – изге кешеләрнең тәкъва эшләре ул.)</verse>
				<verse number="9">Фәрештә миңа: – Язып куй: Бәрәннең туй мәҗлесенә чакырылганнар бәхетле, – диде, аннары сүзен дәвам итте, – Аллаһының хак сүзләре бу.</verse>
				<verse number="10">Шуннан соң мин, сәҗдә кылырга дип, аның аягына егылдым, әмма ул миңа: – Кара аны, болай эшләмә! Мин – синең һәм Гайсә турында шаһитлык кылган имандашларыңның хезмәттәше. Аллаһыга сәҗдә кыл. Чөнки Гайсәнең шаһитлыгы пәйгамбәрне рухландыра, – диде.</verse>
				<verse number="11">Мин күкнең ачылып китүен һәм анда ак ат күрдем. Аңа атланган Җайдакның исеме Тугры һәм Хакыйкый иде. Ул гадел хөкем итә һәм көрәш алып бара иде.</verse>
				<verse number="12">Аның күзләре уттай янып тора, ә башында – бик күп таҗлар иде. Әлеге Җайдакка Үзеннән башка беркемгә мәгълүм булмаган исем язылган иде.</verse>
				<verse number="13">Ул канга баткан кием кигән, һәм Аның исеме – Аллаһы Сүзе иде.</verse>
				<verse number="14">Аның артыннан ак атларга атланган, ак, чиста, нәфис җитен кием кигән күк гаскәрләре ияргән иде.</verse>
				<verse number="15">Аның авызыннан, халыкларга сугар өчен, үткен кылыч чыгып тора иде. Халыклар өстеннән Ул тимер таяк ярдәмендә Үзе хакимлек итәчәк. Ул, Чиксез кодрәт Иясе Аллаһының ярсулы ачу шәрабын әзерләп, изгечтә йөзем изә иде.</verse>
				<verse number="16">Аның киемендә һәм янбашында «Патшаларның Патшасы һәм хакимнәрнең Хакиме» дигән исем язылган иде.</verse>
				<verse number="17">Шуннан соң мин кояш өстендә басып торган бер фәрештәне күрдем. Ул, һавада очучы бөтен кошларга мөрәҗәгать итеп, көчле тавыш белән кычкырды: – Килегез, Аллаһының бөек мәҗлесенә җыелыгыз!</verse>
				<verse number="18">Патшаларның һәм гаскәр башлыкларының, көчлеләрнең, атларның һәм җайдакларының, бар кешеләрнең, иреклеләрнең һәм колларның, кечеләрнең һәм бөекләрнең мәетен ашагыз!</verse>
				<verse number="19">Шунда мин җанварны, җирдәге патшаларны һәм аларның гаскәрләрен күрдем – алар атта Утыручыга һәм Аның гаскәренә каршы сугышырга җыена иде.</verse>
				<verse number="20">Җанварны һәм аның каршында могҗизалар күрсәткән ялган пәйгамбәрне тотып алдылар. Бу ялган пәйгамбәр, үзенең шул могҗизаларын кылып, җанвар тамгасын кабул иткәннәрне, җанварның сынына табынучыларны алдый торган булган. Аларның икесен дә янып торган күкертле күлгә тереләй ыргыттылар.</verse>
				<verse number="21">Ә калганнары атта Утыручының авызыннан чыгып торган кылыч белән үтерелде, һәм барлык кошлар аларның мәетен ашап туенды.</verse>
			</chapter>
			<chapter number="20">
				<verse number="1">Шуннан соң мин кулына упкын ачкычы һәм зур чылбыр тоткан бер фәрештәнең күктән төшүен күрдем.</verse>
				<verse number="2">Фәрештә аждаһаны – иблис һәм шайтан дигән борынгы еланны тотып алды да мең елга богаулап куйды.</verse>
				<verse number="3">Халыкларны алдамасын өчен, аны мең елга упкынга ташлады һәм, упкынны бикләп, мөһер сукты. Мең ел үткәч, аждаһа кыска вакытка азат ителергә тиеш.</verse>
				<verse number="4">Аннары мин тәхетләрне һәм анда утыручыларны күрдем – аларга хөкем итү хокукы бирелгән иде. Шулай ук мин Гайсә хакында шаһитлык иткән һәм Аллаһы сүзе өчен башлары киселгән, җанварга һәм аның сынына табынмаган, маңгаена һәм кулына җанварның тамгасын салдырмаган кешеләрнең җаннарын да күрдем. Алар үледән терелеп тордылар да Мәсих белән бергә мең ел буе патшалык иттеләр.</verse>
				<verse number="5">Калган үлеләр исә мең ел үтмичә терелмәде. Бу – беренче терелү булды.</verse>
				<verse number="6">Беренче терелүдә катнашучылар бәхетле һәм изгедер: икенче үлемнең инде алар өстеннән хакимлеге юк, һәм алар, Аллаһының һәм Мәсихнең руханилары буларак, Мәсих белән бергә мең ел буе патшалык итәчәк.</verse>
				<verse number="7">Мең ел үткәч, иблис тоткынлыктан азат ителәчәк</verse>
				<verse number="8">һәм, алдап сугышка кертер өчен, җирнең дүрт тарафындагы халыкларны, ягъни Гог һәм Магог халыкларын җыя башлаячак, аларның саны диңгез ярындагы ком бөртекләредәй бихисап булачак.</verse>
				<verse number="9">Мин аларның җир киңлегенә чыгуын һәм изге кешеләр яшәгән станны – Аллаһының яраткан шәһәрен камап алуын күрдем. Әмма шулчак күктән ут төшеп аларны яндырып бетерде.</verse>
				<verse number="10">Әлеге халыкларны алдаучы иблисне исә элегрәк җанварны һәм ялган пәйгамбәрне ташлаган утлы-күкертле күлгә ыргыттылар. Алар анда көне-төне, мәңге газапланачак.</verse>
				<verse number="11">Аннан соң мин зур ак тәхет һәм анда Утыручыны күрдем. Аның карашыннан җир белән күк качты, һәм аларга урын табылмады.</verse>
				<verse number="12">Мин Аллаһы тәхете алдында торган үлеләрнең кечеләрен дә, бөекләрен дә күрдем – каршыларында ачык китаплар иде. Аннары Тормыш китабы дип аталган тагын бер китапны ачтылар. Үлеләрнең һәрберсе, китапларда язылганча, кылган гамәлләренә карап хөкем ителде.</verse>
				<verse number="13">Диңгез үзендә булган үлеләрне бирде, үлем һәм үлеләр дөньясы да үзендәге үлеләрне кайтарды; үлеләрнең һәркайсы кылган гамәлләренә карап хөкем ителде.</verse>
				<verse number="14">Шуннан соң үлем дә, үлеләр дөньясы да утлы күлгә ыргытылды. Бу утлы күл – икенче үлемдер.</verse>
				<verse number="15">Исемнәре Тормыш китабына язылмаганнар да шул утлы күлгә ыргытылды.</verse>
			</chapter>
			<chapter number="21">
				<verse number="1">Шуннан соң мин яңа күк белән яңа җирне күрдем. Әүвәлге күк һәм әүвәлге җир юкка чыгып, инде диңгез дә юк иде.</verse>
				<verse number="2">Мин Аллаһы яныннан, күктән төшүче изге шәһәрне, ягъни яңа Иерусалимне күрдем – кияве өчен бизәнгән кәләшкә охшаган иде ул.</verse>
				<verse number="3">Шулчак мин тәхет ягыннан килгән көчле тавыш ишеттем: – Менә, Аллаһының торагы кешеләр арасында булачак – Аллаһы кешеләр белән бергә яшәячәк; алар – Аллаһының халкы, Аллаһы Үзе дә аларның Алласы булачак.</verse>
				<verse number="4">Ул аларның һәрбер күз яшен сөртер. Үлем дә, кайгы-хәсрәт тә, елау да, авырулар да башкача булмаячак, чөнки элеккеләр үтте инде.</verse>
				<verse number="5">Тәхеттә Утыручы: – Менә, Мин һәммә нәрсәне яңадан бар кылам! – диде, аннары миңа эндәште, – язып куй, чөнки бу сүзләр ышанычлы һәм хак.</verse>
				<verse number="6">Ул миңа тагын болай диде: – Гамәлгә ашты! Мин – Альфа һәм Омега, Башы һәм Азагы. Сусаучыга Мин тереклек чишмәсеннән бушлай су эчертермен.</verse>
				<verse number="7">Җиңүче боларның барысын мирас итеп алыр, һәм Мин аның Алласы булырмын, ә ул Минем балам булыр.</verse>
				<verse number="8">Әмма куркакларны, иманнан ваз кичкәннәрне, әшәке бәндәләрне, кеше үтерүчеләрне, фәхешлек кылучыларны, сихерчеләрне, потка табынучыларны, барлык ялганчыларны ялкынланып торган күкертле күл көтә. Бу – икенче үлемдер.</verse>
				<verse number="9">Яныма, соңгы җиде бәла-каза белән тулган җиде касә тотып, җиде фәрештәнең берсе килде дә: – Кил, мин сиңа кәләшне, Бәрәннең хатынын күрсәтәм, – диде.</verse>
				<verse number="10">Мине Рух биләп алды, һәм фәрештә мине зур, биек тауга күчерде. Ул миңа Аллаһыдан, күктән төшүче изге Иерусалим шәһәрен күрсәтте.</verse>
				<verse number="11">Аллаһы даныннан нур чәчеп торган ул шәһәр ялтыравыклы асылташ һәм бәллүрдәй чиста яшма балкышына охшаган иде.</verse>
				<verse number="12">Калын һәм биек диварлы шәһәрнең унике капкасы булып, һәрбер капкага унике Исраил ыругының исемнәре язылган, һәр капка янында берәр фәрештә тора иде.</verse>
				<verse number="13">Көнчыгышка – өч, төньякка – өч, көньякка – өч, көнбатышка өч капка карап тора иде.</verse>
				<verse number="14">Шәһәр диварының нигез ташы унике иде. Һәр нигезгә Бәрәннең унике рәсүленең исемнәре язылган иде.</verse>
				<verse number="15">Миңа сөйләүче фәрештәнең кулында шәһәрне, аның капкаларын, диварын үлчәр өчен алтын үлчәү таягы бар иде.</verse>
				<verse number="16">Шәһәр тигезьяклы дүртпочмак рәвешендә – аның озынлыгы киңлегенә тигез иде. Фәрештә шәһәрне таяк белән үлчәде: аның озынлыгы – унике мең стадия, ә киңлеге һәм биеклеге озынлыгына тәңгәл иде.</verse>
				<verse number="17">Фәрештә шәһәрнең диварын үлчәп чыкты: кешеләр кулланган үлчәм белән диварның биеклеге йөз кырык дүрт аршын булды.</verse>
				<verse number="18">Диварлар яшмадан булып, шәһәр исә үтә күренмәле пыяла сыман саф алтыннан иде.</verse>
				<verse number="19">Шәһәр диварының нигез ташлары төрле асылташлар белән бизәлеп, беренче нигезе – яшма, икенчесе – зәңгәр якут, өченчесе – халцедон, дүртенчесе – зөбәрҗәт,</verse>
				<verse number="20">бишенчесе – оникс, алтынчысы – сердолик, җиденчесе – хризолит, сигезенчесе – берилл, тугызынчысы – топаз, унынчысы – хризопраз, унберенчесе – гиацинт, уникенчесе аметисттан иде.</verse>
				<verse number="21">Унике капка – унике энҗе, капкаларның һәрберсе бер энҗедән, шәһәрнең үзәк урамы үтә күренмәле пыяла сыман саф алтыннан иде.</verse>
				<verse number="22">Мин шәһәрдә Аллаһы йортын күрмәдем, чөнки бу шәһәрнең Аллаһы йорты – чиксез кодрәт Иясе Раббы Аллаһы Үзе һәм Бәрән иде.</verse>
				<verse number="23">Шәһәр кояшның һәм айның яктыртуына мохтаҗ түгел – аны Аллаһының шөһрәте яктыртып, Бәрән шәһәрнең яктырткычы иде.</verse>
				<verse number="24">Халыклар әнә шул шәһәр яктылыгында йөриячәк, җирдәге патшалар аңа үзләренең зиннәтләрен китерәчәк.</verse>
				<verse number="25">Шәһәр капкалары көнозын ачык торачак, анда төн булмаячак.</verse>
				<verse number="26">Бар халыклар бу шәһәргә үзләренең хәзинәләрен, байлыкларын китерәчәк.</verse>
				<verse number="27">Пычраклык, әшәкелек кылган һәм ялган сөйләгән һичбер адәм шәһәргә керә алмаячак. Исемнәре Бәрәннең Тормыш китабына язылганнар гына керә алачак анда.</verse>
			</chapter>
			<chapter number="22">
				<verse number="1">Шуннан соң фәрештә миңа Аллаһының һәм Бәрәннең тәхетеннән агып чыккан, бәллүрдәй ялтырап торган тереклек суы елгасын күрсәтте.</verse>
				<verse number="2">Ул елга үзәк урамның уртасыннан ага, елганың һәр ике ярында елына унике тапкыр җимеш бирүче, ай саен җимешен өлгертеп торучы тереклек агачлары үсеп утыра; аларның яфраклары халыкларны савыктырыр өчен иде.</verse>
				<verse number="3">Ләгънәт ителгән һичбер нәрсә шәһәрдә булмас; анда Аллаһының һәм Бәрәннең тәхете торыр, Аның коллары Аңа хезмәт итәр.</verse>
				<verse number="4">Алар Аның йөзен күрер, һәм Аның исеме аларның маңгаенда булыр.</verse>
				<verse number="5">Анда төн булмас, яктырткычның һәм кояш яктысының кирәге калмас, чөнки аларга Раббы Алла нур чәчәр; алар мәңгедән-мәңгегә патшалык итәр.</verse>
				<verse number="6">Аннары фәрештә миңа болай диде: – Бу сүзләр ышанычлы һәм хак. Пәйгамбәрләргә Изге Рухын бирүче Раббы Алла, тиздән ниләр буласын күрсәтү өчен, коллары янына Үзенең фәрештәсен җибәрде.</verse>
				<verse number="7">– Менә, Мин тиздән киләчәкмен! Бу китапта язылган пәйгамбәрлек сүзләрен үтәүчеләр бәхетле, – ди Хаким.</verse>
				<verse number="8">Мин, Яхъя, боларның һәммәсен ишеттем һәм күрдем. Ишеткәч һәм күргәч, башымны ияр өчен, боларны күрсәтүче фәрештәнең аягына егылдым.</verse>
				<verse number="9">Әмма ул миңа: – Кара аны, болай эшләмә! – диде. – Мин синең, шулай ук пәйгамбәр имандашларыңның һәм бу китап сүзләрен тотучыларның хезмәттәше генә; син Аллаһы алдында баш ияргә тиешсең.</verse>
				<verse number="10">Шуннан соң ул миңа: – Бу китапның пәйгамбәрлек сүзләрен мөһер астына яшермә, чөнки вакыты инде җитте.</verse>
				<verse number="11">Яман бәндә яманлык кылуда булсын, бозык кеше тагын да бозыклыкка батсын, тәкъва кеше исә – тәкъвалыкта һәм изге кеше изгелектә яшәвен дәвам итсен, – диде.</verse>
				<verse number="12">– Менә, Мин тиздән киләчәкмен! Кылган гамәлләренә карап һәркемгә бирәсе әҗерне Үзем белән алып киләчәкмен, – ди Хаким. –</verse>
				<verse number="13">Мин – Альфа һәм Омега, Беренче һәм Соңгы, Башы һәм Азагы.</verse>
				<verse number="14">Киемнәрен юганнар бәхетле – аларның тормыш агачыннан тукланырга һәм шәһәргә капка аша керергә хокукы булачак.</verse>
				<verse number="15">Ә этләр, сихерчеләр, фәхешлек кылучылар, кеше үтерүчеләр, потка табынучылар, ялган яратучылар һәм ялган сүз сөйләүчеләр тышкы якта калачак.</verse>
				<verse number="16">Мин, Гайсә, болар турында бердәмлекләрдә шаһитлык итәр өчен сезгә Үземнең фәрештәмне җибәрдем. Мин – Давыт тамырыннан үсеп чыккан Сабак, аның Токымы, якты таң йолдызы.</verse>
				<verse number="17">Рух та, кәләш тә: – Кил! – ди. Боларны ишетүче дә: – Кил! – дип әйтсен. Сусаучы килсен, теләгән кеше тереклек суын бушлай алсын.</verse>
				<verse number="18">Бу пәйгамбәрлек китабының сүзләрен ишетүчене кисәтәм: әгәр кем дә булса шушында язылганнарга берәр нәрсә өстәсә, Аллаһы ул кешегә бу китапта әйтелгән бәла-казаларны өстәр.</verse>
				<verse number="19">Әгәр кем дә булса бу пәйгамбәрлек китабындагы сүзләрнең берәрсен төшереп калдырса, Аллаһы әлеге китапта тасвирланган тереклек агачыннан һәм изге каладан ул кешенең өлешен төшереп калдырыр.</verse>
				<verse number="20">Боларның һәммәсе турында шаһитлык Бирүче: – Әйе, тиздән киләчәкмен! – ди. Амин, Хаким Гайсә, кил!</verse>
				<verse number="21">Хаким Гайсәнең мәрхәмәте барыгызның юлдашы булсын!</verse>
			</chapter>
		</book>
	</testament>
</bible>