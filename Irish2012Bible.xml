<?xml version="1.0" encoding="utf-8"?>
<bible translation="Irish 2012 (An Tiomna Nua agus Leabhar na Salm 2012)" status="© An Sagart 2012 Úsáidtear le cead. Used by permission." link="https://www.bible.com/bible/3110/MAT.7.ABN2012">
	<book number="40">
		<chapter number="1">
			<verse number="1">Leabhar ghinealach Íosa Críost, mac Dháiví, mac Abrahám.</verse>
			<verse number="2">Ghin Abrahám Íosác; ghin Íosác Iacób; ghin Iacób Iúdá agus a dheartháireacha;</verse>
			<verse number="3">ghin Iúdá Peiris agus Zára ó Thámár; ghin Peiris Heasrón; ghin Hasrón Aram;</verse>
			<verse number="4">ghin Aram Aimineadab; ghin Aimineadab Náiseon; ghin Náiseon Salmónae;</verse>
			<verse number="5">ghin Salmónae Bóaz ó Rácháb; ghin Bóaz Óbaed ó Rút; ghin Óbaed Ieise;</verse>
			<verse number="6">ghin Ieise Dáiví rí. Ghin Dáiví Solamh ó bhean Úiríá;</verse>
			<verse number="7">ghin Solamh Reachabám; ghin Reachabám Aibia; ghin Aibia Ásá;</verse>
			<verse number="8">ghin Ásá Ióiseáfát; ghin Ióiseáfát Ióirím; ghin Ióirím Uizíá;</verse>
			<verse number="9">ghin Uizíá Iótám; ghin Iótám Ácház; ghin Ácház Hiziciá;</verse>
			<verse number="10">ghin Hiziciá Manaise; ghin Manaise Ámós; ghin Amós Ióisíá;</verse>
			<verse number="11">ghin Ióisíá Iacóinia agus a dheartháireacha le linn bhroid na Bablóine.</verse>
			<verse number="12">Tar éis bhroid na Bablóine, ghin Iacóinia Séailtiéil; ghin Séailtiéil Zarabáibil;</verse>
			<verse number="13">ghin Zarabáibil Aibiúd; ghin Aibiúd Eiliáicím; ghin Eiliáicím Azór;</verse>
			<verse number="14">ghin Azór Zádóc; ghin Zádóc Aichím; ghin Aichím Eiliúd;</verse>
			<verse number="15">ghin Eiliúd Eileázár; ghin Eileázár Matan; ghin Matan Iacób;</verse>
			<verse number="16">ghin Iacób Iósaef, fear céile Mhuire ónar rugadh Íosa ar a dtugtar Críost.</verse>
			<verse number="17">A bhfuil de ghlúine ann dá bhrí sin: ó Abrahám go dtí Dáiví, ceithre ghlúin déag; ó Dháiví go dtí broid na Bablóine, ceithre ghlúin déag; agus ó bhroid na Bablóine go dtí Críost, ceithre ghlúin déag.</verse>
			<verse number="18">Seo mar a tharla Íosa Críost a shaolú. Bhí Muire, a mháthair, luaite le hIósaef, agus sula ndearnadar aontíos, fuarthas torrach í ón Spiorad Naomh.</verse>
			<verse number="19">Ba dhuine cóir a fear céile Iósaef, ach níorbh áil leis go dtabharfaí míchlú di, agus chinn sé í a scaoileadh uaidh os íseal.</verse>
			<verse number="20">Ag machnamh ar an méid sin dó, áfach, thaispeáin aingeal ón Tiarna é féin dó i mbrionglóid agus dúirt: “A Iósaef, a mhic Dháiví, ná bíodh eagla ort do bhean chéile Muire a thabhairt abhaile leat, óir, an leanbh atá gafa aici, is ón Spiorad Naomh é.</verse>
			<verse number="21">Béarfaidh sí mac, agus tabharfaidh tú Íosa mar ainm air, óir slánóidh sé a phobal óna bpeacaí.”</verse>
			<verse number="22">Thit an méid sin go léir amach chun go gcomhlíonfaí a ndúirt an Tiarna tríd an bhfáidh:</verse>
			<verse number="23">“Beidh an mhaighdean torrach agus béarfaidh sí mac agus tabharfar Imeánúéil mar ainm air,” – ainm a chiallaíonn: Tá Dia linn.</verse>
			<verse number="24">Dhúisigh Iósaef agus dʼéirigh, agus rinne mar a dʼordaigh aingeal an Tiarna dó: a bhean a thabhairt abhaile leis. Ach ní raibh cuid aige di nó gur rug sí mac, agus thug sé Íosa mar ainm air.</verse>
		</chapter>
		<chapter number="2">
			<verse number="1">Nuair a bhí Íosa saolaithe i mBeithil Iúdáia in aimsir Héaróid rí, tháinig saoithe ón aird thoir go dtí Iarúsailéim</verse>
			<verse number="2">ag fiafraí: “Cá bhfuil an leanbh seo atá saolaithe, Rí na nGiúdach? Mar chonaiceamar a réalta ag éirí, agus thángamar ag déanamh ómóis dó.”</verse>
			<verse number="3">Nuair a chuala Héaród rí an méid sin, bhí sé corraithe, agus Iarúsailéim go léir mar an gcéanna.</verse>
			<verse number="4">Thionóil sé le chéile uachtaráin na sagart agus scríobhaithe an phobail, agus dʼfhiafraigh díobh cén áit a raibh an Críost le saolú.</verse>
			<verse number="5">Dʼinis siad dó: “I mBeithil Iúdáia; óir sin é atá sa scríbhinn ón bhfáidh:</verse>
			<verse number="6">‘Tusa, a Bheithil, i dtalamh Iúdá, níl tú baol ar an té is lú i measc phrionsaí Iúdá, óir is asat a thiocfaidh ceann urra a bheidh ina aoire ar mo phobal-sa, Iosrael.’”</verse>
			<verse number="7">Ansin chuir Héaród fios ar na saoithe os íseal agus fuair tuairisc uathu ar an am a bhfacthas an réalta.</verse>
			<verse number="8">Chuir sé go Beithil iad ansin agus dúirt: “Imígí agus cuirigí fiafraí géar ar an leanbh. Nuair a bheidh sé faighte agaibh, cuirigí scéala chugam chun go rachaidh mé féin ann ag déanamh ómóis dó.”</verse>
			<verse number="9">Nuair a chuala siad caint an rí, dʼimigh siad leo. Agus an réalta, a bhí feicthe acu roimhe sin ag éirí, ghluais sí rompu go dtí gur stad sí os cionn na háite ina raibh an leanbh.</verse>
			<verse number="10">Nuair a chonaic siad an réalta, bhí áthas an-mhór orthu.</verse>
			<verse number="11">Agus ar dhul isteach sa teach dóibh, chonaic siad an leanbh le Muire a mháthair, agus dʼumhlaigh siad go talamh ag déanamh ómóis dó. Agus dʼoscail siad a gcistí agus dʼofráil siad tabhartais dó, ór agus túis agus miorra.</verse>
			<verse number="12">Agus ó fuair siad foilsiú i mbrionglóid gan dul ar ais go dtí Héaród, ghabh siad bóthar eile abhaile chun a dtíre féin.</verse>
			<verse number="13">Nuair a bhí siad imithe, thaispeáin aingeal ón Tiarna é féin i mbrionglóid do Iósaef agus dúirt: “Éirigh i do shuí, beir leat an leanbh agus a mháthair, agus teith don Éigipt, agus fan ann go n-insí mé duit, mar beidh Héaród ar thóir an linbh chun a mharaithe.”</verse>
			<verse number="14">Dhúisigh Iósaef agus mʼéirigh, rug leis an leanbh agus a mháthair san oíche agus chuaigh don Éigipt,</verse>
			<verse number="15">agus is ann a bhí sé go bhfuair Héaród bás: chun go gcomhlíonfaí a ndúirt an Tiarna tríd an bhfáidh: “As an Éigipt a ghlaoigh mé mo Mhac.”</verse>
			<verse number="16">Ansin, nuair a chonaic Héaród go raibh na saoithe tar éis cleas a imirt air, tháinig fearg mhór air, agus chuir sé ordú amach na páistí uile i mBeithil agus sa chomharsanacht a bhí dhá bhliain nó níos lú a mharú, de réir thuairisc an ama a fuair sé ó na saoithe.</verse>
			<verse number="17">An uair sin a comh-líonadh a ndúradh trí Irimia fáidh:</verse>
			<verse number="18">“Chualathas glór i Ráma caoi agus iomad olagóin: Ráchael ag caoineadh a clainne, agus nárbh áil léi sólás a ghlacadh mar nach bhfuil siad ann ní ba mhó.”</verse>
			<verse number="19">Nuair a fuair Héaród bás, thaispeáin aingeal ón Tiarna é féin i mbrionglóid do Iósaef san Éigipt</verse>
			<verse number="20">agus dúirt: “Éirigh i do shuí, beir leat an leanbh agus a mháthair agus imigh go tír Iosrael, óir, an dream a bhí ar thóir anam an linbh, tá siad marbh.”</verse>
			<verse number="21">Dhúisigh Iósaef agus dʼéirigh, rug leis an leanbh agus a mháthair agus chuaigh go tír Iosrael.</verse>
			<verse number="22">Chuala sé, áfach, go raibh Archalás ina rí ar Iúdáia in áit Héaróid a athair, agus bhí eagla air dul ann, ach tar éis dó foilsiú a fháil i mbrionglóid, chuaigh sé go dtí ceantar na Gailíle</verse>
			<verse number="23">agus chuir faoi i mbaile ar a dtugtar Nazarat; chun go gcomhlíonfaí a ndúradh trí na fáithe: “Tabharfar Nazairéanach air.”</verse>
		</chapter>
		<chapter number="3">
			<verse number="1">Sna laethanta sin, tháinig Eoin Baiste i láthair agus é ag seanmóir i bhfásach Iúdáia:</verse>
			<verse number="2">“Déanaigí aithrí,” deireadh sé, “mar tá Ríocht na bhflaitheas in achomaireacht.”</verse>
			<verse number="3">Ag tagairt dó seo a bhí an chaint a dúirt Íseáia fáidh: “Glór duine ag éamh sa bhfhásach: ‘Réitígí bóthar an Tiarna, déanaigí díreach a chosáin.’”</verse>
			<verse number="4">Agus Eoin féin, bhí éadach de rón camaill air, agus crios leathair faoina choim, agus is é bia a bhíodh aige, lócaistí agus mil fhiáin.</verse>
			<verse number="5">Ansin, bhí na daoine ag teacht amach chuige ó Iarúsailéim agus ó Iúdáia go léir agus ó cheantar uile na hIordáine,</verse>
			<verse number="6">agus iad ag fáil baiste uaidh in abhainn na hIordáine ag admháil a bpeacaí.</verse>
			<verse number="7">Nuair a chonaic sé mórán de na Fairisínigh agus de na Sadúcaigh ag teacht chun baiste chuige, dúirt sé leo: “A sceith na bpéisteanna, cé a thug leid daoibh-se teitheadh ón díbheirg atá le teacht?</verse>
			<verse number="8">Tugaigí, más ea, toradh uaibh is dual don aithrí,</verse>
			<verse number="9">agus nárab áil libh a rá libh féin: ‘Tá Abrahám mar athair againn’, óir deirim libh gur féidir le Dia clann a thógáil dʼAbrahám as na clocha seo.</verse>
			<verse number="10">Anois féin, tá an tua le fréamh na gcrann, agus gach crann nach dtugann toradh fónta uaidh, gearrfar anuas agus caithfear sa tine é.</verse>
			<verse number="11">Táim-se do bhur mbaisteadh le huisce, i gcomhair na haithrí; ach an té atá ag teacht i mo dhiaidh is treise é ná mise, agus ní fiú mé a bhróga a bhaint de: baistfidh seisean sibh leis an Spiorad Naomh agus le tine.</verse>
			<verse number="12">Tá a cháiteog ina láimh aige agus déanfaidh sé a láithreán buailte a léir-ghlanadh; cruinneoidh sé a chuid arbhair isteach sa scioból, ach dófaidh sé an lóchán le tine dho-mhúchta.”</verse>
			<verse number="13">Tháinig Íosa i láthair ansin: ón nGailíl a tháinig, go dtí an Iordáin ag triall ar Eoin chun baiste a fháil uaidh.</verse>
			<verse number="14">Ach bhí Eoin ag iarraidh é a stopadh. “Is dom-sa is gá baiste a fháil uait-se,” ar seisean, “agus an bhfuil tusa ag teacht chugam-sa?”</verse>
			<verse number="15">Dúirt Íosa leis dá fhreagairt: “Lig dó anois: is mar seo is cuí dúinn an fhíréantacht a chur i gcrích go hiomlán.” Lig sé dó ansin.</verse>
			<verse number="16">An túisce is a baisteadh é, tháinig Íosa aníos as an uisce, agus osclaíodh na flaithis dó, agus chonaic sé Spiorad Dé ag teacht anuas mar a bheadh colm agus é ag tuirlingt air.</verse>
			<verse number="17">Agus tháinig glór ó na flaithis a dúirt: “Is é seo mo Mhac muirneach dár thug mé gnaoi.”</verse>
		</chapter>
		<chapter number="4">
			<verse number="1">Ansin, seoladh Íosa isteach sa bhfhásach ag an Spiorad le promhadh ag an diabhal.</verse>
			<verse number="2">Rinne sé troscadh ar feadh daichead lá agus daichead oíche, agus ina dhiaidh sin bhí ocras air.</verse>
			<verse number="3">Tháinig an cathaitheoir ina aice agus dúirt: “Más tú Mac Dé, abair arán a dhéanamh de na clocha seo.”</verse>
			<verse number="4">Dúirt sé dá fhreagairt: “Tá sé scríofa: ‘Ní ar arán amháin a mhairfidh an duine, ach ar an uile fhocal a thagann as béal Dé.’”</verse>
			<verse number="5">Rug an diabhal leis ansin é isteach sa chathair naofa agus chuir sé ar bhinn an Teampaill é</verse>
			<verse number="6">agus dúirt leis: “Más tú Mac Dé, caith thú féin síos: óir tá sé scríofa: ‘Tabharfaidh sé ordú dá aingil i do thaobh agus iompróidh siad thú lena lámha, sula mbuailfeá do chos in aghaidh cloiche.’”</verse>
			<verse number="7">Dúirt Íosa leis: “Tá sé scríofa freisin: ‘Ní bhainfidh tú triail as an Tiarna do Dhia.’”</verse>
			<verse number="8">Rug an diabhal leis arís é faoi shliabh a bhí an-ard, thaispeáin dó ríochtaí uile an domhain agus a nglóir agus dúirt leis:</verse>
			<verse number="9">“Tabharfaidh mé iad sin uile duit ach go n-umhlóidh tú síos do mʼadhradh.”</verse>
			<verse number="10">Dúirt Íosa leis ansin: “Imigh leat, a Shátain, óir tá sé scríofa: ‘Adharfaidh tú an Tiarna do Dhia, agus is dó amháin a bheidh tú ag seirbhís.’”</verse>
			<verse number="11">Ansin dʼfhág an diabhal é, agus tháinig na haingil chuige agus bhí siad ag freastal air.</verse>
			<verse number="12">Nuair a chuala sé go raibh Eoin tugtha ar láimh, chuaigh sé i leataobh go dtí an Ghailíl.</verse>
			<verse number="13">Dʼfhág sé Nazarat agus chuir faoi i gCafarnáúm cois na farraige, i gcríocha Zeabalan agus Naftáilí</verse>
			<verse number="14">chun go gcomhlíonfaí a ndúradh trí Íseáia fáidh:</verse>
			<verse number="15">“Talamh Zeabalan, talamh Naftáilí, bóthar na farraige, an taobh eile den Iordáin, Gailíl na gciníocha,</verse>
			<verse number="16">an pobal a bhí ina suí sa dorchadas, chonaic siad solas mór, an mhuintir a chónaigh i dtír scáilmhear an bháis, dʼéirigh solas chucu.”</verse>
			<verse number="17">Ón am sin amach, thosaigh Íosa ag seanmóir agus ag rá: “Déanaigí aithrí, mar tá Ríocht na bhflaitheas in achomaireacht.”</verse>
			<verse number="18">Ag siúl dó cois fharraige na Gailíle, chonaic sé beirt deartháireacha, Síomón ar a dtugtar “Peadar” agus Aindrias a dheartháir, ag caitheamh eangacha sa bhfarraige, mar iascairí a bhí iontu.</verse>
			<verse number="19">Labhair sé leo: “Tagaigí i mo dhiaidh, agus déanfaidh mé iascairí ar dhaoine díbh.”</verse>
			<verse number="20">Dʼfhág siad na líonta láithreach agus lean siad é.</verse>
			<verse number="21">Bhuail sé ar aghaidh, agus chonaic sé beirt deartháireacha eile, Séamas mac Zeibidé agus Eoin a dheartháir: bhí siad sa bhád in éineacht lena n-athair, Zeibidé, ag cóiriú a gcuid líonta; agus ghlaoigh sé iad.</verse>
			<verse number="22">Dʼfhág siad an bád agus a n-athair láithreach agus lean siad é.</verse>
			<verse number="23">Agus ghabh Íosa ar fud na Gailíle go léir, ag teagasc sna sionagóga, ag fógairt dhea-scéal na Ríochta, agus ag leigheas gach galair agus gach éagruais i measc an phobail.</verse>
			<verse number="24">Chuaigh a chlú ar fud na Siria go léir, agus tugadh cách a bhí tinn ó gach sórt galair nó ag fulaingt piolóidí, daoine a raibh deamhain iontu, nó an titimeas orthu nó an phairilis, agus leigheas sé iad.</verse>
			<verse number="25">Agus lean sluaite móra é ón nGailíl, ó Dheacapoil, ó Iarúsailéim, ó Iúdáia agus thar an Iordáin.</verse>
		</chapter>
		<chapter number="5">
			<verse number="1">Nuair a chonaic sé na sluaite, chuaigh sé an sliabh suas. Shuigh sé síos agus tháinig a dheisceabail chuige.</verse>
			<verse number="2">Thosaigh sé ag caint leo dá dteagasc agus dúirt:</verse>
			<verse number="3">“Is méanar dóibh seo atá bocht ó spiorad, óir is leo Ríocht na bhflaitheas.</verse>
			<verse number="4">“Is méanar do lucht an dobróin, óir sólásófar iad.</verse>
			<verse number="5">“Is méanar dóibh seo atá ceansa, óir gheobhaidh siad an talamh mar oidhreacht.</verse>
			<verse number="6">“Is méanar dóibh seo a bhfuil ocras agus tart chun na fíréantachta orthu, óir sásófar iad.</verse>
			<verse number="7">“Is méanar do lucht na trócaire, óir déanfar trócaire orthu.</verse>
			<verse number="8">“Is méanar dóibh seo atá glan ó chroí, óir feicfidh siad Dia.</verse>
			<verse number="9">“Is méanar do lucht síochána a dhéanamh, óir glaofar clann Dé orthu.</verse>
			<verse number="10">“Is méanar dóibh seo a dʼfhulaing géar-leanúint mar gheall ar an bhfíréantacht, óir is leo Ríocht na bhflaitheas.</verse>
			<verse number="11">“Is méanar daoibh féin nuair a thabharfar aithis daoibh agus a ghéarleanfar sibh, agus nuair a chuirfear gach sórt droch-rud in bhur leith go bréagach mar gheall orm-sa.</verse>
			<verse number="12">“Bíodh áthas oraibh agus gairdeas, mar is mór é bhur dtuarastal ar Neamh; óir is mar sin a rinneadh géar-leanúint ar na fáithe a chuaigh romhaibh.</verse>
			<verse number="13">“Is sibh-se salann na talún. Ach má éiríonn an salann leamh, cad a dhéanfaidh goirt arís é? Níl tairbhe ann feasta chun rud ar bith, ach é a chaitheamh amach mar a ngabhfar de chosa ann.</verse>
			<verse number="14">Is sibh-se solas an domhain. Cathair ar mhullach cnoic ní féidir í a cheilt.</verse>
			<verse number="15">Ná ní lastar lampa chun é a chur faoi bhéal na peice, ach in airde ar an gcrann solais mar a dtugann sé solas dá mbíonn sa teach.</verse>
			<verse number="16">Sibh-se mar an gcéanna, bíodh bhur solas ag taitneamh os comhair daoine chun go bhfeicfidís bhur ndea-ghníomhartha agus go nglóireoidís bhur nAthair atá ar Neamh.</verse>
			<verse number="17">“Ná bígí ag ceapadh gur chun an dlí agus na fáithe a chur ar ceal a tháinig mé. Ní dá gcur ar ceal a tháinig mé ach dá gcur i gcríoch.</verse>
			<verse number="18">Óir deirim libh go fírinneach, is túisce a imeoidh neamh agus talamh ná mar a imeoidh aon litir ná aon ghiota den dlí gan gach aon ní a bheith tagtha i gcrích.</verse>
			<verse number="19">Dá bhrí sin, an té a chuirfidh aon aithne ar ceal den chuid is lú de na haitheanta seo, agus a mhúinfidh do dhaoine eile an rud céanna a dhéanamh, measfar é sin ar an té is lú i Ríocht na bhflaitheas. Ach an té a choimeádfaidh iad agus a mhúinfidh, measfar eisean ina dhuine mór i Ríocht na bhflaitheas.</verse>
			<verse number="20">Óir deirim libh, mura mbíonn barr fíréantachta agaibh ar a mbíonn ag na scríobhaithe agus ag na Fairisínigh, is cinnte nach rachaidh sibh isteach i Ríocht na bhflaitheas.</verse>
			<verse number="21">“Chuala sibh go ndúradh leis na sinsir: ‘Ná déan marú; agus má dhéanann duine marú beidh air freagairt ann don bhreithiúnas.’</verse>
			<verse number="22">Ach is é a deirim-se libh, duine ar bith a bhíonn i bhfeirg lena bhráthair, beidh air freagairt ann don bhreithiúnas, agus má deir aon duine lena bhráthair ‘Ceann baoth’, beidh air freagairt ann don tsainidrín; agus má deir sé ‘Amadán’ leis, beidh air freagairt ann i dtine Ifrinn.</verse>
			<verse number="23">Dá réir sin, má bhíonn tú ag tabhairt dʼofrála chun na haltóra agus go gcuimhneoidh tú ansin go bhfuil cúis ghearáin éigin ag do bhráthair ort,</verse>
			<verse number="24">fág dʼofráil ansiúd os comhair na haltóra, imigh leat ar dtús agus déan síocháin le do bhráthair, agus tar ansin ag déanamh na hofrála.</verse>
			<verse number="25">An duine a chúisíonn thú, tar chun réitigh leis gan mhoill agus tú ag gabháil na slí leis, le heagla go dtabharfadh fear do chúisithe suas don bhreitheamh thú, agus an breitheamh don phóilín, agus go gcuirfí i bpríosún thú.</verse>
			<verse number="26">Deirim leat go fírinneach, ní thiocfaidh tú amach as sin go mbeidh an chianóigín dheireanach díolta agat.</verse>
			<verse number="27">“Chuala sibh go ndúradh: ‘Ná déan adhaltranas.’</verse>
			<verse number="28">Ach is é a deirim-se libh, duine ar bith a bhreathnaíonn ar bhean le dúil inti, tá adhaltranas déanta aige léi cheana féin ina chroí.</verse>
			<verse number="29">Más siocair pheaca duit do shúil dheas, srac amach í agus caith uait í, óir is fearr duit ball de do chorp a chailleadh ná do chorp ar fad a chaitheamh isteach in Ifreann.</verse>
			<verse number="30">Agus más siocair pheaca duit do lámh dheas, gearr anuas í agus caith uait í, óir is fearr duit ball de do chorp a chailleadh ná go rachadh do chorp ar fad isteach in Ifreann.</verse>
			<verse number="31">“Dúradh fós: ‘Má scaoileann duine a bhean uaidh tugadh sé litir idir-scartha di.’</verse>
			<verse number="32">Ach is é a deirim-se libh, gach aon duine a scaoileann uaidh a bhean, taobh amuigh de chás an striapachais, ligeann sé le hadhaltranas í, agus duine ar bith a phósann bean a scaoileadh, déanann sé adhaltranas.</verse>
			<verse number="33">“Chuala sibh freisin go ndúradh leis na sinsir: ‘Ná sáraigh do mhionn; déan do mhionna a chomh-líonadh don Tiarna.’</verse>
			<verse number="34">Ach is é a deirim-se libh, gan mionn ar bith a thabhairt: gan a thabhairt dar Neamh, óir is í rí-chathaoir Dé í;</verse>
			<verse number="35">ná dar an talamh, óir is é stól a chos é; ná dar Iarúsailéim, óir is í cathair an Rí mhóir í;</verse>
			<verse number="36">ná mionnaigh dar do cheann ach chomh beag, mar ní féidir duit aon ribe amháin de a dhéanamh geal ná dubh.</verse>
			<verse number="37">Is é amháin is ráite daoibh: ‘Is ea, is ea.’ ‘Ní hea, ní hea.’ Focal thar an méid sin, is ón Olc é!</verse>
			<verse number="38">“Chuala sibh go ndúradh: ‘Súil ar shúil, fiacail ar fhiacail.’</verse>
			<verse number="39">Ach is é a deirim-se libh gan seasamh in aghaidh an droch-dhuine: ina ionad sin, an té a thugann buille sa leiceann deas duit, iompaigh chuige an leiceann eile freisin;</verse>
			<verse number="40">agus an té a chuirfeadh an dlí ort chun do léine a bhreith uait, scaoil leis do bhrat chomh maith.</verse>
			<verse number="41">An té a chuireann dʼfhiacha ort dul aon mhíle amháin leis, gabh leis an dá mhíle.</verse>
			<verse number="42">An té a iarrann rud ort, tabhair dó é, agus an té arb áil leis iasacht uait, ná tabhair leis do chúl.</verse>
			<verse number="43">“Chuala sibh go ndúradh: ‘Bíodh grá agat do do chomharsa agus fuath agat do do namhaid.’</verse>
			<verse number="44">Ach is é a deirim-se libh, bíodh grá agaibh do bhur naimhde agus guígí ar son bhur ngéar-leantóirí;</verse>
			<verse number="45">sin mar a bheidh sibh in bhur gclann ag bhur nAthair atá ar Neamh, a chuireann faoi deara dá ghrian éirí ar olc agus ar mhaith, agus a fhearann báisteach ar chóir agus ar mhí-chóir.</verse>
			<verse number="46">Óir, má thugann sibh grá dóibh seo a thugann grá daoibh, cad é an tuarastal atá ag dul daoibh? Nach ndéanann na poibleacánaigh féin an rud céanna?</verse>
			<verse number="47">Agus mura mbeannaíonn sibh ach do bhur mbráithre amháin, an ndéanann sibh aon ní thar na bearta? Nach ndéanann na págánaigh féin an rud céanna?</verse>
			<verse number="48">Bígí foirfe, dá bhrí sin, faoi mar atá bhur nAthair neamhaí foirfe.</verse>
		</chapter>
		<chapter number="6">
			<verse number="1">Aire daoibh gan a bheith ag déanamh taibhsimh as bhur ndea-oibreacha os comhair daoine chun go dtabharfaidís faoi deara iad, óir má bhíonn, beidh sibh gan tuarastal i láthair bhur nAthar atá ar Neamh.</verse>
			<verse number="2">“Nuair a bhíonn tú ag déanamh déirce, mar sin, ná cuir an trumpa dá shéideadh romhat; sin mar a dhéanann na bréag-chráifigh é sna sionagóga agus ar na sráideanna chun go mbeadh cách dá moladh. Deirim libh go fírinneach, tá a dtuarastal faighte cheana féin acu.</verse>
			<verse number="3">Ach tusa, ag déanamh déirce duit, ná bíodh a fhios ag do láimh chlé cad a dhéanann do lámh dheas,</verse>
			<verse number="4">ach do dhéirc a bheith faoi choim. Feiceann dʼAthair an beart faoi choim agus cúiteoidh sé leat é.</verse>
			<verse number="5">“Mar an gcéanna nuair a bhíonn sibh ag guí, ná bígí ar nós na mbréag-chráifeach, mar is breá leo siúd seasamh suas sna sionagóga nó ag cúinní na sráideanna agus guí a dhéanamh mar a mbeidh radharc ag cách orthu. Deirim libh go fírinneach, tá a dtuarastal faighte cheana féin acu.</verse>
			<verse number="6">Ach tusa, nuair a bhíonn tú chun guí, téigh isteach i do sheomra, dún an doras ort féin, agus guigh chun dʼAthar atá ansiúd faoi choim. Feiceann dʼAthair an beart faoi choim agus cúiteoidh sé leat.</verse>
			<verse number="7">“Agus sa ghuí daoibh, ná déanaigí deilín de mar a dhéanann na págánaigh; samhlaíonn siad seo, dá mhéad a gcaint, gurb ea is dóichí go n-éistfear leo.</verse>
			<verse number="8">Ná déanaigí aithris orthu; mar is eol do bhur nAthair na nithe a theastaíonn uaibh sula n-iarrann sibh air iad.</verse>
			<verse number="9">Seo mar a dhéanfaidh sibh-se guí: Ár nAthair, atá ar Neamh, go naofar dʼainm;</verse>
			<verse number="10">go dtaga do Ríocht; go ndéantar do thoil ar an talamh mar a dhéantar ar Neamh.</verse>
			<verse number="11">Ár n-arán laethúil tabhair dúinn inniu;</verse>
			<verse number="12">agus maith dúinn ár bhfiacha, mar a mhaithimid-ne dár bhféichiúna féin;</verse>
			<verse number="13">agus ná lig sinn i gcathú, ach saor sinn ón Olc.</verse>
			<verse number="14">Óir, má mhaitheann sibh a gcionta do chách, maithfidh bhur nAthair neamhaí daoibh-se freisin.</verse>
			<verse number="15">Ach mura maitheann sibh-se do chách, ní mó a mhaithfidh bhur nAthair bhur gcionta daoibh-se.</verse>
			<verse number="16">“Nuair a dhéanann sibh troscadh, ná bígí gruama mar a bhíonn na bréag-chráifigh: milleann siad sin a gceannaithe chun go mba léir do chách iad a bheith ina dtroscadh. Deirim libh go fírinneach, tá a dtuarastal faighte cheana féin acu.</verse>
			<verse number="17">Ach tusa, nuair a bhíonn tú ag déanamh troscaidh, cuir ola ar do cheann agus nigh dʼaghaidh,</verse>
			<verse number="18">agus ná bíodh a fhios ag daoine go bhfuil tú i do throscadh, ach beidh a fhios ag dʼAthair atá i láthair faoi choim. Feiceann dʼAthair an beart faoi choim agus cúiteoidh sé leat.</verse>
			<verse number="19">“Ná cuirigí stór i dtaisce daoibh féin ar an talamh mar a mbíonn an leamhan agus an mheirg dá mhilleadh agus na bithiúnaigh ag briseadh isteach dá ghoid.</verse>
			<verse number="20">Cuirigí stór i dtaisce daoibh féin ar neamh mar nach mbíonn leamhan ná meirg ann chun a mhillte, ná bithiúnaigh ann chun briseadh isteach dá ghoid.</verse>
			<verse number="21">Óir san áit a mbíonn do stór, is ann a bheidh do chroí freisin.</verse>
			<verse number="22">“Is í an tsúil lampa an choirp. Má bhíonn do shúil slán, beidh do chorp ar fad solasmhar.</verse>
			<verse number="23">Ach má bhíonn do shúil tinn, beidh do chorp ar fad sa dorchadas. Mar sin, má bhíonn an solas atá ionat ina dhorchadas, nach mór an dorchadas é sin!</verse>
			<verse number="24">“Ní féidir do dhuine ar bith dhá mháistir a riaradh; óir beidh fuath aige do dhuine acu agus grá aige don duine eile, nó beidh sé ag déanamh dúthrachta do dhuine acu agus ag déanamh neamh-shuime den duine eile. Ní féidir daoibh Dia a riaradh agus an t-airgead.</verse>
			<verse number="25">“Sin é an fáth a ndeirim libh: ná bígí imníoch faoi bhur mbeatha i dtaobh bia nó dí, ná faoi bhur gcorp i dtaobh éadaigh. Nach mó le rá an bheatha ná an bia agus an corp ná an t-éadach?</verse>
			<verse number="26">“Féachaigí éanlaith an aeir: ní dhéanann siad síol-chur ná fómhar ná cnuasach sna sciobóil, agus tugann bhur nAthair neamhaí bia dóibh. Nach mó is fiú sibh-se ná iad sin?</verse>
			<verse number="27">Cé agaibh a dʼfhéadfadh, le bheith ag déanamh imní, aon bhan-lámh amháin a chur le fad a shaoil?</verse>
			<verse number="28">Agus cén fáth a bhfuil sibh imníoch i dtaobh an éadaigh? Tugaigí faoi deara lilí an bháin, mar a fhásann siad; ní dhéanann siad saothar ná sníomh.</verse>
			<verse number="29">Ach deirim libh nach raibh ar Sholamh féin, dá mhéad a ghlóir, cóir éadaigh mar atá ar cheann díobh seo.</verse>
			<verse number="30">Lus an bháin a bhíonn ann inniu agus atá le caitheamh sa sorn amárach, má éadaíonn Dia mar sin é, nach móide go mór dó sibh-se a éadú, a lucht an bheagáin creidimh?</verse>
			<verse number="31">Dá bhrí sin, ná bígí go himníoch ag fiafraí: ‘Cá bhfaighimid bia, nó deoch, nó éadach?’</verse>
			<verse number="32">Nithe iad siúd uile a mbíonn na págánaigh ar a dtóir; rud eile, tá a fhios ag bhur nAthair neamhaí go bhfuil gá agaibh leis na nithe sin uile.</verse>
			<verse number="33">Ach déanaigí Ríocht Dé agus a fhíréantacht a lorg ar dtús, agus tabharfar na nithe sin uile daoibh chomh maith.</verse>
			<verse number="34">Mar sin, ná bígí imníoch faoin lá amárach; beidh an lá amárach imníoch faoi féin. Is leor do gach lá a chuid féin den trioblóid.</verse>
		</chapter>
		<chapter number="7">
			<verse number="1">“Ná tugaigí breith le heagla go dtabharfaí breith oraibh;</verse>
			<verse number="2">óir is de réir na breithe a thugann sibh a thabharfar breith oraibh, agus is de réir an tomhais lena dtomhaiseann sibh a thomhaisfear chugaibh.</verse>
			<verse number="3">“Cén fáth a bhfeiceann tú an cáithnín i súil do bhráthar agus nach n-airíonn tú an tsail i do shúil féin?</verse>
			<verse number="4">Nó cad a bheir duit a rá le do bhráthair: ‘Fan go mbainfidh mé an cáithnín as do shúil duit’; agus sin í an tsail i do shúil féin!</verse>
			<verse number="5">A bhréagchráifigh, bain ar dtús an tsail as do shúil féin, agus ansin is fearrde a fheicfidh tú an cáithnín a bhaint as súil do bhráthar.</verse>
			<verse number="6">“Ná tugaigí do na madraí an rud a bhíonn beannaithe, agus ná caithigí bhur gcuid péarlaí mar bhia chun na muc: satlóidh siad faoina gcrúba iad agus iompóidh siad oraibh féin do bhur réabadh.</verse>
			<verse number="7">“Iarraigí, agus tabharfar daoibh; lorgaigí, agus gheobhaidh sibh; buailigí, agus osclófar daoibh.</verse>
			<verse number="8">Óir, gach aon duine a iarrann, glacann, agus an té a lorgann, faigheann, agus an té a bhuaileann, osclófar dó.</verse>
			<verse number="9">Nó cén duine agaibh a n-iarrfaidh a mhac arán air, agus ar cloch a shínfidh sé chuige?</verse>
			<verse number="10">Nó más iasc a iarrann, an sínfidh sé nathair nimhe chuige?</verse>
			<verse number="11">Dá bhrí sin, más eol daoibh-se, dá olcas sibh, nithe maithe a thabhairt do bhur gclann, nach móide go dtabharfaidh bhur nAthair atá ar neamh nithe maithe dóibh seo a iarrann air iad?</verse>
			<verse number="12">“Nithe ar bith ab áil libh daoine a dhéanamh daoibh-se, déanaigí amhlaidh sin dóibh: sin é an dlí agus na fáithe.</verse>
			<verse number="13">“Téigí isteach tríd an doras cúng, mar is fairsing an doras agus is leathan an bóthar a sheolann chun léir-scrios ta, agus tá mórán a ghabhann an tslí sin isteach.</verse>
			<verse number="14">Ach is cúng an doras agus is caol an bóthar a sheolann chun na beatha, agus is iad an beagán a aimsíonn é.</verse>
			<verse number="15">“Seachnaígí na fáithe bréige a thagann chugaibh faoi chló caorach ach gur faolchúnna amplacha iad laistigh.</verse>
			<verse number="16">Ar a dtorthaí a aithneoidh sibh iad. An mbaintear fíonchaora de dheilgneach, nó figí dʼfheochadáin?</verse>
			<verse number="17">Sa chaoi chéanna, tugann gach crann maith torthaí fónta uaidh, ach tugann an drochchrann drochthorthaí.</verse>
			<verse number="18">Ní féidir don chrann maith drochthorthaí a thabhairt, ná don droch-chrann torthaí fónta a thabhairt.</verse>
			<verse number="19">Gach crann nach dtugann toradh fónta uaidh, gearrtar anuas agus caitear sa tine é.</verse>
			<verse number="20">Agus dá réir sin, is ar a dtorthaí a aithneoidh sibh iad.</verse>
			<verse number="21">“Ní hé gach aon duine a deir liom: ‘A Thiarna, a Thiarna!’ a rachaidh isteach i Ríocht na bhflaitheas, ach an té a dhéanann toil mʼAthar atá ar Neamh.</verse>
			<verse number="22">Déarfaidh mórán liom an lá sin: ‘A Thiarna, a Thiarna, nach i dʼainm-se a rinneamar tairngreacht, agus i dʼainm a chaitheamar amach na deamhain, agus fós nach i dʼainm a rinneamar mórán míorúiltí?’</verse>
			<verse number="23">Ansin déarfaidh mé go lom díreach leo: ‘Ní raibh aithne agam oraibh riamh. Imígí uaim, sibh-se a dhéanann an t-olc!’</verse>
			<verse number="24">“Duine ar bith, mar sin, a chluineann na briathra seo a deirim agus a dhéanann dá réir, ní miste a chur i gcosúlacht le fear ciallmhar a thóg teach do féin ar an gcarraig:</verse>
			<verse number="25">thit an bháisteach ansin agus tháinig na tuilte sléibhe agus shéid na gaotha, agus ghabh siad ar an teach sin, ach níor thit sé, mar bhí bonn carraige faoi.</verse>
			<verse number="26">“Ach duine ar bith a chluineann na briathra seo a deirim agus nach ndéanann dá réir, ní miste a chur i gcosúlacht le fear gan tuiscint a thóg teach dó féin ar an ngaineamh:</verse>
			<verse number="27">thit an bháisteach ansin agus tháinig na tuilte sléibhe agus shéid na gaotha, agus bhuail siad an teach sin agus thit sé, agus ba mhór an titim í.”</verse>
			<verse number="28">Nuair a bhí deireadh na cainte sin ráite ag Íosa, bhí ionadh ar na sluaite faoina theagasc;</verse>
			<verse number="29">dá dteagasc a bhí sé mar a bheadh duine a mbeadh údarás aige, níorbh ionann agus a scríobhaithe féin.</verse>
		</chapter>
		<chapter number="8">
			<verse number="1">Tháinig sé anuas ón sliabh agus lean sluaite móra é.</verse>
			<verse number="2">Agus tháinig lobhar chuige ag umhlú síos ina láthair agus dúirt: “A Thiarna, más áil leat é, is féidir duit mé a ghlanadh.”</verse>
			<verse number="3">Agus shín sé amach a lámh, agus bhain leis, ag rá: “Is áil, glantar thú”; agus leigheasadh ón lobhra é láithreach.</verse>
			<verse number="4">Dúirt Íosa leis ansin: “Ná hinis do dhuine ar bith é, féach, ach imigh leat agus taispeáin don sagart thú féin, agus déan an ofráil a dʼordaigh Maois, mar fhianaise dóibh.”</verse>
			<verse number="5">Tar éis dul isteach i gCafarnáúm dó, tháinig taoiseach céid chuige ag achainí air:</verse>
			<verse number="6">“A Thiarna,” ar seisean, “tá mo ghiolla ina luí sa bhaile ina phairiliseach agus é dá chrá go léanmhar.”</verse>
			<verse number="7">Dúirt Íosa leis: “Rachaidh mé ann dá leigheas.”</verse>
			<verse number="8">Ach dúirt an taoiseach céid dá fhreagairt: “A Thiarna, ní fiú mé go dtiocfá isteach faoi dhíon mo thí. Ná déan ach an focal a rá agus beidh mo ghiolla leigheasta.</verse>
			<verse number="9">Óir is duine mé féin atá i mo ghearroifigeach agus tá saighdiúirí agam fúm, agus deirim leis seo: ‘Imigh!’ agus imíonn, agus leis seo eile: ‘Tar!’ agus tagann, agus le mo sheirbhíseach: ‘Déan seo!’ agus déanann.”</verse>
			<verse number="10">Nuair a chuala Íosa é, bhí ionadh air, agus dúirt leo seo a bhí dá leanúint: “Deirim libh go fírinneach, nach bhfuair mé a leithéid seo de chreideamh ag duine ar bith in Iosrael.</verse>
			<verse number="11">Deirim libh, go dtiocfaidh mórán anoir agus aniar agus beidh siad ina suí chun boird le hAbrahám agus le hÍosác agus le Iacób i Ríocht na bhflaitheas;</verse>
			<verse number="12">ach clann na Ríochta féin, caithfear amach sa dorchadas iad; is ann a bheidh gol agus díoscán fiacla.”</verse>
			<verse number="13">Dúirt sé leis an taoiseach céid ansin: “Imigh leat; agus bíodh agat de réir mar a chreid tú.” Agus ar an nóiméad sin féin, leigheasadh an giolla.</verse>
			<verse number="14">Ar dhul isteach i dteach Pheadair dó, chonaic Íosa máthair chéile Pheadair ina luí sa leaba agus an fiabhras uirthi.</verse>
			<verse number="15">Chuir sé a lámh ar a láimh, dʼfhág an fiabhras í, mʼéirigh sí agus rinne sí freastal air.</verse>
			<verse number="16">Nuair a bhí an tráthnóna ann, thug siad chuige mórán a raibh deamhain iontu, agus thiomáin sé na spioraid amach lena fhocal, agus iad seo uile a bhí tinn leigheas sé iad,</verse>
			<verse number="17">chun go gcomhlíonfaí a ndúradh trí Íseáia fáidh: “Thóg sé ár n-éagruais, agus dʼiompair sé ualach ár ngalar.”</verse>
			<verse number="18">Nuair a chonaic sé slua ina thimpeall, dʼordaigh Íosa dul go dtí an taobh thall.</verse>
			<verse number="19">Tháinig scríobhaí chuige agus dúirt: “A Mháistir, leanfaidh mé thú cibé áit a rachaidh tú.”</verse>
			<verse number="20">Dúirt Íosa leis: “Tá prochóga ag na sionnaigh agus neadacha ag éanlaith an aeir, ach níl ag Mac an Duine áit ar a leagfadh sé a cheann.”</verse>
			<verse number="21">Dúirt fear eile leis, duine de na deisceabail: “A Thiarna, bíodh cead agam dul ar dtús agus mʼathair a adhlacadh.”</verse>
			<verse number="22">Dúirt Íosa leis: “Lean mise, agus lig do na mairbh a mairbh a adhlacadh.”</verse>
			<verse number="23">Ansin chuaigh Íosa ar bhord an bháid agus lean a dheisceabail é.</verse>
			<verse number="24">Agus tháinig, go tobann, suaitheadh chomh mór sin san uisce go raibh an bád dá múchadh ag na farraigí. Ach bhí sé féin ina chodladh.</verse>
			<verse number="25">Agus tháinig siad chuige dá mhúscailt ag rá: “A Thiarna, saor sinn, tá an bás chugainn!”</verse>
			<verse number="26">Dúirt sé leo: “Cén fáth a bhfuil eagla oraibh, a lucht an bheagán creidimh?” Dʼéirigh sé ina sheasamh ansin agus bhagair sé ar na gaotha agus ar an bhfarraige, agus bhí sé ina théigle mhór.</verse>
			<verse number="27">Bhí ionadh ar na fir agus deiridís: “Cén sórt duine é seo a rá go ndéanann na gaotha féin agus an fharraige rud air?”</verse>
			<verse number="28">Nuair a bhí an taobh eile bainte amach aige, i dtír na nGadairéanach, tháinig faoina dhéin beirt a raibh deamhain iontu ag teacht amach as na tuamaí, agus iad chomh fiata sin nárbh fhéidir do dhuine ar bith an bóthar sin a ghabháil.</verse>
			<verse number="29">Scread siad amach: “Cad ab áil leat dínn, a Mhac Dé? An é a thug anseo thú chun sinn a chrá roimh an uain?”</verse>
			<verse number="30">Bhí, achar éigin uathu, tréad mór muc ar féarach,</verse>
			<verse number="31">agus rinne na deamhain achainí air: “Má thiománann tú amach sinn, cuir isteach i dtréad na muc sinn.”</verse>
			<verse number="32">Dúirt sé leo: “Amach libh.” Tháinig siad amach agus isteach leo sna muca, agus seo an tréad ar fad ina ruathar le fána isteach sa bhfarraige gur cailleadh san uisce iad.</verse>
			<verse number="33">Theith na mucaithe, chuaigh siad isteach sa chathair agus dʼinis siad an scéal ar fad mar gheall ar na deamhnaígh.</verse>
			<verse number="34">Agus seo amach muintir na cathrach go léir in araicis Íosa; ach nuair a chonaic siad é, dʼiarr siad air a gceantar féin a fhágáil.</verse>
		</chapter>
		<chapter number="9">
			<verse number="1">Ar dhul ar bord dó, chuaigh sé trasna agus tháinig isteach ina chathair féin.</verse>
			<verse number="2">Tugadh pairiliseach chuige ina luí ar leaba. Nuair a chonaic Íosa an creideamh a bhí acu, dúirt sé leis an bpairiliseach: “Bíodh misneach agat, a mhic! Tá do pheacaí maite.”</verse>
			<verse number="3">Leis sin, dúirt cuid de na scríobhaithe leo féin: “Sin diamhasla dó.”</verse>
			<verse number="4">Ach bhí a fhios ag Íosa cad a bhí ina gcroí agus dúirt: “Cén fáth a bhfuil na smaointe mallaithe seo in bhur gcroí?</verse>
			<verse number="5">Cé acu is fusa a rá, más ea: ‘Tá do pheacaí maite’; nó a rá: ‘Éirigh agus siúil’?</verse>
			<verse number="6">Ach chun go mbeadh a fhios agaibh go bhfuil údarás ag Mac an Duine ar an talamh chun peacaí a mhaitheamh”–dúirt sé ansin leis an bpairiliseach: “Éirigh, tóg leat do leaba agus gabh abhaile.”</verse>
			<verse number="7">Dʼéirigh seisean agus chuaigh abhaile.</verse>
			<verse number="8">Nuair a chonaic na sluaite é, tháinig uamhan orthu agus thug siad glóir do Dhia a thug a leithéid sin dʼúdarás do dhaoine.</verse>
			<verse number="9">Bhí Íosa ag imeacht leis ón áit sin, agus chonaic sé duine darbh ainm Matha ina shuí i dteach an chustaim agus dúirt leis: “Lean mise.” Dʼéirigh seisean agus lean sé é.</verse>
			<verse number="10">Ina shuí chun boird dó sa teach, tháinig mórán de na poibleacánaigh agus de na peacaigh agus shuigh siad isteach le hÍosa agus lena dheisceabail.</verse>
			<verse number="11">Nuair a chonaic na Fairisínigh é sin, dúirt siad lena dheisceabail: “Cén fáth a mbíonn bhur máistir ag ithe leis na poibleacánaigh agus na peacaigh?”</verse>
			<verse number="12">Chuala sé iad agus dúirt: “Ní ag na daoine slána a bhíonn gá le lia ach ag na daoine tinne.</verse>
			<verse number="13">Ní miste daoibh a chiall siúd a fhoghlaim: ‘Trócaire is áil liom agus ní íobairt.’ Ní hiad na fíréin ach na peacaigh a tháinig mé a ghlaoch.”</verse>
			<verse number="14">Tháinig deisceabail Eoin chuige ansin agus dúirt siad: “Cén fáth a mbíonn a lán troscaidh ar siúl againne agus ag na Fairisínigh, ach nach ndéanann do dheisceabailse troscadh?”</verse>
			<verse number="15">Dúirt Íosa leo: “An féidir go mbeadh ógánaigh na bainise ag déanamh bróin fad a bhíonn an fear nuaphósta leo? Ach tiocfaidh na laethanta nuair a bheidh an fear nuaphósta tógtha uathu agus déanfaidh siad troscadh ansin.</verse>
			<verse number="16">Ní chuirfeadh aon duine preabán mʼéadach gan ramhrú ar sheanbhrat, mar thógfadh an paiste a chuirfí air cuid den bhrat leis agus ba mhiste an stróiceadh é.</verse>
			<verse number="17">Ná ní chuirtear fíon nua i seanseithí: má chuirtear, pléascann na seithí; agus sin an fíon doirte agus na seithí millte. Ach cuirtear fíon nua i seithí nua, agus bíonn siad araon slán.”</verse>
			<verse number="18">Le linn dó a bheith ag caint leo, tháinig ceann urra agus dʼumhlaigh síos ina láthair agus dúirt: “An iníon atá agam, fuair sí bás anois, díreach, ach tar thusa, cuir do lámh uirthi agus beidh sí beo.”</verse>
			<verse number="19">Dʼéirigh Íosa agus lean sé féin agus a dheisceabail é.</verse>
			<verse number="20">Agus bean a raibh rith fola uirthi ar feadh dhá bhliain déag, tháinig sí taobh thiar de agus chuir sí a lámh le scothóg a bhrait,</verse>
			<verse number="21">mar dúirt sí léi féin: “Mura ndéanaim ach mo lámh a chur lena bhrat, beidh mé slán.”</verse>
			<verse number="22">Chas Íosa timpeall agus chonaic í agus dúirt: “Bíodh misneach agat, a iníon: shlánaigh do chreideamh thú.” Agus bhí a sláinte aici ón nóiméad sin amach.</verse>
			<verse number="23">Ar theacht isteach i dteach an chinn urra dó, nuair a chonaic Íosa lucht na bhfliúiteanna agus an slua ag déanamh calláin,</verse>
			<verse number="24">“Imígí libh,” ar seisean, “ní marbh atá an cailín; ina codladh atá sí,” ach bhí siad ag magadh faoi.</verse>
			<verse number="25">Tiomáineadh an slua amach agus ansin, tar éis dó dul isteach, rug sé ar láimh ar an gcailín, agus mʼéirigh sí aniar.</verse>
			<verse number="26">Agus chuaigh cáil an scéil ar fud na tíre sin go léir.</verse>
			<verse number="27">Nuair a bhí Íosa ag imeacht leis as sin, lean beirt dhall é agus iad ag screadach amach: “Déan trócaire orainn, a Mhac Dháiví!”</verse>
			<verse number="28">Agus tháinig na daill chuige nuair a chuaigh sé isteach sa teach. Dúirt sé leo: “An gcreideann sibh gur féidir dom é seo a dhéanamh?” Dúirt siad: “Creidimid, a Thiarna.”</verse>
			<verse number="29">Ansin, leag sé a lámh ar a súile agus dúirt: “Bíodh agaibh de réir bhur gcreidimh.”</verse>
			<verse number="30">Agus osclaíodh a súile. Agus labhair Íosa go corraiceach leo: “Aire daoibh! Ná bíodh a fhios sin ag duine ar bith.”</verse>
			<verse number="31">Ach ní túisce amuigh iad ná leath siad a cháil ar fud na tíre sin go léir.</verse>
			<verse number="32">Ag dul amach dóibh sin, tugadh duine balbh chuige a raibh deamhan ann.</verse>
			<verse number="33">Agus nuair a bhí an deamhan caite amach as, tháinig a chaint don duine balbh, agus rinne na sluaite ionadh de agus dúirt siad: “Ní fhacthas a leithéid seo in Iosrael riamh.”</verse>
			<verse number="34">Is é a dúirt na Fairisínigh, áfach: “Trí phrionsa na ndeamhan a chaitheann sé amach na deamhain.”</verse>
			<verse number="35">Ghabh Íosa ar fud na gcathracha agus na mbailte go léir, ag teagasc ina sionagóga agus ag fógairt dhea-scéal na Ríochta, ag leigheas gach galair agus gach éagruais.</verse>
			<verse number="36">Agus nuair a chonaic sé na sluaite, ghlac sé trua dóibh, mar go raibh siad ina luí go tréith mar a bheadh caoirigh gan aoire.</verse>
			<verse number="37">Ansin dúirt sé lena dheisceabail: “Tá an fómhar fairsing ach níl ann ach meitheal bheag.</verse>
			<verse number="38">Dá bhrí sin guígí Máistir an fhómhair go gcuire sé meitheal uaidh isteach ina fhómhar.”</verse>
		</chapter>
		<chapter number="10">
			<verse number="1">Ghlaoigh sé chuige a dháréag deisceabal agus thug dóibh údarás ar na spioraid mhíghlana chun go gcaithfidís amach iad agus go leigheasfaidís gach galar agus gach éagruas.</verse>
			<verse number="2">Is iad seo ainmneacha an dá aspal déag: Síomón ar dtús, ar a dtugtar Peadar, agus Aindrias a dheartháir, Séamas mac Zeibidé agus Eoin a dheartháir,</verse>
			<verse number="3">Pilib agus Parthalán, Tomás agus Matha poibleacánach, Séamas mac Ailfáias agus Tadáias,</verse>
			<verse number="4">Síomón Díograiseach agus Iúdás Isceiriót, an fear a bhraith é.</verse>
			<verse number="5">Chuir Íosa uaidh an dáréag sin leis na horduithe seo a leanas: “Ná gabhaigí an bóthar chun na ngintlithe agus ná téigí isteach i gcathair Shamárach ar bith;</verse>
			<verse number="6">ní hea, ach téigí faoi dhéin chaoirigh caillte theaghlach Iosrael.</verse>
			<verse number="7">Agus in bhur mbóthar daoibh, bígí dá fhógairt go bhfuil Ríocht na bhflaitheas in achomaireacht.</verse>
			<verse number="8">Leigheasaigí lucht tinnis, tógaigí na mairbh, glanaigí na lobhair, caithigí amach na deamhain. In aisce a fuair sibh; tugaigí uaibh in aisce.</verse>
			<verse number="9">Ná cuirigí chugaibh ór ná airgead geal ná airgead rua in bhur gcrios,</verse>
			<verse number="10">ná tiachóg chun an bhóthair, ná an dá léine, ná cuaráin ná bata; mar tá an fear oibre i dteideal a choda.</verse>
			<verse number="11">“Cibé cathair nó baile a rachaidh sibh isteach ann, cuirigí fiafraí ar dhuine geanúil ann, agus fanaigí aige sin nó go mbeidh sibh ag fágáil.</verse>
			<verse number="12">Beannaígí romhaibh isteach ansin,</verse>
			<verse number="13">agus más fiú an teach é tagadh bhur síocháin anuas air; mura fiú, filleadh bhur síocháin oraibh.</verse>
			<verse number="14">Duine ar bith nach nglacfaidh sibh agus nach n-éistfidh le bhur mbriathra, gabhaigí amach as an teach nó as an gcathair sin agus croithigí an deannach de bhur gcosa.</verse>
			<verse number="15">Deirim libh go fírinneach, is saoire a bheidh ag talamh Shodam agus Ghomóra lá an bhreithiúnais ná ag an gcathair sin.</verse>
			<verse number="16">“Táim do bhur gcur uaim ar nós caorach i measc faolchúnna; dá bhrí sin, bígí chomh géarchúiseach leis an nathair nimhe agus chomh macánta leis an gcolm.</verse>
			<verse number="17">Seachnaígí sibh féin ar dhaoine, mar tabharfaidh siad ar láimh do na sainidríní sibh, agus sciúrsálfaidh siad ina sionagóga sibh,</verse>
			<verse number="18">agus seolfar i láthair gobharnóirí agus ríthe sibh mar gheall orm-sa chun fianaise a thabhairt os a gcomhair agus os comhair na ngintlithe.</verse>
			<verse number="19">Ach nuair a bheidh sibh ar láimh, ná bígí ag fiafraí conas a labhróidh sibh ná go himníoch cad a déarfaidh sibh. Tabharfar daoibh, an uair sin féin, an rud a bheidh le rá agaibh,</verse>
			<verse number="20">mar ní sibh-se a bheidh ag caint: is é Spiorad bhur nAthar a bheidh ag caint ionaibh.</verse>
			<verse number="21">Tabharfaidh an deartháir a dheartháir féin suas chun báis, agus an t-athair a pháiste féin; éireoidh an chlann amach in aghaidh a dtuismitheoirí agus básóidh siad iad.</verse>
			<verse number="22">Agus beidh fuath ag cách daoibh mar gheall ar mʼainm-se. Ach an té a sheasfaidh amach go deireadh, sábhálfar é.</verse>
			<verse number="23">Má bhítear sa tóir oraibh i gcathair áirithe teithigí go cathair eile. Deirim libh go fírinneach, sula mbeidh cathracha Iosrael siúlta agaibh, beidh Mac an Duine tagtha.</verse>
			<verse number="24">“Níl an deisceabal os cionn an mháistir ná an sclábhaí os cionn a úinéara.</verse>
			<verse number="25">Ba leor don deisceabal a bheith ar aon dul lena mháistir, agus don sclábhaí a bheith ar aon dul lena úinéir. Má thug siad Béalzabúl ar fhear an tí, nach móide dóibh é a thabhairt ar lucht a theaghlaigh?</verse>
			<verse number="26">Ná bíodh eagla oraibh rompu, mar sin. Níl aon ní i bhfolach nach bhfoilseofar, ná aon ní faoi cheilt nach mbeidh fios air.</verse>
			<verse number="27">An rud a deirim libh sa dorchadas, abraigí i solas an lae é, agus an cogar a chuirtear in bhur gcluais, fógraígí é ó bharr na dtithe.</verse>
			<verse number="28">“Ná bíodh eagla oraibh rompu seo a mharaíonn an corp ach nach féidir dóibh an t-anam a mharú: Ní hea, ach bíodh eagla oraibh roimh an té ar féidir dó idir chorp agus anam a mhilleadh in Ifreann.</verse>
			<verse number="29">Nach mbíonn na gealbhain leathphingin an péire? Agus ní thitfidh gealbhan acu as an aer gan a fhios do bhur nAthair.</verse>
			<verse number="30">Maidir libh-se, fiú amháin ribí bhur gcinn tá siad uile comhairthe.</verse>
			<verse number="31">Mar sin, ná bíodh aon eagla oraibh; is mó is fiú sibh-se ná dá liacht gealbhan!</verse>
			<verse number="32">“Duine ar bith a admhóidh mise os comhair daoine, admhóidh mise eisean chomh maith os comhair mʼAthar atá ar Neamh.</verse>
			<verse number="33">Ach duine ar bith a shéanfaidh os comhair daoine mé, séanfaidh mise eisean chomh maith os comhair mʼAthar atá ar neamh.</verse>
			<verse number="34">“Ná bígí ag ceapadh gur chun síocháin a chur ar an talamh a tháinig mé. Ní síocháin a tháinig mé a chur ann ach claíomh.</verse>
			<verse number="35">Óir tháinig mé chun duine a chur bunoscionn lena athair agus an iníon lena máthair agus bean mhic le máthair a céile,</verse>
			<verse number="36">agus is iad lucht a theaghlaigh féin is naimhde do dhuine.</verse>
			<verse number="37">“An té arb ansa leis athair nó máthair ná mé, níl sé diongbháil dom, agus an té arb ansa leis mac nó iníon ná mé, níl sé diongbháil dom;</verse>
			<verse number="38">agus an té nach nglacann a chros agus mise a leanúint, níl sé diongbháil dom.</verse>
			<verse number="39">An té a fhaigheann a anam, caillfidh sé é; ach an té a chaillfidh a anam mar gheall orm-sa, gheobhaidh sé é.</verse>
			<verse number="40">“An té a ghlacann sibh-se, glacann sé mise; agus an té a ghlacann mise, glacann sé an té a chuir uaidh mé.</verse>
			<verse number="41">An té a ghlacann fáidh as ucht gur fáidh é, is tuarastal fáidh a gheobhaidh; agus an té a ghlacfaidh fíréan as ucht gur fíréan é, is tuarastal fíréin a gheobhaidh.</verse>
			<verse number="42">“Agus má thugann duine ar bith a oiread is an cupán dʼfhíoruisce do dhuine den mhuintir bheag seo, as ucht gur deisceabal é, ní bheidh sé gan a thuarastal a fháil.”</verse>
		</chapter>
		<chapter number="11">
			<verse number="1">Ansin, nuair a bhí deireadh na rialacha sin tugtha ag Íosa dá dháréag deisceabal, dʼfhág sé an áit sin chun dul ag teagasc agus ag seanmóir ina gcathracha.</verse>
			<verse number="2">Chuala Eoin, agus é i bpríosún, iomrá faoi oibreacha Chríost, agus chuir sé scéala chuige trína dheisceabail féin,</verse>
			<verse number="3">dá rá leis: “An tú an té atá le teacht nó an ceart dúinn a bheith ag súil le duine eile?”</verse>
			<verse number="4">Dúirt Íosa leo dá bhfreagairt: “Imígí agus insígí dʼEoin a bhfuil dá chloisteáil agus dá fheiceáil agaibh:</verse>
			<verse number="5">tá radharc ag daill, tá siúl ag bacaigh, glantar lobhair agus tá éisteacht ag bodhráin, éiríonn na mairbh agus fógraítear an dea-scéal do bhoicht.</verse>
			<verse number="6">Is méanar don té nach ceap tuisle dó mise.”</verse>
			<verse number="7">Le linn dóibh seo a bheith ag imeacht, thosaigh Íosa ag caint leis na sluaite faoi Eoin: “Cad a chuaigh sibh amach faoin bhfásach a fheiceáil? Giolcach dá suaitheadh ag an ngaoth?</verse>
			<verse number="8">Ach cad a chuaigh sibh amach a fheiceáil? Duine a bhí cóirithe go mín? Iad seo a mbíonn éadaí míne orthu, is i dtithe na ríthe atá siad.</verse>
			<verse number="9">Ach cad a thug amach sibh? Chun fáidh a fheiceáil? Is ea, deirim libh, agus duine ba mhó ná fáidh.</verse>
			<verse number="10">Is é seo an té a bhfuil scríofa mar gheall air: ‘Féach, cuirim mo theachtaire romhat a réiteoidh do bhóthar faoi do chomhair.’</verse>
			<verse number="11">“Deirim libh go fírinneach, níor éirigh ar shliocht na mban duine ba mhó ná Eoin Baiste; ach an té is lú i Ríocht na bhflaitheas, is mó é ná eisean.</verse>
			<verse number="12">Ó laethanta Eoin Baiste go dtí anois tá foréigean dá dhéanamh ar Ríocht na bhflaitheas agus fuadaíonn lucht an fhoréigin leo í.</verse>
			<verse number="13">Óir, na fáithe uile, agus an dlí freisin, thug siad a dtairngreacht chomh fada le hEoin,</verse>
			<verse number="14">agus mura miste libh mé a chreidiúint ann, is é an tÉilias a bhí le teacht é.</verse>
			<verse number="15">An té a bhfuil cluasa air, éisteadh sé!</verse>
			<verse number="16">“Ach cad leis a gcuirfidh mé an ghlúin seo i gcomparáid? Tá sí cosúil leis na leanaí a bhíonn ina suí sna háiteanna margaidh agus iad ag glaoch chun a gcomrádaithe</verse>
			<verse number="17">dá rá: ‘Rinneamar píobaireacht daoibh ach ní dhearna sibh rince; rinneamar caoineadh, ach níor bhuail sibh bhur n-ucht.’</verse>
			<verse number="18">“Mar tháinig Eoin agus ní raibh sé ag ithe ná ag ól, agus deir siad: ‘Tá deamhan ann.’</verse>
			<verse number="19">Tháinig Mac an Duine agus bíonn sé ag ithe agus ag ól, agus deir siad: ‘Féach, fear craois agus póite, cara do phoibleacánaigh agus do pheacaigh.’ Agus fuair an eagna a ceart as a hoibreacha féin.”</verse>
			<verse number="20">Thosaigh sé ansin ag tabhairt achasáin do na cathracha ina ndearnadh an chuid is mó dá mhíorúiltí, i dtaobh nach ndearna siad aithrí:</verse>
			<verse number="21">“Is mairg duit, a Chorazain! Is mairg duit-se, a Bhéatsáide! Óir, dá mba sa Tuír agus i Siodón a dhéanfaí na míorúiltí a rinneadh ionaibhse, is fadó a bheadh aithrí déanta acu faoi éadach saic agus faoi luaithreach.</verse>
			<verse number="22">Ach deirim libh, is saoire a bheidh ag an Tuír agus ag Siodón lá an bhreithiúnais ná agaibh-se.</verse>
			<verse number="23">Agus tusa, a Chafarnáúm, an ardófar chun flaithiúnais thú? Síos go hIfreann a theilgfear thú! óir, dá mba i Sodam a dhéanfaí na míorúiltí a rinneadh ionatsa, bheadh sí ann go dtí an lá inniu.</verse>
			<verse number="24">Ach deirim libh, is saoire a bheidh ag talamh Shodam lá an bhreithiúnais ná agat-sa.”</verse>
			<verse number="25">San am sin labhair Íosa agus dúirt: “Tugaim buíochas duit, a Athair, a Thiarna Neimhe agus talún, de chionn mar a cheil tú na nithe seo ar lucht eagna agus éirime agus mar a dʼfhoilsigh tú do naíonáin iad.</verse>
			<verse number="26">Is ea, a Athair, óir is amhlaidh sin ba mhaith leat é.</verse>
			<verse number="27">Tá gach aon ní tugtha dom-sa ag mʼAthair. Agus níl aithne ag aon neach ar an Mac ach amháin ag an Athair, ná níl aithne ag aon neach ar an Athair ach amháin ag an Mac agus an té ar toil leis an Mac a fhoilsiú dó.</verse>
			<verse number="28">“Tagaigí chugam, sibh-se uile a bhfuil saothar agus tromualach oraibh, agus tabharfaidh mé faoiseamh daoibh.</verse>
			<verse number="29">Tógaigí oraibh mo chuing agus tagaigí ar scoil chugam-sa, mar táim ceansa uiríseal ó chroí, agus gheobhaidh sibh faoiseamh do bhur n-anamacha;</verse>
			<verse number="30">óir tá mo chuing so-iompair agus mʼualach éadrom.”</verse>
		</chapter>
		<chapter number="12">
			<verse number="1">San aimsir sin ghabh Íosa trí na goirt arbhair lá sabóide. Bhí ocras ar a dheisceabail, agus thosaigh siad ag stoitheadh na ndias agus dá n-ithe.</verse>
			<verse number="2">Chonaic na Fairisínigh é sin agus dúirt siad: “Féach, tá do dheisceabail ag déanamh ruda nach dleathach a dhéanamh lá sabóide.”</verse>
			<verse number="3">Dúirt sé leo: “An ea nár léigh sibh mar a rinne Dáiví é nuair a bhí ocras air féin agus ar a chompánaigh?</verse>
			<verse number="4">Conas mar a chuaigh sé isteach i dteach Dé agus mar a dʼith builíní na fianaise, siúd is nár dhleathach dó féin ná dá chompánaigh iad a ithe, ach do na sagairt amháin.</verse>
			<verse number="5">Nó fós, nár léigh sibh sa dlí, na sagairt sa Teampall lá sabóide, go sáraíonn siad an tsabóid agus nach mbíonn locht ar bith orthu?</verse>
			<verse number="6">Ach deirim libh, tá ní anseo is mó ná an Teampall.</verse>
			<verse number="7">Agus dá mbʼeol daoibh a chiall siúd: ‘Trócaire is áil liom agus ní íobairt,’ ní dhaorfadh sibh na daoine atá gan locht.</verse>
			<verse number="8">Óir tá Mac an Duine ina mháistir ar an tsabóid.</verse>
			<verse number="9">Dʼfhág sé an áit sin agus chuaigh isteach ina sionagóg.</verse>
			<verse number="10">Bhí fear ansiúd a raibh lámh leis seargtha, agus chuir siad an cheist seo ar Íosa: “An bhfuil sé dleathach leigheas a dhéanamh lá sabóide?” chun go gciontóidís é.</verse>
			<verse number="11">Ach dúirt sé leo: “Cén duine agaibh a mbeadh an t-aon chaora amháin aige agus go dtitfeadh sí i bpoll lá sabóide, nach mbéarfadh sé greim uirthi dá tarraingt as?</verse>
			<verse number="12">Agus is mó is fiú duine ná caora. Dá réir sin, tá sé dleathach an mhaith a dhéanamh lá sabóide.”</verse>
			<verse number="13">Ansin dúirt sé leis an duine: “Sín amach do lámh.” Shín, agus rinneadh chomh slán leis an láimh eile arís í.</verse>
			<verse number="14">Ach tar éis do na Fairisínigh dul amach, rinne siad comhairle le chéile ina aghaidh chun go millfidís é.</verse>
			<verse number="15">Bhí a fhios ag Íosa, áfach, agus chuaigh sé i leataobh as sin. Lean sluaite móra é, agus leigheas sé iad uile,</verse>
			<verse number="16">ach thug ordú láidir dóibh gan é a chur in iúl;</verse>
			<verse number="17">chun go gcomhlíonfaí a ndúradh trí Íseáia fáidh:</verse>
			<verse number="18">“Is é seo mo ghiolla, an té ba rogha liom, mʼaonghrá ar a bhfuil gnaoi mʼanama. Cuirfidh mé air mo Spiorad agus fógróidh sé an reacht do na ciníocha.</verse>
			<verse number="19">Ní dhéanfaidh sé bruíon ná gáir, ná ní chluinfear a ghlór sna sráideanna.</verse>
			<verse number="20">Ní bhrisfidh sé an ghiolcach leonta ná ní mhúchfaidh sé buaiceas an deataigh, nó go mbéarfaidh sé an reacht chun bua.</verse>
			<verse number="21">Beidh muinín ag na ciníocha as a ainm.”</verse>
			<verse number="22">Tugadh chuige ansin duine a raibh deamhan ann, é dall agus balbh. Leigheas sé é; tháinig a chaint don bhalbh agus a radharc.</verse>
			<verse number="23">Agus tháinig alltacht ar na sluaite uile agus bhí siad ag rá: “An féidir gurb é an duine seo Mac Dháiví?”</verse>
			<verse number="24">Ach nuair a chuala na Fairisínigh é sin, dúirt siad: “Ní chaitheann an duine seo na deamhain amach ach trí Bhéalzabúl, prionsa na ndeamhan.”</verse>
			<verse number="25">Bhí a fhios aige cad a bhí ina gcroí agus dúirt sé leo: “Gach ríocht a bhíonn ar deighilt ina haghaidh féin, bánaítear í, agus níl cathair ná teaghlach a bhíonn ar deighilt ina aghaidh féin a fhéadfaidh seasamh.</verse>
			<verse number="26">Agus más é Sátan a chaitheann Sátan amach, tá sé ar deighilt ina aghaidh féin, agus dá réir sin conas a sheasfaidh a ríocht?</verse>
			<verse number="27">Agus más trí Bhéalzabúl a chaithimse na deamhain amach, cé tríd a gcaitheann bhur gclann féin amach iad? Uime sin, is iad sin a thabharfaidh breith oraibh.</verse>
			<verse number="28">Ach más trí Spiorad Dé a chaithim amach na deamhain, dá réir sin tá Ríocht Dé tagtha chugaibh cheana.</verse>
			<verse number="29">Nó fós, conas a dʼfhéadfadh duine ar bith dul isteach i dteach an fhir láidir agus a urra tí a shlad gan an fear láidir a chur i ngéibheann ar dtús? Ansin creachfaidh sé a theach.</verse>
			<verse number="30">An té nach bhfuil liom tá sé i mʼaghaidh, agus an té nach gcnuasaíonn liom, scaipeann.</verse>
			<verse number="31">“Mar sin, táim dá rá libh go maithfear do dhaoine gach peacadh agus gach diamhasla; ach diamhasla in aghaidh an Spioraid, ní bhfaighfear maithiúnas ann.</verse>
			<verse number="32">Agus duine ar bith a labhróidh focal in aghaidh Mhac an Duine, maithfear dó é. Ach duine ar bith a labhróidh in aghaidh an Spioraid Naoimh, ní bhfaighidh sé maithiúnas ann sa saol seo ná sa saol atá le teacht.</verse>
			<verse number="33">Déanaigí maith an crann agus maith a thoradh, nó déanaigí olc an crann agus olc a thoradh; óir is ar a thoradh a aithnítear an crann.</verse>
			<verse number="34">A sceith na bpéisteanna, conas a dʼfhéadfadh sibh an mhaith a labhairt agus sibh féin olc, agus gur as lán an chroí a labhraíonn an béal?</verse>
			<verse number="35">Tógann an dea-dhuine dea-nithe amach as a dhea-stór, agus tógann an drochdhuine drochnithe amach as a dhrochstór.</verse>
			<verse number="36">Ach deirim libh, gach focal gan bhun dá labhróidh daoine, tabharfaidh siad cuntas ann lá an bhreithiúnais,</verse>
			<verse number="37">óir is as do bhriathra a shaorfar thú agus is as do bhriathra a dhaorfar thú.”</verse>
			<verse number="38">Ansin labhair cuid de na scríobhaithe agus de na Fairisínigh leis: “Bʼáil linn, a Mhaistir,” ar siad, “comhartha a fheiceáil uait.”</verse>
			<verse number="39">Ach dúirt sé leo dá bhfreagairt: “Drochghlúin adhaltrach agus í ag lorg comhartha, agus gan de chomhartha le tabhairt di ach comhartha Ióna fáidh.</verse>
			<verse number="40">Óir, amhail mar a thug Ióna trí lá agus trí oíche i mbolg na hollphéiste, sin mar a bheidh Mac an Duine i gcoim na talún trí lá agus trí oíche.</verse>
			<verse number="41">Éireoidh muintir Ninivé ina seasamh in am an bhreithiúnais leis an nglúin seo, agus daorfaidh siad í, óir rinne siad aithrí nuair a dʼfhógair Ióna é, agus tá anseo neach is mó ná Ióna.</verse>
			<verse number="42">Éireoidh ban-ríon an deiscirt in am an bhreithiúnais leis an nglúin seo agus daorfaidh sí í, óir tháinig sise as imill na cruinne ag éisteacht le heagna Sholaimh, agus tá anseo neach is mó ná Solamh.”</verse>
			<verse number="43">“Nuair a bhíonn an spiorad míghlan imithe amach as an duine, gabhann sé trí áiteanna tíortha ag lorg faoisimh, agus ní fhaigheann.</verse>
			<verse number="44">Deir sé ansin: ‘Rachaidh mé ar ais chun mo thí as ar tháinig mé amach.’ Agus ar theacht dó, faigheann sé folamh é, scuabtha, maisithe.</verse>
			<verse number="45">Imíonn sé ansin agus beireann sé in éineacht leis seacht spiorad eile is measa ná é féin: téann siad isteach agus glacann siad áras ann, agus is measa dála an duine sin ar deireadh ná ar dtús. Sin mar a bheidh an scéal ag an drochghlúin seo freisin.”</verse>
			<verse number="46">Ag caint mar sin leis na sluaite a bhí sé nuair a tháinig a mháthair agus a bhráithre agus sheas siad amuigh ag iarraidh labhairt leis.</verse>
			<verse number="47">Dúirt duine éigin leis: “Féach, tá do mháthair agus do bhráithre lasmuigh ag iarraidh labhairt leat.”</verse>
			<verse number="48">Agus dúirt leis an té a dʼinis dó é: “Cé hí mo mháthair agus cé hiad mo bhráithre?”</verse>
			<verse number="49">Agus ag síneadh a láimhe faoina chuid deisceabal, dúirt: “Féach mo mháthair agus mo bhráithre!</verse>
			<verse number="50">óir, duine ar bith a dhéanfaidh toil mʼAthar atá ar Neamh, is bráthair dom é agus is siúr agus is máthair.”</verse>
		</chapter>
		<chapter number="13">
			<verse number="1">Tháinig Íosa amach as an teach an lá sin agus chuaigh ina shuí cois na farraige,</verse>
			<verse number="2">agus tháinig sluaite chomh mór sin le chéile ag triall air go ndeachaigh sé isteach i mbád agus gur shuigh inti, agus an slua go léir ina seasamh ar an gcladach.</verse>
			<verse number="3">Agus rinne sé mórán cainte leo i bparabail. Dúirt: “Chuaigh an síoladóir amach ag cur an tsíl.</verse>
			<verse number="4">Agus sa síolchur dó, thit cuid den ghrán le hais an bhóthair, agus tháinig an éanlaith dá ithe suas.</verse>
			<verse number="5">Thit cuid eile de ar na creaga, áit nach raibh mórán ithreach ann dó, agus nuair nach raibh an ithir dhomhain aige, dʼeascair sé gan mhoill.</verse>
			<verse number="6">Ar éirí don ghrian, áfach, loisceadh é, agus dʼfheoigh sé de cheal fréimhe.</verse>
			<verse number="7">Cuid eile fós de, thit sé i measc an deilgnigh, agus dʼfhás an deilgneach aníos agus phlúch é.</verse>
			<verse number="8">Ach bhí cuid eile de a thit ar an talamh maith agus thug sé toradh uaidh, toradh faoi chéad in áit, faoi sheasca in áit eile, faoi thríocha in áit eile.</verse>
			<verse number="9">An té a bhfuil cluasa air, éisteadh sé!”</verse>
			<verse number="10">Tháinig na deisceabail chuige ag rá: “Cén fáth ar i bparabail atá tú ag caint leo?”</verse>
			<verse number="11">Dúirt sé leo dá bhfreagairt: “Is é fáth é, mar tá sé tugtha daoibh-se eolas a bheith agaibh ar rúndiamhra Ríocht na bhflaitheas, ach níl sé tugtha dóibh siúd.</verse>
			<verse number="12">Óir, duine ar bith a mbíonn ní aige, tabharfar dó agus beidh fuílleach aige; ach duine ar bith a bhíonn gan ní, fiú amháin a mbíonn aige bainfear de é.</verse>
			<verse number="13">Agus sin é an fáth a bhfuilim ag caint i bparabail leo, mar feiceann siad gan feiceáil agus cluineann siad gan cloisteáil agus gan tuiscint.</verse>
			<verse number="14">Agus sin mar atá dá comh-líonadh iontu an tairngreacht a rinne Íseáia: ‘Beidh sibh ag cloisteáil go deimhin ach ní thuigfidh sibh, beidh sibh ag breathnú go deimhin, ach ní fheicfidh sibh,</verse>
			<verse number="15">óir chuaigh croí an phobail seo chun raimhre, mʼéist siad le cluasa bodhra, dʼiaigh siad a súile, dʼeagla go mbeadh radharc na súl acu, ná clos na gcluas, ná tuiscint an chroí, agus go n-iompóidís agus go leigheasfainn iad.’</verse>
			<verse number="16">“Ach is méanar do bhur súilese mar go bhfeiceann siad agus do bhur gcluasa mar go n-éisteann siad.</verse>
			<verse number="17">Deirim libh go fírinneach, ba é ba mhian le mórán fáithe agus fíréan na nithe a fheiceáil a fheiceann sibh-se agus ní fhaca siad iad, agus na nithe a chloisteáil a chluineann sibh-se agus níor chuala siad iad.”</verse>
			<verse number="18">“sibh-se mar sin, éistigí le parabal an tsíoladóra.</verse>
			<verse number="19">Duine ar bith a chluineann briathar na Ríochta agus nach dtuigeann é, tagann Fear an Oilc agus sciobann sé leis an ní a cuireadh ina chroí: agus sin é an duine a ghlac an síol le hais an bhóthair.</verse>
			<verse number="20">An duine a ghlac an síol ar na creaga, sin é an duine a chluineann an briathar agus a ghabhann chuige le háthas é láithreach,</verse>
			<verse number="21">ach ní bhíonn fréamh aige ann féin, ach é neamhbhuan; an túisce is a thagann trioblóid nó géar-leanúint mar gheall ar an mbriathar, cliseann air.</verse>
			<verse number="22">An duine a ghlac an síol sa deilgneach, sin é an duine a chluineann an briathar, ach go mbíonn cúram an tsaoil agus mealladh an tsaibhris ag plúchadh an bhriathair agus fágtar gan toradh a thabhairt é.</verse>
			<verse number="23">Ach an duine a ghlac an síol ar an talamh maith, sin é an duine a chluineann an briathar agus a thuigeann é; agus tugann sé sin toradh uaidh gan teip, faoi chéad nó faoi sheasca, nó faoi thríocha de réir mar a bhíonn.”</verse>
			<verse number="24">Chuir sé parabal eile os a gcomhair: “Is iad dála Ríocht na bhflaitheas,” ar seisean, “mar a bhí ag an duine a chuir síol maith ina ghort.</verse>
			<verse number="25">Ach fad a bhí an saol ina chodladh, bhí namhaid dó a tháinig ag scaipeadh cogail anuas ar an arbhar, agus a dʼimigh.</verse>
			<verse number="26">Tháinig an t-arbhar aníos ina gheamhar, agus ansin ina dhias agus an uair sin chonacthas an cogal freisin.</verse>
			<verse number="27">Tháinig a chuid sclábhaithe go dtí an fear tí agus dúirt siad leis: ‘A mháistir, an síol a chuir tú i do ghort, nach síol maith a bhí ann? Agus cad a thug an cogal ann más ea?’</verse>
			<verse number="28">Dúirt sé leo: ‘Namhaid éigin a rinne an méid sin.’ ‘Agus ar mhaith leat,’ deir na sclábhaithe leis, ‘go rachaimis dá bhailiú chun a chéile?’</verse>
			<verse number="29">‘Ná déanaigí,’ ar seisean, ‘ar eagla, nuair a bheadh sibh ag bailiú an chogail, go sracfadh sibh an t-arbhar aníos san am céanna.</verse>
			<verse number="30">Fágtar le hais a chéile ag fás iad araon go dtí an fómhar, agus nuair a bheidh an fómhar dá dhéanamh déarfaidh mé leis na buanaithe: Bailígí an cogal chun a chéile ar dtús, agus déanaigí punanna de chun a dhóite. Ach cruinnígí an t-arbhar isteach i mo scioból.’”</verse>
			<verse number="31">Chuir sé parabal eile os a gcomhair: “Is cosúil Ríocht na bhflaitheas,” ar seisean, “le gráinne de shíol mustaird a thóg duine agus a chuir sé ina ghort.</verse>
			<verse number="32">Is é an gráinnín síl is lú ar bith é, ach nuair a bhíonn sé fásta, bíonn sé ar an gceann is mó de na glasraí agus déantar crann de, a bhféadann éanlaith an aeir dul ar foscadh ina chraobhacha.”</verse>
			<verse number="33">Dʼinis sé parabal eile dóibh: “Is cosúil Ríocht na bhflaitheas le gabháil a thóg bean agus a dʼfholaigh sí i dtrí pheic plúir nó go raibh sé gabhálta ar fad.”</verse>
			<verse number="34">Labhair Íosa na nithe sin uile i bparabail leis na sluaite: ní dhéanadh sé caint ar bith leo gan pharabal,</verse>
			<verse number="35">agus sin mar a comh-líonadh a ndúradh tríd an bhfáidh: “Labhróidh mé i bparabail, nochtfaidh mé nithe ba rún ó thúsú an domhain.”</verse>
			<verse number="36">Dʼfhág sé na sluaite an uair sin agus chuaigh sé isteach sa teach. Tháinig a dheisceabail chuige agus dúirt siad: “Mínigh dúinn parabal úd an chogail sa ghort.”</verse>
			<verse number="37">Dʼfhreagair sé iad dá rá: “An té a chuireann an síol maith, sin é Mac an Duine.</verse>
			<verse number="38">Is é an domhan an gort. An síol maith muintir na Ríochta. Dream an oilc an cogal,</verse>
			<verse number="39">agus is é an diabhal an namhaid a scaipeann é. Is é deireadh an tsaoil an fómhar agus is iad na haingil na buanaithe.</verse>
			<verse number="40">Amhail mar a bhailítear an cogal chun é a dhó sa tine, sin mar a bheidh i ndeireadh an tsaoil.</verse>
			<verse number="41">Cuirfidh Mac an Duine a aingil amach agus baileoidh siad gach ábhar scannail as a Ríocht agus na daoine a thaobhaíonn an t-olc,</verse>
			<verse number="42">agus teilgfidh siad san fhoirnéis tine iad. Is ann a bheidh gol agus díoscán fiacla.</verse>
			<verse number="43">Beidh na fíréin an uair sin ag lonradh ar nós na gréine i Ríocht a nAthar. An té a bhfuil cluasa air, éisteadh sé!”</verse>
			<verse number="44">“Is cosúil Ríocht na bhflaitheas le stór a bhí i bhfolach i ngort, agus an fear a dʼaimsigh é dʼfholaigh, gur imigh le barr áthais ag díol a raibh aige gur cheannaigh an gort sin.</verse>
			<verse number="45">“Nó fós, is cosúil Ríocht na bhflaitheas le ceannaí a bhí ag lorg péarlaí breátha.</verse>
			<verse number="46">Tharla aon phéarla amháin leis a bhí róluachmhar, agus dʼimigh agus dhíol a raibh aige gur cheannaigh sé é.</verse>
			<verse number="47">“Nó fós, is cosúil Ríocht na bhflaitheas le heangach a cuireadh sa bhfarraige agus a ghabh gach uile shórt.</verse>
			<verse number="48">Ar a bheith lán di, tharraing siad aníos ar an gcladach í, shuigh siad síos ansin ag cnuasach gach tairbhe i soithí agus ag caitheamh na dramhaíola uathu.</verse>
			<verse number="49">Sin mar a bheidh i ndeireadh an tsaoil: rachaidh na haingil amach agus scarfaidh siad na drochdhaoine ó na fíréin</verse>
			<verse number="50">agus teilgfidh siad san fhoirnéis tine iad. Is ann a bheidh gol agus díoscán fiacla.</verse>
			<verse number="51">“Ar thuig sibh na nithe sin uile?” “Thuigeamar,” ar siad leis.</verse>
			<verse number="52">Dúirt sé leo: “Sin an fáth, gach scríobhaí a bhíonn ina dheisceabal de Ríocht na bhflaitheas, gur cosúil é le fear tí a thógann amach as a stór nithe nua agus sean.”</verse>
			<verse number="53">Ansin, nuair a bhí deireadh na bparabal sin inste aige, dʼfhág Íosa an áit sin;</verse>
			<verse number="54">agus ar theacht ina dhúiche féin dó, bhíodh sé ag teagasc na ndaoine ina sionagóg, ionas gur ghabh iontas iad: “Cá bhfuair sé seo,” deiridís, “an eagna seo agus na míorúiltí?</verse>
			<verse number="55">Nach é mac an tsaoir adhmaid é seo? Nach í a mháthair an bhean a bhfuil ‘Muire’ uirthi? Agus nach iad Séamas agus Iósaef agus Síomón agus Iúdás a bhráithre?</verse>
			<verse number="56">A shiúracha freisin, nach bhfuil siad uile inár measc? Cá bhfuair sé na nithe seo uile, mar sin?”</verse>
			<verse number="57">Agus ghlac siad scannal ann. Ach dúirt Íosa leo: “Ní bhíonn fáidh faoi neamhchion ach amháin ina dhúiche agus ina theaghlach féin.”</verse>
			<verse number="58">Agus ní dhearna sé mórán míorúiltí ansiúd de dheasca a ndí-chreidimh.</verse>
		</chapter>
		<chapter number="14">
			<verse number="1">San am sin, chuala Héaród, an rí cúige, iomrá faoi Íosa,</verse>
			<verse number="2">agus dúirt sé le lucht a chúirte: “Eoin Baiste é seo: tá sé éirithe ó mhairbh, agus sin é an fáth a bhfuil na míorúiltí dá n-oibriú tríd.”</verse>
			<verse number="3">Is amhlaidh a bhí Héaród tar éis Eoin a ghabháil agus é a chur i ngéibheann agus i bpríosún mar gheall ar Héaróidias, bean Philib a dheartháir.</verse>
			<verse number="4">Mar dúirt Eoin leis: “Ní ceadmhach duit í a bheith agat.”</verse>
			<verse number="5">Ba mhaith le Héaród é a chur chun báis ach bhí eagla air roimh na daoine, mar bhí meas fáidh acu air.</verse>
			<verse number="6">Ach nuair a bhí cuimhne lae a bhreithe dá comóradh ag Héaród, rinne iníon Héaróidias rince os comhair na cuideachta agus thaitin sí chomh mór sin le Héaród</verse>
			<verse number="7">gur gheall sé faoi bhrí na mionn rud ar bith a dʼiarrfadh sí a thabhairt di.</verse>
			<verse number="8">Bhí ceacht faighte óna máthair aici seo, áfach: “Tabhair dom anseo ar mhias,” ar sise, “ceann Eoin Baiste.”</verse>
			<verse number="9">Bhuail aiféala an rí, ach mar gheall ar a mhionn agus ar na daoine a bhí ag bord leis, dʼordaigh sé an aisce a thabhairt di,</verse>
			<verse number="10">agus chuir faoi deara Eoin a dhícheannadh sa phríosún.</verse>
			<verse number="11">Tugadh a cheann isteach ar mhias le tabhairt don chailín agus rug sise ag triall ar a máthair é.</verse>
			<verse number="12">Tháinig deisceabail Eoin agus thóg siad leo an corp chun a adhlactha; tháinig siad ansin dá insint dʼÍosa.</verse>
			<verse number="13">Agus nuair a chuala Íosa é, chuaigh sé i leataobh as sin i mbád go dtí áit uaigneach ar leithligh. Ach fuair na sluaite scéala air, agus tháinig siad amach as na cathracha dá leanúint dá gcois.</verse>
			<verse number="14">Ar theacht i dtír dó, chonaic sé slua mór agus ghlac sé trua dóibh agus leigheas na hothair a bhí leo.</verse>
			<verse number="15">Nuair a bhí an tráthnóna ann, áfach, tháinig na deisceabail chuige agus dúirt siad: “Áit uaigneach é seo agus tá sé deireanach feasta. Mar sin, scaoil uait na sluaite go dtéidís isteach sna bailte agus bia a cheannach dóibh féin.”</verse>
			<verse number="16">Ach dúirt Íosa leo: “Ní gá dóibh imeacht; tugaigí sibh-se rud le hithe dóibh.”</verse>
			<verse number="17">“Ach,” ar siad-san leis, “níl anseo againne ach cúig bhuilín agus dhá iasc.”</verse>
			<verse number="18">“Tugaigí chugam anseo iad,” ar seisean.</verse>
			<verse number="19">Dʼordaigh sé do na sluaite luí fúthu ar an bhféar; thóg sé na cúig bhuilín agus an dá iasc, agus, ar dhearcadh suas chun na bhflaitheas dó, bheannaigh, bhris, agus thug na builíní do na deisceabail, agus thug na deisceabail do na sluaite iad.</verse>
			<verse number="20">Dʼith siad uile agus bhí siad sách, agus thóg siad suas an bruscar fuílligh, lán dhá chiseán déag.</verse>
			<verse number="21">Timpeall cúig mhíle fear a fuair an béile, gan mná ná páistí a áireamh.</verse>
			<verse number="22">Ansin chuir sé dʼfhiacha ar na deisceabail dul ar bord agus imeacht roimhe go dtí an taobh thall fad a bheadh sé féin ag scaoileadh na sluaite uaidh.</verse>
			<verse number="23">Agus tar éis a scaoilte dó, chuaigh sé an sliabh suas ar leithligh chun guí, agus nuair a bhí an tráthnóna ann bhí sé ansiúd ina aonar.</verse>
			<verse number="24">Bhí an bád faoin am sin mórán staideanna amach ón talamh, dá bocadh ag na farraigí, mar bhí an ghaoth contrártha.</verse>
			<verse number="25">Sa cheathrú faire den oíche, tháinig sé chucu ag siúl ar an bhfarraige.</verse>
			<verse number="26">Nuair a chonaic na deisceabail é, agus é ag siúl ar an bhfarraige, bhí siad buartha: “Taibhse atá ann!” ar siad, agus scread siad amach le barr eagla.</verse>
			<verse number="27">Ach labhair Íosa leo láithreach: “Bíodh misneach agaibh!” ar seisean, “mise atá ann, ná bíodh eagla oraibh.”</verse>
			<verse number="28">Dʼfhreagair Peadar é: “A Thiarna,” ar seisean, “más tú atá ann, ordaigh mé a theacht chugat ar bharr an uisce.”</verse>
			<verse number="29">Dúirt Íosa: “Tar!” Agus tháinig Peadar amach as an mbád agus shiúil ar bharr an uisce ag déanamh ar Íosa.</verse>
			<verse number="30">Ach nuair a dʼairigh sé chomh borb agus a bhí an ghaoth, rug an eagla air; thosaigh ag dul faoi uisce agus scread sé amach: “A Thiarna, saor mé!” ar seisean.</verse>
			<verse number="31">Shín Íosa amach a lámh láithreach, agus ag breith greama air dúirt: “A fhir an bheagán creidimh, cén fáth ar tháinig amhras ort?”</verse>
			<verse number="32">Ar dhul isteach sa bhád dóibh, thit an ghaoth.</verse>
			<verse number="33">Agus iad seo a bhí sa bhád, dʼumhlaigh siad síos ina láthair ag rá: “Go dearfa, is tú Mac Dé.”</verse>
			<verse number="34">Ar dhul trasna dóibh bhuail siad talamh ag Geinéasaireit.</verse>
			<verse number="35">Nuair a dʼaithin muintir na háite sin é, chuir siad scéala ar fud na tíre sin go léir timpeall agus tugadh chuige iad seo go léir a bhí tinn,</verse>
			<verse number="36">agus bhí siad dá iarraidh air a ligean dóibh fiú amháin a lámh a chur le scothóg a bhrait, agus a oiread díobh agus a chuir, leigheasadh iad.</verse>
		</chapter>
		<chapter number="15">
			<verse number="1">Tháinig ó Iarúsailéim ansin ag triall ar Íosa Fairisínigh agus scríobhaithe a dúirt:</verse>
			<verse number="2">“Cén fáth a sáraíonn do dheisceabail traidisiún na sinsear? Ní dhéanann siad a lámha a ní nuair a bhíonn siad ag caitheamh a gcoda.”</verse>
			<verse number="3">“Agus cén fáth,” ar seisean leo dá bhfreagairt, “a sáraíonn sibh féin aithne Dé ar son an traidisiúin seo agaibh?</verse>
			<verse number="4">Óir dúirt Dia: ‘Tabhair onóir do dʼathair agus do do mháthair’; agus: ‘An té a labhraíonn go haithiseach lena athair nó lena mháthair, bíodh ciorrú an bháis air’;</verse>
			<verse number="5">ach is é a deir sibh-se: ‘Cibé duine a deir lena athair nó lena mháthair: “Ní ar bith de mo chuid-se a dʼfhéadfadh dul chun sochair duit-se, táim dá choisreacan don Tiarna”;</verse>
			<verse number="6">níl cead aige an onóir sin a thabhairt dá athair nó dá mháthair’; agus tá briathar Dé curtha ar neamhní agaibh ar son bhur dtraidisiúin.</verse>
			<verse number="7">A bhréagchráifeacha, is breá an tairngreacht a rinne Íseáia mar gheall oraibh nuair a dúirt:</verse>
			<verse number="8">‘Tugann an pobal seo onóir dom ó bheola ach is fada uaim atá a gcroí:</verse>
			<verse number="9">Is díomhaoin dóibh a bheith do mʼadhradh, óir níl sa teagasc a mhúineann siad ach aitheanta daonna.’”</verse>
			<verse number="10">Ghlaoigh sé an slua chuige agus dúirt sé leo: “Éistigí liom agus bainigí meabhair as an méid seo!</verse>
			<verse number="11">Ní hé an rud a théann isteach sa bhéal a dhéanann neamh-ghlan an duine, ach an rud a thagann amach as an mbéal, sin é a dhéanann neamh-ghlan an duine.”</verse>
			<verse number="12">Tháinig na deisceabail chuige ansin agus dúirt siad leis: “An bhfuil a fhios agat, nuair a chuala na Fairisínigh an chaint sin, gur ghlac siad scannal inti?”</verse>
			<verse number="13">Dʼfhreagair sé iad agus dúirt: “Planda ar bith nárbh é mʼAthair neamhaí a phlandaigh é, sracfar as a fhréamhacha é.</verse>
			<verse number="14">Ligigí dóibh. Daill iad ina ngiollaí i gcionn dall, agus má bhíonn dall ina ghiolla i gcionn daill, titfidh siad araon sa díog.”</verse>
			<verse number="15">Labhair Peadar leis: “Inis dúinn ciall an pharabail úd.”</verse>
			<verse number="16">Dúirt Íosa: “sibh-se freisin, nach bhfuil tuiscint agaibh fós féin?</verse>
			<verse number="17">An ea nach dtuigeann sibh, rud ar bith a théann isteach sa bhéal, go ngabhann sé sa ghoile agus go scaoiltear sa leithreas é?</verse>
			<verse number="18">Ní hionann agus na nithe a thagann amach as an mbéal, gur as an gcroí a thagann siad, agus déanann siad-san neamh-ghlan an duine.</verse>
			<verse number="19">Óir is iad na nithe a thagann amach as an gcroí, drochsmaointe, dúnmharuithe, bearta adhaltranais agus drúise, gadaíochtaí, fianaisí bréige, diamhaslaí.</verse>
			<verse number="20">Sin iad na nithe a dhéanann neamh-ghlan an duine; ach ní dhéanann sé neamh-ghlan é má chaitheann sé a chuid gan a lámha a bheith nite.”</verse>
			<verse number="21">Ar dhul amach as sin dó, chuaigh Íosa i leataobh go dtí ceantar na Tuíre agus Shiodón.</verse>
			<verse number="22">Agus bhí bean Chanánach a tháinig amach as na críocha sin agus thosaigh sí ag glaoch os ard: “Déan trócaire orm, a Thiarna, a mhac Dháiví,” ar sise, “tá iníon agam agus í dá crá go géar ag deamhan.”</verse>
			<verse number="23">Ach ní dúirt Íosa focal ar bith dá freagairt. Tháinig a dheisceabail chuige agus bhí siad ag impí air: “Scaoil uait í,” ar siad, “tá sí ag glaoch inár ndiaidh.”</verse>
			<verse number="24">Dʼfhreagair agus dúirt: “Níor cuireadh mé ach amháin go dtí caoirigh caillte theaghlach Iosrael.”</verse>
			<verse number="25">Ach tháinig an bhean agus dʼfhan ar a dhá glúin ina láthair: “A Thiarna,” ar sise, “fóir orm.”</verse>
			<verse number="26">Dʼfhreagair agus dúirt: “Níl sé oiriúnach arán na leanaí a thógáil agus é a chaitheamh chun na gcoileán.”</verse>
			<verse number="27">Dúirt sise: “Cinnte, a Thiarna, agus itheann na coileáin féin na grabhróga a thiteann ó bhord a máistrí.”</verse>
			<verse number="28">Ansin dúirt Íosa léi dá freagairt: “Ó, is mór é do chreideamh, a bhean! Bíodh agat mar is áil leat.” Agus bhí a hiníon leigheasta ón nóiméad sin.</verse>
			<verse number="29">Dʼfhág Íosa an áit sin agus bhain amach bord farraige na Gailíle. Chuaigh sé an sliabh suas agus shuigh ansin.</verse>
			<verse number="30">Agus tháinig na daoine chuige ina sluaite móra, agus bhí acu leo bacaigh agus mairtínigh agus daill agus balbháin agus mórán eile, agus shín siad ag a chosa iad agus leigheas sé iad.</verse>
			<verse number="31">Agus rinne na sluaite ionadh de nuair a chonaic siad caint ag balbháin, mairtínigh slán, siúl ag bacaigh agus radharc ag daill; agus thug siad glóir do Dhia Iosrael.</verse>
			<verse number="32">Ghlaoigh Íosa a dheisceabail chuige agus dúirt: “Tá trua agam don slua, mar sin trí lá tugtha acu liom anois agus gan aon bhia acu. Agus níor mhaith liom iad a scaoileadh chun siúil ar céalacan le heagla go mbuailfeadh laige iad sa tslí dóibh.”</verse>
			<verse number="33">Ach dúirt na deisceabail leis: “Cá bhfaighimis a ndóthain aráin don slua seo, agus sinn sa bhfhásach?”</verse>
			<verse number="34">Dúirt Íosa leo: “Cé mhéad builín atá agaibh?” “Tá a seacht,” ar siad-san, “agus tá beagán mioniasc.”</verse>
			<verse number="35">Dʼordaigh sé don slua ligean fúthu ar an talamh,</verse>
			<verse number="36">agus thóg sé na seacht mbuilín agus na héisc, dʼaltaigh, bhris agus thug do na deisceabail iad, agus thug na deisceabail do na sluaite iad.</verse>
			<verse number="37">Dʼith siad uile agus bhí siad sách, agus thóg siad suas an bruscar fuílligh, lán seacht gcléibhín.</verse>
			<verse number="38">Timpeall ceithre mhíle fear a fuair an béile, gan mná ná páistí a áireamh.</verse>
			<verse number="39">Agus tar éis dó na sluaite a scaoileadh uaidh, chuaigh sé ar bhord an bháid agus tháinig go críocha Mhagadan.</verse>
		</chapter>
		<chapter number="16">
			<verse number="1">Tháinig na Fairisínigh agus na Sadúcaigh chuige, agus dʼiarr siad air, ag baint trialach as, comhartha ó na flaithis a thaispeáint dóibh.</verse>
			<verse number="2">Dúirt sé leo dá bhfreagairt: “Nuair a bhíonn an tráthnóna ann deir sibh: ‘Tá aimsir bhreá air: tá an spéir dearg’;</verse>
			<verse number="3">agus ar maidin: ‘Déanfaidh sé drochaimsir inniu: tá an spéir dearg, gruama.’ Tuigeann sibh conas dreach na spéire a bhreithniú; an ea nach féidir libh comharthaí na n-aimsirí seo a bhreithniú?</verse>
			<verse number="4">Drochghlúin adhaltrach agus í ag lorg comhartha, agus gan de chomhartha le tabhairt di ach comhartha Ióna”–á bhfágáil ansin agus ag imeacht leis.</verse>
			<verse number="5">Ag dul go dtí an taobh eile dóibh, ba é dearmad na ndeisceabal gan aon arán a thabhairt leo.</verse>
			<verse number="6">Dúirt Íosa leo: “Bígí aireach do bhur seachaint féin ar ghabháil na bhFairisíneach agus na Sadúcach.”</verse>
			<verse number="7">Ach bhí siad-san ag machnamh mar seo ina gcroí: “Mar nár thugamar an t-arán linn.”</verse>
			<verse number="8">Ach bhí a fhios ag Íosa agus dúirt: “Cén fáth a bhfuil an machnamh seo in bhur gcroí, a lucht an bheagán creidimh, mar nár thug sibh an t-arán libh?</verse>
			<verse number="9">Nach dtuigeann sibh fós, nó nach cuimhin libh na cúig bhuilín don chuig mhíle, agus cé mhéad ciseán a thóg sibh suas?</verse>
			<verse number="10">Nó na seacht mbuilín don cheithre mhíle agus cé mhéad cléibhín a thóg sibh suas?</verse>
			<verse number="11">Cén fáth nach dtuigeann sibh nach ag caint ar arán a bhí mé libh? Ach seachnaígí sibh féin ar ghabháil na bhFairisíneach agus na Sadúcach.”</verse>
			<verse number="12">Thuig siad ansin narbh í gabháil an aráin a dúirt sé a bhí le seachaint acu, ach teagasc na bhFairisíneach agus na Sadúcach.</verse>
			<verse number="13">Ar theacht isteach i gceantar Chaesairia Philib dó, dʼfhiafraigh Íosa dá chuid deisceabal: “Cé hé a deir na daoine Mac an Duine?”</verse>
			<verse number="14">Dúirt siad: “Deir cuid acu Eoin Baiste; cuid eile acu Éilias; tuilleadh acu Irimia nó duine de na fáithe.”</verse>
			<verse number="15">Dúirt sé leo: “Ach cé a deir sibh-se mé?”</verse>
			<verse number="16">Dúirt Síomón Peadar dá fhreagairt: “Is tú an Críost, Mac Dé bheo.”</verse>
			<verse number="17">Dʼfhreagair Íosa agus dúirt sé leis: “Is méanar duit, a Shíomóin mac Ióna, óir ní fuil agus feoil a dʼfhoilsigh duit é ach mʼAthair atá ar Neamh.</verse>
			<verse number="18">Agus deirim-se leat-sa gur tú Peadar agus is ar an gcarraig seo a thógfaidh mé mʼeaglais, agus ní bhuafaidh geataí Ifrinn uirthi.</verse>
			<verse number="19">Agus tabharfaidh mé duit eochracha Ríocht na bhflaitheas; rud ar bith a cheanglaíonn tú ar talamh beidh sé ceangailte ar Neamh, agus rud ar bith a scaoileann tú ar talamh beidh sé scaoilte ar Neamh.”</verse>
			<verse number="20">Chuir sé mar acht ar na deisceabail ansin gan a rá le duine ar bith gurbh é féin an Críost.</verse>
			<verse number="21">Ón uair sin amach, thosaigh Íosa dá thaispeáint dá dheisceabail nárbh fholáir dó dul go hIarúsailéim agus mórán a fhulaingt ó na seanóirí agus ó uachtaráin na sagart agus ó na scríobhaithe, agus a chur chun báis, agus éirí an treas lá.</verse>
			<verse number="22">Ach thug Peadar ar fhód ar leith é agus thosaigh ag tabhairt casaoide dó: “Go bhfóire Dia ort, a Thiarna,” ar seisean, “agus i bhfad uait sin!”</verse>
			<verse number="23">Ach dʼiompaigh Íosa thairis agus dúirt le Peadar: “Siar i mo dhiaidh leat, a Shátain! Is ceap tuisle dom thú, mar ní hiad smaointe Dé atá i dʼaigne ach smaointe daoine.”</verse>
			<verse number="24">Ansin dúirt Íosa lena dheisceabail: “Más áil le haon duine a bheith ar mo bhuíon, séanadh sé é féin, tógadh suas a chros agus leanadh mé.</verse>
			<verse number="25">Óir cibé arb áil leis a anam a shaoradh, caillfidh sé é; ach cibé a chaillfidh a anam mar gheall orm-sa, gheobhaidh sé é.</verse>
			<verse number="26">Óir cá fearrde duine go ngnóthódh sé an domhan go léir dá ligfeadh sé a anam féin ar ceal? Nó cad a dʼfhéadfadh duine a thabhairt mar mhalairt ar a anam?</verse>
			<verse number="27">Óir tá Mac an Duine le teacht faoi ghlóir a Athar lena chuid aingeal, agus ansin cúiteoidh sé le gach duine de réir mar a rinne.</verse>
			<verse number="28">Deirim libh go fírinneach, tá daoine anseo i láthair nach mblaisfidh an bás nó go mbeidh Mac an Duine feicthe acu ag teacht ina Ríocht.”</verse>
		</chapter>
		<chapter number="17">
			<verse number="1">Sé lá ina dhiaidh sin, rug Íosa leis Peadar, Séamas agus a dheartháir Eoin, agus sheol sé suas iad sliabh ard ar leithligh.</verse>
			<verse number="2">Agus tháinig claochlú air os comhair a súl: shoilsigh a ghnúis ar nós na gréine agus mʼéirigh a chuid éadaigh chomh gléigeal leis an solas.</verse>
			<verse number="3">Agus chonacthas dóibh Maois agus Éilias ag comhrá leis.</verse>
			<verse number="4">Labhair Peadar: “A Thiarna,” ar seisean le hÍosa, “is maith mar a tharla anseo sinn: más maith leat é, déanfaidh mé trí bhoth san áit seo, ceann duit féin, ceann do Mhaois agus ceann dʼÉilias.”</verse>
			<verse number="5">Sula raibh an focal as a bhéal, seo scamall solasmhar ina scáil anuas orthu, agus an glór as an scamall: “Is é seo mo Mhac muirneach dár thug mé gnaoi; éistigí leis.”</verse>
			<verse number="6">Agus le foghar an ghlóir sin, chaith na deisceabail iad féin ar a mbéal, lán dʼuamhan.</verse>
			<verse number="7">Tháinig Íosa chucu agus leag a lámh orthu: “Éirígí,” ar seisean; “ná bíodh eagla oraibh.”</verse>
			<verse number="8">Ar dhearcadh suas dóibh, ní raibh neach ar bith le feiceáil acu ach Íosa féin amháin.</verse>
			<verse number="9">Agus ar a slí anuas dóibh ón sliabh, thug Íosa ordú dóibh: “Ná labhraígí le duine ar bith faoin bhfís seo,” ar seisean, “nó go mbeidh Mac an Duine éirithe ó mhairbh.”</verse>
			<verse number="10">Ach chuir a dheisceabail ceist air: “Cad é seo a deir na scríobhaithe, más ea, go gcaithfidh Éilias teacht ar dtús?”</verse>
			<verse number="11">Ba é freagra a thug Íosa: “Is ea, tá Éilias le teacht agus an uile ní a chur ina cheart arís.</verse>
			<verse number="12">Ach deirim libh: tá Éilias tagtha cheana agus níor aithin siad é, ach a dtoil féin a imirt air. Agus ní taise do Mhac an Duine é, a mbeidh le fulaingt aige sin uathu freisin.”</verse>
			<verse number="13">Thuig na deisceabail ansin gur chun Eoin Baiste a bhí sé ina chomhrá leo.</verse>
			<verse number="14">Ar fhilleadh chun an tslua dóibh, tháinig fear ina araicis, chuaigh ar a dhá ghlúin</verse>
			<verse number="15">agus dúirt: “A Thiarna, déan trócaire ar mo mhac, mar tá an titimeas air agus é an-dona: titeann sé isteach sa tine go minic agus san uisce go minic freisin;</verse>
			<verse number="16">agus thugas chun do chuid deisceabal é ach ní fhéadfaidís é a leigheas.”</verse>
			<verse number="17">Dʼfhreagair Íosa agus dúirt: “Ó, a ghlúin dhíchreidmheach chlaon, cá fhad a bheidh mé faraibh? Cá fhad a bheidh mé ag cur suas libh? Tugaigí chugam anseo é.”</verse>
			<verse number="18">Labhair Íosa go bagrach leis, agus chuaigh an deamhan amach as agus bhí an t-ógánach leigheasta ón noiméad sin.</verse>
			<verse number="19">Ina dhiaidh sin tháinig na deisceabail ag caint le hÍosa os íseal: “Cén fáth nárbh fhéidir dúinne é a chaitheamh amach?”</verse>
			<verse number="20">Dúirt sé leo: “De dheasca a laghad creidimh a bhí agaibh. Óir deirim libh go fírinneach: má bhíonn oiread an ghráinne síol mustaird de chreideamh agaibh, féadfaidh sibh a rá leis an sliabh seo: ‘Aistrigh as seo anonn’, agus aistreoidh, agus ní bheidh rud ar bith a rachaidh díbh. (</verse>
			<verse number="21">An sórt seo, áfach, ní théann sé amach ach amháin trí ghuí agus trí throscadh.)”</verse>
			<verse number="22">Bhí siad i gcuideachta a chéile sa Ghailíl nuair a dúirt Íosa leo: “Titfidh sé amach go dtabharfar Mac an Duine ar láimh do dhaoine,</verse>
			<verse number="23">go gcuirfidh siad chun báis é agus go n-éireoidh sé an treas lá.” Agus ghabh buaireamh mór iad.</verse>
			<verse number="24">Ar theacht isteach i gCafarnáúm dóibh, tháinig lucht bailithe an dá dhrachma ag triall ar Pheadar agus dúirt siad leis: “Nach n-íocann bhur máistir an dá dhrachma?” ar siad.</verse>
			<verse number="25">“Íocann,” ar seisean. Ach ar dhul isteach sa teach dó, bhain Íosa tosach an scéil de dá rá leis: “Do bharúilse, a Shíomóin: cé uathu a dtobhann prionsaí an tsaoil seo cíos nó cáin–an óna gclann féin nó ó choimhthígh?”</verse>
			<verse number="26">Nuair a dúirt sé gur ó choimhthígh, dúirt Íosa leis: “Dá réir sin, tá an chlann saor.</verse>
			<verse number="27">Ach le heagla go dtabharfaimis scannal do na daoine seo, téigh síos chun na farraige agus caith amach duán, agus an chéad iasc a thiocfaidh aníos tóg é agus nuair a osclóidh tú a bhéal gheobhaidh tú státar ann. Tóg é sin agus íoc leo mo tháillese agus do tháille féin.”</verse>
		</chapter>
		<chapter number="18">
			<verse number="1">Tháinig na deisceabail san am sin ag triall ar Íosa chun a rá: “Cé hé mar sin an té is mó i Ríocht na bhflaitheas?”</verse>
			<verse number="2">Ghlaoigh sé leanbh chuige, chuir ina sheasamh ina lár é</verse>
			<verse number="3">agus dúirt: “Deirim libh go fírinneach, mura gcasa sibh arís chun a bheith ar nós na leanaí, ní rachaidh sibh isteach i Ríocht na bhflaitheas choíche.</verse>
			<verse number="4">Mar sin, duine ar bith a dhéanfaidh é féin uiríseal ar nós an linbh seo, beidh sé sin ar an té is mo i Ríocht na bhflaitheas.</verse>
			<verse number="5">Agus cibé duine a ghlacfaidh a leithéid seo de leanbh ar son mʼainm, glacann sé mise.</verse>
			<verse number="6">Ach má thugann aon duine scannal do dhuine ar bith de na rudaí beaga seo a chreideann ionamsa, bʼfhearr dó go gcrochfaí bró mhuilinn faoina mhuineál agus é a bhá i nduibheagán na farraige.</verse>
			<verse number="7">Is mairg don domhan mar gheall ar na scannail. Is éigean na scannail a theacht, ach is mairg don duine a dtagann an scannal tríd.</verse>
			<verse number="8">“Más siocair pheaca duit do lámh nó do chos, gearr anuas í agus caith uait í: is fearr duit dul isteach sa bheatha i do mhairtíneach nó bacach ná an dá láimh nó an dá chois a bheith agat agus tú a chaitheamh sa tine shíoraí.</verse>
			<verse number="9">Agus más siocair pheaca duit do shúil, srac amach í agus caith uait í: is fearr duit a bheith ar leathshúil ag dul isteach sa bheatha ná an dá shúil a bheith agat agus tú a chaitheamh i dtine Ifrinn.</verse>
			<verse number="10">“Aire daoibh gan a bheith neamhshuimiúil i nduine ar bith de na rudaí beaga seo, óir deirim libh, bíonn a n-aingil ar neamh ag breathnú de shíor ar ghnúis mʼAthar atá ar Neamh.</verse>
			<verse number="11">“Óir tháinig Mac an Duine chun an rud a bhí caillte a shlánú.</verse>
			<verse number="12">“Cad is dóigh libh? Má bhíonn céad caora ag duine agus aon chaora amháin díobh a dhul amú, nach bhfágfaidh sé an naoi nóchad ar na sléibhte agus dul ag lorg an tseachránaí?</verse>
			<verse number="13">Agus más rud é go bhfaigheann sé í, deirim libh go fírinneach, is mó is cúis áthais leis í ná an naoi nóchad a bhí gan dul amú.</verse>
			<verse number="14">Mar an gcéanna, ní hé toil i láthair bhur nAthar atá ar neamh go gcaillfí aon duine amháin de na rudaí beaga seo.</verse>
			<verse number="15">“Má dhéanann do bhráthair peaca i dʼaghaidh, gabh chuige dá áiteamh air is gan ann ach é agus tú.</verse>
			<verse number="16">Má éisteann sé leat, tá tú tar éis do bhráthair a thabhairt leat;</verse>
			<verse number="17">ach mura n-éisteann, beir leat duine nó beirt eile, chun go mbeadh focal a dó nó a trí dʼfhinnéithe ag deimhniú gach scéil. Má dhiúltaíonn sé éisteacht leo sin, inis don eaglais é; agus má dhiúltaíonn éisteacht leis an eaglais féin, bíodh sé ina phágánach agus ina phoibleacánach agat.</verse>
			<verse number="18">“Deirim libh go fírinneach, gach uile ní a cheanglaíonn sibh ar talamh beidh sé ceangailte ar Neamh, agus nithe ar bith a scaoilfidh sibh ar talamh beidh siad scaoilte ar Neamh.</verse>
			<verse number="19">“Agus deirim go fírinneach rud eile libh má bhíonn beirt agaibh ar talamh ar aon aigne faoi rud ar bith a bhíonn le hiarraidh acu, beidh sé le fáil acu ó mʼAthair atá ar Neamh.</verse>
			<verse number="20">Óir, mar a mbíonn beirt nó triúr tagtha i gceann a chéile i mʼainm-se, bím féin ansin ina measc.”</verse>
			<verse number="21">Tháinig Peadar chuige ansin agus dúirt leis: “A Thiarna, cé mhéad uair ba cheart dom pardún a thabhairt do mo bhráthair nuair a chiontaíonn i mʼaghaidh? Go dtí seacht n-uaire?”</verse>
			<verse number="22">Dúirt Íosa leis: “Ní hea go dtí seacht n-uaire a deirim-se leat ach go dtí seacht n-uaire seachtód.</verse>
			<verse number="23">“Agus dá réir sin is iad dála Ríocht na bhflaitheas mar a bhí ag rí arbh áil leis cuntais a réiteach lena chuid seirbhíseach.</verse>
			<verse number="24">Agus i dtosach an réitigh dó, tugadh chuige duine a raibh deich míle tallann amuigh air.</verse>
			<verse number="25">Agus ó tharla gan an t-íoc a bheith aige, dʼordaigh an máistir é a dhíol, agus a bhean agus a chlann agus a raibh aige, agus an t-íoc a dhéanamh.</verse>
			<verse number="26">Mar sin, chaith an seirbhíseach é féin ar lár, agus ag umhlú dó dúirt: ‘Bíodh foighne agat liom a mháistir, agus íocfaidh mé an t-iomlán leat.’</verse>
			<verse number="27">Agus le barr trua, scaoil máistir an tseirbhísigh sin uaidh é agus mhaith na fiacha dó.</verse>
			<verse number="28">Ag dul amach don seirbhíseach sin, casadh air duine dá chomhsheirbhísigh a raibh céad déanar aige féin air, agus rug sé greim scóige air ag rá: ‘Íoc a bhfuil amuigh ort!’</verse>
			<verse number="29">Mar sin, chaith a chomhsheirbhíseach é féin ar lár ag achainí air: ‘Bíodh foighne agat liom,’ ar seisean, ‘agus íocfaidh mé leat é.’</verse>
			<verse number="30">Ach níorbh áil leis siúd é gan dul agus é a theilgean i bpríosún nó go n-íocfadh sé na fiacha.</verse>
			<verse number="31">Nuair a chonaic a chomhsheirbhísigh an méid sin, ghabh buaireamh mór iad, agus chuaigh siad ag insint an scéil ar fad dá máistir.</verse>
			<verse number="32">Chuir an máistir fios air: ‘A sheirbhísigh mhallaithe,’ ar seisean, ‘mhaith mé féin duit-se na fiacha úd ar fad mar go ndearna tú achainí orm.</verse>
			<verse number="33">Nár cheart go ndéanfása mar an gcéanna trócaire ar do chomhsheirbhíseach faoi mar a rinne mise trócaire ort-sa?’</verse>
			<verse number="34">Agus le barr feirge thug a mháistir suas do na céastúnaigh é nó go n-íocfadh sé na fiacha leis go hiomlán.</verse>
			<verse number="35">Sin é freisin mar a dhéanfaidh mʼAthair neamhaí libh-se mura maitheann gach duine agaibh dá bhráthair féin ó chroí.”</verse>
		</chapter>
		<chapter number="19">
			<verse number="1">Ansin, nuair a bhí an méid sin ráite aige, dʼfhág Íosa an Ghailíl agus tháinig go dtí críocha Iúdáia ar an taobh eile den Iordáin.</verse>
			<verse number="2">Agus lean sluaite móra é agus leigheas sé iad ann.</verse>
			<verse number="3">Tháinig Fairisínigh chuige agus dúirt leis, ag baint trialach as: “An dleathach do dhuine a bhean a scaoileadh uaidh ar gach uile shórt cúise?”</verse>
			<verse number="4">Dʼfhreagair sé agus dúirt: “Nár léigh sibh go ndearna an Cruthaitheoir ó thús iad fireann agus baineann</verse>
			<verse number="5">agus go ndúirt: ‘Mar gheall air sin, fágfaidh duine a athair agus a mháthair chun a bheith go dlúth i bpáirt lena bhean, agus aon cholainn amháin a bheidh sa bheirt acu.’</verse>
			<verse number="6">Dá réir sin, ní beirt iad feasta ach aon cholainn amháin. Dá bhrí sin, an ní a cheangail Dia ná scaoileadh duine é.”</verse>
			<verse number="7">Dúirt siad leis: “Cén fáth, más ea, ar ordaigh Maois litir idirscartha a thabhairt le linn í a scaoileadh?”</verse>
			<verse number="8">“Is de dheasca bhur gcroí a bheith stuacach,” ar seisean leo, “a thug Maois cead daoibh bhur mná a scaoileadh uaibh; ach ní mar sin a bhí ó thús.</verse>
			<verse number="9">Ach deirim-se libh, duine ar bith a scaoileann uaidh a bhean agus nach de dheasca striapachais é, agus a phósann bean eile, déanann sé adhaltranas, agus an té a phósann bean a scaoileadh, déanann sé adhaltranas.”</verse>
			<verse number="10">Dúirt na deisceabail leis: “Más amhlaidh sin atá an scéal ag an bhfear i leith na mná, is fearr gan pósadh.”</verse>
			<verse number="11">Dúirt sé leo: “Ní hé gach aon duine a ghabhann an chaint sin chuige, ach an mhuintir dá bhfuil sé tugtha.</verse>
			<verse number="12">Óir tá coillteáin ann ar mar sin a tháinig siad as broinn a máthar, agus tá coillteáin ann ar ag daoine a coilleadh iad, agus tá coillteáin ann arb iad féin a choill iad féin ar son Ríocht na bhflaitheas. Gabhadh chuige an té a fhéadann!”</verse>
			<verse number="13">Tugadh leanaí chuige ansin chun go gcuirfeadh sé a lámha orthu ag déanamh guí, ach chuir na deisceabail ceartú orthu.</verse>
			<verse number="14">Dúirt Íosa: “Ligigí do na leanaí agus ná coiscigí iad ar theacht chugam, óir is lena leithéidí seo Ríocht na bhflaitheas.”</verse>
			<verse number="15">Chuir sé a lámha orthu agus bhuail sé roimhe ón áit sin.</verse>
			<verse number="16">Tháinig an duine áirithe seo chuige agus dúirt leis: “A Mháistir, cad é an mhaith atá le déanamh agam chun go mbeidh an bheatha shíoraí agam?”</verse>
			<verse number="17">Dúirt sé leis: “Cén fáth a bhfiafraíonn tú díom-sa faoin maith? Aon neach amháin is maith. Ach más áil leat dul isteach sa bheatha, coinnigh na haitheanta.”</verse>
			<verse number="18">“Cad iad féin?” ar seisean leis. Dúirt Íosa: “Ná déan marú. Ná déan adhaltranas. Ná déan goid. Ná tabhair fianaise bhréige.</verse>
			<verse number="19">Tabhair onóir do dʼathair agus do do mháthair, agus bíodh grá agat do do chomharsa mar atá agat duit féin.”</verse>
			<verse number="20">Dúirt an fear óg leis: “Choimeád mé iad sin uile: cad é an t-easnamh atá fós orm?”</verse>
			<verse number="21">“Más áil leat a bheith foirfe,” arsa Íosa leis, “imigh leat, díol amach a bhfuil agat agus tabhair do na boicht é agus beidh stór agat ar Neamh: tar ansin agus lean mise.”</verse>
			<verse number="22">Nuair a chuala an fear óg an chaint sin, bhí buaireamh air agus dʼimigh sé leis, mar bhí mórán de mhaoin an tsaoil aige.</verse>
			<verse number="23">Ansin dúirt Íosa lena dheisceabail: “Deirim libh go fírinneach, beidh sé deacair ar an bhfear saibhir dul isteach i Ríocht na bhflaitheas.</verse>
			<verse number="24">Agus táim dá rá libh arís: is fusa do chamall dul trí chró snáthaide ná do dhuine saibhir dul isteach i Ríocht Dé.”</verse>
			<verse number="25">Ar a chloisteáil sin do na deisceabail, ghabh iontas mór iad agus dúirt siad: “Cé is féidir a shlánú más ea?”</verse>
			<verse number="26">Bhreathnaigh Íosa orthu agus dúirt: “Tá sé seo dodhéanta ag daoine, ach tá an uile ní sodhéanta ag Dia.”</verse>
			<verse number="27">Labhair Peadar ansin agus dúirt sé leis: “Sinne, féach, dʼfhágamar an uile ní agus leanamar thusa: cad a bheidh againn, más ea?”</verse>
			<verse number="28">Dúirt Íosa leo: “Deirim libh go fírinneach, san athghiniúint, nuair a bheidh Mac an Duine ina shuí i rí-chathaoir a ghlóire, beidh sibh-se a bhí do mo leanúint in bhur suí freisin in dhá rí-chathaoir déag ag tabhairt breithe ar dhá threibh déag Iosrael.</verse>
			<verse number="29">Agus duine ar bith a dʼfhág tithe nó deartháireacha nó deirfiúracha, nó athair nó máthair, nó bean, nó clann, nó tailte mar gheall ar mʼainm, gheobhaidh sé níos mó faoi chéad agus an bheatha shíoraí mar oidhreacht.</verse>
			<verse number="30">Beidh mórán dá bhfuil ar tosach ar deireadh agus dá bhfuil ar deireadh ar tosach.</verse>
		</chapter>
		<chapter number="20">
			<verse number="1">“Óir is iad dála Ríocht na bhflaitheas mar a bhí ag fear tí a ghabh amach go moch ar maidin chun lucht oibre a fhostú i gcomhair a fhíonghoirt.</verse>
			<verse number="2">Réitigh sé leis na fir oibre ar dhéanar sa lá agus sheol sé isteach ina fhíon-ghort iad.</verse>
			<verse number="3">Nuair a chuaigh sé amach timpeall an tríú huair, chonaic sé daoine eile ina seasamh díomhaoin in áit an mhargaidh</verse>
			<verse number="4">agus dúirt sé leo: ‘Isteach i mʼfhíon-ghort libh-se freisin, agus díolfaidh mé libh an pá ceart.’</verse>
			<verse number="5">Agus isteach leo. Chuaigh sé amach arís timpeall an séú huair agus an naoú huair agus rinne sé an rud céanna.</verse>
			<verse number="6">Ach nuair a chuaigh sé amach timpeall an aonú huair déag, fuair sé tuilleadh acu ann agus dúirt leo: ‘Cad a dʼfhág anseo ar feadh an lae sibh agus sibh díomhaoin?’</verse>
			<verse number="7">Dúirt siad: ‘Mar nár fhostaigh aon duine sinn.’ Dúirt sé leo: ‘sibh-se freisin, isteach sa bhfíonghort libh.’</verse>
			<verse number="8">Nuair a bhí an tráthnóna ann, dúirt úinéir an fhíonghoirt leis an mbainisteoir: ‘Glaoigh ar na fir oibre agus tabhair dóibh a dtuarastal, siar ón dream déanach go dtí an dream is túisce a tháinig.’</verse>
			<verse number="9">Nuair a tháinig muintir an aonú huair déag, fuair siad déanar an duine.</verse>
			<verse number="10">Agus shíl an chéad dream nuair a tháinig siad go bhfaighidís níos mó. Ach is déanar an duine a fuair siad sin féin.</verse>
			<verse number="11">Agus nuair a fuair siad é, bhí siad ag monabhar ar fhear an tí:</verse>
			<verse number="12">‘An dream déanach seo,’ deiridís, ‘níor thug siad ach an t-aon uair amháin, agus chuir tú ar aon dul iad féin agus sinne a dʼfhulaing ualach an lae agus an brothall.’</verse>
			<verse number="13">Dʼfhreagair sé duine acu dá rá: ‘Nílim ag déanamh aon éagóra ort, a chara: nach ar dhéanar a réitigh tú liom?</verse>
			<verse number="14">Tóg a bhfuil ag dul duit agus imigh. Ach is áil liom-sa a oiread a thabhairt don fhear deireanach seo agus a thugaim duit.</verse>
			<verse number="15">An ea nach bhfuil cead agam mo rogha ní a dhéanamh le mo chuid féin? Nó an ea go bhfuil do shúilse éadmhar de bhrí go bhfuilim féin maith?’</verse>
			<verse number="16">Sin mar a bheidh a bhfuil ar deireadh ar tosach agus a bhfuil ar tosach ar deireadh.”</verse>
			<verse number="17">Bhí Íosa ag dul suas go hIarúsailéim, agus rug sé leis an dáréag ar leithligh agus sa tslí dóibh dúirt sé leo:</verse>
			<verse number="18">“Seo anois sinn ag dul suas go hIarúsailéim, agus tabharfar Mac an Duine ar láimh dʼuachtaráin na sagart agus do na scríobhaithe, agus daorfaidh siad sin chun báis é,</verse>
			<verse number="19">agus tabharfaidh siad ar láimh do na gintlithe é chun go ndéanfaí fonóid faoi agus go sciúrsálfaí é agus go gcéasfaí é, agus éireoidh sé an treas lá.”</verse>
			<verse number="20">Ansin tháinig máthair chlann Zeibidé chuige agus a mic in éineacht léi agus dʼumhlaigh sí síos ag iarraidh aisce air.</verse>
			<verse number="21">Dúirt sé léi: “Cad ab áil leat?” “Tá,” ar sise leis, “an bheirt mhac seo agam-sa, go n-ordófá iad a bheith ina suí, duine acu ar do dheis agus an duine eile ar do chlé, i do Ríocht.”</verse>
			<verse number="22">Dʼfhreagair Íosa: “Níl a fhios agaibh cad atá sibh a iarraidh,” ar seisean. “An bhféadann sibh an cupán a ól atá le hól agam-sa?” Dúirt siad leis: “Féadaimid.”</verse>
			<verse number="23">Dúirt sé leo: “Ólfaidh sibh go deimhin as mo chupa, ach maidir le suí ar mo dheis nó ar mo chlé, ní agam-sa atá é sin a thabhairt ach is dóibh siúd é dá bhfuil sé i ndán ag mʼAthair.”</verse>
			<verse number="24">Ar a chloisteáil sin don deichniúr, bhí míchéadfa acu ar an mbeirt deartháireacha.</verse>
			<verse number="25">Ach ghlaoigh Íosa chuige iad agus dúirt: “Tá a fhios agaibh go mbíonn prionsaí na ngintlithe ag tiarnú orthu, agus a gcuid uaisle ag smachtúchán orthu.</verse>
			<verse number="26">Ach ní mar sin a bheidh an scéal eadraibhse, ach an duine ar mian leis a bheith ina uasal eadraibh, beidh sé ina sheirbhíseach daoibh,</verse>
			<verse number="27">agus an duine ar mian leis a bheith ina cheann oraibh, beidh sé ina sclábhaí daoibh;</verse>
			<verse number="28">díreach faoi mar nár tháinig Mac an Duine chun go mbeifí ag freastal air ach chun go ndéanfadh sé féin freastal agus a anam a thabhairt mar cheannach ar mhórán.”</verse>
			<verse number="29">Ag dul amach as Ireachó dóibh, lean slua mór é,</verse>
			<verse number="30">agus bhí an bheirt dall seo ina suí le hais an bhóthair. Nuair a chuala siad go raibh Íosa ag dul thar bráid, scread siad amach: “A Thiarna, déan trócaire orainn, a Mhac Dháiví!”</verse>
			<verse number="31">Bhagair an slua orthu a bheith ina dtost, ach is ea ba mhó a scread siad: “A Thiarna, déan trócaire orainn, a Mhac Dháiví!”</verse>
			<verse number="32">Stad Íosa dá shiúl, ghair sé iad agus dúirt: “Cad ab áil libh mé a dhéanamh daoibh?”</verse>
			<verse number="33">Dúirt siad leis: “Ár súile a oscailt dúinn, a Thiarna!”</verse>
			<verse number="34">Ghlac Íosa trua dóibh, leag a lámh ar a súile, tháinig a radharc dóibh láithreach agus lean siad é.</verse>
		</chapter>
		<chapter number="21">
			<verse number="1">Nuair a bhí siad ag teacht i ngar dʼIarúsailéim agus iad tagtha go Béatfaigé i dtreo Chnoc na nOlóg, chuir Íosa beirt deisceabal uaidh</verse>
			<verse number="2">ag rá leo: “Téigí isteach sa bhaile atá os bhur gcomhair, agus gheobhaidh sibh láir asail ceangailte agus searrach lena cois;</verse>
			<verse number="3">scaoiligí iad agus tugaigí chugam iad; agus má deir aon duine focal libh abraigí: ‘Tá gá ag an Tiarna leo, ach cuirfidh sé ar ais gan mhoill iad.’”</verse>
			<verse number="4">Tharla an méid sin chun go gcomhlíonfaí a ndúradh tríd an bhfáidh:</verse>
			<verse number="5">“Abraigí le hiníon Shíón: Féach, tá do rí ag teacht chugat, agus é go ceansa, ag marcaíocht ar asal, ar shearrach beithígh iompair.”</verse>
			<verse number="6">Dʼimigh na deisceabail agus rinne siad de réir mar bhí beartaithe ag Íosa dóibh:</verse>
			<verse number="7">thug siad leo an láir asail agus an searrach. Chuir siad a mbrait anuas orthu ansin agus chuaigh Íosa ina shuí orthu.</verse>
			<verse number="8">Agus rinne na daoine, slua an-mhór díobh, a mbrait a leathadh ar an mbóthar, agus bhí cuid eile acu ag baint chraobhacha na gcrann le leathadh ar an mbóthar;</verse>
			<verse number="9">agus na sluaite a bhí roimhe amach agus iad seo a bhí dá leanúint, bhí na gártha acu dá gcur suas: “Hósana do Mhac Dháiví! Is beannaithe an té atá ag teacht in ainm an Tiarna! Hósana sna harda.”</verse>
			<verse number="10">Nuair a chuaigh sé isteach in Iarúsailéim, bhí an chathair go léir ar bís: “Cé hé seo?” deirtí.</verse>
			<verse number="11">Agus deireadh na sluaite: “Is é seo Íosa, an fáidh ó Nazarat sa Ghailíl.”</verse>
			<verse number="12">Chuaigh Íosa isteach sa Teampall agus thiomáin sé amach iad seo uile a bhí ag díol agus ag ceannach sa Teampall. Leag sé ar lár na cláir ar lucht airgead a mhalartú agus na suíocháin ar lucht na gcolmán a dhíol.</verse>
			<verse number="13">Agus dúirt sé leo: “Tá scríofa: ‘Glaofar teach urnaithe ar mo theachsa’; ach tá sibh-se ag déanamh uaimh robálaithe de.”</verse>
			<verse number="14">Tháinig daill chuige freisin agus bacaigh sa Teampall, agus leigheas sé iad.</verse>
			<verse number="15">Agus bhí uachtaráin na sagart agus na scríobhaithe míchéadfach nuair a chonaic siad na nithe iontacha a rinne sé, agus na leanaí agus “Hósana do Mhac Dháiví!” mar gháir acu sa Teampall.</verse>
			<verse number="16">Dúirt siad leis: “An gcluineann tú cad tá dá rá acu seo?” “Cinnte!” arsa Íosa leo, “nár léigh sibh riamh é seo: ‘As béal naíonán agus leanaí deoil bhain tú moladh amach duit féin’?”</verse>
			<verse number="17">Dʼéalaigh sé uathu, chuaigh amach as an gcathair go Béatáine agus thug sé an oíche ann.</verse>
			<verse number="18">Ag filleadh ar an gcathair a bhí sé go moch ar maidin agus bhí ocras air,</verse>
			<verse number="19">agus nuair a chonaic sé crann figí le hais an bhóthair, bhuail sé ina threo ach ní bhfuair air ach duilleoga. Agus dúirt sé leis: “Nár fhása aon toradh ort-sa as seo amach go brách!” Agus shearg an crann figí ar an mball.</verse>
			<verse number="20">Chonaic na deisceabail é agus rinne siad ionadh de: “Cén chaoi,” ar siad, “ar shearg an crann figí láithreach?”</verse>
			<verse number="21">Dúirt Íosa leo dá bhfreagairt: “Deirim libh go fírinneach, má bhíonn creideamh agaibh agus gan a bheith in amhras faoi, ní hé beart seo an chrainn figí amháin a dhéanfaidh sibh, ach fós, má deir sibh leis an sliabh seo: ‘Éirigh suas agus déan tú féin a chaitheamh sa bhfarraige’, déanfar sin.</verse>
			<verse number="22">Agus an uile ní a iarrfaidh sibh le barr creidimh sa ghuí, gheobhaidh sibh é.”</verse>
			<verse number="23">Bhí sé tar éis teacht isteach sa Teampall agus bhí sé ag teagasc nuair a tháinig uachtaráin na sagart agus seanóirí an phobail chuige agus dúirt siad: “Cén t-údarás atá agat leis na nithe seo a dhéanamh, agus cé a thug an t-údarás sin duit?”</verse>
			<verse number="24">Dúirt Íosa leo dá bhfreagairt: “Agus tá aon cheist amháin agam-sa le cur oraibhse, agus má thugann sibh an freagra dom, inseoidh mé daoibh ansin cén t-údarás atá agam leis na nithe seo a dhéanamh.</verse>
			<verse number="25">Baisteadh Eoin, cárbh as dó? Ó neamh nó ó dhaoine?” Ach bhí siad ag machnamh mar seo ina gcroí: “Má deirimid: ‘Ó Neamh,’ déarfaidh sé linn: ‘Cén fáth nár chreid sibh ann, mar sin?’</verse>
			<verse number="26">Ach má deirimid: ‘Ó dhaoine,’ tá eagla orainn roimh na daoine, mar tá meas fáidh acu uile ar Eoin.”</verse>
			<verse number="27">Agus is é freagra a thug siad ar Íosa: “Níl a fhios againn.” Dúirt seisean leo mar an gcéanna: “Nílimse chun a insint daoibh-se ach a oiread cén t-údarás atá agam leis na nithe seo a dhéanamh.”</verse>
			<verse number="28">“Ach bhur mbarúil air seo: Bhí beirt mhac ag duine. Dʼagaill sé duine acu ar dtús: ‘A mhic,’ ar seisean, ‘téigh-se inniu ag obair sa bhfíonghort.’</verse>
			<verse number="29">Dʼfhreagair sé é: ‘Tá go maith, a dhuine uasail,’ ar seisean; ach ní dheachaigh.</verse>
			<verse number="30">Dʼagaill sé an dara duine ar an gcuma chéanna, agus ba é a fhreagra seo: ‘Ní dhéanfaidh mé,’ ar seisean; ach ina dhiaidh sin tháinig aiféala air agus chuaigh.</verse>
			<verse number="31">Cé acu den bheirt a rinne toil a athar?” “An dara duine,” ar siad. Dúirt Íosa leo: “Deirim libh go fírinneach, tá tosach ag na poibleacánaigh agus ag na striapacha oraibhse isteach i Ríocht Dé.</verse>
			<verse number="32">Óir tháinig Eoin chugaibh ar shlí na fíréantachta agus níor chreid sibh ann; na poibleacánaigh, áfach, agus na striapacha, chreid siad ann; agus cé go bhfaca sibh-se é sin, níor bhuail an t-aiféala mall féin sibh chun go gcreidfeadh sibh ann.”</verse>
			<verse number="33">“Éistigí le parabal eile: Bhí an fear tí seo ann a rinne fíon-ghort a phlandáil, fál a chur ina thimpeall, cantaoir a thochailt ann, agus túr a thógáil; chuir ar cíos ansin chun curadóirí é agus chuaigh ar an gcoigríoch.</verse>
			<verse number="34">Nuair a bhí séasúr na dtorthaí ann, chuir sé a chuid seirbhíseach uaidh go dtí na curadóirí chun toradh an fhíonghoirt a fháil.</verse>
			<verse number="35">Ach rug na curadóirí ar na seirbhísigh, thug siad bualadh do dhuine acu, mharaigh duine eile, chloch duine eile.</verse>
			<verse number="36">Ansin chuir sé seirbhísigh eile uaidh ba líonmhaire ná iad siúd, ach ba é an cor céanna a thug siad dóibh sin.</verse>
			<verse number="37">Sa deireadh, chuir sé chucu a mhac, mar dúirt sé leis féin: ‘Tabharfaidh siad ómós do mo mhac.’</verse>
			<verse number="38">Ach nuair a chonaic na curadóirí an mac, dúirt siad le chéile: ‘Is é seo an t-oidhre; seo, maraímis é, agus bíodh a oidhreacht againn féin,’</verse>
			<verse number="39">agus rug siad air, thiomáin siad amach as an bhfíon-ghort é agus mharaigh é.</verse>
			<verse number="40">Dá bhrí sin, nuair a thiocfaidh máistir an fhíonghoirt, cad a dhéanfaidh sé leis na curadóirí úd?”</verse>
			<verse number="41">Dúirt siad leis: “Tabharfaidh sé droch-íde do na daoine mallaithe sin agus cuirfidh an fíon-ghort ar cíos chun curadóirí eile a thabharfaidh na torthaí dó ina séasúr féin.”</verse>
			<verse number="42">Dúirt Íosa leo: “Nár léigh sibh riamh sna scrioptúir: ‘An chloch dár dhiúltaigh na saoir, rinneadh di ceann an chúinne; obair an Tiarna é seo agus is iontach inár súile é’?</verse>
			<verse number="43">“Sin an fáth a ndeirim libh go mbainfear Ríocht Dé díbhse agus go dtabharfar do phobal í a thabharfaidh uathu a toradh.</verse>
			<verse number="44">Aon duine a thitfidh ar an gcloch úd, áfach, bascfar é, ach cibé a dtitfidh sí air, déanfaidh sí é a bhrú ina cháith.”</verse>
			<verse number="45">Uachtaráin na sagart agus na Fairisínigh, nuair a chuala siad a chuid parabal, bhí a fhios acu gur chucu féin a bhí sé,</verse>
			<verse number="46">agus cé gurbh fhonn leo é a ghabháil, bhí eagla orthu roimh na sluaite, mar bhí meas fáidh acu sin air.</verse>
		</chapter>
		<chapter number="22">
			<verse number="1">Chuir Íosa chun labhartha i bparabail leo arís:</verse>
			<verse number="2">“Is iad dála Ríocht na bhflaitheas,” ar seisean, “mar a bhí ag rí a rinne bainis dá mhac.</verse>
			<verse number="3">Chuir sé a chuid seirbhíseach uaidh ag glaoch orthu seo a fuair cuireadh chun na bainise, ach níorbh áil leo teacht.</verse>
			<verse number="4">Ansin chuir sé seirbhísigh eile uaidh agus dúirt leo a rá leo siúd a fuair an cuireadh: ‘Féach, tá an féasta ullamh agam, mo chuid mart agus méithe maraithe, agus gach aon ní i gcóir: tagaigí chun na bainise.’</verse>
			<verse number="5">Ach ba chuma leo é, ach imeacht, duine acu chun a fheirme agus duine eile i mbun ceannaíochta,</verse>
			<verse number="6">agus an chuid eile acu rug siad ar a chuid seirbhíseach, thug siad easmailt dóibh agus mharaigh siad iad.</verse>
			<verse number="7">Tháinig fearg ar an rí, agus chuir sé a shaighdiúirí amach gur chuir siad na scriosadóirí chun báis agus gur loisc siad a gcathair.</verse>
			<verse number="8">Ansin dúirt sé leis na seirbhísigh: ‘Tá an bhainis réidh, ach an dream a fuair an cuireadh, níorbh fhiú iad é.</verse>
			<verse number="9">Mar sin, téigí sibh-se i mbéal na mbóithre poiblí, agus cibé daoine a chasfar oraibh, tugaigí cuireadh chun na bainise dóibh.’</verse>
			<verse number="10">Chuaigh na seirbhísigh sin amach ar na bóithre agus bhailigh siad ar casadh orthu, idir olc agus mhaith, go raibh halla na bainise lán de chuideachta.</verse>
			<verse number="11">Ghabh an rí isteach ag féachaint ar an gcuideachta, agus chonaic sé fear ann nach raibh aon éadach bainise air.</verse>
			<verse number="12">Dúirt sé leis: ‘Cad a thug isteach anseo thú, a chara, gan éadach bainise ort?’ Ach ní raibh focal as.</verse>
			<verse number="13">Ansin dúirt an rí leis an lucht freastail: ‘Cuirtear ceangal cos agus lámh air agus caitear amach sa dorchadas é: is ann a bheidh gol agus díoscán fiacla.’</verse>
			<verse number="14">Óir tá glaoite ar mhórán ach níl tofa ach beagán.”</verse>
			<verse number="15">Dʼimigh na Fairisínigh ansin ag déanamh comhairle le chéile chun go mbéarfaidís i ngaiste air sa chaint,</verse>
			<verse number="16">agus chuir siad a ndeisceabail féin chuige mar aon leis na Héaródaigh chun a rá leis: “A Mháistir, tá a fhios againn gur fear fírinneach thú agus go múineann tú slí Dé sa bhfírinne gan beann agat ar dhuine ar bith, agus gan féachaint do phearsa seachas a chéile.</verse>
			<verse number="17">Abair linn do bharúil, mar sin: An dleathach cáin a íoc le Caesar nó an mídhleathach?”</verse>
			<verse number="18">Ach bhí a fhios ag Íosa an mhallaitheacht a bhí iontu agus dúirt: “Cad ab áil libh ag baint trialach asam, a bhréagchráifeacha? Taispeánaigí bonn na cánach dom,”</verse>
			<verse number="19">agus shín siad déanar chuige.</verse>
			<verse number="20">Dúirt sé leo: “Cé hé arb í seo a íomhá agus a inscríbhinn?”</verse>
			<verse number="21">“Caesar,” ar siad leis. “Maith go leor,” ar seisean leo, “íocaigí le Caesar na nithe is le Caesar agus le Dia na nithe is le Dia.”</verse>
			<verse number="22">Nuair a chuala siad é sin, bhí ionadh orthu: dʼfhág siad é agus dʼimigh siad leo.</verse>
			<verse number="23">Tháinig Sadúcaigh chuige an lá céanna–dream a deir nach bhfuil aiséirí ar bith ann–agus chuir siad ceist air:</verse>
			<verse number="24">“A Mháistir,” ar siad, “dúirt Maois: ‘Má fhaigheann duine bás gan chlann, pósadh a dheartháir an bhaintreach, chun sliocht a thógáil dá dheartháir.’</verse>
			<verse number="25">Bhí, inár meascna, seachtar deartháireacha. Phós an chéad duine acu agus fuair bás gan sliocht, ag fágáil a mhná ag a dheartháir.</verse>
			<verse number="26">An dara duine mar an gcéanna agus an tríú duine, go dtí an seachtú duine,</verse>
			<verse number="27">agus ba í an bhean féin is déanaí a fuair bás.</verse>
			<verse number="28">San aiséirí, más ea, cé acu den seachtar a mbeidh sí ina bean chéile aige? Óir bhí sí acu uile.”</verse>
			<verse number="29">Dúirt Íosa leo dá bhfreagairt: “Tá dul amú oraibh, de bhrí nach eol daoibh na scrioptúir ná cumhacht Dé.</verse>
			<verse number="30">Óir, san aiséirí, ní bheidh fir ag pósadh ná mná dá dtabhairt le posadh, ach beidh siad ar nós aingil Dé ar Neamh.</verse>
			<verse number="31">Ach mar gheall ar aiséirí na marbh, nár léigh sibh a ndúirt Dia libh:</verse>
			<verse number="32">‘Is mise Dia Abrahám agus Dia Íosác agus Dia Iacób’? Ní hé Dia na marbh é ach Dia na mbeo.”</verse>
			<verse number="33">Ar a chloisteáil sin do na sluaite, ghabh iontas iad faoina theagasc.</verse>
			<verse number="34">Nuair a chuala na Fairisínigh nár fhág sé focal ag na Sadúcaigh, chruinnigh siad féin le chéile,</verse>
			<verse number="35">agus duine acu, a bhí ina dhlíodóir, chuir sé ceist air ag baint trialach as:</verse>
			<verse number="36">“A Mháistir, cén aithne mhór sa dlí?”</verse>
			<verse number="37">Dúirt sé leis: “‘Gráóidh tú do Thiarna Dia ó do chroí go hiomlán agus ó dʼanam go hiomlán agus ó dʼaigne go hiomlán’–</verse>
			<verse number="38">is í sin an aithne mhór agus an phríomhaithne.</verse>
			<verse number="39">Agus is cosúil léise an dara ceann: ‘Gráóidh tú do chomharsa mar thú féin.’</verse>
			<verse number="40">Ag brath ar an dá aithne sin atá an dlí ar fad agus na fáithe.”</verse>
			<verse number="41">Le linn do na Fairisínigh a bheith i dteannta a chéile, dʼfhiafraigh Íosa díobh:</verse>
			<verse number="42">“Cad é bhur mbarúil faoin gCríost? Cé dó ar mac é?” Dúirt siad leis: “Do Dháiví.”</verse>
			<verse number="43">Dúirt sé leo: “Más ea, cad a bheir do Dháiví Tiarna a ghlaoch air nuair a dúirt sé faoi luí an Spioraid:</verse>
			<verse number="44">‘Dúirt an Tiarna le mo Thiarna: Suigh ar mo dheis, nó go gcuirfead do naimhde faoi do chosa’?</verse>
			<verse number="45">“Má ghlaonn Dáiví Tiarna air, mar sin, cad a bheir ina mhac dó é?”</verse>
			<verse number="46">Ach ní fhéadfadh aon duine focal a rá dá fhreagairt, ná ní raibh sé de mhisneach ag aon duine ceist a chur air ón lá sin amach.</verse>
		</chapter>
		<chapter number="23">
			<verse number="1">Labhair Íosa ansin leis na sluaite agus lena dheisceabail:</verse>
			<verse number="2">“Tá na scríobhaithe agus na Fairisínigh ina suí i gcathaoir Mhaois,</verse>
			<verse number="3">agus ó tá siad, déanaigí agus coinnígí a ndeir siad libh, ach ná déanaigí de réir a n-oibreacha, óir ní mar a chéile beart agus briathar acu.</verse>
			<verse number="4">Ceanglaíonn siad suas ualaí troma do-iompair agus buaileann siad ar ghuaillí daoine iad, ach ní háil leo féin iad a bhogadh le barr méire.</verse>
			<verse number="5">Déanann siad a n-oibreacha uile dʼfhonn go mbeifear dá dtabhairt faoi deara. Sin mar a chuireann siad leithead ina bhfiolaictéirí agus fad lena scothóga;</verse>
			<verse number="6">is maith leo an chéad áit sna fleánna agus na príomhshuíocháin sna sionagóga,</verse>
			<verse number="7">agus go mbeifear ag beannú dóibh sna háiteanna poiblí, agus go mbeifear ag tabhairt ‘raibí’ orthu.</verse>
			<verse number="8">Ach ná bíodh ‘raibí’ dá thabhairt oraibhse; óir níl ach an t-aon Mháistir oraibh, agus is bráithre sibh-se uile.</verse>
			<verse number="9">Agus ná glaoigí bhur ‘n-athair’ ar aon duine ar an talamh, óir níl agaibh ach an t-aon Athair, an té atá ar Neamh.</verse>
			<verse number="10">Agus fós, ná bíodh ‘múinteoirí’ dá thabhairt oraibh, óir níl agaibh ach an t-aon Mhúinteoir, an Críost.</verse>
			<verse number="11">An té agaibh is uaisle, beidh sé ina sheirbhíseach daoibh.</verse>
			<verse number="12">Agus cibé duine a ardóidh é féin, ísleofar é agus cibé duine a ísleoidh é féin ardófar é.</verse>
			<verse number="13">“Is mairg daoibh-se, a scríobhaithe agus a Fhairisíneacha bréagchráifeacha, mar go ndúnann sibh Ríocht na bhflaitheas in éadan na ndaoine; óir ní théann sibh féin isteach, agus iad seo a bhíonn ag dul isteach bacann sibh iad. (</verse>
			<verse number="14">“Is mairg daoibh-se, a scríobhaithe agus a Fhairisíneacha bréagchráifeacha, mar go n-alpann sibh cuid na mbaintreach, faoi scáth urnaithe fada; is troimide bhur ndaorbhreith.)</verse>
			<verse number="15">“Is mairg daoibh, a scríobhaithe agus a Fhairisíneacha bréagchráifeacha, mar go ngabhann sibh thar farraigí agus ar fud tíortha chun aon duine amháin a iompú chugaibh, agus ar iompú dó, go ndéanann sibh mac mallachta de níos measa faoi dhó ná sibh féin.</verse>
			<verse number="16">“Is mairg daoibh, a ghiollaí dalla a deir: ‘Cibé a mhionnaíonn dar an sanctóir, is cuma é sin; ach cibé a mhionnaíonn dar ór an tsanctóra, bíonn ceangal air.’</verse>
			<verse number="17">A dhaoine atá dall gan tuiscint, cé acu is mó le rá, mar sin, an t-ór féin nó an sanctóir faoi deara an t-ór a bheith naofa?</verse>
			<verse number="18">Deir sibh fós: ‘Cibé a mhionnaíonn dar an altóir, is cuma é sin; ach cibé a mhionnaíonn dar an ofráil atá anuas ar an altóir, bíonn ceangal air.’</verse>
			<verse number="19">A dhaoine dalla, cé acu ís mo le rá, mar sin, an ofráil, nó an altóir faoi deara an ofráil a bheith naofa?</verse>
			<verse number="20">Dá bhrí sin, an té a mhionnaíonn dar an altóir, mionnaíonn sé dar an altóir agus dar a bhfuil anuas uirthi.</verse>
			<verse number="21">Agus an té a mhionnaíonn dar an sanctóir, mionnaíonn sé dar an sanctóir agus dar an té a chónaíonn ann,</verse>
			<verse number="22">agus an té a mhionnaíonn dar Neamh, mionnaíonn sé dar rí-chathaoir Dé agus dar an té atá ina shuí inti.</verse>
			<verse number="23">“Is mairg daoibh, a scríobhaithe agus a Fhairisíneacha bréagchráifeacha, mar go n-íocann sibh deachú ar an miontas agus ar an lus mór agus ar an gcoimín, agus go ndearna sibh faillí sna nithe ar mó a luíonn an dlí orthu, an ceart agus an trócaire agus an dílseacht. Nithe iad seo nárbh fholáir a dhéanamh agus gan iad siúd a ligean i bhfaillí.</verse>
			<verse number="24">A ghiollaí dalla, a dhéanann an corrmhíol a shíothlú amach agus an camall a shlogadh siar.</verse>
			<verse number="25">“Is mairg daoibh, a scríobhaithe agus a Fhairisíneacha bréagchráifeacha, mar go nglanann sibh an taobh amuigh den chupa agus den mhias agus iad lán suas istigh de shlad agus dʼainmheasarthacht.</verse>
			<verse number="26">A Fhairisínigh dhaill, déan an taobh istigh den chupa a ghlanadh ar dtús, chun go ndéanfar an taobh amuigh de glan freisin.</verse>
			<verse number="27">“Is mairg daoibh, a scríobhaithe agus a Fhairisíneacha bréagchráifeacha, mar gur cuma sibh nó tuamaí aolta atá go hálainn le féachaint orthu ón taobh amuigh ach iad lán suas istigh de chnámha na marbh agus de gach salachar.</verse>
			<verse number="28">sibh-se mar an gcéanna: ón taobh amuigh féachann sibh do dhaoine a bheith fíréanta, ach ón taobh istigh tá sibh lán de bhréagchráifeacht agus dʼolcas.</verse>
			<verse number="29">“Is mairg daoibh, a scríobhaithe agus a Fhairisíneacha bréagchráifeacha, mar go dtógann sibh uaigheanna na bhfáithe agus go maisíonn sibh tuamaí na bhfíréan,</verse>
			<verse number="30">ag rá: ‘Dá mbeimisne suas in aimsir ár n-aithreacha, ní bheadh aon pháirt againn leo i bhfuil na bhfáithe a dhoirteadh.’</verse>
			<verse number="31">Sin mar a thugann sibh fianaise in bhur gcoinne féin gur clann sibh dóibh siúd a dʼimir bás ar na fáithe,</verse>
			<verse number="32">agus líonaigí suas tomhas bhur n-aithreacha.</verse>
			<verse number="33">“A nathracha nimhe, a sceith na bpéisteanna, conas a fhéadfaidh sibh teitheadh ó dhaorbhreith Ifrinn?</verse>
			<verse number="34">Sin é an fáth, féach, a bhfuilim ag cur fáithe chugaibh, agus eagnaithe, agus scríobhaithe; déanfaidh sibh cuid acu a mharú agus a chéasadh, cuid acu a sciúrsáil in bhur sionagóga agus tóir a chur orthu ó chathair go cathair,</verse>
			<verse number="35">chun go dtiocfadh anuas oraibh fuil uile na bhfíréan a doirteadh ar an talamh ó fhuil Áibil fíréan go dtí fuil Zacairiá mac Bharaichias ar imir sibh bás air idir an sanctóir agus an altóir.</verse>
			<verse number="36">Deirim libh go fírinneach, tiocfaidh an méid sin uile anuas ar an nglúin seo.</verse>
			<verse number="37">“A Iarúsailéim, a Iarúsailéim, tusa a mharaíonn na fáithe agus a chlochann iad seo a cuireadh chugat, cad é chomh minic is ab áil liom do chlann a bhailiú, ar nós mar a bhailíonn an chearc a hál faoina sciatháin, agus nárbh áil leat-sa!</verse>
			<verse number="38">Féach, fágfar agaibh bhur dteach agus é go huaigneach!</verse>
			<verse number="39">Óir deirim libh, ní fheicfidh sibh mé as seo amach go ndéarfaidh sibh: ‘Is beannaithe an té atá ag teacht in ainm an Tiarna.’”</verse>
		</chapter>
		<chapter number="24">
			<verse number="1">Chuaigh Íosa amach as an Teampall ag imeacht roimhe agus tháinig a dheisceabail chuige dʼfhonn foirgnimh an Teampaill a thabhairt dá aire.</verse>
			<verse number="2">Ach dúirt sé leo dá bhfreagairt: “An bhfeiceann sibh iad sin uile? Deirim libh go fírinneach, ní fhágfar cloch ar mhuin cloiche anseo nach leagfar ar lár.”</verse>
			<verse number="3">Agus ina shuí dó ar Chnoc na nOlóg, tháinig na deisceabail chuige ar leithligh agus dúirt siad: “Inis dúinn cén uair a thitfidh an méid sin amach agus cén comhartha a bheidh ann ar do théarnamhsa agus ar dheireadh an tsaoil.”</verse>
			<verse number="4">Agus dúirt Íosa leo dá bhfreagairt: “Bígí aireach agus ná cuireadh duine ar bith amú sibh;</verse>
			<verse number="5">óir tiocfaidh mórán i mʼainm-se ag rá: ‘Mise an Críost,’ agus cuirfidh siad mórán daoine amú.</verse>
			<verse number="6">Cluinfidh sibh cogaí agus caint ar chogaí; seachnaígí agus ná glacaigí scéin, óir ní foláir an uile ní a theacht chun cinn, ach ní hé an deireadh fós é.</verse>
			<verse number="7">Óir éireoidh náisiún in aghaidh náisiúin agus ríocht in aghaidh ríochta, agus beidh gortaí agus plánna agus maidhmeanna talún anseo is ansiúd.</verse>
			<verse number="8">Ní bheidh sa mhéid sin uile ach na harraingeacha tosaigh.</verse>
			<verse number="9">Tabharfar suas chun trioblóide ansin sibh, agus chun báis, agus beidh fuath ag na náisiúin uile daoibh mar gheall ar mʼainm-se.</verse>
			<verse number="10">Ansin, clisfidh ar mhórán, beidh siad ag fealladh ar a chéile agus ag fuathú a chéile.</verse>
			<verse number="11">Éireoidh a lán fáithe bréige agus cuirfidh siad mórán amú.</verse>
			<verse number="12">De dheasca an t-olcas a bheith ag fás, fuarfaidh an grá ag a lán.</verse>
			<verse number="13">Ach an té a sheasfaidh amach go deireadh, sábhálfar é.</verse>
			<verse number="14">Fógrófar dea-scéal seo na ríochta ar fud na cruinne go léir mar fhianaise do na náisiúin uile, agus is ansin a thiocfaidh an deireadh.</verse>
			<verse number="15">“Mar sin, nuair a fheicfidh sibh ‘urghráin úd an lomscriosta’ ar ar labhair Dainéil fáidh, agus é ina sheasamh san áit naofa–tuigeadh an té a léann–</verse>
			<verse number="16">ansin, iad seo a bheidh in Iúdáia, teithidís faoi na sléibhte;</verse>
			<verse number="17">an té a bheidh ar bharr an tí, ná téadh sé síos isteach chun a chuid a bhreith leis,</verse>
			<verse number="18">agus an té a bheidh sa ghort, ná filleadh ar ais chun a bhrat a fháil.</verse>
			<verse number="19">Lucht clainne a iompar, áfach, agus lucht cíche a thabhairt, is mairg dóibh san aimsir sin!</verse>
			<verse number="20">Agus bígí ag guí nach in am an gheimhridh a bheidh oraibh teitheadh ná ar an tsabóid,</verse>
			<verse number="21">mar beidh trioblóid mhór an uair sin ann nach raibh a leithéid riamh ann ó thus an domhain agus nach mbeidh go deo.</verse>
			<verse number="22">Agus mura ngiorrófaí na laethanta sin, ní rachadh aon duine slán, ach ar son na dtofach, giorrófar na laethanta sin.</verse>
			<verse number="23">“Má deir aon duine libh an uair sin: ‘Féach, tá an Críost anseo,’ nó ‘Siúd é,’ ná creidigí é;</verse>
			<verse number="24">óir beidh Críostanna bréige agus fáithe bréige ag éirí agus ag tabhairt comharthaí móra uathu agus éachtaí ionas go gcuirfidís na tofaigh féin amú dá mbʼfhéidir.</verse>
			<verse number="25">Tá sé inste agam daoibh roimh ré.</verse>
			<verse number="26">Má deirtear libh, mar sin: ‘Siúd sa bhfhásach é!’ ná téigí amach, nó ‘Seo sna seomraí cúil é,’ ná creidigí é.</verse>
			<verse number="27">De bhrí ar nós na splaince a éiríonn sa taobh thoir agus a bladhm le feiceáil sa taobh thiar, is amhlaidh sin a bheidh téarnamh Mhac an Duine.</verse>
			<verse number="28">Cibé áit a mbíonn an conablach, is ann a bheidh na badhbha cruinnithe le chéile.</verse>
			<verse number="29">“Tar éis thrioblóid na laethanta sin, ní fada go ndorchófar an ghrian, agus ní thabharfaidh an ghealach a soilse, agus titfidh na réaltaí ón spéir, agus beidh cumhachtaí na bhflaitheas ar crith.</verse>
			<verse number="30">Agus ansin feicfear comhartha Mhac an Duine sna flaithis, agus ansin beidh ciníocha uile an domhain ag déanamh mairgní agus feicfear Mac an Duine ag teacht ar scamaill na bhflaitheas le cumhacht agus iomad glóire.</verse>
			<verse number="31">Agus cuirfidh sé a chuid aingeal amach le trumpa mórghlórach ag bailiú a chuid tofach as na ceithre hairde, ó cheann ceann na bhflaitheas.”</verse>
			<verse number="32">Ach foghlaimígí ón gcrann figí an parabal seo: Nuair a bhíonn an ghéag go húr agus í ag cur na mbachlóg amach, bíonn a fhios agaibh an samhradh a bheith in achomaireacht.</verse>
			<verse number="33">Amhlaidh sin daoibh-se nuair a fheicfidh sibh na nithe úd uile, bíodh a fhios agaibh go bhfuil sé in achomaireacht, ar an tairseach.</verse>
			<verse number="34">Deirim libh go fírinneach, ní imeoidh an ghlúin seo gan na nithe seo uile a bheith tagtha chun cinn.</verse>
			<verse number="35">Imeoidh neamh agus talamh, ach ní imeoidh mo bhriathrasa choíche.</verse>
			<verse number="36">“Ach mar gheall ar an lá sin agus ar an uair, níl a fhios ag duine ar bith ná ag aingil na bhflaitheas, ach ag an Athair amháin.</verse>
			<verse number="37">Amhail mar a bhí laethanta Naoi, is amhlaidh sin a bheidh téarnamh Mhac an Duine.</verse>
			<verse number="38">Óir, faoi mar a bhí siad sna laethanta úd roimh an díle, ag ithe agus ag ól, ag pósadh agus ag tabhairt le pósadh, go dtí an lá a ndeachaigh Naoi san áirc,</verse>
			<verse number="39">agus gan a fhios acu aon ní gur tháinig an díle agus gur sciob léi iad uile; is mar sin freisin a bheidh téarnamh Mhac an Duine.</verse>
			<verse number="40">Beidh beirt fhear sa ghort an uair sin: tógfar duine agus fágfar duine;</verse>
			<verse number="41">beirt bhan ag meilt bró: tógfar bean agus fágfar bean.</verse>
			<verse number="42">Bígí ag faire, dá bhrí sin, mar níl a fhios agaibh cén lá a thiocfaidh bhur dTiarna.</verse>
			<verse number="43">“Bíodh a fhios agaibh é seo, áfach: dá mbʼeol don fhear tí cén t-am san oíche a dtiocfadh an bithiúnach, bheadh sé ag faire agus ní ligfeadh sé ballaí a thí a réabadh.</verse>
			<verse number="44">sibh-se freisin, mar sin, bígí ullamh, óir is ar an uair nach síleann sibh a thiocfaidh Mac an Duine.</verse>
			<verse number="45">Cé hé, más ea, an seirbhíseach iontaofa ciallmhar ar cheap a mháistir os cionn sclábhaithe a theaghlaigh é chun a gcuid bia a thabhairt dóibh i dtráth?</verse>
			<verse number="46">Is méanar don seirbhíseach sin a bhfaighidh a mháistir é ag déanamh amhlaidh ar theacht dó.</verse>
			<verse number="47">Deirim libh go fírinneach, ceapfaidh sé os cionn a mhaoine go léir é.</verse>
			<verse number="48">Agus má deir an drochsheirbhíseach sin ina chroí: ‘Tá mo mháistir ag déanamh moille,’</verse>
			<verse number="49">agus go dtosóidh ag bualadh a chomhsheirbhíseach, agus é ag ithe agus ag ól le lucht meisce,</verse>
			<verse number="50">tiocfaidh máistir an tseirbhísigh sin lá nach mbeidh súil aige leis agus ar an uair nach eol dó,</verse>
			<verse number="51">agus coscróidh sé é, agus tabharfaidh cion na mbréagchráifeach dó. Is ann a bheidh gol agus díoscán fiacla.</verse>
		</chapter>
		<chapter number="25">
			<verse number="1">“Is iad dála Ríocht na bhflaitheas an uair sin mar a bhí ag deichniúr maighdean a chuaigh amach agus a lampaí acu in araicis an fhir nuaphósta.</verse>
			<verse number="2">Cúigear díobh seo, bhí siad gan tuiscint agus bhí an cúigear eile ciallmhar;</verse>
			<verse number="3">mar, thug na mná gan tuiscint na lampaí leo agus gan aon ola acu,</verse>
			<verse number="4">ach thug na mná ciallmhara ola ina bpróicíní leo chomh maith leis na lampaí.</verse>
			<verse number="5">Bhí an fear nuaphósta ag déanamh moille, agus tháinig sámhán orthu uile agus thit siad ina gcodladh.</verse>
			<verse number="6">Ach glaodh i lár na hoíche: ‘Chugaibh an fear nuaphósta! Amach libh ina araicis!’</verse>
			<verse number="7">Dʼéirigh na maighdeana sin uile ina suí agus dheasaigh siad a lampaí.</verse>
			<verse number="8">Ach dúirt na mná gan tuiscint leis na mná ciallmhara: ‘Tugaigí dúinn braon de bhur n-olasa, mar tá ár lampaíne in éag.’</verse>
			<verse number="9">Dʼfhreagair lucht na céille iad: ‘Le heagla,’ ar siad, ‘nach mbeadh ár ndóthain ann dúinn féin agus daoibh-se, bʼfhearr daoibh-se dul go dtí lucht a díolta dá ceannach daoibh féin.’</verse>
			<verse number="10">Bhí siad ag dul dá ceannach nuair a tháinig an fear nuaphósta, agus iad seo a bhí ullamh, chuaigh siad isteach in éineacht leis chun na bainise, agus dúnadh an doras.</verse>
			<verse number="11">Sa deireadh, tháinig na maighdeana eile freisin: ‘A Thiarna, a Thiarna,’ ar siad, ‘oscail dúinn!’</verse>
			<verse number="12">Ach dʼfhreagair sé agus dúirt: ‘Deirim libh go fírinneach, níl aithne agam oraibh.’</verse>
			<verse number="13">Bígí ag faire, dá bhrí sin, mar níl a fhios agaibh an lá ná an uair.</verse>
			<verse number="14">“Ar nós an duine a bhí ag dul ar an gcoigríoch: ghlaoigh sé ar a sheirbhísigh agus thaobhaigh leo a mhaoin;</verse>
			<verse number="15">thug cúig thallann do dhuine acu, a dó de thallanna do dhuine eile, aon tallann amháin do dhuine eile–do gach duine de réir an chumais a bhí ann–agus dʼfhág an tír.</verse>
			<verse number="16">Ní dhearna fear na gcúig thallann aon mhoill gan cur chun gnó leo agus cúig cinn eile a ghnóthú.</verse>
			<verse number="17">Mar an gcéanna dʼfhear an dá thallann; ghnóthaigh seisean dhá cheann eile.</verse>
			<verse number="18">Ach chuaigh fear na haon tallainne amháin agus rinne poll sa talamh agus chuir sé airgead a mháistir i bhfolach.</verse>
			<verse number="19">Seal fada ina dhiaidh sin, tháinig máistir na seirbhíseach sin ag réiteach cuntas leo.</verse>
			<verse number="20">Tháinig fear na gcúig thallann ina láthair agus thairg cúig thallann eile aige chuige agus ar seisean: ‘A mháistir, dʼfhág tú cúig thallann ar iontaoibh agam-sa; seo duit cúig cinn eile a ghnóthaigh mé.’</verse>
			<verse number="21">Labhair a mháistir leis: ‘Go han-mhaith; dea-sheirbhíseach iontaofa thú: bhí tú iontaofa i mbun beagán nithe; ceapfaidh mé i do cheann thú ar mhórán; gabh isteach in aoibhneas do thiarna.’</verse>
			<verse number="22">Tháinig ina láthair ansin fear an dá thallann: ‘A mháistir,’ ar seisean, ‘dʼfhág tú dhá thallann ar iontaoibh agam-sa: seo duit dhá cheann eile a ghnóthaigh mé.’</verse>
			<verse number="23">Labhair a mháistir leis: ‘Go han-mhaith: dea-sheirbhíseach iontaofa thú; bhí tú iontaofa i mbun beagán nithe; ceapfaidh mé i do cheann thú ar mhórán: gabh isteach in aoibhneas do thiarna.’</verse>
			<verse number="24">Tháinig ina láthair ansin an fear a fuair an t-aon tallann amháin: ‘A mháistir,’ ar seisean, ‘bhí aithne agam ort gur duine crua thú, ag baint fómhair san áit nár chuir tú síol, agus ag cnuasach as an áit nach ndearna tú scaipeadh;</verse>
			<verse number="25">agus le barr eagla, chuaigh mé ag cur do thallainne i bhfolach sa talamh. Seo duit í: tá do chuid féin agat.’</verse>
			<verse number="26">Dúirt a mháistir leis dá fhreagairt: ‘Drochsheirbhíseach leisciúil thú! Bhí a fhios agat go mbainim fómhar san áit nár chuir mé síol agus go gcnuasaím as an áit nach ndearna mé scaipeadh:</verse>
			<verse number="27">ba cheart duit-se mar sin mo chuid airgid a chur chun lucht gaimbín, agus nuair a thiocfainn gheobhainn mo chuid féin ar ais le hús.</verse>
			<verse number="28">Bainigí de an tallann agus tugaigí í don duine a bhfuil na deich dtallann aige,</verse>
			<verse number="29">óir, gach aon duine a mbíonn ní aige, tabharfar dó agus beidh fuílleach aige, ach an té a bhíonn gan ní, fiú amháin a mbíonn aige bainfear de é.</verse>
			<verse number="30">Agus an seirbhíseach úd gan aird, caitear amach sa dorchadas é: is ann a bheidh gol agus díoscán fiacla.’</verse>
			<verse number="31">“Nuair a thiocfaidh Mac an Duine ina ghlóir agus na haingil uile in éineacht leis, rachaidh sé ina shuí an uair sin i rí-chathaoir a ghlóire.</verse>
			<verse number="32">Beidh na náisiúin uile cruinnithe os a chomhair, agus déanfaidh sé na daoine a scaradh ó chéile, mar a scarann an t-aoire na caoirigh ó na gabhair.</verse>
			<verse number="33">Cuirfidh sé na caoirigh ar a láimh dheis agus na gabhair ar a láimh chlé.</verse>
			<verse number="34">Ansin déarfaidh an rí le lucht na láimhe deise: ‘Tagaigí, a lucht bheannaithe mʼAthar, glacaigí mar oidhreacht an Ríocht a ullmhaíodh daoibh ó thúsú an domhain.</verse>
			<verse number="35">Óir bhí ocras orm agus thug sibh rud le hithe dom, bhí tart orm agus thug sibh rud le hól dom, bhí mé i mo strainséir agus thug sibh aíocht dom,</verse>
			<verse number="36">bhí mé nocht agus chuir sibh éadach orm, bhí mé tinn agus tháinig sibh do mʼfheiceáil, bhí mé i bpríosún agus thug sibh cuairt orm.’</verse>
			<verse number="37">Freagróidh na fíréin é ansin: ‘A Thiarna, cén uair a chonaiceamar thú agus ocras ort go dtabharfaimis bia duit, nó tart ort go dtabharfaimis deoch duit?</verse>
			<verse number="38">Cén uair a chonaiceamar i do strainséir thú go dtabharfaimis aíocht duit, nó nocht go gcuirfimis éadach ort?</verse>
			<verse number="39">Nó cén uair a chonaiceamar tinn thú, nó i bpríosún, go dtabharfaimis cuairt ort?’</verse>
			<verse number="40">Agus déarfaidh an rí dá bhfreagairt: ‘Deirim libh go fírinneach, sa mhéid go ndearna sibh é do dhuine den chuid is lú de na bráithre seo agam-sa, is dom-sa a rinne sibh é.’</verse>
			<verse number="41">Ansin déarfaidh sé le lucht na láimhe clé ar a seal: ‘Imígí uaim, a dhream mhallaithe, isteach sa tine shíoraí a ullmhaíodh don diabhal agus dá chuid aingeal.</verse>
			<verse number="42">Óir bhí ocras orm agus níor thug sibh aon rud le hithe dom, bhí tart orm agus níor thug sibh aon rud le hól dom,</verse>
			<verse number="43">bhí mé i mo strainséir agus níor thug sibh aíocht dom, bhí mé nocht agus níor chuir sibh aon éadach orm, bhí mé tinn agus i bpríosún agus níor tháinig sibh do mʼfheiceáil.’</verse>
			<verse number="44">Agus freagróidh siad sin é ansin: ‘A Thiarna, cén uair a bhí tú le feiceáil againn agus ocras nó tart ort, nó i do strainséir, nó nocht nó tinn nó i bpríosún agus nach ndearnamar freastal ort?’</verse>
			<verse number="45">Ansin freagróidh sé iad: ‘Deirim libh go fírinneach, sa mhéid nach ndearna sibh é do dhuine den chuid is lú díobh seo, ní dhearna sibh dom-sa é ach a oiread.’</verse>
			<verse number="46">Agus imeoidh siad leo, iad seo isteach i bpionós síoraí, ach na fíréin i mbeatha shíoraí.”</verse>
		</chapter>
		<chapter number="26">
			<verse number="1">Ansin, nuair a bhí an méid sin go léir ráite aige, dúirt Íosa lena dheisceabail:</verse>
			<verse number="2">“Tá a fhios agaibh go bhfuil an Cháisc chugainn i gcionn dhá lá agus Mac an Duine le tabhairt suas chun a chéasta.”</verse>
			<verse number="3">San am sin, chruinnigh uachtaráin na sagart agus seanóirí an phobail le chéile i gcúirt an ardsagairt arbh ainm dó Cáiafas,</verse>
			<verse number="4">agus chuir siad a gcomhairle le chéile chun Íosa a ghabháil trí cheilg agus é a chur chun báis.</verse>
			<verse number="5">Dúirt siad, áfach: “Ní ar an bhféile é, le heagla go dtógfaí callán i measc an phobail.”</verse>
			<verse number="6">Nuair a bhí Íosa i mBeátáine, i dteach Shíomóin lobhar,</verse>
			<verse number="7">tháinig bean ina láthair agus próicín alabastair dʼola chumhra mhórluachach aici, agus dhoirt sí ar a cheann í agus é ag bord.</verse>
			<verse number="8">Agus nuair a chonaic na deisceabail é bhí míchéadfa acu: “Cén fáth an diomailt seo?” ar siad;</verse>
			<verse number="9">“bʼfhéidir é seo a dhíol go daor agus a thabhairt do na boicht.”</verse>
			<verse number="10">Ach bhí a fhios ag Íosa agus dúirt sé leo: “Cén fáth a bhfuil sibh ag déanamh cros don bhean? Óir is dea-obair í sin atá déanta aici orm;</verse>
			<verse number="11">mar bíonn na boicht in bhur measc agaibh i gcónaí, ach nílimse le bheith i gcónaí agaibh,</verse>
			<verse number="12">agus nuair a scaoil sí an ola chumhra seo faoi mo chorp, is le haghaidh mʼadhlactha a rinne sí é.</verse>
			<verse number="13">Deirim líbh go fírinneach, cibé áit a mbeidh an dea-scéal seo dá fhogairt ar fud an domhain go léir, beifear ag trácht ar a ndearna sise mar chuimhneamh uirthi.”</verse>
			<verse number="14">Ansin chuaigh duine den dáréag, arbh ainm dó Iúdás Isceiriót, go dtí uachtaráin na sagart</verse>
			<verse number="15">agus dúirt: “Cad ab áil libh a thabhairt dom agus tabharfaidh mé ar láimh daoibh é?” Chomhair siad amach chuige tríocha píosa dʼairgead geal.</verse>
			<verse number="16">Agus ón uair sin amach bhí sé ag faire ar a dheis chun é a thabhairt ar láimh.</verse>
			<verse number="17">Ar an gcéad lá dʼfhéile an tSlimaráin, tháinig na deisceabail chun Íosa ag rá: “Cárbh áil leat go n-ullmhóimis an Cháisc duit le hithe?”</verse>
			<verse number="18">“Téigí isteach sa chathair,” ar seisean, “go dtí an duine seo áirithe agus abraigí leis: ‘Dúirt an Máistir a rá leat: tá mʼuain in achomaireacht: is i do theachsa atáim chun an Cháisc a dhéanamh in éineacht le mo dheisceabail.’”</verse>
			<verse number="19">Rinne na deisceabail de réir mar a bhí beartaithe ag Íosa dóibh, agus dʼullmhaigh siad an Cháisc.</verse>
			<verse number="20">Nuair a bhí an tráthnóna ann, shuigh sé chun boird in éineacht leis an dáréag deisceabal.</verse>
			<verse number="21">Agus le linn dóibh a bheith ag ithe, dúirt: “Deirim libh go fírinneach, braithfidh duine agaibh mé.”</verse>
			<verse number="22">Agus ó ba mhó é a mbuaireamh, thosaigh siad, gach duine acu, ag fiafraí de: “An mise é, a Thiarna?”</verse>
			<verse number="23">Dʼfhreagair sé: “Duine a thum a lámh sa mhias i mo theannta,” ar seisean, “sin é a dhéanfaidh mé a bhrath.</verse>
			<verse number="24">Tá Mac an Duine ag imeacht, de réir mar atá scríofa mar gheall air, ach is mairg don duine úd trína mbraitear Mac an Duine. Bʼfhearr don duine sin nach mbéarfaí riamh é.”</verse>
			<verse number="25">Dʼfhreagair Iúdás, fear a bhraite, agus dúirt: “An mise é, a Raibí?” Dúirt Íosa leis: “Tá sé ráite agat.”</verse>
			<verse number="26">Le linn dóibh a bheith ag ithe, thóg Íosa arán, agus ar a bheannú dó, bhris, agus dá thabhairt do na deisceabail dó, dúirt: “Tógaigí, ithigí: is é seo mo chorp.”</verse>
			<verse number="27">Agus thóg sé cupán, agus ar altú dó, thug dóibh é ag rá: “Ólaigí uile as seo,</verse>
			<verse number="28">óir is í seo mʼfhuil-se, fuil an tiomna, atá le doirteadh ar son mórán daoine chun peacaí a mhaitheamh.</verse>
			<verse number="29">Deirim libh, ní ólfaidh mé as seo amach de shú seo na fíniúna go dtí an lá sin a n-ólfaidh mé ina fhíon nua libh-se é i Ríocht mʼAthar.”</verse>
			<verse number="30">Tar éis dóibh an t-iomann a chanadh, chuaigh siad amach go dtí Cnoc na nOlóg.</verse>
			<verse number="31">Ansin dúirt Íosa leo: “Glacfaidh sibh uile scannal mar gheall orm-sa anocht, óir tá scríofa: ‘Buailfidh mé an t-aoire agus beidh caoirigh an tréada arna scaipeadh.’</verse>
			<verse number="32">Ach tar éis dom éirí, rachaidh mé romhaibh go dtí an Ghailíl.”</verse>
			<verse number="33">Dúirt Peadar leis dá fhreagairt: “Siúd is go nglacfaidh cách eile scannal mar gheall ort, ní ghlacfaidh mise scannal choíche.”</verse>
			<verse number="34">Dúirt Íosa leis: “Deirim leat go fírinneach, roimh ghlaoch don choileach anocht féin, séanfaidh tú mé faoi thrí.”</verse>
			<verse number="35">Dúirt Peadar leis: “Más ea féin go gcaithfidh mé bás a fháil in éineacht leat, ní shéanfaidh mé thú.” Agus na deisceabail eile chomh maith, dúirt siad an rud céanna.</verse>
			<verse number="36">Ansin tháinig Íosa leo go dtí áit ar a dtugtar Geitséamainí agus dúirt leis na deisceabail: “Fuirigí anseo go rachaidh mé anonn ansiúd ag guí.”</verse>
			<verse number="37">Agus rug sé leis Peadar agus beirt mhac Zeibidé, agus tháinig buairt agus anbhuain air.</verse>
			<verse number="38">Dúirt sé leo ansin: “Tá buaireamh mór ar mʼanam go pointí báis. Fanaigí anseo agus bígí ag faire liom.”</verse>
			<verse number="39">Chuaigh sé ar aghaidh tamall agus chaith é féin ar a bhéal agus é ag guí mar seo: “A Athair, más féidir é, gabhadh an cupán seo tharam, ach ní mar is toil liom-sa ach mar is toil leat-sa.”</verse>
			<verse number="40">Tháinig sé chun na ndeisceabal agus fuair ina gcodladh iad, agus dúirt le Peadar: “An ea nár fhéad sibh, mar sin, faire aon uaire a dhéanamh liom?</verse>
			<verse number="41">Bígí ag faire agus ag guí, ionas nach rachaidh sibh i gcathú. Tá an spiorad fonnmhar ach tá an cholainn fann.”</verse>
			<verse number="42">Dʼimigh sé uathu arís agus thosaigh ag guí den dara huair: “A Athair, mura féidir an cupán seo a ghabháil tharam gan mé dá ól, do thoil go raibh déanta!”</verse>
			<verse number="43">Tháinig sé arís agus fuair ina gcodladh iad, mar bhí a súile trom.</verse>
			<verse number="44">Dʼfhág sé arís iad agus chuaigh ag guí den tríú huair ag rá na cainte céanna arís.</verse>
			<verse number="45">Ansin tháinig sé chun na ndeisceabal agus dúirt leo: “Codlaigí libh feasta agus glacaigí bhur suaimhneas. Seo! Tá an t-am in achomaireacht agus Mac an Duine le tabhairt ar láimh do pheacaigh.</verse>
			<verse number="46">Éirígí! Bímis ag gluaiseacht! Seo chugainn fear mo bhraite.”</verse>
			<verse number="47">Sula raibh an focal as a bhéal, seo Iúdás, duine den dáréag, agus slua mór lena chois a raibh claimhte agus bataí acu, ag teacht ó uachtaráin na sagart agus ó sheanóirí an phobail.</verse>
			<verse number="48">Bhí an comhartha ag fear a bhraite dóibh: “An duine a bpógfaidh mé é,” ar seisean, “sin é é: gabhaigí é.”</verse>
			<verse number="49">Rinne sé anonn ar Íosa díreach gan stad, agus “Is é do bheatha, a Raibí!” ar seisean, agus phóg sé é.</verse>
			<verse number="50">Dúirt Íosa leis: “A chara, déan an beart a thug anseo thú. Tháinig siad ar aghaidh ansin, leag siad a lámha ar Íosa agus ghabh siad é.</verse>
			<verse number="51">Ach seo duine de chompánaigh Íosa a shín a lámh chun a chlaímh agus a tharraing, gur bhuail sé seirbhíseach an ardsagairt gur bhain an chluas de.</verse>
			<verse number="52">Ach dúirt Íosa leis an uair sin: “Cuir do chlaíomh ar ais ina áit féin, óir gach duine a ghlacann an claíomh is leis an gclaíomh a thitfidh sé.</verse>
			<verse number="53">Nó an é is dóigh leat nach féidir dom achainí a dhéanamh ar mʼAthair, a chuirfeadh ar fáil dom anois féin níos mó ná dhá léigiún déag aingeal?</verse>
			<verse number="54">Conas a chomh-líonfaí na scrioptúir, más ea, a deir gur mar seo nach foláir dó a bheith?”</verse>
			<verse number="55">An uair sin féin dúirt Íosa leis na buíonta: “An robálaí mé gur ghluais sibh amach mar seo le claimhte agus le bataí chun breith orm? Bhínn i mo shuí sa Teampall gach lá ag teagasc agus ní dhearna sibh mé a ghabháil.”</verse>
			<verse number="56">Thit an méid sin go léir amach chun go gcomhlíonfaí scrioptúir na bhfáithe. Ansin thug na deisceabail uile a gcúl leis agus theith siad.</verse>
			<verse number="57">An dream a bhí tar éis Íosa a ghabháil, sheol siad leo é go teach Cháiafas ard-sagart, agus is ann a bhí na scríobhaithe agus na seanóirí cruinnithe le chéile.</verse>
			<verse number="58">Bhí Peadar dá leanúint i bhfad uaidh chomh fada le cúirt an ardsagairt, agus ar dhul isteach ann dó, chuaigh ina shuí i measc na seirbhíseach dʼfhonn go bhfeicfeadh críoch an scéil.</verse>
			<verse number="59">Bhí uachtaráin na sagart agus an tsainidrín ar fad ag lorg fianaise bhréige in aghaidh Íosa dʼfhonn é bhású,</verse>
			<verse number="60">ach ní bhfuair siad í in ainneoin gur tháinig an-chuid dʼfhinnéithe bréige i láthair. Sa deireadh, tháinig beirt i láthair</verse>
			<verse number="61">agus ba é a scéal sin: “Dúirt an fear seo: ‘Is féidir liom Teampall Dé a leagan anuas agus é a atógáil i dtrí lá.’”</verse>
			<verse number="62">Dʼéirigh an t-ard-sagart ina sheasamh agus dúirt leis: “Nach bhfuil freagra ar bith agat? Cad tá acu seo dá dhearbhú ort?”</verse>
			<verse number="63">Dʼfhan Íosa ina thost. Dúirt an t-ard-sagart leis: “Cuirim ort as ucht Dé bheo a insint dúinn an tú an Críost Mac Dé.”</verse>
			<verse number="64">Dúirt Íosa leis: “Tá sé ráite agat. Ach deirim libh, beidh Mac an Duine le feiceáil agaibh amach anseo, ina shuí ar dheis na cumhachta, agus é ag teacht ar scamaill na bhflaitheas.”</verse>
			<verse number="65">Leis sin, stróic an t-ard-sagart a chuid éadaigh: “Tá diamhasla déanta aige!” ar seisean; “cad is gá dúinn a thuilleadh finnéithe? Sin anois an diamhasla cloiste agaibh.</verse>
			<verse number="66">Cad é bhur mbarúil?” Agus ba é an freagra a thug siad: “Tá an bás tuillte aige.”</verse>
			<verse number="67">Ansin chaith siad seile san aghaidh air, agus ghabh siad de dhoirne air, agus bhí cuid acu a bhuail lena mbosa é</verse>
			<verse number="68">ag rá: “Tairngir dúinn, a Chríost! Cé hé sin a bhuail thú?”</verse>
			<verse number="69">Bhí Peadar ina shuí amuigh, sa chúirt. Tháinig cailín aimsire chuige agus dúirt: “Bhí tusa freisin in éineacht le hÍosa Gailíleach.”</verse>
			<verse number="70">Ach shéan seisean é os comhair cách: “Níl a fhios agam cad tá tú a rá,” ar seisean.</verse>
			<verse number="71">Ar dhul amach sa phóirse dó, chonaic cailín eile é agus dúirt sí leis na daoine a bhí ann: “Bhí sé seo in éineacht le hÍosa Nazórach.”</verse>
			<verse number="72">Agus shéan sé arís é le mionn: “Níl aithne agam ar an duine.”</verse>
			<verse number="73">Tamall ina dhiaidh sin, tháinig na daoine a bhí i láthair agus dúirt siad le Peadar: “Go dearfa, is duine díobh sin thusa freisin, mar sceitheann do chaint ort.”</verse>
			<verse number="74">Ansin a thosaigh sé ag eascaine agus ag tabhairt na mionn: “Níl aithne agam ar an duine.” Agus ghlaoigh an coileach láithreach.</verse>
			<verse number="75">Agus ba chuimhin le Peadar an focal a dúirt Íosa “Roimh ghlaoch don choileach, séanfaidh tú mé faoi thrí.” Agus chuaigh amach agus ghoil sé go goirt.</verse>
		</chapter>
		<chapter number="27">
			<verse number="1">Nuair a bhí an mhaidin ann, rinne na hardsagairt go léir agus seanóirí an phobail comhairle le chéile in aghaidh Íosa dʼfhonn é a bhású.</verse>
			<verse number="2">Tar éis dóibh é a cheangal, sheol siad leo é dá thabhairt ar láimh do Phíoláit gobharnóir.</verse>
			<verse number="3">Ansin, nuair a chonaic Iúdás, fear a bhraite, go raibh sé daortha, bhuail aiféala é, agus thug an tríocha píosa dʼairgead geal ar ais dʼuachtaráin na sagart agus do na seanóirí,</verse>
			<verse number="4">ag rá: “Ba pheaca dom fuil neamh-chiontach a bhrath.” Ach dúirt siad sin: “Cad é sin dúinne? Féach féin chuige.”</verse>
			<verse number="5">Ach rad sé uaidh na píosaí airgid isteach sa sanctóir agus dʼfhág an áit, dʼimigh sé leis agus chroch é féin.</verse>
			<verse number="6">Thóg na hardsagairt na píosaí airgid agus dúirt siad: “Ní dleathach iad a chur i gciste an Teampaill, mar is luach fola iad.”</verse>
			<verse number="7">Tar éis dóibh an scéal a phlé, cheannaigh siad leis an airgead Gort an Chriadóra mar reilig do strainséirí.</verse>
			<verse number="8">Sin é a dʼfhág Gort na Fola mar ainm ar an ngort sin go dtí an lá inniu féin.</verse>
			<verse number="9">Ansin a comh-líonadh a ndúradh trí Irimia fáidh: “Agus thóg siad an tríocha píosa dʼairgead geal, luach an duine a measadh–ag cuid de chlann Iosrael a measadh é–</verse>
			<verse number="10">agus thug ar Ghort an Chriadóra iad, de réir mar a bheartaigh an Tiarna dom.”</verse>
			<verse number="11">Tugadh Íosa i láthair an ghobharnóra, agus dʼfhiafraigh an gobharnóir de: “An tusa Rí na nGiúdach?” Dúirt Íosa “Tá sé ráite agat.”</verse>
			<verse number="12">Agus le linn a chiontaithe ag na hardsagairt agus ag na seanóirí, bhí sé gan aon fhreagra a thabhairt.</verse>
			<verse number="13">Dúirt Píoláit leis ansin: “Nach gcluineann tú a bhfuil dʼfhianaise acu dá tabhairt i dʼaghaidh?”</verse>
			<verse number="14">Ach freagra níor thug sé ar phointe ar bith, rud a chuir ard-ionad h ar an ngobharnóir.</verse>
			<verse number="15">Ach ba ghnáthbhéas don ghobharnóir, i ngach féile, go scaoilfeadh sé saor chun an tslua cibé príosúnach ba rogha leo.</verse>
			<verse number="16">Bhí príosúnach iomráiteach ar láimh an uair sin arbh ainm dó Barabas.</verse>
			<verse number="17">Mar sin, nuair a bhí siad cruinnithe le chéile dúirt Píoláit leo: “Cé acu ba rogha libh mé a scaoileadh chugaibh, Barabas, nó Íosa ar a dtugtar an Críost?”–</verse>
			<verse number="18">mar bhí a fhios aige gur formad faoi deara é a thabhairt ar láimh.</verse>
			<verse number="19">Ach le linn dó a bheith ina shuí breithimh, chuir a bhean scéala chuige: “Scaoil tharat an fear cóir seo gan baint leis, óir ba mhór í mʼfhulaingt i mbrionglóid inniu mar gheall air.”</verse>
			<verse number="20">Ach dʼáitigh na hardsagairt agus na seanóirí ar na sluaite Barabas a iarraidh agus Íosa a mhilleadh.</verse>
			<verse number="21">Labhair an gobharnóir leo: “Cé acu den bheirt is rogha libh mé a scaoileadh chugaibh?” “Barabas!” ar siad.</verse>
			<verse number="22">Dúirt Píoláit leo: “Más ea, cad a dhéanfaidh mé le hÍosa ar a dtugtar an Críost?” Dúirt siad: “Céastar é!”</verse>
			<verse number="23">Dúirt seisean: “Ach cén t-olc a rinne sé?” Ach is ea ba mhó a bhí siad ag screadach: “Céastar é!”</verse>
			<verse number="24">Nuair a chonaic Píoláit nach raibh aon mhaith dó ann ach gur mhó a bhíothas ag dul chun calláin, fuair sé uisce agus nigh a lámha os comhair an tslua ag rá: “Nílimse freagrach i bhfuil an fhíréin seo: féachaigí sibh-se chuige.”</verse>
			<verse number="25">Dʼfhreagair an pobal ar fad: “Go raibh a chuid fola orainn féin agus ar ár gclann!”</verse>
			<verse number="26">Scaoil sé Barabas chucu ansin, ach rinne sé Íosa a sciúrsáil agus a thabhairt suas chun go gcéasfaí é.</verse>
			<verse number="27">Ansin rug saighdiúirí an ghobharnóra Íosa leo isteach sa phréatóiriam, agus chuir siad tionól ar an gcathlán go léir chuige.</verse>
			<verse number="28">Bhain siad de a chuid éadaigh agus ghléas siad i bhfallaing chraorag é:</verse>
			<verse number="29">Rinne siad coróin a fhí de dheilgneach agus rinne í a bhualadh ar a cheann agus chuir giolcach ina lámh dheas, agus tháinig ar a nglúine os a chomhair ag fonóid faoi agus ag rá: “Is é do bheatha, a Rí na nGiúdach!”</verse>
			<verse number="30">Agus chaith siad seilí air agus bhí siad dá bhualadh sa cheann leis an ngiolcach.</verse>
			<verse number="31">Agus tar éis dóibh fonóid a dhéanamh faoi, bhain siad de an fhallaing, chuir siad a chuid éadaigh féin air agus sheol siad leo é chun a chéasta.</verse>
			<verse number="32">Sa tslí amach dóibh, casadh fear Círéineach orthu arbh ainm dó Síomón; chuir siad dʼfhiacha air seo a chros a iompar.</verse>
			<verse number="33">Agus ar theacht dóibh go dtí áit ar a dtugtar ‘Golgotá’–is é sin le rá, Áit an Chloiginn–</verse>
			<verse number="34">thug siad le hól dó fíon a raibh domlas tríd, ach ar a bhlaiseadh dó, dhiúltaigh sé a ól.</verse>
			<verse number="35">Tar éis dóibh é a chéasadh, roinn siad a chuid éadaigh eatarthu, dá gcur ar chrainn,</verse>
			<verse number="36">agus dʼfhan siad ina suí ansiúd dá ghardáil.</verse>
			<verse number="37">Cuireadh scríbhinn os a chionn ag insint chúis a dhaortha: “Is é seo Íosa Rí na nGiúdach.”</verse>
			<verse number="38">Ansin céasadh mar aon leis beirt robálaithe, duine acu ar a dheis agus an duine eile ar a chlé.</verse>
			<verse number="39">Bhí lucht an bhealaigh ag tabhairt achasáin dó, ag croitheadh a gceann</verse>
			<verse number="40">agus ag rá: “Tusa a leagfadh Teampall Dé anuas agus a thógfadh é i dtrí lá, saor thú féin, más tú Mac Dé, agus tar anuas ón gcros!”</verse>
			<verse number="41">Bhí na hardsagairt freisin ag fonóid faoi, in éineacht leis na scríobhaithe agus na seanóirí, agus deiridís:</verse>
			<verse number="42">“Shaor sé daoine eile, ní féidir leis é féin a shaoradh! Is é Rí Iosrael é: tagadh sé anuas ón gcros feasta agus creidfimid ann.</verse>
			<verse number="43">As Dia a bhí a mhuinín; fuasclaíodh Dia anois é más gnaoi leis é, óir dúirt sé féin: ‘Is mé Mac Dé.’”</verse>
			<verse number="44">Na robálaithe freisin a céasadh mar aon leis, bhí siad dá aithisiú mar an gcéanna.</verse>
			<verse number="45">Ón séú huair bhí dorchadas anuas ar an talamh go léir go dtí an naoú huair.</verse>
			<verse number="46">Agus timpeall an naoú huair, mʼéigh Íosa de ghlór ard: “Élí, Élí, lamá sabachtání?” is é sin le rá: “A Dhia, a Dhia, cén fáth ar thréig tú mé?”</verse>
			<verse number="47">Dúirt cuid díobh seo a bhí i láthair, ar a chloisteáil sin dóibh: “Ag glaoch ar Éilias atá sé seo,”</verse>
			<verse number="48">agus leis sin rith duine acu chun spúinse a fháil, thum i bhfínéagar é, chuir ar bharr giolcaí é agus thug deoch dó.</verse>
			<verse number="49">Ach dúirt an chuid eile: “Fan go bhfeicimid an dtiocfaidh Éilias dá shaoradh.”</verse>
			<verse number="50">Ach gháir Íosa amach arís de ghlór ard agus lig sé uaidh a spiorad.</verse>
			<verse number="51">Agus réabadh brat an Teampaill ina dhá chuid ó bharr go bun, chrith an talamh agus réabadh na carraigeacha.</verse>
			<verse number="52">Dʼoscail na tuamaí agus mʼéirigh mórán de choirp na naomh a bhí ina suan:</verse>
			<verse number="53">tháinig siad amach as na tuamaí tar éis dʼÍosa aiséirí agus isteach sa chathair naofa agus taibhsíodh iad dá lán.</verse>
			<verse number="54">An taoiseach céid, agus na fir a bhí ag gardáil Íosa in éineacht leis, nuair a chonaic siad an mhaidhm thalún agus na nithe a tharla, bhí uamhan an-mhór orthu agus dúirt siad: “Go dearfa, ba é Mac Dé é seo.”</verse>
			<verse number="55">Agus bhí mórán ban ann agus iad i bhfad uaidh ag breathnú, iad siúd a bhí tar éis Íosa a leanúint ón nGailíl chun a bheith ag freastal air:</verse>
			<verse number="56">Bhí Máire Mhaigdiléana orthu, agus Máire máthair Shéamais agus Iósaef, agus máthair chlann Zeibidé.</verse>
			<verse number="57">Nuair a bhí an tráthnóna ann, tháinig fear saibhir as Aramatáia darbh ainm Iósaef, agus é féin freisin ina dheisceabal ag Íosa;</verse>
			<verse number="58">chuaigh sé seo go dtí Píoláit agus dʼiarr corp Íosa air. Dʼordaigh Píoláit ansin é a thabhairt dó.</verse>
			<verse number="59">Thóg Iósaef an corp, dʼfhill i línéadach glan é</verse>
			<verse number="60">agus chuir ina thuama nua féin é a bhí gearrtha sa charraig aige; agus tar éis dó cloch mhór a iompú le béal an tuama dʼimigh sé leis.</verse>
			<verse number="61">Bhí Máire Mhaigdiléana ann agus an Mháire eile, agus iad ina suí os comhair na huaimhe.</verse>
			<verse number="62">Lá arna mhárach, is é sin le rá, an lá tar éis an Ullmhaithe, chuaigh na hardsagairt agus na Fairisínigh i dteannta a chéile go dtí Píoláit</verse>
			<verse number="63">agus dúirt siad: “A dhuine uasail, tá sé tar éis teacht chun ár gcuimhne go ndúirt an mealltóir úd agus é beo: ‘I gcionn trí lá, aiséireoidh mé.’</verse>
			<verse number="64">Ordaigh, dá bhrí sin, an uaimh a dhéanamh daingean go dtí an treas lá, le heagla go dtiocfadh a chuid deisceabal dá fhuadach agus go ndéarfaidís leis an bpobal: ‘Tá sé éirithe ó mhairbh,’ agus ba mheasa an dul amú nua ná an chéad dul amú.”</verse>
			<verse number="65">Dúirt Píoláit leo: “Bíodh garda agaibh; seo libh, déanaigí daingean í mar is fearr is eolach sibh.”</verse>
			<verse number="66">Dʼimigh siad agus rinne siad an uaimh daingean, ag bualadh séala ar an gcloch agus ag ceapadh garda.</verse>
		</chapter>
		<chapter number="28">
			<verse number="1">Tar éis na sabóide, le láchan an chéad lae den tseachtain, tháinig Máire Mhaigdiléana agus an Mháire eile ag feiceáil na huaimhe.</verse>
			<verse number="2">Agus bhí maidhm mhór talún ann, mar thuirling aingeal an Tiarna ó neamh agus tháinig ag iompú na cloiche siar agus shuigh sé uirthi.</verse>
			<verse number="3">Bhí a ghnúis mar a bheadh splanc agus éadach air a bhí chomh bán le sneachta.</verse>
			<verse number="4">Bhí an lucht gardála ar crith le heagla roimhe agus iad mar a bheidís marbh.</verse>
			<verse number="5">Labhair an t-aingeal leis na mná agus dúirt: “Ná bíodh aon eagla oraibhse, mar tá a fhios agam go bhfuil sibh ag lorg Íosa, an té a céasadh.</verse>
			<verse number="6">Níl sé anseo, mar tá sé éirithe de réir mar a dúirt sé. Tagaigí i leith agus breathnaígí an áit a raibh sé ina luí.</verse>
			<verse number="7">Agus imígí libh go tapa dá insint dá dheisceabail go bhfuil sé éirithe ó mhairbh, agus tá sé ag dul romhaibh go dtí an Ghailíl: is ansiúd a fheicfidh sibh é. Sin agaibh mo scéal!”</verse>
			<verse number="8">Dʼfhág siad an tuama go tapa, agus uamhan agus ardáthas orthu, agus iad ag rith le fios an scéil chun a dheisceabal.</verse>
			<verse number="9">Agus seo Íosa ag teacht faoina ndéin go ndúirt: “Is é bhur mbeatha!” Dhruid siad ina aice agus rug siad barróg ar a chosa ag umhlú dó.</verse>
			<verse number="10">Dúirt Íosa leo ansin: “Ná bíodh eagla oraibh! Imígí, beirigí scéala chun mo bhráithre iad a dhul go dtí an Ghailíl, agus feicfidh siad ansiúd mé.”</verse>
			<verse number="11">Le linn dóibh sin a bheith ag imeacht, seo isteach sa chathair cuid den gharda, agus dʼinis siad an scéal go léir do na hardsagairt.</verse>
			<verse number="12">Chruinnigh siad-san agus na seanóirí le chéile agus tar éis an scéal a phlé, thug siad fáltas maith airgid do na saighdiúirí</verse>
			<verse number="13">ag rá: “Is é a déarfaidh sibh: ‘Tháinig a chuid deisceabal san oíche agus sinne inár gcodladh agus dʼfhuadaigh siad é.’</verse>
			<verse number="14">Agus má thagann guth an scéil seo chun an ghobharnóra, cuirfimidne comhairle air agus saorfaimid sibh-se ó imní.”</verse>
			<verse number="15">Ghlac siad an t-airgead agus rinne de réir mar a dúradh leo, agus bíonn an scéal dá reic i measc na nGiúdach go dtí an lá inniu.</verse>
			<verse number="16">Dʼimigh an t-aon deisceabal déag leo go dtí an Ghailíl, go dtí an sliabh a cheap Íosa mar ionad coinne dóibh,</verse>
			<verse number="17">agus ar a fheiceáil dóibh dʼumhlaigh siad dó, ach go raibh amhras ar chuid acu.</verse>
			<verse number="18">Tháinig Íosa chucu agus labhair sé leo: “Tá gach údarás tugtha dom-sa ar neamh agus ar talamh.</verse>
			<verse number="19">Imígí dá bhrí sin, déanaigí deisceabail de na náisiúin uile, dá mbaisteadh in ainm an Athar agus an Mhic agus an Spioraid Naoimh,</verse>
			<verse number="20">ag múineadh dóibh gach ní atá ordaithe agam a choinneáil. Agus féach, táim in éineacht libh i gcónaí go dtí deireadh an tsaoil.”</verse>
		</chapter>
	</book>
	<book number="41">
		<chapter number="1">
			<verse number="1">Tosach Shoiscéal Íosa Críost, Mac Dé.</verse>
			<verse number="2">De réir mar atá scríofa in Íseáia fáidh: “Féach, cuirim mo theachtaire romhat a ullmhóidh do bhóthar.</verse>
			<verse number="3">Glór duine ag éamh sa bhfhásach: ‘Réitígí bóthar an Tiarna, déanaigí díreach a chosáin.’”</verse>
			<verse number="4">Tháinig Eoin ag baisteadh sa bhfhásach agus ag fógairt baiste aithrí chun peacaí a mhaitheamh.</verse>
			<verse number="5">Agus bhí ag teacht amach chuige na daoine ó thír Iúdáia go léir, agus muintir uile Iarúsailéim, agus iad ag fáil baiste uaidh in abhainn na hIordáine ag admháil a bpeacaí.</verse>
			<verse number="6">Bhí rón camaill mar éadach ar Eoin, crios leathair faoina choim aige, lócaistí agus mil fhiáin mar bheatha aige.</verse>
			<verse number="7">Agus bhíodh sé ag seanmóir dá rá: “Tá ag teacht i mo dhiaidh an té atá níos treise ná mé, agus ní fiú mé cromadh síos chun iall a chuarán a scaoileadh.</verse>
			<verse number="8">Bhaist mise le huisce sibh, ach baistfidh seisean sibh leis an Spiorad Naomh.”</verse>
			<verse number="9">Lá de na laethanta sin tháinig Íosa ó Nazarat sa Ghailíl agus fuair baisteadh san Iordáin ó Eoin.</verse>
			<verse number="10">Agus an túisce a tháinig sé aníos as an uisce, chonaic sé na flaithis ag oscailt ó chéile agus an Spiorad mar a bheadh colm ag teacht anuas air.</verse>
			<verse number="11">Agus tháinig glór ó na flaithis: “Is tú mo Mhac muirneach; is duit a thug mé gnaoi.”</verse>
			<verse number="12">Go luath ina dhiaidh sin, chuir an Spiorad amach faoin bhfásach é</verse>
			<verse number="13">agus bhí sé daichead lá sa bhfhásach dá phromhadh ag Sátan. Agus bhí sé in éineacht leis na beithígh allta; agus bhí na haingil ag freastal air.</verse>
			<verse number="14">Tar éis Eoin a bheith tugtha ar láimh, tháinig Íosa go dtí an Ghailíl ag fógairt shoiscéal Dé</verse>
			<verse number="15">agus ag rá: “Tá an tréimhse caite agus tá ríocht Dé in achomaireacht. Déanaigí aithrí agus creidigí sa soiscéal.”</verse>
			<verse number="16">Bhí sé ag imeacht leis cois fharraige na Gailíle nuair a chonaic sé Síomón agus Aindrias deartháir Shíomóin agus iad ag caitheamh eangaí sa bhfarraige, mar iascairí a bhí iontu.</verse>
			<verse number="17">Dúirt Íosa leo: “Tagaigí i mo dhiaidh, agus déanfaidh mé díbh iascairí ar dhaoine.”</verse>
			<verse number="18">Dʼfhág siad na líonta láithreach agus lean siad é.</verse>
			<verse number="19">Bhuail sé ar aghaidh beagán eile agus chonaic sé Séamas mac Zeibidé agus Eoin a dheartháir, iad ina mbád féin ag ceartú na líonta, agus ghlaoigh sé iad láithreach.</verse>
			<verse number="20">Dʼfhág siad a n-athair Zeibidé sa bhád, é féin agus an lucht pá, agus ghabh siad leis.</verse>
			<verse number="21">Chuaigh siad isteach i gCafarnáúm. Agus lá na sabóide féin, ar dhul isteach sa tsionagóg dó, thosaigh sé ag teagasc.</verse>
			<verse number="22">Agus bhí ionadh orthu faoina theagasc; dá dteagasc a bhí sé mar dhuine a mbeadh údarás aige, níorbh ionann agus na scríobhaithe.</verse>
			<verse number="23">Bhí, san am sin, duine sa tsionagóg a raibh smacht ag spiorad míghlan air, agus scread sé amach:</verse>
			<verse number="24">“Há, cad ab áil leat dínn, a Íosa Nazairéanaigh? Chun ár millte a tháinig tú. Is eol dom cé hé thú: Naomh Dé.”</verse>
			<verse number="25">Labhair Íosa leis go bagrach: “Bí i do thost, agus gabh amach as.”</verse>
			<verse number="26">Bhain an spiorad míghlan rachtanna as an duine, ghlaoigh amach go hard agus dʼimigh as.</verse>
			<verse number="27">Agus bhí alltacht chomh mór sin ar chách go raibh siad ag fiafraí dá chéile: “Cad é an rud é seo?” deiridís: “teagasc nua dá dhéanamh le húdarás; na spioraid mhíghlana féin, fógraíonn sé orthu agus déanann siad rud air.”</verse>
			<verse number="28">Agus níorbh fhada gur leath a chlú go fada gearr ar fud cheantar uile na Gailíle.</verse>
			<verse number="29">Ar dhul amach as an tsionagóg dó, chuaigh sé isteach gan mhoill i dteach Shíomóin agus Aindrias, in éineacht le Séamas agus Eoin.</verse>
			<verse number="30">Bhí máthair chéile Shíomóin ina luí agus an fiabhras uirthi, agus ní dhearna siad aon mhoill gan labhairt leis mar gheall uirthi.</verse>
			<verse number="31">Chuaigh sé anonn chuici, rug ar láimh uirthi agus thóg suas í. Dʼfhág an fiabhras í agus thosaigh sí ag freastal orthu.</verse>
			<verse number="32">Nuair a bhí an tráthnóna ann, tar éis luí gréine, thug siad chuige cách a bhí tinn agus na daoine a raibh deamhain iontu.</verse>
			<verse number="33">Bhí an chathair ar fad cruinnithe timpeall an dorais,</verse>
			<verse number="34">agus leigheas sé mórán a bhí tinn ó gach sórt galair, agus chaith sé amach mórán deamhan, agus ní ligeadh sé do na deamhain labhairt, mar bhí a fhios acu cérbh é.</verse>
			<verse number="35">Dʼéirigh sé ina shuí ar maidin tamall maith roimh lá, ghabh sé amach agus dʼimigh go dtí áit uaigneach agus bhí sé ansiúd ag guí.</verse>
			<verse number="36">Chuaigh Síomón agus a chompánaigh ar a lorg,</verse>
			<verse number="37">agus nuair a fuair siad é dúirt siad leis: “Tá cách do do chuardach.”</verse>
			<verse number="38">Dúirt sé leo: “Téanam go dtí áit éigin eile, isteach sna bailte móra atá ar cóngar, chun go mbeinn ag seanmóir iontu sin freisin, mar is chuige sin a ghabh mé amach.”</verse>
			<verse number="39">Agus tháinig sé ag seanmóir ina gcuid sionagóg ar fud na Gailíle go léir agus ag caitheamh na ndeamhan amach.</verse>
			<verse number="40">Tháinig lobhar chuige ag achainí air agus é ar a dhá ghlúin: “Más áil leat é,” ar seisean, “is féidir duit mé a ghlanadh.”</verse>
			<verse number="41">Ghlac Íosa trua dó, shín amach a lámh agus bhain leis: “Is áil,” ar seisean leis, “glantar thú!”</verse>
			<verse number="42">Dʼfhág an lobhra é láithreach agus glanadh é.</verse>
			<verse number="43">Labhair Íosa go corraiceach leis agus chuir chun siúil é gan mhoill</verse>
			<verse number="44">ag rá leis: “Ná habair focal le haon duine, féach, ach imigh leat agus taispeáin don sagart thú féin agus déan, de chionn do ghlanta, an ofráil a dʼordaigh Maois mar fhianaise dóibh.”</verse>
			<verse number="45">Ní túisce a dʼfhág an duine an láthair, áfach, ná bhí guth ard aige ag leathadh an scéil, ionas nach bhféadfadh Íosa dul isteach go hoscailte i gcathair feasta, ach fanacht lasmuigh sna háiteanna uaigneacha agus bhítí ag triall air as gach aird.</verse>
		</chapter>
		<chapter number="2">
			<verse number="1">Roinnt laethanta ina dhiaidh sin, ar theacht ar ais go Cafarnáúm dó, fuarthas fios go raibh sé sa teach,</verse>
			<verse number="2">agus bhí a oiread sin daoine cruinnithe ann nach raibh slí ann fiú amháin timpeall an dorais, agus bhí sé ag labhairt an bhriathair leo.</verse>
			<verse number="3">Tháinig daoine ag tabhairt pairilisigh chuige ar iompar ag ceathrar.</verse>
			<verse number="4">Nuair nárbh fhéidir leo teacht ina ghar mar gheall ar an slua, nocht siad an díon os a chionn, agus tar éis dóibh poll a dhéanamh, lig siad síos an tsráideog a raibh an pairiliseach ina luí uirthi.</verse>
			<verse number="5">Nuair a chonaic Íosa an creideamh a bhí acu, dúirt sé leis an bpairiliseach: “A mhic, tá do pheacaí maite.”</verse>
			<verse number="6">Bhí cuid de na scríobhaithe ina suí ansiúd ag smaoineamh ina gcroí:</verse>
			<verse number="7">“Cad a bheir dó seo labhairt mar sin? Is diamhasla dó é. Cé a fhéadann peacaí a mhaitheamh ach amháin Dia?”</verse>
			<verse number="8">Ach thuig Íosa láithreach ina spiorad go raibh an smaoineamh sin ina n-aigne agus dúirt sé leo: “Cad a bheir na smaointe sin in bhur gcroí?</verse>
			<verse number="9">Cé acu is fusa, a rá leis an bpairiliseach: ‘Tá do pheacaí maite,’ nó a rá: ‘Éirigh, tóg do shráideog, agus siúil’?</verse>
			<verse number="10">Ach chun go mbeadh a fhios agaibh go bhfuil údarás ag Mac an Duine ar an talamh peacaí a mhaitheamh”–dúirt sé leis an bpairiliseach:</verse>
			<verse number="11">“Deirim leat, éirigh, tóg do shráideog agus gabh abhaile.”</verse>
			<verse number="12">Dʼéirigh seisean agus thóg an tsráideog láithreach, agus dʼimigh amach os comhair cách, ionas go raibh alltacht orthu uile agus gur thug siad glóir do Dhia dá rá: “Ní fhacamar a leithéid seo riamh.”</verse>
			<verse number="13">Chuaigh sé amach arís cois na farraige, agus bhí an slua go léir ag teacht chuige agus eisean dá dteagasc.</verse>
			<verse number="14">Agus ag dul thar bráid dó, chonaic sé Léiví mac Alfáias ina shuí in oifig an chustaim agus dúirt leis: “Lean mise.” Dʼéirigh seisean agus lean sé é.</verse>
			<verse number="15">Agus nuair a bhí sé ag bord ina theach, bhí mórán poibleacánach agus peacach ina suí le hÍosa agus lena dheisceabail, mar bhí mórán díobh dá leanúint.</verse>
			<verse number="16">Nuair a chonaic scríobhaithe na bhFairisíneach go raibh sé ag ithe leis na peacaigh agus na poibleacánaigh, dúirt siad lena dheisceabail: “Cén fáth a mbíonn sé ag ithe agus ag ól le poibleacánaigh agus le peacaigh?”</verse>
			<verse number="17">Ar a chloisteáil sin dʼÍosa dúirt sé leo: “Ní ag na daoine atá slán a bhíonn gá le lia ach ag na daoine atá tinn. Ní fíréin a tháinig mé a ghlaoch ach peacaigh.”</verse>
			<verse number="18">Bhí troscadh dá dhéanamh ag deisceabail Eoin agus ag na Fairisínigh, agus tháinig daoine dá rá leis: “Cén fáth a ndéanann deisceabail Eoin agus deisceabail na bhFairisíneach troscadh, agus nach ndéanann do dheisceabailse troscadh?”</verse>
			<verse number="19">Dúirt Íosa leo: “An féidir le hógánaigh na bainise troscadh a dhéanamh le linn don fhear a bheith leo? Fad a bhíonn an fear nuaphósta leo, ní féidir dóibh troscadh a dhéanamh.</verse>
			<verse number="20">Ach tiocfaidh na laethanta nuair a bheidh an fear nuaphósta tógtha uathu, agus ansin déanfaidh siad troscadh an lá sin.</verse>
			<verse number="21">Ní fhuafadh aon duine preabán mʼéadach gan ramhrú ar sheanbhrat: dá ndéanfadh, bhainfeadh an paiste rud éigin as–an nua as an sean–agus ba mhiste an stróiceadh é.</verse>
			<verse number="22">Ná ní chuirfeadh aon duine fíon nua i seanseithí: dá gcuirfeadh, phléascfadh an fíon na seithí, agus bheadh idir fhíon agus sheithí millte. Ach fíon nua i seithí nua!”</verse>
			<verse number="23">Ansin, lá sabóide, nuair a bhí sé ag gabháil trí na goirt arbhair, thosaigh a dheisceabail ag stoitheadh na ndias agus iad ag siúl na slí.</verse>
			<verse number="24">Dúirt na Fairisínigh leis: “Féach, cén fáth a bhfuil siad ag déanamh ruda nach dleathach ar an tsabóid?”</verse>
			<verse number="25">Dúirt sé leo: “Nár léigh sibh riamh faoin rud a rinne Dáiví nuair a bhí sé i ngá agus ocras air, é féin agus a chompánaigh:</verse>
			<verse number="26">mar a chuaigh sé isteach i dteach Dé, in aimsir Aibiatar ard-sagart, agus dʼith builíní na fianaise nach dleathach a ithe ach do na sagairt, agus mar a thug fós dá chompánaigh iad?”</verse>
			<verse number="27">Agus dúirt sé leo: “Rinneadh an tsabóid ar son an duine, ní dhearnadh an duine ar son na sabóide;</verse>
			<verse number="28">sa chaoi go bhfuil Mac an Duine ina mháistir ar an tsabóid féin.”</verse>
		</chapter>
		<chapter number="3">
			<verse number="1">Chuaigh sé isteach sa tsionagóg uair eile, agus bhí fear ann a raibh lámh leis seargtha,</verse>
			<verse number="2">agus bhíodar ag faire air féachaint an leigheasfadh sé é lá na sabóide chun go gciontóidís é.</verse>
			<verse number="3">Dúirt sé le fear na láimhe seargtha: “Tar i leith.”</verse>
			<verse number="4">Agus dúirt sé leo: “Cé acu is dleathach a dhéanamh lá sabóide, an mhaith nó an t-olc, beatha a shaoradh nó a mharú?” Ach ní raibh focal astu.</verse>
			<verse number="5">Agus ar dhearcadh timpeall le fearg orthu uile, agus brón air mar gheall ar dhúire a gcroí, dúirt sé leis an duine: “Sín amach do lámh.” Shín, agus bhí a lámh slán arís.</verse>
			<verse number="6">Ghabh na Fairisínigh amach, agus rinne siad comhairle láithreach leis na Héaródaigh ina aghaidh conas a mhillfidís é.</verse>
			<verse number="7">Chuaigh Íosa i leataobh i dtreo na farraige, é féin agus a dheisceabail, agus lean slua mór ón nGailíl é–ó Iúdáia fós,</verse>
			<verse number="8">ó Iarúsailéim, ó Iodúimé, ón taobh thall den Iordáin, agus ó thimpeall na Tuíre agus Shiodón, tháinig slua mór chuige, nuair a chuala siad a raibh dá dhéanamh aige.</verse>
			<verse number="9">Agus dúirt sé lena dheisceabail bád a bheith ullamh acu dó mar gheall ar an slua le heagla go mbeidís ag brú air.</verse>
			<verse number="10">Mar bhí sé tar éis mórán daoine a leigheas, sa chaoi, iad seo uile a raibh aicídí orthu, go mbídís ag plódú air chun baint leis.</verse>
			<verse number="11">Agus nuair a dʼfheiceadh na spioraid mhíghlana é, chaithidís iad féin síos roimhe agus screadadh siad amach: “Is tú Mac Dé!”</verse>
			<verse number="12">Ach dʼordaigh sé go dian dóibh gan é a chur in iúl.</verse>
			<verse number="13">Chuaigh sé an sliabh suas agus ghlaoigh sé chuige iad seo ab áil leis féin. Tháinig siad chuige,</verse>
			<verse number="14">agus cheap sé dáréag mar chompánaigh aige féin agus chun go gcuirfeadh sé uaidh iad ag seanmóir,</verse>
			<verse number="15">agus údarás acu chun na deamhain a chaitheamh amach.</verse>
			<verse number="16">Cheap sé an dáréag, Síomón ar ar thug sé Peadar mar ainm,</verse>
			<verse number="17">Séamas mac Zeibidé agus Eoin deartháir Shéamais ar thug sé Bóinéirgéas mar ainm orthu, is é sin, clann na toirní,</verse>
			<verse number="18">Aindrias, Pilib, Parthalán, Matha, Tomás, Séamas mac Alfáias, Tadáias, Síomón Cananáiach,</verse>
			<verse number="19">agus Iúdás Isceiriót an fear a bhraith é.</verse>
			<verse number="20">Chuaigh sé isteach agus tháinig an slua le chéile arís sa chaoi nár fhéad siad fiú amháin béile a ithe.</verse>
			<verse number="21">Agus nuair a fuair a mhuintir scéala air, ghabh siad amach dʼfhonn breith air, mar bhí siad ag rá: “As a mheabhair atá sé.”</verse>
			<verse number="22">Agus na scríobhaithe a bhí tar éis teacht anuas ó Iarúsailéim, deiridís: “Béalzabúl atá ann,” agus “Is trí phrionsa na ndeamhan a chaitheann sé na deamhain amach.”</verse>
			<verse number="23">Ghlaoigh sé chuige iad agus labhair sé i bparabail leo: “Conas a fhéadann Sátan Sátan a chaitheamh amach?</verse>
			<verse number="24">Má bhíonn ríocht ar deighilt ina haghaidh féin, ní fhéadann an ríocht sin seasamh.</verse>
			<verse number="25">Agus má bhíonn teaghlach ar deighilt ina aghaidh féin, ní fhéadfaidh an teaghlach sin seasamh.</verse>
			<verse number="26">Agus má tá Sátan éirithe amach ina aghaidh féin agus é ar deighilt, ní fhéadann sé seasamh.</verse>
			<verse number="27">Ach ní fhéadfadh duine ar bith dul isteach i dteach an fhir láidir agus a urra tí a chreachadh gan an fear láidir a chur i ngéibheann ar dtús, agus ansin ní miste dó a theach a chreachadh.</verse>
			<verse number="28">Deirim libh go fírinneach, maithfear don chine daonna a gcuid peacaí agus cibé diamhaslaí a dhéanfaidh siad,</verse>
			<verse number="29">ach duine ar bith a dhéanfaidh diamhasla in aghaidh an Spioraid Naoimh, ní bheidh maithiúnas le fáil aige go deo, ach tá sé ciontach i bpeaca síoraí,”–</verse>
			<verse number="30">mar go ndúirt siad: “Tá spiorad míghlan ann.”</verse>
			<verse number="31">Ansin tháinig a mháthair agus a bhráithre, agus ina seasamh dóibh amuigh chuir siad scéala chuige ag glaoch air.</verse>
			<verse number="32">Bhí slua ina suí timpeall air, agus dúirt siad leis: “Tá do mháthair agus do bhráithre amuigh do dʼiarraidh.”</verse>
			<verse number="33">Dúirt sé leo dá bhfreagairt: “Cé hiad mo mháthair agus mo bhráithre?”</verse>
			<verse number="34">Agus ag dearcadh dó ar a raibh ina suí timpeall air, dúirt: “Seo iad mo mháthair agus mo bhráithre!</verse>
			<verse number="35">Óir, duine ar bith a dhéanfaidh toil Dé, sin é mo bhráthair agus mo shiúr agus mo mháthair.”</verse>
		</chapter>
		<chapter number="4">
			<verse number="1">Thosaigh sé ag teagasc cois na farraige uair eile, agus bhailigh slua chomh líonmhar sin chuige go ndeachaigh sé isteach i mbád agus gur shuigh inti ar farraige, agus bhí an slua go léir le hais na farraige ar an talamh.</verse>
			<verse number="2">Rinne sé mórán nithe a theagasc dóibh i bparabail, agus dúirt sé leo ina chuid teagaisc:</verse>
			<verse number="3">“Éistigí liom! Chuaigh an síoladóir amach ag cur an tsíl.</verse>
			<verse number="4">Agus sa síolchur, thit cuid den ghrán le hais an bhóthair agus tháinig an éanlaith dá ithe suas.</verse>
			<verse number="5">Thit cuid eile den ghrán ar an gcreagán, áit nach raibh mórán ithreach ann dó, agus dʼeascair sé gan mhoill de bhrí nach raibh an ithir dhomhain aige;</verse>
			<verse number="6">agus nuair mʼéirigh an ghrian loisceadh é, agus toisc nach raibh fréamh aige dʼfheoigh sé.</verse>
			<verse number="7">Thit cuid eile den ghrán sa deilgneach, agus dʼfhás an deilgneach aníos agus phlúch é, agus níor thug sé aon toradh uaidh.</verse>
			<verse number="8">Ach thit gráinní eile ar an talamh maith agus thug toradh uathu ag fás suas agus ag méadú, agus bhí barr air faoi thríocha agus faoi sheasca agus faoi chéad.”</verse>
			<verse number="9">Agus dúirt sé: “An té a bhfuil cluas chun éisteachta air, éisteadh!”</verse>
			<verse number="10">Nuair a bhí sé ina aonar, iad seo a bhíodh ina thimpeall leis an dáréag, dʼfhiafraigh siad de i dtaobh na bparabal.</verse>
			<verse number="11">Dúirt sé leo: “Tá rúndiamhair ríocht Dé tugtha daoibhse; ach dóibh seo atá amuigh, is i bparabail a bhíonn an uile ní,</verse>
			<verse number="12">chun go ‘mbreathnóidís go deimhin ach nach bhfeicfidís, agus go gcluinfidís go deimhin ach nach dtuigfidís, dʼeagla go n-iompóidís agus go maithfí dóibh.’”</verse>
			<verse number="13">Agus dúirt sé leo: “An ea nach dtuigeann sibh an parabal seo? Conas a gheobhaidh sibh fios ar na parabail uile?</verse>
			<verse number="14">Síolann an síoladóir an briathar.</verse>
			<verse number="15">Na daoine seo le hais an bhóthair, mar a shíoltar an briathar, is daoine iad agus nuair a chluineann siad, tagann Sátan láithreach agus tógann an briathar a shíoltar iontu.</verse>
			<verse number="16">Mar an gcéanna, is iad na daoine a ghlac an síol ar an gcreagán, iad seo a ghabhann an briathar chucu le háthas láithreach nuair a chluineann siad é,</verse>
			<verse number="17">ach ní bhíonn fréamh acu iontu féin ach iad neamhbhuan agus ansin, nuair a bhíonn trioblóid nó géar-leanúint ann mar gheall ar an mbriathar, cliseann orthu láithreach.</verse>
			<verse number="18">Daoine eile iad seo a ghlac an síol sa deilgneach: is iad siúd na daoine a chuala an briathar,</verse>
			<verse number="19">ach go dtagann cúraimí an tsaoil agus mealladh an tsaibhris agus mianta i rudaí eile isteach, go bplúchann siad an briathar agus fágtar gan toradh é.</verse>
			<verse number="20">Agus iad seo a ghlac an síol ar an talamh maith, is iad seo na daoine a chluineann an briathar agus a ghabhann chucu é, agus a thugann toradh uathu faoi thríocha agus faoi sheasca agus faoi chéad.”</verse>
			<verse number="21">Dúirt sé leo: “An dtugtar lampa isteach chun go gcuirfear faoi bhéal peice é, nó faoi leaba? Nach ar chrann solais atá sé le cur?</verse>
			<verse number="22">Óir níl aon ní faoi cheilt ach chun go mbeidh sé soiléir, ná aon ní ina rún ach chun go dtiocfaidh sé chun solais.</verse>
			<verse number="23">Má bhíonn cluasa chun éisteachta ar aon duine éisteadh sé!”</verse>
			<verse number="24">Dúirt sé leo: “Bígí aireach faoina gcluineann sibh. Is de réir an tomhais lena dtomhaiseann sibh a thomhaisfear chugaibh, agus tabharfar tuilleadh daoibhse a chluineann.</verse>
			<verse number="25">Óir an duine a mbíonn ní aige, tabharfar dó, agus an duine a bhíonn gan ní bainfear de fiú amháin a mbíonn aige.”</verse>
			<verse number="26">Agus dúirt: “Is amhlaidh atá ríocht Dé, mar a scaipfeadh duine síol ar an talamh,</verse>
			<verse number="27">agus go gcodlódh sé féin agus go n-éireodh, oíche agus lá, agus go mbeadh an síol ag eascar agus ag fás gan a fhios dó.</verse>
			<verse number="28">Tugann an talamh toradh uaidh féin, an geamhar ar dtús, an dias ansin, ansin an gráinne iomlán sa dias.</verse>
			<verse number="29">Nuair a bhíonn an barr aibí, tugann sé an corrán dó gan mhoill de bhrí go mbíonn an fómhar ar fáil.”</verse>
			<verse number="30">Agus dúirt: “Cad leis a gcuirfimid ríocht Dé i gcomparáid, nó cén parabal a luafaimid léi?</verse>
			<verse number="31">Tá sí mar a bheadh gráinne de shíol mustaird, atá ar an ngráinnín síl is lú ar bith de na síolta go léir nuair a bhíonn sé dá chur sa talamh,</verse>
			<verse number="32">ach nuair a bhíonn sé curtha, fásann sé suas agus bíonn ar an gceann is mó de na glasraí go léir agus cuireann sé craobhacha móra amach sa chaoi go bhféadann éanlaith an aeir dul ar foscadh faoina scáth.”</verse>
			<verse number="33">Is trí mhórchuid parabal den sórt sin a bhíodh sé ag labhairt an bhriathair leo, de réir mar a dʼfhéad siad éisteacht leis.</verse>
			<verse number="34">Ní labhraíodh sé leo gan pharabal, ach go míníodh sé gach aon ní dá dheisceabail féin os íseal.</verse>
			<verse number="35">Nuair a bhí an tráthnóna ann an lá sin, dúirt sé leo: “Téimis trasna anonn.”</verse>
			<verse number="36">Agus ag fágáil an tslua ina ndiaidh, thug siad leo é sa bhád mar a bhí sé, agus bhí báid eile dá thionlacan.</verse>
			<verse number="37">Dʼéirigh cuaifeach mór gaoithe, agus bhí na farraigí ag bualadh an bháid sa chaoi go raibh sí ag líonadh cheana féin.</verse>
			<verse number="38">Bhí sé féin i ndeireadh an bháid ina chodladh agus a cheann ar an bpillín, agus mhúscail siad é agus dúirt leis: “A Mháistir, an ea nach cás leat go bhfuil an bás againn?”</verse>
			<verse number="39">Agus ar dhúiseacht dó, bhagair sé ar an ngaoth agus dúirt leis an bhfarraige: “Éist, bí socair!” Agus thit an ghaoth, agus bhí sé ina théigle mhór. Dúirt sé leo:</verse>
			<verse number="40">“Cén fáth a bhfuil an eagla seo oraibh? An ea nach bhfuil creideamh agaibh?”</verse>
			<verse number="41">Bhí uamhan agus eagla orthu agus bhí siad dá rá eatarthu féin: “Cé hé an duine seo, más ea, a rá go ndéanann gaoth agus farraige rud air?”</verse>
		</chapter>
		<chapter number="5">
			<verse number="1">Tháinig siad go dtí an taobh eile den fharraige, go dtí tír na nGeiriséanach,</verse>
			<verse number="2">agus ar theacht amach as an mbád dó, tháinig faoina dhéin as na tuamaí duine a raibh spiorad míghlan ann</verse>
			<verse number="3">a bhíodh ina chónaí sna tuamaí; agus ní fhéadfadh aon duine é a cheangal feasta, le slabhra féin;</verse>
			<verse number="4">óir is minic roimhe sin a cheanglaítí le geimhle agus le slabhraí é, ach shracadh sé na slabhraí as a chéile, agus bhriseadh sé na geimhle, agus níorbh fhéidir le haon duine é smachtú.</verse>
			<verse number="5">Agus bhíodh sé de ghnáth de lá agus dʼoíche sna tuamaí agus ar na sléibhte, é ag screadach agus dá ghreadadh féin le clocha.</verse>
			<verse number="6">Nuair a chonaic sé Íosa i bhfad uaidh, rith agus dʼumhlaigh dó,</verse>
			<verse number="7">agus ag screadach de ghlór ard dúirt: “Cad ab áil leat díom, a Íosa, a Mhac Dé ró-aird? Cuirim ort, as ucht Dé, gan mé a chrá,”</verse>
			<verse number="8">óir bhí sé dá rá leis: “Gabh amach as an duine, a spioraid mhíghlain.”</verse>
			<verse number="9">Agus dʼfhiafraigh de: “Cad is ainm duit?” Dúirt sé leis: “Léigiún is ainm dom, óir tá mórán againn ann.”</verse>
			<verse number="10">Agus bhí sé ag achainí air go crua gan iad a chur as an tír.</verse>
			<verse number="11">Bhí, ansiúd ar an sliabh, tréad mór muc ar féarach,</verse>
			<verse number="12">agus rinne siad achainí air: “Cuir ag triall ar na muca sinn, go dtéimis isteach iontu.”</verse>
			<verse number="13">Thug sé an cead dóibh. Tháinig na spioraid mhíghlana amach agus chuaigh siad isteach sna muca; agus chuaigh an tréad ina ruathar le fána, timpeall dhá mhíle díobh, isteach sa bhfarraige agus bádh sa bhfarraige iad.</verse>
			<verse number="14">Theith na mucaithe a bhí ina bhfeighil, agus dʼinis siad an scéal sa chathair agus sna feirmeacha. Tháinig na daoine amach go bhfeicfidís cad é an rud é seo a tharla.</verse>
			<verse number="15">Agus tháinig siad ag triall ar Íosa agus chonaic siad an deamhnaíoch ina shuí agus a chuid éadaigh air, ina cheartmheabhair, an duine céanna a mbíodh an léigiún ann; agus bhí uamhan orthu.</verse>
			<verse number="16">Dʼinis an lucht féachana dóibh cad a tharla don deamhnaíoch, agus mar gheall ar na muca.</verse>
			<verse number="17">Agus thosaigh siad ag achainí ar Íosa imeacht óna gceantar.</verse>
			<verse number="18">Ag dul ar bord an bháid dó, rinne an fear a mbíodh an deamhan ann achainí air a bheith ina chuideachta,</verse>
			<verse number="19">ach ní ligfeadh sé dó ach dúirt leis: “Imigh leat abhaile chun do mhuintire féin agus inis dóibh a bhfuil déanta ag an Tiarna duit agus mar a rinne sé trócaire ort.”</verse>
			<verse number="20">Agus dʼimigh sé leis agus thosaigh ag fógairt i nDeacapoil a raibh déanta ag Íosa dó, agus bhí ionadh ar chách.</verse>
			<verse number="21">Ar theacht trasna do Íosa sa bhád go dtí an taobh eile, bhailigh slua mór ina thimpeall, agus bhí sé le hais na farraige.</verse>
			<verse number="22">Tháinig duine de chinn urra na sionagóige, arbh ainm dó Iáras, agus ar a fheiceáil dó, chaith sé é féin ag a chosa</verse>
			<verse number="23">agus rinne achainí go crua air ag rá: “Tá mʼiníon bheag ar phointe an bháis. Tar agus cuir do lámha uirthi chun go mbeadh sí slán agus go mairfeadh.”</verse>
			<verse number="24">Dʼimigh sé lena chois agus bhí slua mór dá leanúint agus bhí siad ag plódú air.</verse>
			<verse number="25">Agus bean a raibh rith fola uirthi ar feadh dhá bhliain déag,</verse>
			<verse number="26">agus a bhí tar éis mórán a fhulaingt óna lán lianna agus a raibh aici a chaitheamh, agus nárbh fhearrde í é, ach gur mhó a bhí sí ag dul in olcas,</verse>
			<verse number="27">nuair a chuala sí scéala mar gheall ar Íosa, tháinig sí taobh thiar de sa slua agus bhain sí lena bhrat;</verse>
			<verse number="28">mar dúirt sí: “Má bhainim lena chuid éadaigh fiú amháin, beidh mé slán.”</verse>
			<verse number="29">Agus stad an doirteadh fola aici láithreach, agus mhothaigh sí ina corp go raibh sí leigheasta óna gearán.</verse>
			<verse number="30">Ach dʼairigh Íosa ann féin go ndeachaigh brí amach uaidh, chas sé timpeall láithreach sa slua agus dúirt: “Cé a bhain le mo chuid eádaigh?”</verse>
			<verse number="31">Dúirt a dheisceabail leis: “Feiceann tú an slua ag plódú ort, agus deir tú ‘Cé a bhain liom?’”</verse>
			<verse number="32">Agus dhearc sé ina thimpeall féachaint cé a rinne é.</verse>
			<verse number="33">Ach ó thuig an bhean cad a bhí déanta inti, tháinig sí go critheaglach agus chaith í féin síos roimhe agus dʼinis an fhírinne go léir dó.</verse>
			<verse number="34">Dúirt sé léi: “A iníon, do chreideamh a shlánaigh thú. Imigh leat faoi shíocháin, agus bí slán ó do ghearán.”</verse>
			<verse number="35">Le linn dó a bheith ag caint tháinig daoine ó theach cheann urra na sionagóige ag rá: “Tá dʼiníon tar éis bháis; cén fáth a mbeifeá ag cur as don Mháistir níos mó?”</verse>
			<verse number="36">Ba chlos dʼÍosa an comhrá agus dúirt le ceann urra na sionagóige: “Ná bíodh eagla ort; ach bíodh creideamh agat.”</verse>
			<verse number="37">Agus ní ligfeadh sé do dhuine ar bith dul leis ach Peadar agus Séamas agus Eoin deartháir Shéamais.</verse>
			<verse number="38">Ar theacht dóibh go dtí teach cheann urra na sionagóige, chonaic sé an callán agus na daoine ag gol agus ag olagón go hard.</verse>
			<verse number="39">Agus ar dhul isteach dó dúirt sé leo: “Cén fáth a bhfuil sibh ag déanamh calláin agus ag gol? Ní marbh atá an leanbh ach ina codladh.”</verse>
			<verse number="40">Agus bhí siad ag fonóid faoi. Ach chuir sé amach iad uile, agus rug sé leis athair agus máthair an linbh agus iad seo a bhí leis, agus chuaigh isteach mar a raibh an leanbh ina luí.</verse>
			<verse number="41">Agus rug sé greim láimhe uirthi agus dúirt léi: “Talitá cúm”–focal a chiallaíonn: “A chailín bhig, deirim leat, éirigh!”</verse>
			<verse number="42">Dʼéirigh an cailín agus shiúil sí thart, mar bhí sí dhá bhliain déag. Agus bhí ionadh agus alltacht orthu.</verse>
			<verse number="43">Ach chuir sé mar acht orthu go crua gan a fhios seo a bheith ag aon duine, agus dúirt rud le hithe a thabhairt di.</verse>
		</chapter>
		<chapter number="6">
			<verse number="1">Dʼimigh sé as an áit sin agus tháinig sé ina dhúiche féin, agus lean a chuid deisceabal é.</verse>
			<verse number="2">Agus ar an tsabóid thosaigh sé ag teagasc sa tsionagóg, agus ghabh iontas mórán dár chuala é; agus deiridís: “Cá bhfuair sé seo an méid sin? Agus cén eagna í seo a tugadh dó agus na míorúiltí móra seo a dhéantar trína lámha?</verse>
			<verse number="3">Nach é seo an saor adhmaid, mac Mhuire agus bráthair Shéamais agus Iósaef agus Iúdáis agus Shíomóin? Agus nach bhfuil a shiúracha anseo inár measc?” Agus ghlac siad scannal ann.</verse>
			<verse number="4">Ach dúirt Íosa leo: “Ní bhíonn fáidh faoi neamhchion ach amháin ina dhúiche féin agus i measc a ghaolta féin agus ina theaghlach féin.”</verse>
			<verse number="5">Agus ní fhéadfadh sé míorúilt ar bith a dhéanamh ansiúd ach amháin a lámha a chur ar bheagán othar agus iad a leigheas,</verse>
			<verse number="6">agus rinne sé ionadh dá ndíchreideamh. Agus ghabh Íosa timpeall ar fud na mbailte ag teagasc.</verse>
			<verse number="7">Ghlaoigh sé an dáréag chuige agus thosaigh dá gcur amach ina mbeirt agus ina mbeirt, agus thug údarás dóibh ar na spioraid mhíghlana.</verse>
			<verse number="8">Dʼordaigh sé dóibh gan aon ní a bhreith leo i gcomhair an bhóthair ach amháin bata–arán ná tiachóg ná airgead sa chrios;</verse>
			<verse number="9">ach cuaráin a chur orthu, “agus ná cuirigí dhá ionar oraibh”.</verse>
			<verse number="10">Agus dúirt sé leo: “Cibé áit a dtéann sibh isteach i dteach, cuirigí fúibh ann nó go mbeidh sibh ag fágáil na háite.</verse>
			<verse number="11">Agus áit ar bith nach nglacfaidh libh agus nach áil leo éisteacht libh, gabhaigí amach as sin agus croithigí an deannach atá faoi bhur gcosa mar fhianaise ina n-aghaidh.”</verse>
			<verse number="12">Agus ar dhul amach dóibh dʼfhógair siad aithrí a dhéanamh</verse>
			<verse number="13">agus chaith siad amach mórán deamhan agus rinne siad mórán othar a ungadh le hola agus leigheas siad iad.</verse>
			<verse number="14">Chuala Héaród rí mar gheall air, mar bhí a ainm in airde, agus dúirt: “Tá Eoin Baiste éirithe ó mhairbh, agus sin é an fáth a bhfuil na míorúiltí dá n-oibriú tríd.”</verse>
			<verse number="15">Dúirt daoine eile: “Éilias atá ann.” Dúirt daoine eile: “Is fáidh é, ina dhuine de na fáithe.”</verse>
			<verse number="16">Ach nuair a chuala Héaród mar gheall air, dúirt: “Eoin úd, ar bhain mé an ceann de, is é atá éirithe.”</verse>
			<verse number="17">Óir is amhlaidh a chuir Héaród ordú amach Eoin a ghabháil agus a chur i ngéibheann i bpríosún mar gheall ar Héaróidias, bean Philib a dheartháir, mar bhí sé tar éis í a phosadh.</verse>
			<verse number="18">Óir dúirt Eoin le Héaród: “Ní ceadmhach duit bean do dhearthár a bheith agat.”</verse>
			<verse number="19">Bhí olc ag Héaróidias chuige agus bʼáil léi é a mharú ach ní fhéadfadh,</verse>
			<verse number="20">óir bhí eagla ar Héaród roimh Eoin, ó bhí a fhios aige gur dhuine cóir naofa é, agus choinnigh sé slán é, agus nuair a chuala sé a chomhrá, bhí sé go mór trí chéile ach thug sé cluas dó go fonnmhar.</verse>
			<verse number="21">Agus tháinig uair na faille nuair a thug Héaród fleá, i gcuimhne ar lá a bhreithe, do lucht a chúirte agus dʼoifigigh agus do chinn phobail na Gailíle;</verse>
			<verse number="22">agus tháinig iníon Héaróidias isteach agus rinne sí rince, agus thaitin sé le Héaród agus leo seo a bhí ag bord leis. Dúirt an rí leis an gcailín: “Iarr orm cibé ní is mian leat agus tabharfaidh mé duit é.”</verse>
			<verse number="23">Agus thug sé a mhionn di: “Cibé ní a iarrfaidh tú orm tabharfaidh mé duit é, go dtí leath mo ríochta.”</verse>
			<verse number="24">Ghabh sise amach agus dúirt sí lena máthair: “Cad a iarrfaidh mé?” Dúirt sí siúd: “Ceann Eoin Baiste.”</verse>
			<verse number="25">Tháinig sí isteach faoi dheifir láithreach go dtí an rí agus dʼiarr air ag rá: “Is mian liom go dtabharfá dom ar mhias gan mhoill ceann Eoin Baiste.”</verse>
			<verse number="26">Tháinig buaireamh mór ar an rí, ach mar gheall ar a chuid mionnaí agus ar na daoine a bhí ag bord, níorbh áil leis dul siar ar a fhocal léi,</verse>
			<verse number="27">agus chuir an rí duine den gharda amach láithreach agus dʼordaigh a cheann a thabhairt isteach. Dʼimigh seisean agus dhícheannaigh sé sa phríosún é,</verse>
			<verse number="28">agus thug sé a cheann isteach ar mhias agus thug don chailín é agus thug an cailín dá máthair é.</verse>
			<verse number="29">Ar a chloisteáil sin dá dheisceabail, tháinig siad agus thóg a chorp agus chuir i dtuama é.</verse>
			<verse number="30">Tháinig na haspail le chéile timpeall ar Íosa agus dʼinis siad dó a raibh déanta acu agus a raibh de theagasc tugtha acu.</verse>
			<verse number="31">Dúirt sé leo: “Tagaigí sibh-se go dtí áit uaigneach ar leithligh agus glacaigí bhur suaimhneas tamall”–óir bhí mórán daoine ag teacht agus ag imeacht agus ní raibh am chun bia féin acu.</verse>
			<verse number="32">Dʼimigh siad leo i mbád go dtí áit uaigneach ar leithligh.</verse>
			<verse number="33">Agus chonaic mórán ag imeacht iad agus dʼaithin siad iad, agus rith siad ann dá gcois as na cathracha uile agus bhain siad an áit amach rompu.</verse>
			<verse number="34">Ag teacht i dtír dó chonaic sé slua mór, agus ghlac sé trua dóibh mar go raibh siad mar a bheadh caoirigh gan aoire, agus thosaigh sé ag muineadh mórán nithe dóibh.</verse>
			<verse number="35">Nuair a bhí an lá ag dul i ndéanaí, tháinig a dheisceabail chuige agus dúirt siad: “Áit uaigneach é seo, agus tá sé déanach feasta.</verse>
			<verse number="36">Scaoil uait iad go rachaidís isteach sna feirmeacha agus sna bailte mór-thimpeall ag ceannach rud éigin le hithe dóibh féin.”</verse>
			<verse number="37">Dúirt sé leo dá bhfreagairt: “Tugaigí sibh-se rud le hithe dóibh.” Dúirt siad leis: “An ea go rachaimid ag ceannach luach dhá chéad déanar dʼarán agus é a thabhairt dóibh le hithe?”</verse>
			<verse number="38">Dúirt sé leo: “Cé mhéad builín atá agaibh? Imígí agus faighigí amach.” Ar fháil amach dóibh dúirt siad: “Tá cúig cinn, agus dhá iasc.”</verse>
			<verse number="39">Agus dʼordaigh sé dóibh uile luí fúthu ina mbuíonta ar an bhféar glas,</verse>
			<verse number="40">agus lig siad fúthu ina ngasraí, ina gcéadta agus ina gcaogaidí.</verse>
			<verse number="41">Thóg sé na cúig bhuilín agus an dá iasc, agus, ar dhearcadh suas chun na bhflaitheas dó, bheannaigh sé agus bhris na builíní agus thug do na deisceabail iad chun go gcuirfidís os a gcomhair iad, agus roinn sé an dá iasc ar chách.</verse>
			<verse number="42">Dʼith siad uile agus bhí siad sách.</verse>
			<verse number="43">Agus thóg siad lán dhá chiseán déag de bhruscar agus den iasc.</verse>
			<verse number="44">Cúig mhíle fear an líon a dʼith na builíní.</verse>
			<verse number="45">Ansin chuir sé dʼfhiacha ar a dheisceabail dul ar bord agus imeacht roimhe go dtí an taobh thall, go dtí Béatsáide, fad a bheadh sé féin ag scaoileadh an tslua uaidh.</verse>
			<verse number="46">Tar éis dó iad a chur chun siúil, dʼimigh sé faoin sliabh chun guí.</verse>
			<verse number="47">Agus nuair a bhí sé déanach, bhí an bád amuigh ar an bhfarraige agus eisean ina aonar ar tír.</verse>
			<verse number="48">Ar a fheiceáil dó go raibh siad ar saothar ag na maidí rámha, mar bhí an ghaoth ina gcoinne, tháinig sé chucu, timpeall an cheathrú faire den oíche, agus é ag siúl ar an bhfarraige, agus bhí sé ar tí dul tharstu.</verse>
			<verse number="49">Shíl siad gur taibhse a bhí ann agus scread siad amach,</verse>
			<verse number="50">mar chonaic siad uile é agus bhíodar buartha. Ach labhair sé leo láithreach agus dúirt leo: “Bíodh misneach agaibh! Mise atá ann, ná bíodh eagla oraibh.”</verse>
			<verse number="51">Tháinig sé isteach sa bhád chucu agus thit an ghaoth.</verse>
			<verse number="52">Agus tháinig alltacht thar na bearta orthu, mar níor thuig siad mar gheall ar na builíní, óir bhí a gcroí go dúr.</verse>
			<verse number="53">Ar dhul trasna dóibh, bhuail siad talamh ag Geinéasaireit agus tháinig chun leaba ancaire.</verse>
			<verse number="54">Agus ar theacht as an mbád dóibh, dʼaithin na daoine é agus rith siad ar fud an cheantair sin ar fad,</verse>
			<verse number="55">agus thosaigh siad ag breith na ndaoine a bhí tinn ar a gcuid sráideog chun na háite ar chuala siad é a bheith.</verse>
			<verse number="56">Agus cibé áit a dtéadh sé; sna bailte, sna cathracha, sna feirmeacha, chuiridís lucht tinnis ina luí sna háiteanna poiblí agus dhéanaidís achainí air go mbainfidís le scothóg a bhrait fiú amháin, agus a mbaineadh, shlánaítí iad.</verse>
		</chapter>
		<chapter number="7">
			<verse number="1">Na Fairisínigh agus cuid de na scríobhaithe a bhí tar éis teacht ó Iarúsailéim, chruinnigh siad le chéile chuige,</verse>
			<verse number="2">agus nuair a chonaic siad go raibh cuid dá dheisceabail ag caitheamh a gcoda le lámha neamh-ghlana, is é sin, le lámha nach raibh nite–</verse>
			<verse number="3">óir, na Fairisínigh agus na Giúdaigh uile, ní chaitheann siad a gcuid gan a lámha a ní, ag coinneáil thraidisiún na sinsear;</verse>
			<verse number="4">agus an rud a thagann ón margadh, ní itheann siad gan uisce a chroitheadh air, agus tá mórán nithe eile a choinníonn siad ó shinsearacht, cupáin a ní agus corcáin agus soithí práis–</verse>
			<verse number="5">dʼfhiafraigh na Fairisínigh agus na scríobhaithe de: “Cén fáth nach siúlann do dheisceabail de réir thraidisiún na sinsear ach a gcuid bia a chaitheamh le lámha neamh-ghlana?”</verse>
			<verse number="6">Dúirt sé leo: “Is breá an tairngreacht a rinne Íseáia mar gheall oraibhse, bréagchráifigh, mar atá scríofa: ‘Tugann an pobal seo onóir dom ó bheola ach is fada uaim atá a gcroí;</verse>
			<verse number="7">is díomhaoin dóibh a bheith do mʼadhradh óir níl sa teagasc a mhúineann siad ach aitheanta daonna.’</verse>
			<verse number="8">“Fágann sibh aithne Dé agus coinníonn sibh traidisiún na ndaoine, níochán corcán agus cupán, agus déanann sibh mórán nithe eile den sórt sin.”</verse>
			<verse number="9">Agus dúirt sé leo: “Is breá mar a chuireann sibh aithne Dé ar gcúl chun go gcoimeádfadh sibh bhur dtraidisiún.</verse>
			<verse number="10">Óir dúirt Maois: ‘Tabhair onóir do dʼathair agus do do mháthair’; agus: ‘An té a labhraíonn go haithiseach lena athair nó lena mháthair, bíodh ciorrú an bháis air.’</verse>
			<verse number="11">Ach is é a deir sibh-se: Má deir duine lena athair nó lena mháthair: ‘Ní ar bith de mo chuid-se a dʼfhéadfadh dul chun sochair duit-se, is Corbán, is é sin, is tabhartas don Tiarna é’,</verse>
			<verse number="12">ní ligeann sibh dó feasta rud ar bith a dhéanamh dá athair nó dá mháthair,</verse>
			<verse number="13">ag cur Bhriathar Dé ar neamhní tríd an traidisiún seo agaibh a fhágann sibh ag bhur sliocht. Agus déanann sibh mórán nithe den sórt sin.”</verse>
			<verse number="14">Ghlaoigh sé an slua chuige arís agus dúirt sé leo: “Éistigí sibh uile liom agus bainigí meabhair as an méid seo.</verse>
			<verse number="15">Níl aon ní lasmuigh den duine a dʼfhéadfadh, trí dhul isteach ann, é a dhéanamh neamh-ghlan, ach is iad na nithe a thagann amach as an duine a dhéanann an duine neamh-ghlan.</verse>
			<verse number="16">Má bhíonn cluasa chun éisteachta ar aon duine, éisteadh!”</verse>
			<verse number="17">Agus ar dhul isteach sa teach dó, i leataobh ón slua, dʼfhiafraigh a dheisceabail de faoin bparabal.</verse>
			<verse number="18">Dúirt sé leo: “Nach bhfuil tuiscint agaibh-se ach a oiread? An ea nach dtuigeann sibh, rud ar bith a rachadh isteach sa duine ón taobh amuigh, nach bhféadfadh sé é a dhéanamh neamh-ghlan,</verse>
			<verse number="19">de bhrí nach ina chroí a théann sé ach ina ghoile agus go ngabhann sa leithreas?” (Sin mar a dʼfhógair sé gach bia a bheith glan.)</verse>
			<verse number="20">Dúirt sé: “An rud a thagann amach as an duine, sin é a dhéanann neamh-ghlan an duine.</verse>
			<verse number="21">Óir is ón taobh istigh, amach as croí na ndaoine, a thagann drochsmaointe, bearta drúise, gadaíochtaí, dúnmharuithe,</verse>
			<verse number="22">bearta adhaltranais, sainteanna, mallachtaí, cealg, ainriantacht, formad, ithiomrá, díomas, amadántacht.</verse>
			<verse number="23">Is ón taobh istigh a thagann na drochnithe sin uile, agus déanann siad neamh-ghlan an duine.”</verse>
			<verse number="24">Chuir sé chun siúil as sin agus dʼimigh go críocha na Tuíre agus Shiodón. Agus ar dhul isteach i dteach dó, níorbh áil leis go mbeadh fios ag aon duine faoi, ach níorbh fhéidir leis fanacht as aithne.</verse>
			<verse number="25">Óir bean a raibh a hiníon bheag agus spiorad míghlan inti, chuala sí scéala air láithreach agus tháinig sí dá caitheamh féin ag a chosa.</verse>
			<verse number="26">Bean Ghréagach í, Sirifhéiníceach ó dhúchas. Rinne sí achainí air an deamhan a chaitheamh amach as a hiníon.</verse>
			<verse number="27">Dúirt sé léi: “Fan go dtugtar a sáith do na leanaí ar dtús, mar níl sé oiriúnach arán na leanaí a thógáil agus é a chaitheamh chun na gcoileán.”</verse>
			<verse number="28">Ach dúirt sí leis dá fhreagairt: “Cinnte, a Thiarna, agus na coileáin féin a bhíonn faoin mbord, itheann siad grabhróga na leanaí.”</verse>
			<verse number="29">Agus dúirt sé léi: “Mar gheall ar an bhfocal sin, imigh leat: tá an deamhan tar éis imeacht as dʼiníon.”</verse>
			<verse number="30">Chuaigh sí abhaile agus fuair sí an leanbh ina luí sa leaba agus an deamhan imithe.</verse>
			<verse number="31">Ar dhul amach dó arís as críocha na Tuíre, chuaigh sé trí Shiodón go farraige na Gailíle trí lár chríocha Dheacapoil.</verse>
			<verse number="32">Agus thug siad chuige duine bodhar a raibh bascadh ar a chaint agus dʼiarr siad air a lámh a chur air.</verse>
			<verse number="33">Thug sé i leataobh ón slua é ar leithligh agus chuir a mhéara ina chluasa, le seile as a bhéal bhain sé lena theanga,</verse>
			<verse number="34">agus, ag breathnú suas ar neamh dó, rinne sé osna agus dúirt leis: “Eafatá!”–focal a chiallaíonn: “Osclaítear thú.”</verse>
			<verse number="35">Agus osclaíodh a chluasa láithreach, agus scaoileadh an sreangán dá theanga agus labhair sé i gceart.</verse>
			<verse number="36">Agus dʼordaigh sé dóibh gan a insint do dhuine ar bith, ach dá ghéire a dʼordaigh sé dóibh is ea ba mhó a bhí siad dá fhógairt,</verse>
			<verse number="37">agus bhí ionadh saoil orthu ag rá: “Rinne sé gach aon ní go maith: thug sé éisteacht do bhodhráin agus caint do bhalbháin.”</verse>
		</chapter>
		<chapter number="8">
			<verse number="1">Sna laethanta sin, nuair a bhí slua mór ann arís agus gan aon ní le hithe acu, ghlaoigh sé na deisceabail chuige agus dúirt sé leo:</verse>
			<verse number="2">“Tá trua agam don slua, mar tá trí lá tugtha acu liom anois agus gan aon ní le hithe acu,</verse>
			<verse number="3">agus má scaoilim chun siúil abhaile iad ar céalacan, buailfidh laige iad sa tslí, agus tá cuid acu a tháinig i bhfad ó bhaile.”</verse>
			<verse number="4">Dʼfhreagair a dheisceabail é: “Cá bhféadfadh duine a ndóthain aráin a fháil dóibh seo anseo sa bhfhásach?”</verse>
			<verse number="5">Dʼfhiafraigh sé díobh: “Cé mhéad builín atá agaibh?” “Seacht gcinn”, ar siad-san.</verse>
			<verse number="6">Dʼordaigh sé don slua ligean fúthu ar an talamh, agus thóg sé na seacht mbuilín, dʼaltaigh, bhris agus thug dá dheisceabail le cur os a gcomhair agus chuir siad os comhair an tslua iad,</verse>
			<verse number="7">agus bhí beagán mioniasc acu, agus ar a mbeannú dó dúirt sé iad-san a chur os a gcomhair freisin.</verse>
			<verse number="8">Dʼith siad agus bhí siad sách, agus thóg siad suas an bruscar fuílligh, seacht gcléibhín.</verse>
			<verse number="9">Timpeall ceithre mhíle a bhí ann, agus scaoil sé uaidh iad.</verse>
			<verse number="10">Chuaigh sé ar bhord an bháid láithreach, é féin agus a dheisceabail, agus tháinig go ceantar Dhalmanúta.</verse>
			<verse number="11">Tháinig na Fairisínigh agus thosaigh siad ag argóint leis, ag lorg comhartha ó na flaithis uaidh, ag baint trialach as.</verse>
			<verse number="12">Rinne sé osna dhomhain ina spiorad agus dúirt: “Cén fáth a bhfuil an ghlúin seo ag lorg comhartha? Deirim libh go fírinneach, ní thabharfar comhartha don ghlúin seo.”</verse>
			<verse number="13">Dʼfhág sé iad agus ar dhul ar bord dó arís chuaigh sé go dtí an taobh eile.</verse>
			<verse number="14">Rinne siad dearmad aon arán a thabhairt leo, agus ní raibh sa bhád acu leo ach aon bhuilín amháin.</verse>
			<verse number="15">Agus thug sé foláireamh dóibh a rá: “Bígí aireach agus seachnaígí sibh féin ar ghabháil na bhFairisíneach agus ar ghabháil Héaróid.”</verse>
			<verse number="16">Agus bhí siad-san ag plé an scéil le chéile: nach raibh aon arán acu.</verse>
			<verse number="17">Bhí a fhios ag Íosa agus dúirt sé leo: “Cén fáth a bhfuil sibh ag plé an scéil gan arán a bheith agaibh? Nach bhfuil tuiscint agaibh fós nó meabhair? An bhfuil bhur gcroí dúr?</verse>
			<verse number="18">Cé go bhfuil súile agaibh, an ea nach bhfeiceann sibh, agus cé go bhfuil cluasa agaibh an ea nach gcluineann sibh? Agus nach cuimhin libh,</verse>
			<verse number="19">nuair a bhris mé na cúig bhuilín don chúig mhíle, cé mhéad ciseán lán de bhruscar a thóg sibh suas?” Dúirt siad: “Dhá cheann déag.”</verse>
			<verse number="20">“Agus na seacht gcinn don cheithre mhíle, cé mhéad cléibhín lán de bhruscar a thóg sibh?” Dúirt siad: “Seacht gcinn.”</verse>
			<verse number="21">Agus dúirt sé leo: “Nach dtuigeann sibh fós?”</verse>
			<verse number="22">Tháinig siad go dtí Béatsáide, agus bhí daoine a thug fear dall chuige agus rinne siad achainí air baint leis.</verse>
			<verse number="23">Rug sé ar láimh ar an dall agus sheol as an mbaile é, chaith sé seile ar a shúile agus ar leagan a lámh air dʼfhiafraigh de: “An bhfeiceann tú aon ní?”</verse>
			<verse number="24">Dʼardaigh seisean a shúile agus dúirt: “Feicim daoine, ach samhlaím gur crainn iad ag siúl.”</verse>
			<verse number="25">Ansin leag sé a lámha ar a shúile arís agus bhreathnaigh an dall go géar agus rinneadh slán arís é agus bhí radharc glan aige ar gach uile ní.</verse>
			<verse number="26">Agus chuir sé chun a thí féin é ag rá: “Ná téigh isteach sa bhaile mór, fiú amháin.”</verse>
			<verse number="27">Dʼimigh Íosa agus a chuid deisceabal go dtí na bailte i gCaesairia Philib, agus sa tslí dóibh dʼfhiafraigh sé dá dheisceabail: “Cé hé a deir na daoine mise?”</verse>
			<verse number="28">Dúirt siad leis: “Eoin Baiste, agus cuid eile acu Éilias, cuid eile duine de na fáithe.”</verse>
			<verse number="29">Dʼfhiafraigh sé díobh: “Ach cé hé a deir sibh-se mé?” Dúirt Peadar leis dá fhreagairt: “Is tú an Críost.”</verse>
			<verse number="30">Agus dʼordaigh sé dóibh go géar gan labhairt mar gheall air le haon duine.</verse>
			<verse number="31">Thosaigh sé dá theagasc dóibh nárbh fholáir do Mhac an Duine mórán a fhulaingt agus an diúltú a fháil ó na seanóirí agus ó uachtaráin na sagart agus ó na scríobhaithe agus a chur chun báis agus éirí arís tar éis trí lá.</verse>
			<verse number="32">Agus labhair sé an méid sin go hoscailte. Ach thug Peadar ar fhód ar leith é agus thosaigh ag tabhairt casaoide dó.</verse>
			<verse number="33">Ach dʼiompaigh seisean thairis, agus ar fheiceáil a dheisceabal dó, thug sé casaoid do Pheadar agus dúirt: “Siar i mo dhiaidh leat, a Shátain, mar ní hiad smaointe Dé atá i dʼaigne ach smaointe daoine.”</verse>
			<verse number="34">Ghlaoigh sé chuige an slua mar aon lena dheisceabail agus dúirt sé leo: “Más áil le haon duine a bheith ar mo bhuíon, séanadh sé é féin, tógadh suas a chros agus leanadh mé.</verse>
			<verse number="35">Óir cibé arb áil leis a anam a shaoradh, caillfidh sé é; ach cibé a chaillfidh a anam mar gheall orm-sa agus ar an soiscéal, saorfaidh sé é.</verse>
			<verse number="36">Óir cá fearrde duine an domhan go léir a ghnóthú agus a anam féin a ligean ar ceal?</verse>
			<verse number="37">Óir cad a dʼfhéadfadh duine a thabhairt mar mhalairt ar a anam?</verse>
			<verse number="38">Óir cibé ar náir leis mise agus mo bhriathra sa ghlúin adhaltrach pheacúil seo, is náir le Mac an Duine eisean mar an gcéanna nuair a thiocfaidh sé i nglóir a Athar in éineacht leis na haingil naofa.”</verse>
		</chapter>
		<chapter number="9">
			<verse number="1">Agus dúirt sé leo: “Deirim libh go fírinneach, tá daoine anseo i láthair nach mblaisfidh an bás nó go mbeidh ríocht Dé feicthe acu agus í tagtha i gcumhacht.”</verse>
			<verse number="2">Sé lá ina dhiaidh sin, rug Íosa leis Peadar, Séamas agus Eoin, agus sheol sé suas iad sliabh ard ar leithligh. Agus tháinig claochlú air os comhair a súl,</verse>
			<verse number="3">agus mʼéirigh a chuid éadaigh dealrach, iad gléigeal thar cuimse, nach bhfuil úcaire ar domhan a dhéanfadh chomh geal iad.</verse>
			<verse number="4">Agus chonacthas dóibh Maois mar aon le hÉilias agus iad ag comhrá leis.</verse>
			<verse number="5">Agus labhair Peadar le hÍosa: “A Mháistir, “ ar sé, “is maith mar a tharla anseo sinn: déanaimis trí bhoth, ceann duit féin, ceann do Mhaois agus ceann dʼÉilias”–</verse>
			<verse number="6">mar ní raibh a fhios aige cad ba mhaith dó a rá óir tháinig uamhan orthu.</verse>
			<verse number="7">Agus tháinig scamall ina scáil anuas orthu, agus an glór as an scamall: “Is é seo mo Mhac muirneach dár thug mé gnaoi: éistigí leis!”</verse>
			<verse number="8">Agus go tobann, ar dhearcadh dóibh ina dtimpeall, ní fhaca siad duine ar bith níos mó ach Íosa in éineacht leo ina aonar.</verse>
			<verse number="9">Ar a slí anuas dóibh ón sliabh, chuir sé mar acht orthu gan a raibh feicthe acu a insint do dhuine ar bith nó go mbeadh Mac an Duine éirithe ó mhairbh.</verse>
			<verse number="10">Agus choinnigh siad an scéal chucu féin ach go mbídís ag fiafraí dá chéile cad ba chiall leis an éirí úd ó mhairbh.</verse>
			<verse number="11">Agus chuir siad ceist air: “Cén fáth a ndeir na scríobhaithe go gcaithfidh Éilias teacht ar dtús?”</verse>
			<verse number="12">Dúirt sé leo: “Tiocfaidh Éilias ar dtús gan amhras chun an uile ní a chur ina cheart arís. Agus conas atá sé scríofa i dtaobh Mhac an Duine nach foláir dó mórán a fhulaingt agus a bheith faoi dhrochmheas?</verse>
			<verse number="13">Ach deirim libh: tá Éilias tagtha, agus dʼimir siad a dtoil air de réir mar atá scríofa mar gheall air.”</verse>
			<verse number="14">Ar theacht dóibh go dtí na deisceabail, chonaic siad slua mór ina dtimpeall, agus scríobhaithe ag argóint leo.</verse>
			<verse number="15">Agus an túisce a chonaic siad é, bhí an slua go léir le hiontas, agus rith siad chuige ag beannú dó.</verse>
			<verse number="16">Dʼfhiafraigh sé díobh: “Cén argóint atá agaibh leo?”</verse>
			<verse number="17">Agus dʼfhreagair duine den slua é: “A Mháistir, thug mé chugat mo mhac a bhfuil spiorad balbh ann:</verse>
			<verse number="18">agus cibé uair a bheireann sé air, teilgeann sé ar lár é, agus bíonn cúr lena bhéal agus díoscán ar a fhiacla agus é stalctha righin. Dʼiarr mé ar do dheisceabail é a chaitheamh amach agus chuaigh sé díobh.”</verse>
			<verse number="19">Dúirt sé leo dá bhfreagairt: “Ó a ghlúin dhíchreidmheach, cá fhad a bheidh mé faraibh? Cá fhad a bheidh mé ag cur suas libh? Tugaigí chugam é.”</verse>
			<verse number="20">Thug siad chuige é, agus an túisce a chonaic an spiorad é, bhain sé rachtanna as an ógánach, agus thit sé ar an talamh dá únfairt féin agus cúr lena bhéal.</verse>
			<verse number="21">Dʼfhiafraigh Íosa dá athair: “Cá fhad atá sé seo air?” Dúirt seisean: “Ó bhí sé ina pháiste,</verse>
			<verse number="22">agus bíonn sé dá chaitheamh isteach sa tine go minic agus san uisce freisin chun é a mhilleadh. Ach má fhéadann tú rud ar bith a dhéanamh bíodh trua agat dúinn agus cuidigh linn.”</verse>
			<verse number="23">Dúirt Íosa leis: “Má fhéadann tú!–Is féidir an uile ní don té a chreideann.”</verse>
			<verse number="24">Ghlaoigh athair an pháiste amach láithreach: “Creidim, tar i gcabhair ar mo dhíchreideamh.”</verse>
			<verse number="25">Nuair a chonaic Íosa slua ag bailiú go tapa, labhair sé go bagrach leis an spiorad míghlan agus dúirt leis: “A spioraid bhailbh bhodhair, táim dá ordú duit, gabháil amach as agus gan teacht ann go deo arís.”</verse>
			<verse number="26">Scread sé amach, bhain sé rachtanna as go dolba, agus dʼimigh amach as; agus bhí sé mar a bheadh duine marbh, sa chaoi go ndúirt a bhformhór: “Tá sé marbh.”</verse>
			<verse number="27">Ach rug Íosa ar láimh air agus thóg sé suas é, agus mʼéirigh sé ina sheasamh.</verse>
			<verse number="28">Ar dhul isteach sa teach dó, dʼfhiafraigh a chuid deisceabal de ar leithligh: “Cén fáth nárbh fhéidir dúinne é a chaitheamh amach?”</verse>
			<verse number="29">Agus dúirt sé leo: “Ní féidir leis an sórt seo dul amach trí ní ar bith ach amháin trí ghuí (agus trí throscadh).”</verse>
			<verse number="30">Ag imeacht as an áit sin dóibh, ghabh siad tríd an nGailíl agus níorbh áil leis go mbeadh fios ag aon duine, mar bhí sé ag teagasc a dheisceabal, a rá leo:</verse>
			<verse number="31">“Tabharfar Mac an Duine ar láimh do dhaoine agus cuirfidh siad chun báis é, agus tar éis a mharaithe, éireoidh sé tar éis trí lá.”</verse>
			<verse number="32">Ach níor thuig siad an focal, agus bhí eagla orthu ceist a chur air.</verse>
			<verse number="33">Tháinig siad go dtí Cafarnáúm, agus sa teach dó dʼfhiafraigh sé díobh: “Cad a bhí dá chur trí chéile agaibh sa tslí?”</verse>
			<verse number="34">Ach ní raibh focal astu, óir bhí siad ag díospóireacht le chéile, ar an tslí, féachaint cé acu ba mhó.</verse>
			<verse number="35">Shuigh sé agus ghlaoigh chuige an dáréag agus dúirt leo: “Más mian le haon duine a bheith ar tosach, ní foláir dó a bheith ar deireadh cách agus ina sheirbhíseach ag cách.”</verse>
			<verse number="36">Agus ag breith ar leanbh dó, chuir sé é ina sheasamh i lár baill eatarthu, agus, ag tabhairt barróige dó, dúirt sé leo:</verse>
			<verse number="37">“Cibé duine a ghlacfaidh a leithéid seo de leanbh ar son mʼainm-se, mise a ghlacann, agus cibé a ghlacfaidh mise, ní mise a ghlacann sé, ach an té a chuir uaidh mé.”</verse>
			<verse number="38">Dúirt Eoin leis: “A mháistir, chonaiceamar duine nach leanann sinn ag caitheamh deamhan amach i dʼainm-se, agus chuireamar cosc leis mar níor lean sé inár mbuíon.”</verse>
			<verse number="39">Dúirt Íosa: “Ná cuirigí aon chosc leis; níl aon duine a dhéanfaidh míorúilt i mʼainm-se agus a fhéadfaidh, go luath, an droch-fhocal a bheith aige orm;</verse>
			<verse number="40">óir an té nach bhfuil inár n-aghaidh, tá sé ar ár son.</verse>
			<verse number="41">“Má thugann duine ar bith cupán dʼfhíoruisce daoibh as ucht gur le Críost sibh, deirim libh go fírinneach nach mbeidh sé gan a thuarastal a fháil.</verse>
			<verse number="42">“Ach má thugann aon duine scannal do dhuine ar bith de na rudaí beaga seo a chreideann ionamsa, bʼfhearr dó go gcuirfí bró mhuilinn faoina mhuineál agus é a chaitheamh sa bhfarraige.</verse>
			<verse number="43">Más siocair pheaca duit do lámh, gearr anuas í; is fearr duit dul isteach sa bheatha i do mhairtíneach ná an dá láimh a bheith agat agus tú a dhul go hIfreann, an tine nach féidir a mhúchadh</verse>
			<verse number="44">an áit nach n-éagann an phéist acu agus nach múchtar an tine.</verse>
			<verse number="45">Agus más siocair pheaca duit do chos, gearr anuas í; is fearr duit dul isteach sa bheatha bacach ná an dá chos a bheith agat agus tú a chaitheamh in Ifreann (</verse>
			<verse number="46">an áit nach n-éagann an phéist acu agus nach múchtar an tine).</verse>
			<verse number="47">Agus más siocair pheaca duit do shúil, caith uait í; is fearr duit a bheith ar leathshúil ag dul isteach i ríocht Dé ná an dá shúil a bheith agat agus tú a chaitheamh in Ifreann,</verse>
			<verse number="48">an áit nach n-éagann an phéist acu agus nach múchtar an tine.</verse>
			<verse number="49">Saillfear cách le tine.</verse>
			<verse number="50">Is maith an rud salann, ach má éiríonn an salann leamh cad a chuirfidh sibh mar anlann leis? Bíodh salann agaibh ionaibh agus bíodh síocháin eadraibh.”</verse>
		</chapter>
		<chapter number="10">
			<verse number="1">Ar fhágáil na háite sin dó, tháinig sé go dtí críocha Iúdáia ar an taobh eile den Iordáin, agus chruinnigh sluaite móra chuige arís agus bhí sé dá dteagasc arís mar ba ghnách leis.</verse>
			<verse number="2">Tháinig Fairisínigh chuige agus dʼfhiafraigh siad de, ag baint trialach as: “An dleathach do dhuine a bhean a scaoileadh uaidh?”</verse>
			<verse number="3">Dʼfhreagair sé agus dúirt leo: “Cad a dʼordaigh Maois daoibh?”</verse>
			<verse number="4">Dúirt siad-san: “Thug Maois cead litir idirscartha a scríobh agus í a scaoileadh.”</verse>
			<verse number="5">Dúirt Íosa leo: “Is de dheasca bhur gcroí a bheith stuacach a scríobh sé an aithne sin daoibh.</verse>
			<verse number="6">Ach ó thús an chruthaithe ‘rinne Dia iad fireann agus baineann;</verse>
			<verse number="7">mar gheall air sin fágfaidh duine a athair agus a mháthair chun a bheith go dlúth i bpáirt lena bhean,</verse>
			<verse number="8">agus aon cholainn amháin a bheidh sa bheirt acu’. Dá réir sin, ní beirt iad feasta ach aon cholainn amháin.</verse>
			<verse number="9">Dá bhrí sin, an ní a cheangail Dia, ná scaoileadh duine é.”</verse>
			<verse number="10">Cheistigh a dheisceabail é mar gheall air seo arís sa teach,</verse>
			<verse number="11">agus dúirt sé leo: “Duine ar bith a scaoileann uaidh a bhean agus a phósann bean eile, déanann sé adhaltranas ina coinne.</verse>
			<verse number="12">Agus má scaoileann bean a fear uaithi agus fear eile a phósadh, déanann sí adhaltranas.”</verse>
			<verse number="13">Agus bhí siad ag tabhairt na leanaí chuige chun go sínfeadh sé a lámh orthu, ach bhí na deisceabail ag cur ceartú orthu.</verse>
			<verse number="14">Ar a fheiceáil sin dó, tháinig míchéadfa air agus dúirt leo: “Ligigí do na leanaí teacht chugam; na coiscigí iad, óir is lena leithéidí seo ríocht Dé.</verse>
			<verse number="15">Deirim libh go fírinneach, cibé nach nglacfaidh ríocht Dé ar nós linbh, ní rachaidh sé isteach inti choíche.”</verse>
			<verse number="16">Agus rug sé barróg orthu, chuir a lámha orthu, agus bheannaigh iad.</verse>
			<verse number="17">Agus ag cur chun bóthair dó rith duine chuige agus chaith sé é féin ar a ghlúine ina láthair agus dʼfhiafraigh sé de: “A Mháistir mhaith, cad tá le déanamh agam chun go mbeidh mé páirteach sa bheatha shíoraí?”</verse>
			<verse number="18">Dúirt Íosa leis: “Cad chuige a ndeir tú ‘maith’ liom? Ní maith aon neach ach Dia amháin.</verse>
			<verse number="19">Is eol duit na haitheanta. ‘Ná déan marú. Ná déan adhaltranas. Ná déan goid. Ná tabhair fianaise bhréige. Ná déan calaois. Tabhair onóir do dʼathair agus do do mháthair.’”</verse>
			<verse number="20">Dúirt seisean leis: “A Mháistir, choimeád mé iad sin uile ó mʼóige.”</verse>
			<verse number="21">Dhearc Íosa air agus thug grá dó agus dúirt leis: “Tá aon ní amháin in easnamh ort fós; imigh leat, díol a bhfuil agat agus tabhair do na boicht é agus beidh stór agat ar Neamh; tar ansin agus lean mise.”</verse>
			<verse number="22">Chuir an chaint sin buaireamh air agus dʼimigh sé leis go dubhach mar bhí mórán de mhaoin an tsaoil aige.</verse>
			<verse number="23">Bhreathnaigh Íosa ina thimpeall agus dúirt sé lena dheisceabail: “Cad é chomh deacair is a bheidh sé ar lucht an tsaibhris dul isteach i ríocht Dé!”</verse>
			<verse number="24">Chuir a bhriathra alltacht ar a dheisceabail, ach dʼfhreagair Íosa agus dúirt leo arís: “A chlann liom, cad é chomh deacair is atá sé dóibh siúd a chuireann a muinín i saibhreas dul isteach i ríocht Dé!</verse>
			<verse number="25">Óir is fusa do chamall dul trí chró snáthaide ná do dhuine saibhir dul isteach i ríocht Dé.”</verse>
			<verse number="26">Ba mhó ná sin an t-ionadh a bhí orthu agus dúirt siad lena chéile: “Cé is féidir a shlánú, más ea?”</verse>
			<verse number="27">Bhreathnaigh Íosa orthu agus dúirt: “Tá sé seo dodhéanta ag daoine ach níl ag Dia; óir tá an uile ní sodhéanta ag Dia.”</verse>
			<verse number="28">Chrom Peadar ar a rá leis: “Sinne, féach, dʼfhágamar an uile ní agus leanamar thusa.”</verse>
			<verse number="29">Dúirt Íosa: “Deirim libh go fírinneach nach bhfuil aon duine a dʼfhág teach ná deartháireacha, ná deirfiúracha, ná máthair, ná athair, ná clann, ná tailte, mar gheall orm-sa agus mar gheall ar an soiscéal</verse>
			<verse number="30">nach bhfaighidh níos mó faoi chéad san aimsir seo anois, tithe agus deartháireacha agus deirfiúracha agus máithreacha agus clann agus tailte, fara géar-leanúintí, agus an bheatha shíoraí sa saol atá le teacht.</verse>
			<verse number="31">“Tá a lán ar tosach a bheidh ar deireadh, agus a lán ar deireadh a bheidh ar tosach.”</verse>
			<verse number="32">Agus bhí siad ar an tslí ag dul suas go hIarúsailéim; bhí Íosa rompu amach agus bhí ard-ionad h orthu, agus bhí eagla orthu siúd a bhí ag leanúint laistiar. Rug sé leis an dáréag i leataobh arís agus thosaigh sé ar a insint dóibh cad iad na nithe a bhí le titim amach dó.</verse>
			<verse number="33">“Seo anois sinn ag dul suas go hIarúsailéim agus tabharfar Mac an Duine ar láimh dʼuachtaráin na sagart agus do na scríobhaithe. Daorfaidh siad chun báis é agus tabharfaidh siad ar láimh do na gintlithe é.</verse>
			<verse number="34">Agus déanfaidh siad fonóid faoi agus seilí a chaitheamh air agus é a sciúirséail agus é a chur chun báis; agus éireoidh sé arís tar éis trí lá.”</verse>
			<verse number="35">Tháinig Séamas agus Eoin, clann Zeibidé; chuige dá rá leis: “A Mhaistir, is mian linn go ndéanfá dúinn cibé ní a iarrfaimid ort.”</verse>
			<verse number="36">Dúirt seisean leo: “Cad ab áil libh a dhéanfainn daoibh?”</verse>
			<verse number="37">Agus dúirt siad-san leis: “Tabhair dúinn go suífimis, duine againn ar do dheis, agus duine againn ar do chlé, i do ghlóir.”</verse>
			<verse number="38">Dúirt Íosa leo: “Níl a fhios agaibh cad atá sibh a iarraidh. An bhféadann sibh an cupán a ól atá dá ól agam-sa, agus sibh do bhur mbaisteadh leis an mbaisteadh lena bhfuilim-se do mo bhaisteadh?”</verse>
			<verse number="39">Dúirt siad leis: “Féadaimid.” Dúirt Íosa leo: “An cupán atáim a ól, ólfaidh sibh, agus leis an mbaisteadh lena bhfuilim do mo bhaisteadh, baistfear sibh;</verse>
			<verse number="40">ach maidir le suí ar mo dheis nó ar mo chlé, ní agam-sa atá sin le tabhairt, ach is dóibh siúd é dá bhfuil sé i ndán.”</verse>
			<verse number="41">Ar a chloisteáil sin don deichniúr thosaigh siad ar a bheith míchéadfach i dtaobh Shéamais agus Eoin.</verse>
			<verse number="42">Agus ghlaoigh Íosa chuige iad agus dúirt sé leo: “Tá a fhios agaibh go mbíonn an mhuintir, a shamhlaíonn a bheith ag rialú na ngintlithe, ag tiarnú orthu, agus a gcuid uaisle ag smachtúchán orthu.</verse>
			<verse number="43">Ach ní mar sin atá an scéal eadraibhse, ach an duine ar mian leis a bheith ina uasal eadraibh, beidh sé ina sheirbhíseach daoibh,</verse>
			<verse number="44">agus an duine ar mian leis a bheith ina cheann oraibh, beidh sé ina sclábhaí ag cách.</verse>
			<verse number="45">Óir níor tháinig Mac an Duine chun go mbeifí ag freastal air, ach chun go ndéanfadh sé féin freastal, agus a anam a thabhairt mar cheannach ar mhórán.”</verse>
			<verse number="46">Agus tháinig siad go hIreachó; agus ag dul amach as Ireachó dó fara a dheisceabail agus slua mór, bhí dall, fear déirce, Bartaiméas mac Thiméas, ina shuí le hais an bhóthair.</verse>
			<verse number="47">Nuair a chuala sé gurbh é Íosa Nazairéanach a bhí ann thosaigh sé ar screadach agus ar a rá: “A Mhac Dháiví, a Íosa, déan trócaire orm!”</verse>
			<verse number="48">Agus bhagair a lán daoine air a bheith ina thost, ach is ea ba mhó a scread sé: “A Mhac Dháiví, déan trócaire orm.”</verse>
			<verse number="49">Stad Íosa agus dúirt: “Glaoigí anseo air.” Agus ghlaoigh siad ar an dall dá rá leis: “Bíodh misneach agat! Éirigh! Tá sé ag glaoch ort!”</verse>
			<verse number="50">Chaith sé siúd de a bhrat, mʼéirigh de phreab, agus tháinig chun Íosa.</verse>
			<verse number="51">Ansin labhair Íosa leis: “Cad ab áil leat mé a dhéanamh duit?” ar sé. Dúirt seisean leis: “A Rabúnaí, mo radharc a bheith agam!”</verse>
			<verse number="52">Dúirt Íosa leis: “Imigh leat! Shlánaigh do chreideamh thú.” Tháinig a radharc dó láithreach agus lean sé é sa tslí.</verse>
		</chapter>
		<chapter number="11">
			<verse number="1">Nuair a bhí siad ag teacht i ngar dʼIarúsailéim, agus iad chomh fada le Béatfaigé agus Béatáine i dtreo Chnoc na nOlóg, chuir sé beirt dá dheisceabail uaidh,</verse>
			<verse number="2">agus dúirt sé leo: “Téigí isteach sa bhaile atá os bhur gcomhair agus láithreach ag dul isteach ann daoibh, gheobhaidh sibh searrach ceangailte nach raibh duine ar bith riamh ar a mhuin. Scaoiligí é agus tugaigí libh é.</verse>
			<verse number="3">Agus má deir aon duine libh: ‘Cad atá sibh a dhéanamh?’ abraigí: ‘Tá gá ag an Tiarna leis. Ach cuirfidh sé ar ais anseo gan mhoill é.’”</verse>
			<verse number="4">Dʼimigh siad leo agus fuair an searrach ceangailte ag doras, lasmuigh ar an tsráid agus scaoil siad é.</verse>
			<verse number="5">Agus dúirt cuid dá raibh ina seasamh ansiúd leo: “Cad ab áil libh ag scaoileadh an tsearraigh?”</verse>
			<verse number="6">Dʼfhreagair siad faoi mar a dúirt Íosa leo, agus scaoil siad leo.</verse>
			<verse number="7">Agus thug siad leo an searrach go dtí Íosa agus chuir siad a mbrait anuas air agus chuaigh sé ina shuí air.</verse>
			<verse number="8">Leath a lán daoine a mbrait ar an mbóthar, a thuilleadh craobhacha a bhain siad sna goirt;</verse>
			<verse number="9">agus na daoine a bhí roimhe amach, agus iad siúd a bhí dá leanuint, bhí na gártha acu dá gcur suas: “Hósana! Is beannaithe an té atá ag teacht in ainm an Tiarna!</verse>
			<verse number="10">Is beannaithe ag teacht í, Ríocht ár nAthar, Dáiví! Hósana sna harda!”</verse>
			<verse number="11">Agus chuaigh sé isteach in Iarúsailéim, agus isteach sa Teampall. Bhreathnaigh sé ar gach ní ina thimpeall, ach ó bhí an déanaí ann cheana féin, chuaigh sé amach go Béatáine leis an dáréag.</verse>
			<verse number="12">Agus iad ag fágáil Bhéatáine lá arna mhárach, bhí ocras air.</verse>
			<verse number="13">Nuair a chonaic sé i bhfad uaidh crann figí agus duilliúr air, chuaigh sé féachaint an bhfaigheadh sé aon toradh air. Agus nuair a tháinig sé chuige ní bhfuair sé aon ní ach duilliúr mar níorbh é aimsir na bhfigí é.</verse>
			<verse number="14">Labhair sé leis an gcrann figí: “As seo amach go brách nár ithe aon duine toradh uaitse,” ar sé. Agus chuala a dheisceabail é.</verse>
			<verse number="15">Tháinig siad ansin go hIarúsailéim. Ar dhul isteach sa Teampall dó, thosaigh sé ar an muintir a bhí ag díol agus ag ceannach sa Teampall a thiomáint amach; leag sé ar lár na cláir ar lucht airgead a mhalartú agus na suíocháin ar lucht colmáin a dhíol;</verse>
			<verse number="16">ná ní cheadódh sé dʼaon duine árthach a bhreith leis tríd an Teampall.</verse>
			<verse number="17">Agus bhí sé dá dteagasc agus dúirt sé leo: “Nach bhfuil sé scríofa: ‘Glaofar ar mo theachsa teach urnaithe do na ciníocha go léir’? ach rinne sibh uaimh robálaithe de.”</verse>
			<verse number="18">Chuala uachtaráin na sagart agus na scríobhaithe ina thaobh seo agus bhí siad ag lorg slí chun é a mharú; óir bhí eagla orthu roimhe mar bhí an slua go léir ag déanamh an-iontas dá theagasc.</verse>
			<verse number="19">Agus nuair a tháinig an tráthnóna dʼimigh siad amach as an gcathair.</verse>
			<verse number="20">Ag gabháil thar bráid dóibh lá arna mhárach, chonaic siad an crann figí seargtha óna fhréamhacha.</verse>
			<verse number="21">Chuimhnigh Peadar agus dúirt leis: “A Mháistir, an crann figí ar ar chuir tú do mhallacht, féach, Tá sé seargtha.”</verse>
			<verse number="22">Dúirt Íosa leo ag freagairt: “Bíodh creideamh agaibh i nDia.</verse>
			<verse number="23">Deirim libh go fírinneach, má deir aon duine leis an sliabh seo: ‘Éirigh suas agus déan tú féin a chaitheamh sa bhfarraige’ agus gan aon amhras ina chroí, ach é a chreidiúint go mbeidh mar a deir sé, déanfar sin dó.</verse>
			<verse number="24">Deirim libh dá bhrí sin, an uile ní a bheidh dá impí agus dá iarraidh agaibh, creidigí go bhfuil sé faighte agaibh, agus gheobhaidh sibh é.</verse>
			<verse number="25">Agus nuair a bheidh sibh in bhur seasamh ag urnaí, má bhíonn aon ní agaibh i gcoinne aon duine, maithigí dó é, i dtreo go maithfidh bhur nAthair sna flaithis bhur gcionta daoibhse chomh maith. (</verse>
			<verse number="26">Ach mura maitheann sibh-se ní mó a mhaithfidh bhur nAthair sna flaithis bhur gcionta daoibhse.)”</verse>
			<verse number="27">Tháinig siad go hIarúsailéim arís, agus ag siúl sa Teampall dʼÍosa, tháinig uachtaráin na sagart, agus na scríobhaithe, agus na seanóirí agus dúirt siad leis:</verse>
			<verse number="28">“Cén t-údarás atá agat leis na nithe seo a dhéanamh, nó cé a thug an t-údarás sin duit chun na nithe seo a dhéanamh?”</verse>
			<verse number="29">Dúirt Íosa leo: “Tá aon cheist amháin agam-sa le cur oraibhse; tugaigí freagra orm agus inseoidh mé daoibh cén t-údarás atá agam leis na nithe seo a dhéanamh:</verse>
			<verse number="30">baisteadh Eoin, arbh ó neamh nó ó dhaoine é? Tugaigí freagra orm.”</verse>
			<verse number="31">Ach rinne siad machnamh ar an scéal mar seo ina gcroí: “Má deirimid ‘ó Neamh’,</verse>
			<verse number="32">déarfaidh sé: ‘Cén fáth nár chreid sibh ann?’ Ach dá ndéarfaimis ‘ó dhaoine’”–bhí eagla orthu roimh an bpobal mar bhí meas fáidh dáiríre acu ar Eoin–</verse>
			<verse number="33">agus is é freagra a thug siad ar Íosa: “Níl a fhios againn.” Agus dúirt Íosa leo: “Nílimse chun a insint daoibhse ach a oiread, cén t-údarás atá agam leis na nithe seo a dhéanamh.”</verse>
		</chapter>
		<chapter number="12">
			<verse number="1">Thosaigh sé ar labhairt leo i bparabail. “Rinne fear fíon-ghort a phlandáil, fál a chur timpeall air, cantaoir a thochailt ann agus túr a thógáil, chuir ar cíos ansin chun curadóirí é, agus chuaigh ar an gcoigríoch.</verse>
			<verse number="2">Nuair a bhí an séasúr ann chuir sé seirbhíseach uaidh go dtí na curadóirí chun a chion de thoradh an fhíonghoirt a fháil.</verse>
			<verse number="3">Ach rug siad air, bhuail é, agus chuir chun siúil folamh é.</verse>
			<verse number="4">Agus arís chuir sé seirbhíseach eile chucu; ghoin siad é sin sa cheann agus thug siad easonóir dó.</verse>
			<verse number="5">Agus chuir sé duine eile; mharaigh siad eisean; agus mórán eile; bhuail siad cuid acu, mharaigh siad cuid eile.</verse>
			<verse number="6">Bhí aon duine amháin aige fós, a mhac muirneach. Chuir sé é sin chucu ar deireadh, dá rá: ‘Tabharfaidh siad ómós do mo mhac.’</verse>
			<verse number="7">Ach dúirt na curadóirí úd le chéile: ‘Is é seo an t-oidhre; seo, maraímis é, agus beidh an oidhreacht againn.’</verse>
			<verse number="8">Agus rug siad air, mharaigh é, agus chaith amach as an bhfíon-ghort é.</verse>
			<verse number="9">Anois, cad a dhéanfaidh máistir an fhíonghoirt? Tiocfaidh sé agus cuirfidh sé na curadóirí chun báis, agus tabharfaidh sé an fíon-ghort do dhaoine eile.</verse>
			<verse number="10">Nár léigh sibh an scrioptúr seo: ‘An chloch dár dhiúltaigh na saoir, rinneadh di ceann an chúinne;</verse>
			<verse number="11">obair an Tiarna é seo agus is iontach inár súile é.’”</verse>
			<verse number="12">Agus bʼfhonn leo é a ghabháil, ach bhí eagla orthu roimh an slua. Bhí a fhios acu gur chucu féin a bhí sé nuair a labhair sé an parabal. Agus dʼfhág siad ansin é agus dʼimigh siad leo.</verse>
			<verse number="13">Agus chuir siad chuige cuid de na Fairisínigh agus de na Héaródaigh chun breith air ina chaint.</verse>
			<verse number="14">Tháinig siad chuige agus dúirt siad leis: “A Mháistir, tá a fhios againn gur fear fírinneach thú, gan beann agat ar dhuine ar bith; óir ní fhéachann tú do phearsa seachas a chéile ach slí Dé a mhúineadh de réir na fírinne. An dleathach cáin a íoc le Caesar nó an mídhleathach? An dtabharfaimid í nó nach dtabharfaimid?”</verse>
			<verse number="15">Ach bhí a fhios ag Íosa an fhimíneacht a bhí iontu agus dúirt sé leo: “Cad ab áil libh ag baint trialach asam? Tugaigí chugam déanar go bhfeicfidh mé.”</verse>
			<verse number="16">Agus shín siad chuige é. Dúirt sé leo: “Cé hé arb iad seo a íomhá agus a inscríbhinn?” “Caesar,” ar siad leis.</verse>
			<verse number="17">Dúirt Íosa leo: “Íocaigí le Caesar na nithe is le Caesar, agus le Dia na nithe is le Dia.” Bhain an freagra sin dá mboinn iad le hionadh.</verse>
			<verse number="18">Ansin tháinig chuige Sadúcaigh–iad seo a shéanann an t-aiséirí a bheith ann–agus chuir siad ceist air:</verse>
			<verse number="19">“A Mháistir,” ar siad, “scríobh Maois dúinn: ‘Má fhaigheann deartháir duine bás agus go bhfágann sé bean, ach nach bhfágann sé clann, go bpósfadh a dheartháir an bhaintreach, agus go dtógfadh sé sliocht dá dheartháir.’</verse>
			<verse number="20">Is ea, bhí seachtar deartháireacha ann. Phós an chéad duine bean agus fuair sé bás gan sliocht a fhágáil.</verse>
			<verse number="21">Phós an dara duine an bhaintreach ansin agus fuair seisean bás gan sliocht a fhágáil; agus an tríú duine mar an gcéanna;</verse>
			<verse number="22">níor fhág an seachtar aon sliocht. An bhean féin is déanaí a fuair bás.</verse>
			<verse number="23">San aiséirí, nuair a éireoidh siad arís, cé acu a mbeidh an bhean ina bean chéile aige, óir bhí sí ina bean chéile ag an seachtar?”</verse>
			<verse number="24">Dúirt Íosa leo: “Nach é atá do bhur gcur amú, nach eol daoibh na scrioptúir ná cumhacht Dé?</verse>
			<verse number="25">Óir nuair a éireoidh siad ó mhairbh, ní bheidh fir ag pósadh ná mná dá dtabhairt le pósadh, ach beidh siad ar nós aingil Dé ar Neamh.</verse>
			<verse number="26">Maidir leis na mairbh a éirí arís, nár léigh sibh i Leabhar Mhaois, sa dréacht faoin Tor, conas mar a labhair Dia leis agus a dúirt: ‘Is mise Dia Abrahám, agus Dia Íosác, agus Dia Iacób.’</verse>
			<verse number="27">Ní hé Dia na marbh é, ach Dia na mbeo. Tá dul amú mór oraibh.”</verse>
			<verse number="28">Duine de na scríobhaithe, a bhí ag éisteacht leo ag aighneas, nuair a thug sé faoi deara a fheabhas a dʼfhreagair Íosa iad, tháinig sé chuige agus chuir sé ceist air: “Cén chéad aithne de na haitheanta go léir?”</verse>
			<verse number="29">Dʼfhreagair Íosa: “Seo í an chéad cheann: ‘Cluin, a Iosrael, an Tiarna ár nDia is aon Tiarna atá ann</verse>
			<verse number="30">agus gráóidh tú do Thiarna Dia ó do chroí go hiomlán, agus ó dʼanam go hiomlán agus ó dʼaigne go hiomlán agus ó do neart go hiomlán.’</verse>
			<verse number="31">Seo í an dara ceann: ‘Gráóidh tú do chomharsa mar thú féin.’ Níl aithne eile is mó ná iad-san.”</verse>
			<verse number="32">Dúirt an scríobhaí leis: “Maith mar a labhair tú, a Mháistir. Dúirt tú le fírinne gur aon é agus nach bhfuil aon neach eile ann ach é.</verse>
			<verse number="33">É a ghráú ón gcroí go hiomlán, ón tuiscint go hiomlán, agus ón neart go hiomlán, agus an chomharsa a ghráú mar an duine féin, is mó sin go mór ná na híobairtí dóite agus na hofrálacha go léir.”</verse>
			<verse number="34">Nuair a chonaic Íosa gur labhair sé go ciallmhar, dúirt sé leis: “Ní fada thú ó ríocht Dé.” Ní raibh sé de mhisneach ag aon duine ceist a chur air as sin amach.</verse>
			<verse number="35">Fad is a bhí Íosa ag teagasc sa Teampall dʼfhreagair sé agus dúirt: “Conas is féidir leis na scríobhaithe a rá gur Mac do Dháiví an Críost?</verse>
			<verse number="36">Is é Dáiví féin a dúirt faoi luí an Spioraid Naoimh: ‘Dúirt an Tiarna le mo Thiarna-sa: Suigh ar mo dheis, nó go gcuirfidh mé do naimhde mar stól faoi do chosa.’</verse>
			<verse number="37">“Glaonn Dáiví féin Tiarna air, agus cad a bheir ina mhac dó é?” Dʼéist an slua mór leis le háthas.</verse>
			<verse number="38">Dúirt sé ina theagasc: “Seachnaígí na scríobhaithe, an dream arb áil leo a bheith ag siúl timpeall sna róbaí fada, agus go mbeifí ag beannú dóibh sna háiteanna poiblí,</verse>
			<verse number="39">agus na príomhshuíocháin acu sna sionagóga, agus na príomhthoilg ag na fleánna;</verse>
			<verse number="40">iad-san na daoine a ídíonn tithe na mbaintreach, ar scáth a bheith ag déanamh urnaithe fada. Is daoire an bhreith a gheobhaidh siad.”</verse>
			<verse number="41">Shuigh Íosa síos os comhair an chiste agus bhí sé ag faire ar an slua ag cur airgid isteach sa chiste, agus chuir a lán de na daoine saibhre mórán isteach ann.</verse>
			<verse number="42">Agus tháinig baintreach dhealbh agus chaith sí isteach dhá chianóg, is é sin feoirling.</verse>
			<verse number="43">Ghlaoigh sé chuige a dheisceabail, agus dúirt sé leo: “Deirim libh go fírinneach gur mó a chaith an bhaintreach bhocht seo isteach ná mar a chaith aon duine eile dár chaith ann.</verse>
			<verse number="44">Óir is den iomarca a bhí acu a chaith an chuid eile isteach, ach chaith sise isteach as a huireasa a raibh aici go léir, a cuid den saol.”</verse>
		</chapter>
		<chapter number="13">
			<verse number="1">Ag dul amach as an Teampall dó, dúirt duine dá dheisceabail leis: “Féach, a Mháistir, cad iad mar chlocha agus cad iad mar fhoirgnimh iad seo!”</verse>
			<verse number="2">Dúirt Íosa leis: “An bhfeiceann tú na foirgnimh mhóra seo? Ní fhágfar cloch ar mhuin cloiche nach leagfar anuas.”</verse>
			<verse number="3">Agus ina shuí dó ar Chnoc na nOlóg ar aghaidh an Teampaill, chuir Peadar, Séamas, Eoin agus Aindrias ceist chuige ar leithligh:</verse>
			<verse number="4">“Inis dúinn cén uair a thitfidh an méid sin amach, agus cén comhartha a bheidh ar na nithe sin eile a bheith ag teacht chun cinn.”</verse>
			<verse number="5">Agus thosaigh Íosa ar a rá leo: “Bígí aireach agus ná cuireadh duine ar bith amú sibh.</verse>
			<verse number="6">Tiocfaidh a lán daoine i mʼainm-se dá rá: ‘Is mise é,’ agus cuirfidh siad a lán daoine amú.</verse>
			<verse number="7">Nuair a chluinfidh sibh caint ar chogaí agus ar ráflaí ar chogaí, ná glacaigí scéin; óir ní foláir sin a theacht chun cinn, ach ní hé deireadh fós é.</verse>
			<verse number="8">Óir éireoidh náisiún in aghaidh náisiúin agus ríocht in aghaidh ríochta. Beidh maidhmeanna talún anseo agus ansiúd; beidh gortaí. Ní bheidh sa mhéid sin ach na harraingeacha tosaigh.</verse>
			<verse number="9">“Féachaigí chugaibh féin. Tabharfaidh siad ar láimh sibh do na sainidríní agus buailfidh siad sibh sna sionagóga; seasfaidh sibh i láthair gobharnóirí agus ríthe mar gheall orm-sa, chun fianaise a thabhairt os a gcomhair.</verse>
			<verse number="10">Ní foláir ar dtús an soiscéal a fhógairt do na náisiúin go léir.</verse>
			<verse number="11">Agus nuair a thabharfaidh siad leo sibh le tabhairt ar láimh, ná bígí go himníoch roimh ré féachaint cad a déarfaidh sibh, ach an rud a thabharfar daoibh an uair sin, abraigí é; óir ní sibh-se a bheidh ag labhairt ach an Spiorad Naomh.</verse>
			<verse number="12">Tabharfaidh an deartháir a dheartháir suas chun báis, agus an t-athair a mhac; éireoidh an chlann in aghaidh a dtuismitheoirí agus cuirfidh siad chun báis iad.</verse>
			<verse number="13">Beidh fuath ag cách daoibh mar gheall ar mʼainm-se; ach an té a bheidh seasmhach go deireadh, slánófar eisean.</verse>
			<verse number="14">“Nuair a fheicfidh sibh ‘urghráin úd an lomscriosta’ agus é ina sheasamh san áit nach dual–tuigeadh an té a léann–ansin, iad sin a bheidh in Iúdáia teithidís faoi na sléibhte;</verse>
			<verse number="15">an té a bheidh ar bharr an tí, ná téadh sé síos agus ná téadh sé isteach chun rud a bhreith leis as a theach;</verse>
			<verse number="16">agus an té a bheidh sa ghort, ná filleadh sé ar ais chun a bhrat a bhreith leis.</verse>
			<verse number="17">Lucht clainne a iompar, áfach, agus lucht cíche a thabhairt, is mairg dóibh san aimsir sin.</verse>
			<verse number="18">Bígí ag guí nach sa gheimhreadh a tharlóidh sé.</verse>
			<verse number="19">Óir beidh sna laethanta sin trioblóid nach raibh a leithéid ann ó thús an domhain, a rinne Dia, go dtí anois; agus nach mbeidh.</verse>
			<verse number="20">Agus mura ngiorródh an Tiarna na laethanta sin, ní rachadh aon duine slán; ach ar son na dtofach a thogh sé, ghiorraigh sé na laethanta.</verse>
			<verse number="21">“Má deir aon duine libh ansin: ‘Féach, tá an Críost anseo,’ ‘Féach, ansiúd é,’ ná creidigí é.</verse>
			<verse number="22">Óir éireoidh Críostanna bréige agus fáithe bréige, agus tabharfaidh siad comharthaí uathu agus éachtaí ionas go gcuirfidís na tofaigh féin amú dá mbʼfhéidir.</verse>
			<verse number="23">Sibh-se, dá bhrí sin, bígí aireach. Féach, tá gach ní inste agam daoibh roimh ré.</verse>
			<verse number="24">“Ach sna laethanta sin, tar éis na trioblóide sin, dorchófar an ghrian, agus ní thabharfaidh an ghealach a solas,</verse>
			<verse number="25">agus beidh na réaltaí ag titim ón spéir, agus beidh cumhachtaí na bhflaitheas ar crith.</verse>
			<verse number="26">Agus ansin feicfidh siad Mac an Duine ag teacht sna scamaill le mór-chumhacht agus glóir.</verse>
			<verse number="27">Agus ansin cuirfidh sé na haingil amach agus baileoidh sé na tofaigh ó na ceithre ghaoth, ó imill na talún go himill Neimhe.</verse>
			<verse number="28">“Ach ón gcrann figí foghlaimígí an parabal. Nuair a bhíonn an ghéag úr agus í ag cur na mbachlóg amach, bíonn a fhios agaibh an samhradh a bheith in achomaireacht.</verse>
			<verse number="29">Amhlaidh sin daoibh, nuair a fheicfidh sibh na nithe seo ag titim amach, bíodh a fhios agaibh go bhfuil sé in achomaireacht, ar an tairseach.</verse>
			<verse number="30">Deirim libh go fírinneach, ní imeoidh an ghlúin seo gan na nithe seo uile a bheith tagtha chun cinn.</verse>
			<verse number="31">Imeoidh neamh agus talamh, ach ní imeoidh mo bhriathrasa choíche.</verse>
			<verse number="32">“Ach mar gheall ar an lá sin agus ar an uair, níl a fhios ag duine ar bith, fiú ag na haingil sna flaithis, ná ag an Mac, ach ag an Athair.</verse>
			<verse number="33">Bígí aireach, déanaigí faire, mar níl a fhios agaibh cén uair a bheidh an t-am ann.</verse>
			<verse number="34">Is é dála duine é a dʼfhág a theach agus a dʼimigh ar an gcoigríoch; thug sé an t-údarás dá sclábhaithe, gach duine díobh i mbun a chúraim féin; agus dʼordaigh sé don doirseoir faire a dhéanamh.</verse>
			<verse number="35">Déanaigí faire, dá bhrí sin, mar ní fios daoibh cén uair a thiocfaidh tiarna an tí, um thráthnóna, i lár na hoíche, ar ghlao an choiligh, nó ar maidin.</verse>
			<verse number="36">Má thagann sé gan choinne, ná faigheadh sé sibh in bhur gcodladh.</verse>
			<verse number="37">An rud a deirim libh-se, deirim le gach duine é: Déanaigí faire.”</verse>
		</chapter>
		<chapter number="14">
			<verse number="1">Bhí an Cháisc agus féile an tSlimaráin faoi cheann dhá lá, agus bhí uachtaráin na sagart agus na scríobhaithe ag cuardach, féachaint conas a dhéanfaidís Íosa a ghabháil trí cheilg agus é a chur chun báis;</verse>
			<verse number="2">óir deiridís: “Ní ar an bhféile é, le heagla go dtógfaí callán i measc an phobail.”</verse>
			<verse number="3">Nuair a bhí Íosa i mBeátáine, i dteach Shíomóin lobhar, agus é ag bord, tháinig bean le próicín alabastair dʼola naird dhílis mhórluachaigh; bhris sí an próicín alabastair, agus dhoirt sí an ola ar a cheann.</verse>
			<verse number="4">Bhí daoine ann a raibh mícheádfa acu agus dúirt siad le chéile: “Cén fáth an diomailt ola seo?</verse>
			<verse number="5">Bʼfhéidir an ola seo a dhíol ar bhreis agus trí chéad déanar agus an t-airgead a thabhairt do na boicht.” Agus bhí siad ag casaoid léi.</verse>
			<verse number="6">Ach dúirt Íosa: “Ligigí di! Cén fáth a bhfuil sibh ag déanamh cros di?</verse>
			<verse number="7">Óir is dea-obair í sin atá déanta aici orm; óir bíonn na boicht in bhur measc agaibh i gcónaí, agus féadann sibh maith a dhéanamh dóibh nuair is áil libh; ach nílimse le bheith agaibh i gcónaí.</verse>
			<verse number="8">A raibh ar a cumas, rinne sí é; chuir sí ola roimh ré ar mo chorp chun a adhlactha.</verse>
			<verse number="9">Deirim libh go fírinneach, cibé áit ina gcraobhscaoilfear an soiscéal seo ar fud an domhain go léir, déanfar trácht ar a ndearna sise freisin mar chuimhneamh uirthi.”</verse>
			<verse number="10">Agus chuaigh Iúdás Isceiriót, duine den dáréag, go dtí uachtaráin na sagart chun é a thabhairt ar láimh dóibh.</verse>
			<verse number="11">Nuair a dʼairigh siad é bhí áthas orthu agus gheall siad airgead a thabhairt dó; agus bhí sé ag faire ar dheis chun é a thabhairt ar láimh.</verse>
			<verse number="12">Ar an gcéad lá dʼfhéile an tSlimaráin, nuair ba ghnách leo an cháisc a íobairt, dúirt a dheisceabail leis: “Cárbh áil leat go rachaimis agus ullmhú duit chun an cháisc a ithe?”</verse>
			<verse number="13">Chuir sé uaidh beirt dá dheisceabail agus dúirt sé leo: “Téigí isteach sa chathair, agus buailfidh fear libh agus próca uisce aige dá bhreith leis.</verse>
			<verse number="14">Leanaigí é agus cibé áit a dtéann sé isteach, abraigí le fear an tí ‘Deir an máistir: Cá bhfuil mo sheomra aíochta go n-ithinn an cháisc in éineacht le mo dheisceabail?’</verse>
			<verse number="15">Agus taispeánfaidh sé daoibh seomra mór in airde staighre, é feistithe ullamh. Déanaigí an réiteach ansiúd dúinn.”</verse>
			<verse number="16">Dʼimigh na deisceabail leo agus tháinig siad isteach sa chathair, agus fuair siad mar a dúirt sé leo, agus dʼullmhaigh siad an cháisc.</verse>
			<verse number="17">Nuair a bhí an tráthnóna ann, tháinig sé leis an dáréag.</verse>
			<verse number="18">Agus nuair a bhí siad ina suí ag ithe, dúirt Íosa: “Deirim libh go fírinneach: tá duine agaibh atá ag ithe in éineacht liom a bhraithfidh mé.”</verse>
			<verse number="19">Tháinig buaireamh orthu agus thosaigh siad ar a fhiafraí de, ina nduine is ina nduine: “An mise é?”</verse>
			<verse number="20">Dúirt sé leo: “Duine den dáréag é, duine a thumann a lámh sa mhias i mo theannta.</verse>
			<verse number="21">Is ea, tá Mac an Duine ag imeacht, de réir mar atá scríofa mar gheall air; ach is mairg don duine úd trína mbraitear Mac an Duine! Bʼfhearr don duine sin nach mbéarfaí riamh é.”</verse>
			<verse number="22">Le linn dóibh a bheith ag ithe, thóg Íosa arán, agus ar a bheannú dó, bhris agus thug dóibh é agus dúirt: “Tógaigí; is é seo mo chorp.”</verse>
			<verse number="23">Agus thóg sé an cupán, agus ar altú dó, thug dóibh é, agus dʼól siad go léir as.</verse>
			<verse number="24">Agus dúirt sé leo: “Is í seo mʼfhuil-se, fuil an tiomna, atá le doirteadh ar son a lán.</verse>
			<verse number="25">Deirim libh go fírinneach, nach n-ólfaidh mé den sú seo na fíniúna a thuilleadh go dtí an lá sin nuair a ólfaidh mé ina fhíon nua é i ríocht Dé.”</verse>
			<verse number="26">Tar éis dóibh an t-iomann a chanadh, chuaigh siad amach go Cnoc na nOlóg.</verse>
			<verse number="27">Agus dúirt Íosa leo: “Glacfaidh sibh uile scannal, óir tá scríofa: ‘Buailfidh mé an t-aoire agus scaipfear na caoirigh.’</verse>
			<verse number="28">Ach tar éis dom éirí, rachaidh mé romhaibh go dtí an Ghailíl.”</verse>
			<verse number="29">Ach dúirt Peadar leis: “Siúd is go nglacfaidh cách scannal, ní ghlacfaidh mise.”</verse>
			<verse number="30">Agus dúirt Íosa leis: “Deirim leat go fírinneach, sa lá seo againn, anocht féin, roimh ghlaoch don choileach faoi dhó, séanfaidh tú mé faoi thrí.”</verse>
			<verse number="31">Ach is mar sin is déine a labhair sé: “Más ea féin go gcaithfidh mé bás a fháil in éineacht leat, ní shéanfaidh mé thú.” Agus dúirt siad uile an rud céanna.</verse>
			<verse number="32">Tháinig siad go dtí áit ar a dtugtar ‘Geitséamainí’ agus dúirt sé lena dheisceabail: “Fuirígí anseo fad a bheidh mé ag guí.”</verse>
			<verse number="33">Rug sé leis Peadar agus Séamas agus Eoin agus thosaigh sé ar a bheith go critheaglach agus in anbhuain.</verse>
			<verse number="34">Agus dúirt sé leo: “Tá buaireamh mór ar mʼanam go pointí báis. Fanaigí anseo agus bígí ag faire.”</verse>
			<verse number="35">Chuaigh sé ar aghaidh tamall agus chaith é féin ar an talamh, agus ghuigh go ngabhfadh an uair thairis, dá mbʼfhéidir é, agus dúirt sé:</verse>
			<verse number="36">“Abba, a Athair, tá gach ní ar do chumas. Tóg an cupán seo uaim. Ach ná bíodh mar is toil liom-sa ach mar is toil leat-sa.”</verse>
			<verse number="37">Agus tháinig sé agus fuair ina gcodladh iad, agus dúirt sé le Peadar: “A Shíomóin, an i do chodladh atá tú? Nár fhéad tú faire aon uaire a dhéanamh?</verse>
			<verse number="38">Bígí ag faire agus ag guí ionas nach rachadh sibh i gcathú. Tá an spiorad fonnmhar ach tá an cholainn fann.”</verse>
			<verse number="39">Agus dʼimigh sé arís agus ghuigh sé ag rá na bhfocal céanna.</verse>
			<verse number="40">Tháinig sé arís agus fuair ina gcodladh iad mar bhí a súile trom; agus ní raibh a fhios acu cén freagra a thabharfaidís air.</verse>
			<verse number="41">Tháinig sé den tríú huair agus dúirt leo: “Codlaígí libh feasta, agus glacaigí bhur suaimhneas. Ní beag sin! Tá an t-am tagtha. Féach, tá Mac an Duine le tabhairt ar láimh do pheacaigh.</verse>
			<verse number="42">Éirígí! Bímis ag gluaiseacht. Seo chugainn fear mo bhraite.”</verse>
			<verse number="43">Sula raibh an focal as a bhéal, tháinig Iúdás, duine den dáréag agus slua lena chois a raibh claimhte agus bataí acu, ag teacht ó uachtaráin na sagart, agus ó na scríobhaithe, agus ó na seanóirí.</verse>
			<verse number="44">Bhí an comhartha ag fear a bhraite dóibh. “An duine a bpógfaidh mé é,” ar seisean leo, “sin é é. Gabhaigí é, agus tugaigí libh é go haireach.”</verse>
			<verse number="45">Tháinig sé agus rinne anonn ar Íosa gan stad; “A Raibí,” ar seisean leis, agus phóg sé é.</verse>
			<verse number="46">Leag siad siúd a lámha air agus ghabh siad é.</verse>
			<verse number="47">Ach duine dá raibh ina sheasamh ansiúd, tharraing sé a chlaíomh, agus bhuail seirbhíseach an ardsagairt agus bhain an chluas de.</verse>
			<verse number="48">Dúirt Íosa leo dá bhfreagairt: “An robálaí mé gur ghluais sibh amach mar seo le claimhte agus le bataí chun breith orm?</verse>
			<verse number="49">Bhínn in bhur measc gach lá ag teagasc sa Teampall agus ní dhearna sibh mé a ghabháil.</verse>
			<verse number="50">Ach is chun go gcomhlíonfaí na scrioptúir é.” Agus thug siad uile a gcúl leis agus theith.</verse>
			<verse number="51">Fear óg a bhí dá leanúint, ní raibh air ach brat línéadaigh.</verse>
			<verse number="52">Rug siad air, ach lig sé an brat leo agus rith uathu agus é nocht.</verse>
			<verse number="53">Sheol siad Íosa leo go dtí an t-ard-sagart, agus chruinnigh uachtaráin na sagart agus na seanóirí agus na scríobhaithe le chéile ansiúd.</verse>
			<verse number="54">Lean Peadar é, i bhfad uaidh, isteach i gcúirt an ardsagairt, agus bhí sé ina shuí i measc na seirbhíseach, agus é dá théamh féin leis an tine.</verse>
			<verse number="55">Agus bhí uachtaráin na sagart agus an tsainidrín uile ag lorg fianaise in aghaidh Íosa dʼfhonn é chur chun báis, ach ní bhfuair siad.</verse>
			<verse number="56">Óir bhí a lán ag tabhairt fianaise bhréige ina choinne, ach ní raibh a bhfianaise ag réiteach.</verse>
			<verse number="57">Agus mʼéirigh daoine éigin agus thug siad fianaise bhréige ina aghaidh dá rá:</verse>
			<verse number="58">“Chualamarna é dá rá: ‘An teampall seo a rinneadh le lámha daonna, leagfaidh mé é, agus faoi chionn trí lá tógfaidh mé ceann eile nach le lámha daoine a dhéanfar.’”</verse>
			<verse number="59">Ach níor réitigh a bhfianaise fiú sa mhéid sin.</verse>
			<verse number="60">Agus mʼéirigh an t-ard-sagart i lár baill agus chuir sé ceist chun Íosa, dá rá: “Nach bhfuil aon fhreagra ar bith agat? Cad atá acu seo dá dhearbhú ort?”</verse>
			<verse number="61">Ach dʼfhan sé ina thost agus níor thug sé aon fhreagra. Chuir an t-ard-sagart ceist chuige arís agus dúirt sé leis: “An tú an Críost, Mac an Bheannaithe?”</verse>
			<verse number="62">Dúirt Íosa leis: “Is mé; agus feicfidh sibh Mac an Duine ina shuí ar dheis na Cumhachta agus é ag teacht le scamaill na bhflaitheas.”</verse>
			<verse number="63">Stróic an t-ard-sagart a róbaí: “Cad is gá dúinn a thuilleadh dʼfhinnéithe?” ar sé, “chuala sibh an diamhasla. Cad é bhur mbarúil?”</verse>
			<verse number="64">Agus thug siad go léir de dhaorbhreith air go raibh an bás tuillte aige.</verse>
			<verse number="65">Agus thosaigh cuid acu ar sheilí a chaitheamh air, agus ar dhallóg a chur ar a aghaidh, agus é a bhualadh, agus a rá leis: “Bí ag tairngreacht!” Agus ghabh na seirbhísigh de bhuillí air.</verse>
			<verse number="66">Nuair a bhí Peadar laistíos sa chúirt, tháinig duine de chailíní aimsire an ardsagairt,</verse>
			<verse number="67">agus nuair a chonaic sí Peadar dá théamh féin, dʼfhéach sí go géar air agus dúirt leis: “Bhí tusa freisin in éineacht le hÍosa Nazairéanach.”</verse>
			<verse number="68">Ach shéan sé é, dá rá: “Ní heol dom, ní thuigim cad a deir tú.” Agus dʼimigh sé amach sa réamhchúirt agus ghlaoigh an coileach.</verse>
			<verse number="69">Chonaic an cailín aimsire é agus thosaigh ar a rá arís leis na daoine a bhí ina seasamh timpeall: “Is duine díobh é seo.”</verse>
			<verse number="70">Ach shéan sé arís. Tar éis tamaill bhig dúirt na daoine a bhí ina seasamh timpeall arís le Peadar: “Go dearfa is duine díobh sin tusa, mar is Gailíleach thú ar ndóigh.”</verse>
			<verse number="71">Ach thosaigh sé ag eascainí agus ag tabhairt na mionnaí: “Níl aithne agam ar an duine seo a deir sibh.”</verse>
			<verse number="72">Agus láithreach ghlaoigh an coileach den dara huair; agus ba chuimhin le Peadar an focal a dúirt Íosa leis: “Roimh ghlaoch don choileach faoi dhó, séanfaidh tú mé faoi thrí.” Agus bhris an gol air.</verse>
		</chapter>
		<chapter number="15">
			<verse number="1">Ar maidin bhí a gcomhairle ullamh gan mhoill ag uachtaráin na sagart fara na seanóirí agus na scríobhaithe–an tsainidrín uile. Tar éis dóibh Íosa a cheangal, thug siad leo é agus thug ar láimh é do Phíoláit.</verse>
			<verse number="2">Dʼfhiafraigh Píoláit de: “An tusa Rí na nGiúdach?” Dúirt sé leis dá fhreagairt: “Tá sé ráite agat.”</verse>
			<verse number="3">Agus chuir uachtaráin na sagart a lán ina leith.</verse>
			<verse number="4">Dʼfhiafraigh Píoláit de arís: “Nach bhfuil aon fhreagra agat dá thabhairt? Féach a bhfuil acu dá gcur i do leith!”</verse>
			<verse number="5">Ach níor thug Íosa freagra ar bith eile, rud a chuir ionadh ar Phíoláit.</verse>
			<verse number="6">Le linn na féile ba bhéas leis príosúnach, an té a lorgaídís, a scaoileadh saor.</verse>
			<verse number="7">Agus bhí fear darbh ainm Barabas ar láimh an uair sin leis an lucht ceannairce, dream a raibh dún-mharú déanta acu sa cheannairc.</verse>
			<verse number="8">Chuaigh an slua suas dá bhrí sin agus thosaigh siad ar a iarraidh air déanamh dóibh mar ba ghnách.</verse>
			<verse number="9">Dʼfhreagair Píoláit iad dá rá: “An mian libh go scaoilfinn saor chugaibh Rí na nGiúdach?”</verse>
			<verse number="10">Óir bhí a fhios aige gur formad faoi deara dʼuachtaráin na sagart é a thabhairt ar láimh.</verse>
			<verse number="11">Ach spreag uachtaráin na sagart an slua chun gurbh é Barabas seachas eisean a scaoilfeadh sé saor chucu.</verse>
			<verse number="12">Agus dúirt Píoláit leo arís dá bhfreagairt: “Más ea, cad a dhéanfaidh mé leis an té ar a dtugann sibh Rí na nGiúdach?”</verse>
			<verse number="13">Scread siad arís: “Céas é!”</verse>
			<verse number="14">Dúirt Píoláit leo: “Ach, cén t-olc a rinne sé?” Ach is ea ba mhó a scread siad: “Céas é!”</verse>
			<verse number="15">Agus chun an slua a shásamh, scaoil sé Barabas saor chucu ach rinne sé Íosa a sciúrsáil agus a thabhairt suas chun go gcéasfaí é.</verse>
			<verse number="16">Rug na saighdiúirí leo é isteach sa taobh istigh den chúirt, is é sin an préatóiriam, agus ghlaoigh siad an cathlán go léir le chéile.</verse>
			<verse number="17">Chuir siad brat corcra uime, agus rinne siad coróin dheilgneach a fhí agus a chur air.</verse>
			<verse number="18">Agus thosaigh siad ar bheannú dó: “Is é do bheatha, a Rí na nGiúdach!”</verse>
			<verse number="19">Agus bhí siad dá bhualadh sa cheann le giolcach agus ag caitheamh seilí air, agus ag teacht ar a nglúine ag déanamh ómóis dó.</verse>
			<verse number="20">Agus tar éis dóibh fonóid a dhéanamh faoi, bhain siad de an brat corcra, agus chuir siad a chuid éadaigh féin air. Agus sheol siad amach é chun é a chéasadh.</verse>
			<verse number="21">Agus duine a bhí ag gabháil an bhóthair, ag teacht ón tuath, Síomón Círéinéach, athair Alastair agus Rufas, chuir siad dʼfhiacha air a chros a iompar.</verse>
			<verse number="22">Agus rug siad leo é go dtí an áit Golgatá–a chiallaíonn ‘Áit an Chloiginn’.</verse>
			<verse number="23">Agus bhí fíon, a raibh miorr tríd, dá thabhairt acu dó, ach níor ghlac sé é.</verse>
			<verse number="24">Chéas siad é agus roinn siad a chuid éadaigh eatarthu, dá gcur ar chrainn féachaint cén ball a bhéarfadh gach duine.</verse>
			<verse number="25">Ba é an tríú huair é nuair a chéas siad é.</verse>
			<verse number="26">Agus bhí inscríbhinn a chúise scríofa: “Rí na nGiúdach.”</verse>
			<verse number="27">Agus chéas siad beirt robálaithe mar aon leis, duine acu ar a dheis agus duine acu ar a chlé.</verse>
			<verse number="28">Agus comh-líonadh an scrioptúr a deir: “Cuireadh ar aon bhuíon leis na mallaitheoirí é.”</verse>
			<verse number="29">Bhí lucht an bhealaigh ag tabhairt achasáin dó, ag croitheadh a gceann agus ag rá: “Ha, há! Tusa a leagfadh Teampall Dé agus a thógfadh é i dtrí lá!</verse>
			<verse number="30">Saor thú féin! Tar anuas ón gcros!”</verse>
			<verse number="31">Bhí uachtaráin na sagart ag fonóid faoi sa tslí chéanna eatarthu féin, in éineacht leis na scríobhaithe. “Shaor sé daoine eile,” deiridís, “ní féidir leis é féin a shaoradh.</verse>
			<verse number="32">Tagadh an Críost, Rí Iosrael, anuas ón gcros feasta chun go bhfeicfimis agus go gcreidfimis.” Iad seo a bhí dá gcéasadh mar aon leis, bhí siad dá aithisiú freisin.</verse>
			<verse number="33">Nuair a tháinig an séú huair, luigh dorchadas ar an talamh go léir go dtí an naoú huair.</verse>
			<verse number="34">Agus ar an naoú huair mʼéigh Íosa de ghlór ard: “Elóí, Elóí, lamá sabachthaní?” a chiallaíonn: ‘A Dhia, a Dhia, cén fáth ar threig tú mé?’</verse>
			<verse number="35">Dúirt cuid dá raibh ina seasamh timpeall ar a chloisteáil sin dóibh: “Féach, tá sé ag glaoch ar Éilias.”</verse>
			<verse number="36">Rith duine agus thum sé spúinse i bhfínéagar, chuir ar bharr giolcaí é agus thug deoch dó ag rá: “Fanaigí go bhfeicfimid an dtiocfaidh Éilias chun é a thógáil anuas.”</verse>
			<verse number="37">Ach ghlaoigh Íosa de ghuth ard agus shíothlaigh sé.</verse>
			<verse number="38">Agus réabadh brat an Teampaill ina dhá chuid ó bhun go barr.</verse>
			<verse number="39">An taoiseach céid a bhí ina sheasamh os a chomhair, chonaic sé mar a shíothlaigh sé amhlaidh sin agus dúirt sé: “Go dearfa ba é an duine sin Mac Dé.”</verse>
			<verse number="40">Bhí mná ann agus iad i bhfad uaidh ag breathnú. Bhí Máire Mhaigdiléana orthu, agus Máire máthair Shéamais Bhig agus Iósaef, agus Salómae.</verse>
			<verse number="41">Bhídís seo dá leanúint agus ag freastal air nuair a bhí sé sa Ghailíl. Agus bhí a lán ban eile ann a bhí tagtha suas go hIarúsailéim in éineacht leis.</verse>
			<verse number="42">Agus nuair a bhí an tráthnóna cheana féin ann, ós rud é gurbh é Lá an Ullmhaithe é (is é sin an lá roimh an tsabóid)</verse>
			<verse number="43">tháinig Iósaef ó Aramatáia, ball creidiúnach den chomhairle, fear a bhí, é féin, ag súil le ríocht Dé; agus chuaigh sé isteach go dána go dtí Píoláit agus dʼiarr corp Íosa air.</verse>
			<verse number="44">Bhí ionadh ar Phíoláit é a bheith marbh cheana féin, agus ghlaoigh sé chuige an taoiseach céid agus dʼfhiafraigh de an raibh sé marbh cheana féin.</verse>
			<verse number="45">Nuair a bhí a fhios sin aige ón taoiseach céid, cheadaigh sé an corp a thabhairt dʼIósaef.</verse>
			<verse number="46">Cheannaigh Iósaef línéadach agus thóg anuas den chros é agus dʼfhill sa línéadach é agus chuir é i dtuama a bhí gearrtha as carraig, agus dʼiompaigh cloch mhór le béal an tuama.</verse>
			<verse number="47">Bhí Máire Mhaigdiléana, agus Máire máthair Iósaes ag breathnú ar an áit ar cuireadh é.</verse>
		</chapter>
		<chapter number="16">
			<verse number="1">Nuair a bhí an tsabóid thart, cheannaigh Máire Mhaigdiléana, Máire máthair Shéamais, agus Salómae, spíosraí chun dul agus é a ungadh.</verse>
			<verse number="2">Agus an-mhoch ar an gcéad lá den tseachtain, agus an ghrian ina suí, tháinig siad go dtí an tuama.</verse>
			<verse number="3">Agus bhí siad dá rá le chéile: “Cé a iompóidh an chloch siar dúinn ó bhéal an tuama?”</verse>
			<verse number="4">Ach nuair a dʼfhéach siad, chonaic siad go raibh an chloch iompaithe siar. Bhí sí an-mhór.</verse>
			<verse number="5">Agus nuair a chuaigh siad isteach sa tuama, chonaic siad an fear óg ina shuí ar dheis agus éide gheal air, agus tháinig scéin orthu.</verse>
			<verse number="6">Ach dúirt sé leo: “Ná bíodh scéin oraibh. Íosa Nazairéanach, an té a céasadh, atá sibh a lorg. Dʼéirigh sé. Níl sé anseo. Féach an áit inar chuir siad é.</verse>
			<verse number="7">Ach imígí agus abraigí lena dheisceabail agus le Peadar: ‘Tá sé ag dul romhaibh don Ghailíl; ansiúd a fheicfidh sibh é faoi mar a dúirt sé libh.’”</verse>
			<verse number="8">Tháinig na mná amach agus theith siad ón tuama mar ghabh scanradh agus uamhan iad. Agus ní dúirt siad aon ní le haon duine; óir bhí eagla orthu.</verse>
			<verse number="9">Tar éis aiséirí dó maidin an chéad lae den tseachtain, thaispeáin sé é féin ar dtús do Mháire Mhaigdiléana, an bhean as ar chaith sé seacht ndeamhan amach.</verse>
			<verse number="10">Dʼimigh sise agus dʼinis sí é don mhuintir a bhíodh in éineacht leis, agus iad-san ag caoi agus ag gol.</verse>
			<verse number="11">Ach nuair a chuala siad-san go raibh sé beo, agus go raibh sé feicthe aici, níor chreid siad.</verse>
			<verse number="12">Ina dhiaidh sin thaispeáin sé é féin, i riocht eile, do bheirt acu agus iad ar an tslí ag gabháil amach faoin tuath.</verse>
			<verse number="13">Tháinig siad-san ar ais agus dʼinis don chuid eile é, ach ní mó ná sin a chreid siad iad-san.</verse>
			<verse number="14">Níos déanaí, thaispeáin sé é féin don aonar déag agus iad ag bord, agus dʼathchas sé leo a ndíchreideamh agus stuacacht a gcroí, mar nár chreid siad an mhuintir a chonaic é aiséirithe.</verse>
			<verse number="15">Agus dúirt sé leo: “Imígí faoin domhan uile agus fógraígí an soiscéal don chruthaitheacht uile.</verse>
			<verse number="16">An té a chreidfidh agus a bhaistfear, slánófar é; ach an té nach gcreidfidh, daorfar é.</verse>
			<verse number="17">“Agus leanfaidh na comharthaí seo an dream a chreideann: caithfidh siad deamhain amach i mʼainm-se, labhróidh siad i dteangacha nua;</verse>
			<verse number="18">tógfaidh siad nathracha ina lámha, agus má ólann siad aon deoch mharfach, ní dhéanfaidh sí díobháil dóibh; leagfaidh siad a lámha ar easláin, agus beidh siad ar fónamh.”</verse>
			<verse number="19">Tar éis dó labhairt leo, dá bhrí sin, tógadh an Tiarna Íosa suas ar Neamh, agus chuaigh sé chun suite ar dheasláimh Dé.</verse>
			<verse number="20">Ach iad siúd, dʼimigh siad leo agus chraobhscaoil siad i ngach áit, agus chabhraigh an Tiarna leo ag neartú an bhriathair leis na comharthaí a lean é.</verse>
		</chapter>
	</book>
	<book number="42">
		<chapter number="1">
			<verse number="1">Ós rud é gur ghlac mórán as láimh faisnéis a ríomhadh mar gheall ar na nithe atá tagtha chun críche inár measc,</verse>
			<verse number="2">de réir mar a thug siad siúd scéala dúinn a bhí ó thús ina bhfinnéithe súl orthu, agus ina seirbhísigh don bhriathar;</verse>
			<verse number="3">níor mhiste liom féin, freisin, tar éis dom an uile lorg a leanúint go cruinn ó thosach, iad a scríobh i ndiaidh a chéile duit-se, a Theofal ró-uasail,</verse>
			<verse number="4">chun go dtuigfeá chomh dearfa is atá na briathra a bhfuair tú teagasc fúthu.</verse>
			<verse number="5">Bhí, i laethanta Héaróid, rí Iúdáia, sagart darbh ainm Zacairiá, de shealaíocht Aibia, agus bean aige dʼiníonra Árón, agus Eiliosaibeit ab ainm di.</verse>
			<verse number="6">Bhí siad araon fíréanta i bhfianaise Dé, ag tabhairt a saoil gan locht de réir aitheanta agus reachtanna uile an Tiarna.</verse>
			<verse number="7">Agus ní raibh aon chlann acu, mar bhí Eiliosaibeit aimrid, agus bhí siad araon anonn i mblianta.</verse>
			<verse number="8">Tharla, agus é ag déanamh a ghnó sagairt i láthair Dé, in uain a shealaíochta,</verse>
			<verse number="9">gur thit ar a chrann, de réir ghnás na sagartóide, dul isteach i sanctóir an Tiarna chun túis a dhó;</verse>
			<verse number="10">agus bhí cuallacht iomlán an phobail amuigh ag guí in am na túise.</verse>
			<verse number="11">Chonacthas dó aingeal ón Tiarna ina sheasamh ar dheis altóir na túise.</verse>
			<verse number="12">Agus nuair a chonaic Zacairiá é, bhí sé buartha agus tháinig uamhan air.</verse>
			<verse number="13">Ach dúirt an t-aingeal leis: “Ná bíodh eagla ort, a Zacairiá, óir tá éiste le do ghuí, agus béarfaidh do bhean Eiliosaibeit mac duit, agus tabharfaidh tú Eoin mar ainm air.</verse>
			<verse number="14">Beidh áthas ort agus gairdeas, agus beidh mórán ag déanamh áthais faoina shaolú.</verse>
			<verse number="15">Óir beidh sé mór i láthair an Tiarna; fíon ná deoch láidir ní ólfaidh; agus beidh sé líonta den Spiorad Naomh fiú amháin ó bhroinn a mháthar,</verse>
			<verse number="16">agus iompóidh sé mórán de chlann Iosrael chun an Tiarna a nDia.</verse>
			<verse number="17">Gluaisfidh sé roimhe amach le spiorad agus le cumhacht Éilias, chun croíthe na n-aithreacha a iompú i leith na clainne, agus lucht na heasumhla chun eagna na bhfíréan, chun pobal a dhiongbhála a ullmhú don Tiarna.”</verse>
			<verse number="18">Agus dúirt Zacairiá leis an aingeal: “Conas a bheidh a fhios sin agam? Óir táim féin aosta, agus mo bhean anonn i mblianta.”</verse>
			<verse number="19">Dúirt an t-aingeal leis dá fhreagairt: “Mise Gaibriéil a sheasann i láthair Dé, agus cuireadh mé chun labhartha leat, agus an dea-scéala seo a thabhairt duit.</verse>
			<verse number="20">Agus féach, beidh tú i do thost, agus gan ar chumas duit labhairt go dtí an lá a ndéanfar na nithe seo, de bhrí nár chreid tú mo bhriathra a chomh-líonfar ina dtráth féin.”</verse>
			<verse number="21">Bhí an pobal ag feitheamh le Zacairiá agus ba ionadh leo é a bheith ag déanamh moille sa sanctóir.</verse>
			<verse number="22">Ach ar theacht amach dó, ní fhéadfadh sé labhairt leo, agus bhí a fhios acu go raibh fís feicthe sa sanctóir aige. Agus bhí sé ag sméideadh orthu, agus dʼfhan balbh.</verse>
			<verse number="23">Nuair a bhí laethanta a sheirbhíse críochnaithe, chuaigh sé abhaile.</verse>
			<verse number="24">Agus ina dhiaidh sin, ghabh a bhean, Eiliosaibeit, gin, agus dʼfholaigh í féin ar feadh cúig mhí,</verse>
			<verse number="25">ag rá: “Is mar seo a rinne an Tiarna liom é sna laethanta inar dhearc sé orm chun mʼaithis i measc daoine a thógáil díom.”</verse>
			<verse number="26">Sa séú mí, cuireadh an t-aingeal Gaibriéil ó Dhia go dtí cathair sa Ghailíl darbh ainm Nazarat</verse>
			<verse number="27">chun maighdine a bhí luaite le fear de theaghlach Dháiví darbh ainm Iósaef, agus ba é ab ainm don mhaighdean, Muire.</verse>
			<verse number="28">Agus ar a theacht isteach chuici dúirt: “Is é do bheatha, atá lán de ghrásta, tá an Tiarna leat; is beannaithe tú idir mhná.”</verse>
			<verse number="29">Ach bhí buaireamh uirthi de chionn na cainte, agus bhí sí ag machnamh cén sórt beannú é seo.</verse>
			<verse number="30">Ach dúirt an t-aingeal léi: “Ná bíodh eagla ort, a Mhuire, óir fuair tú gean ó Dhia.</verse>
			<verse number="31">Agus féach, gabhfaidh tú gin agus béarfaidh tú mac agus tabharfaidh tú Íosa mar ainm air.</verse>
			<verse number="32">Beidh sé mór, agus glaofar Mac an Té is Airde air, agus tabharfaidh an Tiarna Dia dó rí-chathaoir Dháiví a athair,</verse>
			<verse number="33">agus beidh sé ina Rí ar theaghlach Iacób go brách, agus ní bheidh deireadh lena ríocht.”</verse>
			<verse number="34">Dúirt Muire leis an aingeal: “Conas a bheidh seo amhlaidh, agus gan cuid agam dʼfhear céile?”</verse>
			<verse number="35">Agus dúirt an t-aingeal dá freagairt: “Tuirlingeoidh an Spiorad Naomh ort, agus beidh cumhacht an té is airde ina scáil anuas ort, agus sin é an fáth a mbeidh an leanbh naofa; glaofar ‘Mac Dé’ air.</verse>
			<verse number="36">Agus féach, Eiliosaibeit do bhean ghaoil, ghabh sise mac freisin ina seanaois, agus is í seo an séú mí aici siúd a dúradh a bheith aimrid.</verse>
			<verse number="37">Óir níl ní ar bith dodhéanta ag Dia.”</verse>
			<verse number="38">Dúirt Muire: “Féach, mise banóglach an Tiarna; déantar liom de réir dʼfhocail.” Agus dʼimigh an t-aingeal uaithi.</verse>
			<verse number="39">Chuir Muire chun bóthair sna laethanta sin agus dʼimigh go deifreach faoi dhéin na gcnoc go dtí cathair in Iúdá,</verse>
			<verse number="40">agus chuaigh isteach i dteach Zacairiá agus bheannaigh dʼEiliosaibeit.</verse>
			<verse number="41">Agus tharla, nuair a chuala Eiliosaibeit beannachadh Mhuire, gur bhíog an naíonán ina broinn, agus líonadh Eiliosalbeit den Spiorad Naomh,</verse>
			<verse number="42">agus mʼéigh sí de ghlór ard agus dúirt: “Is beannaithe tú idir mhná, agus is beannaithe toradh do bhroinne.</verse>
			<verse number="43">Agus conas a tharla seo dom-sa, máthair mo Thiarna a theacht chugam?</verse>
			<verse number="44">Óir féach, nuair a chuaigh glór do bheannachtha i mo chluasa, bhíog an naíonán i mo bhroinn le háthas.</verse>
			<verse number="45">Agus is méanar di seo a chreid go gcomhlíonfaí na nithe a dúradh léi ón Tiarna.”</verse>
			<verse number="46">Agus dúirt Muire: “Mórann mʼanam an Tiarna,</verse>
			<verse number="47">agus rinne mo spiorad gairdeas i nDia mo Shlánaitheoir.</verse>
			<verse number="48">Óir dhearc sé le fabhar ar ísle a bhan-óglaigh; mar féach, déarfaidh na glúine uile feasta gur méanar dom.</verse>
			<verse number="49">Óir rinne an Té atá cumhachtach nithe móra dom agus is naofa a ainm,</verse>
			<verse number="50">agus tá a thrócaire ó ghlúin go glúin dóibh seo ar a mbíonn a eagla.</verse>
			<verse number="51">Thaispeáin sé neart a láimhe: scaip sé an dream a bhí uaibhreach i smaointe a gcroí.</verse>
			<verse number="52">Leag sé prionsaí óna gcathaoireacha, agus dʼardaigh sé daoine ísle;</verse>
			<verse number="53">Líon sé lucht an ocrais le nithe maithe, agus chuir sé na saibhre uaidh folamh.</verse>
			<verse number="54">Dʼfhóir sé ar Iosrael a sheirbhíseach, ag cuimhneamh dó ar a thrócaire–</verse>
			<verse number="55">de réir mar gheall sé dar n-aithreacha– dʼAbrahám agus dá shliocht go brách.”</verse>
			<verse number="56">Dʼfhan Muire aici timpeall trí mhí, agus dʼfhill abhaile.</verse>
			<verse number="57">Tháinig a hionú dʼEiliosaibeit agus rug sí mac.</verse>
			<verse number="58">Agus chuala a comharsana agus a gaolta go ndearna Dia a thrócaire go hiomarcúil uirthi, agus rinne siad comh-ghairdeas léi.</verse>
			<verse number="59">Agus ar an ochtú lá, tháinig siad chun an leanbh a thimpeallghearradh, agus bhí siad ag tabhairt ainm a athar air, Zacairiá.</verse>
			<verse number="60">Ach labhair a mháthair agus dúirt: “Ní hea, ach glaofar Eoin air.”</verse>
			<verse number="61">Agus dúirt siad léi: “Níl aon duine ar do chine a bhfuil an t-ainm sin air.”</verse>
			<verse number="62">Ach dʼfhiafraigh siad le comharthaí sóirt dá athair cad ab áil leis a thabhairt air.</verse>
			<verse number="63">Agus dʼiarr seisean cláirín agus scríobh air: “Is é Eoin is ainm dó.” Agus rinne siad uile ionadh de.</verse>
			<verse number="64">Bogadh a bhéal agus a theanga láithreach, agus labhair sé ag moladh Dé.</verse>
			<verse number="65">Agus tháinig uamhan ar a gcomharsana uile; agus sa cheantar go léir ar fud na gcnoc in Iúdáia, bhítí ag iomrá ar na nithe seo uile,</verse>
			<verse number="66">agus gach ar chuala trácht orthu, chuir siad chucu ina gcroí iad, agus deiridís: “Cad is dán don leanbh seo, mar sin?” Óir go deimhin bhí lámh an Tiarna leis.</verse>
			<verse number="67">Agus líonadh Zacairiá a athair den Spiorad Naomh, agus rinne tairngreacht dá rá:</verse>
			<verse number="68">“Moladh don Tiarna, Dia Iosrael, óir rinne sé a phobal a fhiosrú agus a fhuascailt;</verse>
			<verse number="69">agus thóg sé dúinn Slánaitheoir neartmhar i dteaghlach a sheirbhísigh Dáiví–</verse>
			<verse number="70">de réir mar a labhair trí bhéal a naomhfháithe anallód–</verse>
			<verse number="71">mar shaoradh dúinn ónár naimhde agus óna láimh siúd uile ar fuath leo sinn,</verse>
			<verse number="72">ag déanamh trócaire mar sin ar ár n-aithreacha, agus ag cuimhneamh ar a thiomna naofa–</verse>
			<verse number="73">ar an mionn a mhionnaigh sé dʼAbrahám ár n-athair–</verse>
			<verse number="74">go dtabharfadh sé dúinn, tar éis ár saortha as láimh ár naimhde,</verse>
			<verse number="75">a bheith ag seirbhís dó gan eagla, i gcrábhadh agus i bhfíréantacht ina láthair gach lá dár saol.</verse>
			<verse number="76">Agus tusa, a leanbh, glaofar ort-sa fáidh an Té is Airde, óir gluaisfidh tú roimh an Tiarna ag ullmhú a bhóthair,</verse>
			<verse number="77">ag tabhairt eolas an tslánaithe dá phobal trí mhaithiúnas a bpeacaí</verse>
			<verse number="78">de chionn thrócaire chroí ár nDé a bhéarfaidh an Láchan dár bhfiosrú ó uachtar Neimhe,</verse>
			<verse number="79">chun a soilsithe siúd atá ina suí sa dorchadas agus faoi scáil an bháis; chun ár gcéimeanna a sheoladh ar bhóthar na síochána.”</verse>
			<verse number="80">Agus dʼfhás an leanbh agus neartaigh sa spiorad, agus chónaigh sna fásaigh go dtí an lá ar fhoilsigh é féin dʼIosrael.</verse>
		</chapter>
		<chapter number="2">
			<verse number="1">Tharla sna laethanta sin go ndeachaigh forógra amach ó Chaesar Ágastas an domhan uile a chlárú.</verse>
			<verse number="2">Ba é seo an chéad chlárú a rinneadh nuair a bhí Cuirínias ina ghobharnóir ar an tSiria.</verse>
			<verse number="3">Agus chuaigh cách chun a gcláraithe, gach aon duine go dtí a chathair féin.</verse>
			<verse number="4">Agus chuaigh Iósaef freisin suas ón nGailíl, ó chathair Nazarat, go hIúdáia, go dtí cathair Dháiví ar a nglaotar Beithil, de bhrí gur de theaghlach agus de threabhchas Dháiví é féin,</verse>
			<verse number="5">chun a chláraithe mar aon le Muire, a bhean chéile, a bhí ag iompar clainne.</verse>
			<verse number="6">Agus tharla, le linn dóibh a bheith ann, gur tháinig a hionú,</verse>
			<verse number="7">agus rug sí a céad-ghin mhic, agus chuir i gcrios ceangail é, agus shín i mainséar é, de bhrí nach raibh slí dóibh san ósta.</verse>
			<verse number="8">Agus bhí aoirí sa taobh tíre céanna, amuigh faoin spéir, ag faireachán oíche i mbun a dtréada.</verse>
			<verse number="9">Agus sheas aingeal an Tiarna láimh leo, agus shoilsigh glóir an Tiarna ina dtimpeall, agus bhí uamhan agus eagla mhór orthu.</verse>
			<verse number="10">Agus dúirt an t-aingeal leo: “Ná bíodh eagla oraibh: óir féach, tá dea-scéala agam daoibh a chuirfidh áthas mór ar an bpobal uile:</verse>
			<verse number="11">rugadh Slánaitheoir daoibh inniu–is é Críost an Tiarna é–i gcathair Dháiví.</verse>
			<verse number="12">Agus is comhartha daoibh é seo: gheobhaidh sibh naíonán i gcrios ceangail agus é ina luí i mainséar.”</verse>
			<verse number="13">Agus bhí go tobann, mar aon leis an aingeal, cuallacht de shlua na bhflaitheas ag moladh Dé agus ag rá:</verse>
			<verse number="14">“Glóir do Dhia in uachtar Neimhe, agus síocháin ar talamh don mhuintir ar a bhfuil a ghnaoi!”</verse>
			<verse number="15">Agus nuair a dʼimigh na haingil uathu sna flaithis, dúirt na haoirí le chéile: “Téimis anonn go Beithil, agus feicimis an ní seo a tharla a dʼinis an Tiarna dúinn.”</verse>
			<verse number="16">Agus dʼimigh go deifreach, agus fuair siad Muire agus Iósaef, agus an naíonán ina luí sa mhainséar.</verse>
			<verse number="17">Agus ar a fheiceáil dóibh, dʼinis siad an ní a dúradh leo mar gheall ar an leanbh seo.</verse>
			<verse number="18">Agus cách a chuala, bʼionadh leo na nithe a dúirt na haoirí leo.</verse>
			<verse number="19">Agus thaiscigh Muire ina cuimhne na nithe seo uile, ag machnamh orthu ina croí.</verse>
			<verse number="20">Agus chuaigh na haoirí ar ais ag glóiriú agus ag moladh Dé faoinar chuala siad agus a bhfaca siad, de réir mar a bhí ráite leo.</verse>
			<verse number="21">Nuair a bhí ocht lá caite agus é le timpeall-ghearradh, tugadh ‘Íosa’ mar ainm air, mar a thug an t-aingeal air sular gabhadh sa bhroinn é.</verse>
			<verse number="22">Agus nuair a bhí na laethanta caite agus iad le híonghlanadh de réir dhlí Mhaois, thug siad go hIarúsailéim é le toirbhirt don Tiarna–</verse>
			<verse number="23">mar atá scríofa i ndlí an Tiarna: “Gach fíreannach atá ina chéad-ghin, is rud coisricthe don Tiarna é”–</verse>
			<verse number="24">agus chun go n-ofrálfaidís mar íobairt, de réir a bhfuil ráite i ndlí an Tiarna, “péire colm nó dhá ghearrcach colúir.”</verse>
			<verse number="25">Bhí fear in Iarúsailéim darbh ainm Simeon, agus bhí an fear seo fíréanta diaga, ag súil le sólás Iosrael, agus bhí an Spiorad Naomh ina luí air.</verse>
			<verse number="26">Agus bhí foilsiú faighte ón Spiorad Naomh aige nach bhfeicfeadh sé an bás nó go bhfeicfeadh Meisias an Tiarna.</verse>
			<verse number="27">Tháinig sé, faoi luí an Spioraid, isteach sa Teampall; agus le linn dá thuismitheoirí a bheith ag tabhairt an linbh Íosa isteach chun go ndéanfaidís ar a shon de réir nós an dlí,</verse>
			<verse number="28">ghlac seisean chuige ina ucht é, agus mhol Dia agus dúirt:</verse>
			<verse number="29">“Anois atá tú ag scaoileadh do sheirbhísigh uait, a Thiarna, de réir dʼfhocail, faoi shíocháin,</verse>
			<verse number="30">mar tá mo shúile tar éis do shlánú a fheiceáil</verse>
			<verse number="31">atá ullamh agat faoi chomhair na bpobal uile:</verse>
			<verse number="32">solas chun na náisiúin a shoilsiú agus glóir do phobail Iosrael.”</verse>
			<verse number="33">Agus bhí a athair agus a mháthair ag déanamh ionaidh de na nithe a dúradh mar gheall air.</verse>
			<verse number="34">Agus bheannaigh Simeon iad agus dúirt le Muire a mháthair: “Féach, is dán dó seo a bheith ina thrúig leagtha agus éirithe dá lán in Iosrael agus ina chomhartha a shéanfar–</verse>
			<verse number="35">agus gabhfaidh claíomh trí dʼanam féin–chun go bhfoilseofar smaointe as mórán croíthe.”</verse>
			<verse number="36">Agus bhí ban-fháidh ann freisin, Anna iníon Fhanúéil, de threibh Áiséar, í anonn i mblianta móra: mhair sí seacht mbliana ag a fear céile tar éis a hóchta.</verse>
			<verse number="37">Fágadh ina baintreach í, agus bhí ceithre bliana ochtód an uair seo aici; agus ní fhágadh sí an Teampall, ag seirbhís do Dhia de lá agus dʼoíche le troscadh agus le hurnaithe.</verse>
			<verse number="38">Tháinig sí i láthair an uair sin féin, agus thug moladh agus buíochas do Dhia; agus labhair sí mar gheall air le cách a bhí ag súil le hIarúsailéim a fhuascailt.</verse>
			<verse number="39">Nuair a bhí gach ní curtha i gcríoch acu de réir dhlí an Tiarna, dʼfhill siad ar an nGailíl, go dtí a gcathair féin Nazarat.</verse>
			<verse number="40">Agus dʼfhás an leanbh agus neartaigh, é lán dʼeagna; agus bhí grásta Dé ina luí air.</verse>
			<verse number="41">Théadh a thuismitheoirí gach bliain go hIarúsailéim i gcomhair fhéile na Cásca.</verse>
			<verse number="42">Agus nuair a bhí sé dhá bhliain déag, chuaigh siad suas de réir ghnás na féile;</verse>
			<verse number="43">agus nuair a bhí na laethanta caite acu, agus iad ag filleadh, dʼfhan an buachaill Íosa in Iarúsailéim ina ndiaidh, gan a fhios dá thuismitheoirí.</verse>
			<verse number="44">Shíl siad gur ar an gcomplacht a bhí sé, agus ar theacht dóibh siúl aon lae, bhí siad dá lorg i measc a ngaolta agus a lucht aitheantais,</verse>
			<verse number="45">agus nuair nach bhfuair siad é, chuaigh siad ar ais go hIarúsailéim dá lorg.</verse>
			<verse number="46">I gcionn trí lá fuair siad sa Teampall é ina shuí i measc na máistrí ag éisteacht leo agus ag cur ceisteanna chucu.</verse>
			<verse number="47">Agus bhí alltacht ar chách a bhí ag éisteacht leis mar gheall ar a thuiscint agus ar a fhreagraí.</verse>
			<verse number="48">Nuair a chonaic siad é, ghabh iontas iad, agus dúirt a mháthair leis: “A mhic, cad chuige a ndearna tú é seo orainn? Féach, bhí mise agus dʼathair do do lorg go cráite.”</verse>
			<verse number="49">Agus dúirt sé leo: “Cad chuige a mbeadh sibh do mo lorg? Nach raibh a fhios agaibh gur i dteach mʼAthar nárbh fholáir dom a bheith?”</verse>
			<verse number="50">Ach níor thuig siad an focal a labhair sé leo.</verse>
			<verse number="51">Agus chuaigh sé síos in éineacht leo agus tháinig go Nazarat, agus bhí sé faoina smacht. Agus thaiscigh a mháthair go dílis na nithe seo uile ina croí.</verse>
			<verse number="52">Agus bhí Íosa ag dul ar aghaidh in eagna agus i bpearsa agus i ngrásta i láthair Dé agus daoine.</verse>
		</chapter>
		<chapter number="3">
			<verse number="1">Sa chúigiú bliain déag de réimeas Thibir Caesar, nuair a bhí Pointias Píoláit ina ghobharnóir ar Iúdáia, agus Héaród ina rí cúige ar an nGailíl, agus Pilib a dheartháir ina rí cúige ar cheantar Iotúráia agus Thrachóiníteas, agus Lusáinias ina rí cúige ar Aibiléiné,</verse>
			<verse number="2">faoi ard-sagartacht Annas agus Cháiafas, tháinig briathar Dé chun Eoin mac Zacairiá sa bhfhásach.</verse>
			<verse number="3">Agus ghabh sé ar fud na tíre go léir timpeall na hIordáine ag fógairt baiste aithrí chun peacaí a mhaitheamh,</verse>
			<verse number="4">mar atá scríofa i leabhar ráite Íseáia fáidh: “Glór duine ag éamh sa bhfhásach: ‘Réitígí bóthar an Tiarna, déanaigí díreach a chosáin.</verse>
			<verse number="5">Líonfar gach cumar, agus ísleofar gach sliabh agus cnocán; déanfar na camshlite díreach agus na bóithre anacra réidh,</verse>
			<verse number="6">agus feicfidh an uile cholainn slánú Dé.’”</verse>
			<verse number="7">Dúirt sé ansin leis na sluaite a bhí ag teacht amach chun baiste a fháil uaidh: “A sceith na bpéisteanna, cé a thug leid daoibh teitheadh ón díbheirg atá le teacht?</verse>
			<verse number="8">Tugaigí, más ea, torthaí uaibh is dual don aithrí. Agus aire daoibh gan a rá libh féin: ‘Tá Abrahám ina athair againn,’ óir deirim libh gur féidir le Dia clann a thógáil dʼAbrahám as na clocha seo.</verse>
			<verse number="9">Anois féin, tá an tua le fréamh na gcrann, agus gach crann nach dtugann toradh fónta uaidh, gearrfar anuas agus caithfear sa tine é.”</verse>
			<verse number="10">Agus bhí na sluaite ag fiafraí de: “Cad tá le déanamh againn, más ea?”</verse>
			<verse number="11">Dúirt sé leo dá bhfreagairt: “An té a bhfuil dhá chóta aige, tugadh sé cóta don té atá ina uireasa, agus an té a bhfuil rud le hithe aige, déanadh sé a leithéid chéanna.”</verse>
			<verse number="12">Tháinig poibleacánaigh freisin chun baiste a fháil agus dúirt siad leis: “A mháistir, cad tá le déanamh againne?”</verse>
			<verse number="13">Dúirt sé leo: “Gan níos mó a éileamh ná a bhfuil ordaithe daoibh.”</verse>
			<verse number="14">Dʼfhiafraigh saighdiúirí de, freisin: “Agus cad tá le déanamh againne?” Agus dúirt sé leo: “Gan éigean a dhéanamh ar dhuine ar bith, ná dearbhú éithigh; agus sibh a bheith sásta le bhur bpá.”</verse>
			<verse number="15">Ó bhí an pobal ar fionraí, agus cách ag machnamh ina gcroí i dtaobh Eoin, go mbʼfhéidir gurbh é an Críost é,</verse>
			<verse number="16">dʼfhreagair Eoin dá rá leo uile: “Táim-se do bhur mbaisteadh le huisce, ach tá an té ag teacht atá níos treise ná mé, nach fiú mé iall a chuarán a scaoileadh; baistfidh seisean sibh leis an Spiorad Naomh agus le tine.</verse>
			<verse number="17">Tá a cháiteog ina láimh aige chun a láithreán a léirghlanadh agus an t-arbhar a chruinniú isteach ina scioból, ach dóifidh sé an lóchán le tine dhomhúchta.”</verse>
			<verse number="18">Agus trína lán nithe eile fós a rá leo dá spreagadh, bhí sé ag fógairt an dea-scéil don phobal.</verse>
			<verse number="19">Héaród an rí cúige, áfach, a fuair milleán uaidh faoi Héaróidias, bean a dhearthár, agus faoi na droch-bhearta uile a bhí déanta aige,</verse>
			<verse number="20">chuir sé an drochbheart seo i gceann an iomláin: Eoin a chur faoi ghlas i bpríosún.</verse>
			<verse number="21">Ach tar éis don phobal uile a bheith baiste, tharla, nuair a bhí Íosa féin baiste agus é ag guí, gur osclaíodh na flaithis,</verse>
			<verse number="22">agus tháinig an Spiorad Naomh anuas air i gcruth corpartha mar a bheadh colm, agus tháinig glór ó na flaithis: “Is tú mo Mhac muirneach; is duit a thug mé gnaoi.”</verse>
			<verse number="23">Agus bhí Íosa féin, ag tosú dó, timpeall tríocha bliain: ina mhac–mar a síleadh–do Iósaef mac Héilí,</verse>
			<verse number="24">mhic Mhatat, mhic Léiví, mhic Mheilchí, mhic Iannáí, mhic Iósaef,</verse>
			<verse number="25">mhic Mhataitias, mhic Ámós, mhic Nahúm, mhic Easlaí, mhic Nagáí,</verse>
			<verse number="26">mhic Mhát, mhic Mhataitias, mhic Sheiméín, mhic Iósaech, mhic Ióda,</verse>
			<verse number="27">mhic Réasa, mhic Zarabáibil, mhic Shéailtiéil, mhic Néirí,</verse>
			<verse number="28">mhic Mheilchí, mhic Aidí, mhic Chósam, mhic Ealmádam, mhic Éar,</verse>
			<verse number="29">mhic Iósua, mhic Eiliasar, mhic Ióirím, mhic Mhatat, mhic Léiví,</verse>
			<verse number="30">mhic Shimeon, mhic Iúdá, mhic Iósaef, mhic Iónam, mhic Eiliáicím,</verse>
			<verse number="31">mhic Mheilé, mhic Mheanná, mhic Mhatata, mhic Nátán, mhic Dháiví</verse>
			<verse number="32">mhic Ieise, mhic Óbaed, mhic Bhóaz, mhic Shalá, mhic Náiseon,</verse>
			<verse number="33">mhic Aimineadab, mhic Aidmin, mhic Arnáí, mhic Heasrón, mhic Pheiris, mhic Iúdá,</verse>
			<verse number="34">mhic Iacób, mhic Íosác, mhic Abrahám, mhic Thearach, mhic Náchór,</verse>
			<verse number="35">mhic Shearúg, mhic Réú, mhic Pheilig, mhic Éibear, mhic Shéala,</verse>
			<verse number="36">mhic Cháineam, mhic Arfacsad, mhic Shéam, mhic Naoi, mhic Laimeich,</verse>
			<verse number="37">mhic Mhatúsalach, mhic Eineoc, mhic Iaireid, mhic Mhahalalael, mhic Cháineam,</verse>
			<verse number="38">mhic Eanós, mhic Shéat, mhic Ádhaimh, mhic Dé.</verse>
		</chapter>
		<chapter number="4">
			<verse number="1">Tháinig Íosa, agus é lán den Spiorad Naomh, ar ais ón Iordáin, agus seoladh faoi luí an Spioraid sa bhfhásach é</verse>
			<verse number="2">go ceann daichead lá, dá phromhadh ag an diabhal. Agus níor ith sé aon ní sna laethanta sin, agus nuair a bhí siad caite bhí ocras air.</verse>
			<verse number="3">Dúirt an diabhal leis: “Más tú Mac Dé, abair leis an gcloch seo arán a dhéanamh di féin.”</verse>
			<verse number="4">Agus dʼfhreagair Íosa é: “Tá scríofa: ‘Ní ar arán amháin a mhairfidh an duine.’”</verse>
			<verse number="5">Agus tar éis do é a sheoladh suas ar ard, thaispeáin sé dó ríochtaí uile na cruinne i nóiméad aimsire;</verse>
			<verse number="6">agus dúirt an diabhal leis: “Tabharfaidh mé duit an for-lámhas seo uile agus a nglóir siúd, óir is ar mo láimh a tugadh é, agus tugaim do cibé is áil liom é.</verse>
			<verse number="7">Dá bhrí sin, má dhéanann tusa adhradh i mo láthair, is leat é uile.”</verse>
			<verse number="8">Dúirt Íosa leis dá fhreagairt: “Tá scríofa: ‘Adharfaidh tú an Tiarna do Dhia, agus is dó amháin a bheidh tú ag seirbhís.’”</verse>
			<verse number="9">Ansin sheol sé go hIarúsailéim é, chuir sé ar bhinn an Teampaill é agus dúirt leis: “Más tú Mac Dé, caith thú féin as seo síos;</verse>
			<verse number="10">óir tá scríofa: ‘Tabharfaidh sé ordú dá aingil mar gheall ort, chun go ngardálfaidís thú’;</verse>
			<verse number="11">agus: ‘Iompróidh siad ina lámha thú, le heagla go mbuailfeá do chos faoi chloch.’”</verse>
			<verse number="12">Dúirt Íosa leis dá fhreagairt: “Tá ráite: ‘Ní bhainfidh tú triail as an Tiarna do Dhia.’”</verse>
			<verse number="13">Agus tar éis don diabhal é a phromhadh i ngach slí, dʼfhág sé é nó go dtiocfadh an uain.</verse>
			<verse number="14">Agus dʼfhill Íosa le neart an Spioraid ar an nGailíl, agus leath a cháil ar fud na tíre go léir.</verse>
			<verse number="15">Agus bhíodh sé ag teagasc ina sionagóga, agus moladh ó chách air.</verse>
			<verse number="16">Tháinig sé go Nazarat, mar ar oileadh é, agus chuaigh isteach mar ba ghnáthbhéas dó sa tsionagóg lá na sabóide, agus mʼéirigh ina sheasamh chun an léitheoireacht a dhéanamh.</verse>
			<verse number="17">Síneadh chuige leabhar Íseáia fáidh, agus ar oscailt an leabhair dó, fuair sé an t-ionad ina raibh scríofa:</verse>
			<verse number="18">“Tá Spiorad an Tiarna orm, mar gur choisric le hola mé. Chuir sé uaidh mé ag tabhairt an dea-scéil do na boicht, ag fógairt a scaoilte do bhránna agus aiseag a radhairc do dhaill; ag scaoileadh lucht géarbhroide saor;</verse>
			<verse number="19">ag fógairt bhliain ghrásta an Tiarna.”</verse>
			<verse number="20">Dʼfhill sé an leabhar ina chéile, thug ar ais don seirbhíseach é, agus shuigh. Agus bhí súile a raibh sa tsionagóg dlúite air.</verse>
			<verse number="21">Agus thosaigh sé ag rá leo: “Inniu atá an scríbhinn seo comhlíonta i gclos bhur gcluas.”</verse>
			<verse number="22">Agus thug cách fianaise air, bʼionadh leo na briathra grástúla a bhí ag teacht as a bhéal, agus deiridís: “Nach é seo mac Iósaef?”</verse>
			<verse number="23">Agus dúirt sé leo: “Gan amhras, tagróidh sibh liom an sean-fhocal: ‘A lia, leigheas thú féin. Na nithe a chualamar déanta i gCafarnáúm, déan anseo iad freisin i do dhúiche féin.’”</verse>
			<verse number="24">Ach dúirt sé: “Deirim libh go fírinneach, fáidh ar bith ní ghlactar ina dhúiche féin.</verse>
			<verse number="25">Ach go deimhin deirim libh, bhí mórán baintreach in Iosrael i laethanta Éilias, nuair a bhí an spéir dúnta ar feadh trí bliana agus sé mhí, ionas go raibh gorta mór sa tír go léir,</verse>
			<verse number="26">agus ní chun aon duine acu a cuireadh Éilias ach chun baintreach mná i Zárafat i dtír Shiodón.</verse>
			<verse number="27">Agus bhí mórán lobhar in Iosrael le linn Eilíseá fáidh, ach aon duine acu sin níor glanadh ach Námán an Siriach.”</verse>
			<verse number="28">Agus a raibh sa tsionagóg, nuair a chuala siad an méid sin, líon siad dʼfheirg,</verse>
			<verse number="29">agus mʼéirigh siad agus thiomáin amach as an gcathair é agus sheol é go dtí mala an chnoic ar a raibh a gcathair tógtha chun é a chaitheamh le faill.</verse>
			<verse number="30">Ach ghabh sé trína lár agus dʼimigh leis.</verse>
			<verse number="31">Chuaigh sé síos go Cafarnáúm, cathair sa Ghailíl. Agus bhí sé dá dteagasc lá sabóide.</verse>
			<verse number="32">Agus ghabh iontas iad faoina theagasc, óir bhí údarás lena bhriathar.</verse>
			<verse number="33">Bhí sa tsionagóg duine a raibh spiorad deamhain mhíghlain ann, agus scread sé amach de ghlór ard:</verse>
			<verse number="34">“Há, cad ab áil leat dínn, a Íosa Nazairéanaigh? Ar tháinig tú chun sinn a mhilleadh? Is eol dom cé hé thú: Naomh Dé.”</verse>
			<verse number="35">Agus dúirt Íosa leis go bagrach: “Bí i do thost, agus imigh amach as.” Agus theilg an deamhan ar lár os comhair cách é agus dʼimigh amach as, gan dochar a dhéanamh dó.</verse>
			<verse number="36">Agus bhí alltacht ar cách agus bhí siad ag caint eatarthu féin ag rá: “Cad é mar bhriathar é seo? Óir fógraíonn sé ar na spioraid mhíghlana le húdarás agus le cumhacht, agus gabhann siad amach.”</verse>
			<verse number="37">Agus leath a chlú i ngach áit ar fud na tíre.</verse>
			<verse number="38">Ar fhágáil na sionagóige dó, chuaigh sé isteach i dteach Shíomóin. Bhí máthair chéile Shíomóin gafa ag taom trom fiabhrais, agus rinne siad achainí air ar a son.</verse>
			<verse number="39">Agus ina sheasamh dó os a cionn thug sé ordú géar don fhiabhras, agus dʼfhág an fiabhras í; agus mʼéirigh sí ar an mball agus thosaigh ag freastal orthu.</verse>
			<verse number="40">Ar dhul faoi don ghrian, cách a raibh daoine acu a bhí tinn ó aon sórt galair, thug siad chuige iad; chuir sé a lámha ar gach duine acu agus leigheas iad.</verse>
			<verse number="41">Agus bhí mórán freisin, a n-imíodh na deamhain amach astu, ag screadach agus ag rá: “Is tú Mac Dé.” Agus labhair sé leo go bagrach agus níor lig dóibh labhairt, óir bhí a fhios acu gurbh é an Críost é.</verse>
			<verse number="42">Nuair a bhí ina lá, ar dhul amach dó, chuaigh sé go dtí áit uaigneach. Ach bhí na sluaite dá lorg agus tháinig siad mar a raibh sé, agus bhí dá choinneáil le heagla go n-imeodh sé uathu.</verse>
			<verse number="43">Ach dúirt sé leo: “Ní foláir dom dea-scéal ríocht Dé a fhógairt do na cathracha eile, óir is chuige sin a cuireadh amach mé.” Agus bhíodh sé ag seanmóir i sionagóga Iúdáia.</verse>
		</chapter>
		<chapter number="5">
			<verse number="1">Aon lá amháin, agus an slua ag brú isteach air ag éisteacht le briathar Dé, bhí sé ina sheasamh ar bhruach loch Gheinéasaireit,</verse>
			<verse number="2">agus chonaic sé dhá bhád ina luí ar chladach an locha; bhí na hiascairí tar éis teacht amach astu agus iad ag ní na líonta.</verse>
			<verse number="3">Chuaigh sé isteach i mbád acu, bád Shíomóin, agus dʼiarr air tarraingt amach beagán ón talamh: ansin shuigh, agus thosaigh ag teagasc na sluaite as an mbád.</verse>
			<verse number="4">Nuair a stad sé den chaint, dúirt sé le Síomón: “Tarraing amach san uisce domhain agus cuirigí amach bhur líonta ag iascach.”</verse>
			<verse number="5">Dʼfhreagair Síomón agus dúirt: “A Mháistir, thugamar an oíche go léir ag saothrú agus níor thógamar aon ní; ach i ngeall ar dʼfhocalsa, cuirfidh mé amach na líonta.”</verse>
			<verse number="6">Nuair a rinne siad é sin, cheap siad clais mhór éisc. Bhí a gcuid líonta ag briseadh,</verse>
			<verse number="7">agus sméid siad ar a gcomrádaithe sa bhád eile teacht i gcabhair orthu. Tháinig siad agus líon an dá bhád nó go raibh siad ar tí dul faoi.</verse>
			<verse number="8">Nuair a chonaic Síomón Peadar é sin, chaith sé é féin ag glúine Íosa ag rá: “Imigh uaim, a Thiarna, mar is peacach mé.”</verse>
			<verse number="9">Óir ghabh alltacht é féin agus a chompánaigh uile faoin ngabháil éisc a thóg said</verse>
			<verse number="10">agus mar an gcéanna do Shéamas agus dʼEoin, clann Zeibidé, a bhí i bpáirt le Síomón. Agus dúirt Íosa le Síomón: “Ná bíodh eagla ort, as seo amach is daoine a bheidh tú a ghabháil.”</verse>
			<verse number="11">Agus tharraing siad na báid aníos ar an trá, dʼfhág siad gach uile ní agus lean é.</verse>
			<verse number="12">I gcathair áirithe dó, tharla fear ann a bhí lán de lobhra: agus ar fheiceáil Íosa dó, chaith sé é féin ar a bhéal agus rinne impí air dá rá: “A Thiarna, más áil leat é, is féidir duit mé a ghlanadh.”</verse>
			<verse number="13">Agus shín sé amach a lámh agus bhain leis, ag rá: “Is áil, glantar thú!” Agus dʼfhág an lobhra é láithreach.</verse>
			<verse number="14">Agus thug sé ordú dó gan a insint dʼaon duine: “Ach imigh, taispeáin thú féin don sagart, agus déan an ofráil de chionn do ghlanta de réir mar a dʼordaigh Maois, mar fhianaise dóibh.”</verse>
			<verse number="15">Ba mhóide i gcónaí a bhí an tuairisc air ag leathnú, agus tháinig na daoine ina sluaite móra ag éisteacht leis agus ag fáil leigheas ar a n-éagruais.</verse>
			<verse number="16">Ach théadh sé féin i leataobh isteach sna fásaigh agus dhéanadh guí.</verse>
			<verse number="17">Tharla aon lá amháin agus é ag teagasc, go raibh Fairisínigh agus máistrí dlí ina suí ann a bhí tar éis teacht as gach baile sa Ghailíl agus in Iúdáia, agus as Iarúsailéim freisin; agus bhí cumhacht an Tiarna ag tabhairt air a bheith ag déanamh leigheas.</verse>
			<verse number="18">Tháinig fir an treo agus iad ag iompar ar leaba duine a bhí ina phairiliseach, agus bhí siad ag iarraidh é a bhreith isteach agus é a chur ina láthair.</verse>
			<verse number="19">Nuair nach bhfuair siad slí chun é a bhreith isteach mar gheall ar an slua, chuaigh siad in airde ar an teach agus scaoil síos trí na leaca é féin agus an réleaba i lár baill os comhair Íosa.</verse>
			<verse number="20">Nuair a chonaic sé an creideamh a bhí acu, dúirt: “A dhuine, tá do pheacaí maite duit.”</verse>
			<verse number="21">Agus thosaigh na scríobhaithe agus na Fairisínigh ag smaoineamh: “Cé hé seo a labhraíonn diamhaslaí? Cé a fhéadann peacaí a mhaitheamh ach Dia amháin?”</verse>
			<verse number="22">Ach thuig Íosa na smaointe a bhí acu, agus dúirt sé leo dá bhfreagairt: “Cad chuige a bhfuil na smaointe seo in bhur gcroí?</verse>
			<verse number="23">Cé acu is fusa a rá: ‘Tá do pheacaí maite duit’; nó a rá: ‘Éirigh agus siúil’?</verse>
			<verse number="24">Ach chun go mbeadh a fhios agaibh go bhfuil údarás ag Mac an Duine ar an talamh chun peacaí a mhaitheamh–deirim leat,” ar seisean leis an bpairiliseach, “éirigh, tóg leat do réleaba, agus imigh abhaile.”</verse>
			<verse number="25">Agus ar an mball, mʼéirigh seisean ina láthair, thóg suas an rud a bhí faoi, agus chuaigh abhaile ag tabhairt glóire do Dhia.</verse>
			<verse number="26">Agus ghabh uafás iad uile, agus bhí siad ag tabhairt glóire do Dhia, agus líon siad dʼuamhan agus deiridís: “Tá nithe iontacha feicthe againn inniu.”</verse>
			<verse number="27">Ina dhiaidh sin chuaigh sé amach agus thug faoi deara poibleacánach darb ainm Léiví, ina shuí i dteach an chustaim, agus dúirt leis: “Lean mise.”</verse>
			<verse number="28">Dʼfhág sé gach aon ní, mʼéirigh agus lean é.</verse>
			<verse number="29">Agus rinne Léiví fleá mhór dó ina theach, agus bhí cuideachta líonmhar de phoibleacánaigh agus de dhaoine eile ina luí ag bord ina gcuibhreann.</verse>
			<verse number="30">Agus bhí na Fairisínigh agus a gcuid scríobhaithe ag monabhar, dá rá lena dheisceabail: “Cad chuige a bhfuil sibh ag ithe agus ag ól leis na poibleacánaigh agus na peacaigh?”</verse>
			<verse number="31">Agus dúirt Íosa leo dá bhfreagairt: “Ní ag na daoine folláine a bhíonn gá le lia, ach ag na daoine tinne.</verse>
			<verse number="32">Ní hiad na fíréin ach na peacaigh a bhfuilim tagtha dá nglaoch chun aithrí.”</verse>
			<verse number="33">Dúirt siad leis: “Bíonn deisceabail Eoin ag troscadh go minic agus ag déanamh urnaithe, agus deisceabail na bhFairisíneach mar an gcéanna; ach iad seo agat-sa, bíonn siad ag ithe agus ag ól.”</verse>
			<verse number="34">Dúirt Íosa leo: “An féidir libh a thabhairt ar ógánaigh na bainise troscadh a dhéanamh, le linn don fhear nuaphósta a bheith leo?</verse>
			<verse number="35">Ach tiocfaidh na laethanta, agus nuair a bheidh an fear nuaphósta tógtha uathu, ansin déanfaidh siad troscadh sna laethanta sin.”</verse>
			<verse number="36">Agus dúirt sé parabal leo: “Ní shracann aon duine píosa as casóg nua lena chur mar phreabán ar sheanchasóg: má dhéanann, beidh an chasóg nua sractha aige, agus fós ní réiteoidh an preabán as an gcasóg nua leis an sean.</verse>
			<verse number="37">Ná ní chuireann aon duine fíon nua i seanseithí: má chuireann, pléascfaidh an fíón nua na seithí; doirtfear an fíon agus millfear na seithí.</verse>
			<verse number="38">Ach fíon nua i seithí nua is cóir a chur.</verse>
			<verse number="39">Agus ní áil le haon duine an nua tar éis dó an sean a ól; óir deir sé: ‘Is é an sean an fíon maith.’”</verse>
		</chapter>
		<chapter number="6">
			<verse number="1">Ansin, lá sabóide, nuair a bhí sé ag gabháil trí ghoirt arbhair, thosaigh a dheisceabail ag stoitheadh na ndias agus dá n-ithe, tar éis iad a chuimilt idir a mbosa.</verse>
			<verse number="2">Dúirt cuid de na Fairisínigh: “Cad chuige a bhfuil sibh ag déanamh ruda nach dleathach a dhéanamh lá sabóide?”</verse>
			<verse number="3">Agus dʼfhreagair Íosa iad dá rá: “An ea nár léigh sibh faoin rud úd a rinne Dáiví nuair a bhí ocras air féin agus ar a chompánaigh–</verse>
			<verse number="4">mar a chuaigh sé isteach i dteach Dé agus thóg builíní na fianaise agus dʼith, agus thug dá chompánaigh iad, siúd is nach dleathach iad a ithe ach do na sagairt amháin?”</verse>
			<verse number="5">Agus dúirt sé leo: “Tá Mac an Duine ina mháistir ar an tsabóid féin.”</verse>
			<verse number="6">Ansin, lá sabóide eile, chuaigh sé isteach sa tsionagóg agus thosaigh ag teagasc. Bhí fear ann a raibh a lámh dheas seargtha.</verse>
			<verse number="7">Bhí na scríobhaithe agus na Fairisínigh ag faire go géar air féachaint an ndéanfadh sé leigheas lá na sabóide, chun go bhfaighidís cion le cur ina leith.</verse>
			<verse number="8">Ach bhí fios a smaointe aige agus dúirt le fear na láimhe seargtha: “Éirigh i do sheasamh os comhair cách.” Dʼéirigh sé ina sheasamh.</verse>
			<verse number="9">Dúirt Íosa leo: “Fiafraím díbh, cé acu is dleathach a dhéanamh lá sabóide, an mhaith nó an t-olc, anam a shaoradh nó a mhilleadh?”</verse>
			<verse number="10">Agus ar dhearcadh timpeall orthu uile, dúirt sé leis: “Sín amach do lámh.” Shín, agus bhí a lámh slán arís.</verse>
			<verse number="11">Agus líon siad siúd de bhuile, agus bhí siad ag beartú le chéile cad a dʼfhéadfaidís a dhéanamh le hÍosa.</verse>
			<verse number="12">Tharla sna laethanta sin go ndeachaigh sé amach faoin sliabh chun guí, agus thug an oíche go léir ag guí Dé.</verse>
			<verse number="13">Agus nuair a bhí ina lá, ghair sé chuige a dheisceabail, agus thogh dáréag astu agus thug mar ainm orthu, aspail:</verse>
			<verse number="14">Síomón, ar ar thug sé Peadar, agus Aindrias a dheartháir, Séamas agus Eoin, Pilib agus Parthalán,</verse>
			<verse number="15">Matha agus Tomás, Séamas mac Alfáias, agus Síomón ar a nglaotar an díograiseach,</verse>
			<verse number="16">Iúdás mac Shéamais, agus Iúdás Isceiriót a dʼiompaigh ina bhrathadóir.</verse>
			<verse number="17">Ar theacht anuas dó in éineacht leo, sheas sé ar thalamh réidh, agus bhí ansin comh-thionól mór dá dheisceabail agus slua mór den phobal as Iúdáia go léir agus as Iarúsailéim agus as cósta na Tuíre agus Shiodón</verse>
			<verse number="18">a tháinig ag éisteacht leis agus ag fáil leigheas ar a ngalair; agus iad seo freisin a bhí dá gcrá ag spioraid mhíghlana, bhí siad dá leigheas.</verse>
			<verse number="19">Agus bhí an slua ar fad ag iarraidh baint leis, óir bhí cumhacht ag teacht uaidh agus dá leigheas uile.</verse>
			<verse number="20">Agus dʼardaigh sé a shúile i dtreo a dheisceabal agus dúirt: “Is méanar daoibhse atá bocht, óir is libh ríocht Dé.</verse>
			<verse number="21">“Is méanar daoibhse a bhfuil ocras oraibh anois, óir sásófar sibh. “Is méanar daoibhse atá ag gol anois, óir déanfaidh sibh gáire.</verse>
			<verse number="22">“Is méanar daoibh nuair is fuath le daoine sibh agus nuair a scarfaidh siad amach sibh agus bhur n-ainm a aithisiú agus a fhógairt mar dhrochainm, mar gheall ar Mhac an Duine.</verse>
			<verse number="23">Bígí lúcháireach an lá sin, bígí ag léimneach le háthas, óir féach, is mór é bhur dtuarastal ar Neamh. Óir is sa chaoi chéanna a dhéanadh a n-aithreacha leis na fáithe.</verse>
			<verse number="24">“Ach is mairg daoibhse atá saibhir, óir tá bhur sólás faighte agaibh cheana.</verse>
			<verse number="25">“Is mairg daoibhse atá sách anois, óir beidh ocras oraibh. “Is mairg daoibhse a dhéanann gáire anois, óir déanfaidh sibh brón agus gol.</verse>
			<verse number="26">“Is mairg daoibh nuair a bheidh cách ag labhairt go maith oraibh. Óir is sa chaoi chéanna a dhéanadh a n-aithreacha leis na fáithe bréagacha.</verse>
			<verse number="27">“Ach deirim libh-se atá ag éisteacht liom: bíodh grá agaibh do bhur naimhde, déanaigí an mhaith dóibh seo a thugann fuath daoibh,</verse>
			<verse number="28">beannaígí iad seo a thugann mallacht daoibh, guígí orthu seo a dhéanann olc oraibh.</verse>
			<verse number="29">An té a bhuaileann ar an leiceann thú, tabhair an leiceann eile leis chomh maith; agus an té a thógann uait do bhrat, ná coinnigh uaidh do chóta.</verse>
			<verse number="30">Gach aon duine a iarrann aisce ort, tabhair dó í, agus an té a bhaineann díot do chuid, ná hiarr ar ais uaidh é.</verse>
			<verse number="31">De réir mar ab áil libh daoine a dhéanamh daoibh, déanaigí dóibh sin mar an gcéanna.</verse>
			<verse number="32">Má thugann sibh grá dóibh seo a thugann grá daoibh, cad é an buíochas atá oraibh? Óir tugann na peacaigh féin grá dóibh seo a thugann grá dóibh.</verse>
			<verse number="33">Agus má dhéanann sibh an mhaith dóibh seo a dhéanann an mhaith daoibh, cad é an buíochas atá oraibh? Déanann na peacaigh féin an rud céanna.</verse>
			<verse number="34">Agus má thugann sibh iasacht dóibh seo gur dóigh mhaith agaibh iad, cad é an buíochas atá oraibh? Fiú amháin peacaigh, tugann siad iasacht do pheacaigh chun go bhfaighidís a oiread céanna ar ais.</verse>
			<verse number="35">Ach bíodh grá agaibh do bhur naimhde, déanaigí an mhaith agus tugaigí iasacht gan súil le cúiteamh ar bith, agus is mór é bhur dtuarastal, agus beidh sibh in bhur gclann don Té is Airde, óir bíonn seisean lách le daoine díomaíocha agus le drochdhaoine.</verse>
			<verse number="36">Bígí sibh-se atruach amhail mar atá bhur nAthair atruach.</verse>
			<verse number="37">Ná tugaigí breith agus ní thabharfar breith oraibh. Ná daoraigí agus ní dhaorfar sibh. Maithigí agus maithfear daoibh.</verse>
			<verse number="38">Tugaigí agus tabharfar daoibh: tomhas maith, fuinte, craite, cruachta a chuirfear chugaibh in bhur n-ucht; óir is leis an tomhas lena dtomhaiseann sibh a thomhaisfear chugaibh ar ais.”</verse>
			<verse number="39">Agus dúirt sé parabal leo: “An féidir do dhall a bheith ina ghiolla i gcionn daill? Nach dtitfidh siad araon sa díog?</verse>
			<verse number="40">Níl an deisceabal os cionn an mháistir; ach nuair a bhíonn deireadh foghlamtha aige beidh gach deisceabal mar atá a mháistir.</verse>
			<verse number="41">Cad chuige a bhfeiceann tú an cáithnín i súil do bhráthar agus nach n-airíonn tú an tsail atá i do shúil féin?</verse>
			<verse number="42">Conas is féidir duit a rá le do bhráthair: ‘A bhráthair, fan go mbaine mé as do shúil an cáithnín atá inti,’ agus nach bhfeiceann tú an tsail atá i do shúil féin? A bhréagchráifigh, bain ar dtús an tsail as do shúil féin, agus ansin is fearrde a fheicfidh tú an cáithnín atá i súil do bhráthar a bhaint aisti.</verse>
			<verse number="43">Óir níl crann maith a thugann drochthoradh, ná fós drochchrann a thugann toradh fónta.</verse>
			<verse number="44">Óir is ar a thoradh féin a aithnítear gach crann. Óir ní bhaintear figí de dheilgneach, ná ní phioctar fíonchaor de dhriseog.</verse>
			<verse number="45">Tógann an dea-dhuine an dea-rud amach as dea-stór a chroí, agus tógann an drochdhuine an droch-rud amach as a dhrochstór. Óir is as iomarca a chroí a labhraíonn a bhéal.</verse>
			<verse number="46">Ach cad chuige a nglaonn sibh orm ‘A Thiarna, a Thiarna,’ agus nach ndéanann sibh a ndeirim?</verse>
			<verse number="47">“Gach aon duine a thagann chugam agus a chluineann mo bhriathra agus a dhéanann dá réir, taispeánfaidh mé daoibh cé leis a bhfuil sé cosúil.</verse>
			<verse number="48">Tá sé cosúil le fear ag tógáil tí, a rinne romhar agus tochailt agus a leag an bonn ar an gcarraig. Agus ar theacht don tuile, bhrúcht an chaise i gcoinne an tí sin, ach níor fhéad sí é a bhogadh ar a fheabhas a bhí sé tógtha.</verse>
			<verse number="49">“An té, áfach, a chuala agus nach ndearna, tá sé cosúil le fear a thóg teach ar an talamh gan bonn faoi, gur bhrúcht an tuile ina choinne, agus thit ar a chéile láithreach; agus ba mhór é treascairt an tí sin.”</verse>
		</chapter>
		<chapter number="7">
			<verse number="1">Nuair a bhí a bhriathra uile críochnaithe aige i gcomh-chlos don phobal, chuaigh sé isteach i gCafarnáúm.</verse>
			<verse number="2">Bhí taoiseach céid a raibh seirbhíseach leis tinn agus le hucht báis, agus bʼionúin leis é.</verse>
			<verse number="3">Nuair a chuala sé trácht ar Íosa, chuir sé chuige seanóirí de na Giúdaigh dá iarraidh air teacht agus a sheirbhíseach a shlánú.</verse>
			<verse number="4">Ar theacht i láthair Íosa dóibh sin, bhí siad ag achainí air go díocasach, dá rá: “Is maith an díol air go dtabharfá an aisce seo dó;</verse>
			<verse number="5">óir tá grá aige dár náisiún agus is é a thóg an tsionagóg dúinn.”</verse>
			<verse number="6">Agus dʼimigh Íosa leo. Ní raibh sé i bhfad ón teach nuair a chuir an taoiseach céid cairde chuige dá rá leis: “A Thiarna, ná cuir as duit féin, óir ní fiú mé go dtiocfá isteach faoi dhíon mo thí:</verse>
			<verse number="7">sin é an fáth nár mheas mé gurbh fhiú mé dul chugat; ach abair an focal agus bíodh mo ghiolla leigheasta.</verse>
			<verse number="8">Óir is duine mé féin atá i mo ghearroifigeach de réir ranga, agus tá saighdiúirí agam fúm, agus deirim leis seo: ‘Imigh!’ agus imíonn, agus leis seo eile: ‘Tar!’ agus tagann, agus le mo sheirbhíseach: ‘Déan seo!’ agus déanann.”</verse>
			<verse number="9">Nuair a chuala Íosa an méid sin, rinne sé ionadh den duine, agus, ag iompú chun an tslua a bhí dá leanúint, dúirt: “Deirim libh, ní bhfuair mé in Iosrael féin creideamh chomh láidir leis seo.”</verse>
			<verse number="10">Agus ar dhul ar ais chun an tí dóibh, fuair na teachtairí an seirbhíseach slán.</verse>
			<verse number="11">Tharla ina dhiaidh sin go ndeachaigh sé isteach i gcathair ar a nglaotar Náín, agus bhí a dheisceabail agus slua mór dá thionlacan.</verse>
			<verse number="12">Agus nuair a bhí sé i ngar do gheata na cathrach, bhí marbh dá thabhairt amach le cur, aonmhac a mháthar, agus ise ina baintreach, agus sochraid mhór de mhuintir na cathrach léi.</verse>
			<verse number="13">Agus nuair a chonaic an Tiarna í, ghlac sé trua di agus dúirt léi: “Ná bí ag gol.”</verse>
			<verse number="14">Agus chuaigh sé anonn agus bhain leis an gcróchar, agus stad an lucht iompair. Agus dúirt sé: “A fhir óig, deirim leat, éirigh!”</verse>
			<verse number="15">Agus mʼéirigh an marbh aniar, agus thosaigh ag caint, agus thug sé dá mháthair é.</verse>
			<verse number="16">Agus ghabh uamhan cách, agus bhí siad ag tabhairt glóire do Dhia, ag rá: “Tá fáidh mór éirithe inar measc”; agus: “Rinne Dia a phobal a fhiosrú.”</verse>
			<verse number="17">Agus leath an tuairisc sin air ar fud Iúdáia go léir agus ar fud na tíre go léir timpeall.</verse>
			<verse number="18">Dʼinis deisceabail Eoin na nithe sin uile dó, agus ghlaoigh Eoin beirt dá dheisceabail chuige</verse>
			<verse number="19">agus chuir scéala go dtí an Tiarna dá rá: “An tú an té atá le teacht, nó an ceart dúinn a bheith ag súil le duine eile?”</verse>
			<verse number="20">Nuair a tháinig na fir ina láthair dúirt siad: “Chuir Eoin Baiste chugat sinn dá rá: ‘An tú an té atá le teacht, nó an ceart dúinn a bheith ag súil le duine eile?’”</verse>
			<verse number="21">An uair sin féin leigheas sé mórán óna ngalair agus óna n-éagruais agus ó dhrochspioraid, agus thug bua an radhairc do mhórán dall.</verse>
			<verse number="22">Agus dúirt sé leo dá bhfreagairt: “Imígí agus insígí dʼEoin a bhfuil feicthe agus cloiste agaibh: tá radharc ag daill, tá siúl ag bacaigh, glantar lobhair agus tá éisteacht ag bodhráin, éiríonn na mairbh, agus fógraítear an dea-scéal do bhoicht.</verse>
			<verse number="23">Is méanar don té nach nglacann scannal ionamsa.”</verse>
			<verse number="24">Nuair a bhí teachtairí Eoin imithe, thosaigh sé ag caint leis na sluaite faoi Eoin: “Cad a chuaigh sibh amach faoin bhfásach a fheiceáil? Giolcach dá suaitheadh ag an ngaoth?</verse>
			<verse number="25">Ach cad a chuaigh sibh amach a fheiceáil? Duine a bhí cóirithe in éadaí míne? Iad seo a bhíonn gléasta go niamhrach agus a mhaireann go beadaí, is i bpáláis na ríthe atá siad.</verse>
			<verse number="26">Ach cad a chuaigh sibh amach a fheicéail? Fáidh, an ea? Is ea, deirim libh, agus duine ba mhó ná fáidh.</verse>
			<verse number="27">Is é seo an té a bhfuil scríofa mar gheall air: ‘Féach, cuirim mo theachtaire romhat a réiteoidh do bhóthar faoi do chomhair.’</verse>
			<verse number="28">“Óir deirim libh, níl, de shliocht ban, duine is mó ná Eoin. Ach an té is lú i ríocht Dé, is mó é ná eisean.</verse>
			<verse number="29">Agus an pobal uile a chuala é, agus na poibleacánaigh féin, is le Dia a thaobhaigh siad nuair a baisteadh iad le baiste Eoin.</verse>
			<verse number="30">Na Fairisínigh, áfach, agus na dlíodóirí, nuair nár ghlac siad baisteadh uaidh, chuir siad ar neamhní an rud ab intinn le Dia dóibh.</verse>
			<verse number="31">Uime sin, cad leis a gcuirfidh mé lucht na glúine seo i gcomparáid? Cad leis is cosúil iad?</verse>
			<verse number="32">Tá siad cosúil leis na leanaí seo a bhíonn ina suí in áit an mhargaidh ag glaoch chun a chéile agus a deir: ‘Rinneamar píobaireacht daoibh, ach ní dhearna sibh rince; rinneamar caoineadh, ach ní dhearna sibh gol.’</verse>
			<verse number="33">“Óir tá Eoin Baiste tagtha, gan é a bheith ag ithe aráin ná ag ól fíona, agus deir sibh: ‘Tá deamhan ann!’</verse>
			<verse number="34">Tá Mac an Duine tagtha ag ithe agus ag ól, agus deir sibh: ‘Féach, fear craois agus póite, cara do phoibleacánaigh agus do pheacaigh.’</verse>
			<verse number="35">Ach fuair an eagna a ceart óna clann féin uile.”</verse>
			<verse number="36">Thug duine de na Fairisínigh cuireadh dó chun proinne aige féin; agus ar dhul isteach dó i dteach an Fhairisínigh, chuaigh ina luí ag bord.</verse>
			<verse number="37">Agus peacach mná a bhí sa chathair, nuair a fuair sí scéala é a bheith ag bord i dteach an Fhairisínigh, thug sí léi próicín alabastair dʼola chumhra,</verse>
			<verse number="38">agus ar a bheith di ar gcúl ag a chosa agus í ag gol, thosaigh ag fliuchadh a chos lena deora, agus bhí dá dtriomú le folt a cinn, agus í ag pógadh a chos agus dá n-ungadh leis an ola chumhra.</verse>
			<verse number="39">An Fairisíneach a thug an cuireadh dó, ar a fheiceáil sin dó, dúirt ina aigne: “Dá mbʼfháidh an duine seo, bheadh a fhios aige cé hí, agus cén sórt í, an bhean seo atá ag baint leis, gur peacach í.”</verse>
			<verse number="40">Dúirt Íosa leis dá fhreagairt: “A Shíomóin, tá rud agam le rá leat.” “A Mháistir,” ar seisean, “abair.”</verse>
			<verse number="41">Dúirt: “Bhí beirt i bhfiacha ag éilitheoir áirithe: bhí cúig chéad déanar amuigh ar dhuine acu, agus caoga ar an duine eile.</verse>
			<verse number="42">Nuair nach raibh an t-íoc acu, mhaith sé dóibh araon. Cé acu, mar sin, is mó grá dó?”</verse>
			<verse number="43">Dʼfhreagair Síomón agus dúirt: “An té, mo bharúil, is mó dár mhaith.” Dúirt sé leis: “Thug tú an bhreith cheart.”</verse>
			<verse number="44">Agus ag iompú chun na mná, dúirt sé le Síomón: “An bhfeiceann tú an bhean seo? Tháinig mé isteach i do theach; níor thug tú uisce chugam do mo chosa; ach dʼfhliuch sí seo mo chosa lena deora agus thriomaigh lena gruaig iad.</verse>
			<verse number="45">Níor thug tú dom póg; ach í seo, ó tháinig mé isteach, níor stad sí ach ag pógadh mo chos.</verse>
			<verse number="46">Níor ung tú mo cheann le hola; ach dʼung sí seo mo chosa le hola chumhra.</verse>
			<verse number="47">Sin é an fáth, deirim leat, a bhfuil a peacaí–a mór-chuid peacaí–maite di; is léir sin ó mhéid a grá. Ach an té dá maítear an beagán, ní ghránn ach beagán.”</verse>
			<verse number="48">Agus dúirt sé léi: “Tá do pheacaí maite.”</verse>
			<verse number="49">Agus iad seo a bhí ag bord leis, thosaigh siad ag rá ina n-aigne: “Cé hé seo a dhéanann fiú amháin peacaí a mhaitheamh?”</verse>
			<verse number="50">Ach dúirt sé leis an mbean: “Shlánaigh do chreideamh tú. Imigh faoi shíocháin.”</verse>
		</chapter>
		<chapter number="8">
			<verse number="1">Tharla ina dhiaidh sin gur thaistil sé cathracha agus bailte ag seanmóir agus ag fógairt dhea-scéal ríocht Dé, agus an dáréag dá thionlacan</verse>
			<verse number="2">chomh maith le mná áirithe a bhí leigheasta ó dhrochspioraid agus ó éagruais: Máire ar a nglaotar an Mhaigdiléanach–a raibh seacht ndeamhan imithe aisti–</verse>
			<verse number="3">agus Ióánna bean Chúza, maor Héaróid, agus Súsanna, agus mórán nárbh iad, a bhíodh ag freastal orthu as a maoin.</verse>
			<verse number="4">Nuair a bhí slua mór tagtha le chéile, agus daoine ag triall air as gach cathair, labhair sé i bhfoirm parabail:</verse>
			<verse number="5">“Chuaigh an síoladóir amach ag cur a shíl. Agus sa síolchur dó, thit cuid de le hais an bhóthair agus gabhadh de chosa ann, agus dʼith éanlaith an aeir é.</verse>
			<verse number="6">Agus thit tuilleadh de ar an gcarraig, agus, ar theacht aníos dó, dʼfheoigh, de bhrí nach raibh úrmhaire aige.</verse>
			<verse number="7">Thit tuilleadh de i lár an deilgnigh, agus tháinig an deilgneach aníos in éineacht leis agus phlúch é.</verse>
			<verse number="8">Agus thit tuilleadh de ar an talamh maith, agus ar theacht aníos dó, thug toradh uaidh faoi chéad.” Á rá sin dó, ghlaoigh sé amach: “An té a bhfuil cluasa air chun éisteachta, éisteadh sé!”</verse>
			<verse number="9">Ach dʼfhiafraigh a dheisceabail de cad ba chiall leis an bparabal sin.</verse>
			<verse number="10">Dúirt sé: “Tá sé tugtha daoibhse eolas a bheith agaibh ar rúndiamhra ríocht Dé, ach do chách eile i bparabail, chun go ‘mbreathnoidís ach nach bhfeicfidís, agus go mbeidís ag éisteacht ach nach dtuigfidís.’</verse>
			<verse number="11">“Is í seo ciall an pharabail: Is é briathar Dé an síol.</verse>
			<verse number="12">Iad siúd le hais an bhóthair, sin iad na daoine a chuala, ansin tagann an diabhal agus tógann an briathar as a gcroí, le heagla go gcreidfidís agus go slánofaí iad,</verse>
			<verse number="13">Iad siúd ar an gcarraig, sin iad na daoine a ghlacann an briathar le háthas nuair a chluineann siad é; ach ní bhíonn fréamh acu; creideann siad ar feadh tamaill, ach in am na trialach meathann siad.</verse>
			<verse number="14">É siúd a thit sa deilgneach, sin iad na daoine a chuala, ach go n-imíonn siad leo agus go bplúchtar iad ag cúraimí agus ag saibhreas agus ag pléisiúir an tsaoil, agus ní thagann siad chun aibíochta.</verse>
			<verse number="15">Ach é siúd sa talamh maith, sin iad na daoine, tar éis dóibh an briathar a chloisteáil le dea-chroí macánta, a choinníonn é agus a thugann toradh uathu trína mbuanseasamh.</verse>
			<verse number="16">“Ní lasann aon duine lampa agus é a chur i bhfolach in áras; ná ní faoi leaba a chuirtear é, ach cuirtear ar chrann solais é, chun go bhfeicfeadh na daoine a thagann isteach an solas.</verse>
			<verse number="17">Óir níl aon ní faoi cheilt nach mbeidh soiléir; ná níl aon ní ina rún nach mbeidh fios air agus nach dtiocfaidh chun solais.</verse>
			<verse number="18">Bígí aireach, dá bhrí sin, conas a chluineann sibh; óir an té a mbíonn aige, tabharfar dó, agus an té nach mbíonn aige, bainfear de fiú an ní a shíleann sé a bheith aige.”</verse>
			<verse number="19">Tháinig a mháthair agus a bhráithre ag triall air, ach níorbh fhéidir dóibh teagmháil leis mar gheall ar an slua.</verse>
			<verse number="20">Insíodh dó: “Tá do mháthair agus do bhráithre ina seasamh amuigh agus bʼáil leo thú a fheiceáil.”</verse>
			<verse number="21">Dʼfhreagair sé agus dúirt: “Is iad mo mháthair agus mo bhráithre, iad seo a chluineann briathar Dé agus a dhéanann dá réir.”</verse>
			<verse number="22">Tharla aon lá amháin go ndeachaigh sé ar bord báid, é féin agus a dheisceabail, agus dúirt sé leo: “Téimis trasna an locha anonn.” Agus chuir siad chun farraige.</verse>
			<verse number="23">Agus ag seoladh dóibh, thit seisean ina chodladh. Agus tháinig cuaifeach gaoithe anuas ar an loch; agus bhí ag líonadh orthu agus bhí siad i mbaol.</verse>
			<verse number="24">Agus tháinig siad chuige dá mhúscailt, ag rá: “A Mháistir, a Mháistir, tá an bás againn!” Agus ar dhúiseacht dó, bhagair sé ar an ngaoth agus ar an uisce suaite; agus chiúnaigh orthu agus bhí ina théigle.</verse>
			<verse number="25">Agus dúirt sé leo: “Cá bhfuil bhur gcreideamh?” Ach bhí uamhan orthu agus rinne siad ionadh de, dá rá eatarthu féin: “Cé hé an duine seo, más ea, a rá go bhfógraíonn sé ar na gaotha féin agus ar an uisce, agus go ndéanann siad rud air?”</verse>
			<verse number="26">Bhuail siad talamh i dtír na nGeiriséanach, ón nGailíl anonn.</verse>
			<verse number="27">Nuair a bhí sé ag teacht i dtír, tháinig faoina dhéin duine ón gcathair a raibh deamhain ann, agus bhí sé seal mór aimsire gan aon éadach dá chur air ná cónaí in aon teach ach sna tuamaí.</verse>
			<verse number="28">Agus ar fheiceáil Íosa dó, scread sé amach agus chaith é féin síos roimhe agus dúirt de ghlór ard: “Cad ab áil leat díom, a Íosa, a Mhac Dé ró-aird? Iarraim ort, ná déan mé a chrá.”</verse>
			<verse number="29">Óir bhí Íosa dá ordú don spiorad míghlan dul amach as an duine. Óir is iomaí uair roimhe sin a rug sé go foréigneach air; agus cheanglaítí ina bhrá é le slabhraí agus le geimhle, ach bhriseadh sé na géibhinn agus bhíodh sé dá thiomáint ag an deamhan faoi na fásaigh.</verse>
			<verse number="30">Dʼfhiafraigh Íosa de: “Cad é an t-ainm atá ort?” Dúirt sé: “Léigiún”–óir bhí mórán deamhan imithe isteach ann.</verse>
			<verse number="31">Agus bhíodar ag achainí air gan a fhógairt dóibh imeacht leo sa duibheagán.</verse>
			<verse number="32">Bhí, ansiúd, tréad mór muc ar féarach ar an sliabh, agus rinne na deamhain achainí air cead a thabhairt dóibh dul isteach iontu, agus thug.</verse>
			<verse number="33">Tháinig na deamhain amach as an duine agus chuaigh isteach sna muca. Agus chuaigh an tréad ina ruathar le fána isteach sa loch agus bádh iad.</verse>
			<verse number="34">Nuair a chonaic na mucaithe an ní a tharla, theith siad, agus dʼinis sa chathair é agus sna feirmeacha.</verse>
			<verse number="35">Tháinig na daoine amach go bhfeicfidís an ní a tharla, agus ar theacht dóibh chun na háite ina raibh Íosa, fuair siad an fear a raibh na deamhain imithe as ina shuí agus a chuid éadaigh air, ina cheartmheabhair, ag cosa Íosa; agus bhí uamhan orthu.</verse>
			<verse number="36">Dʼinis an lucht féachana dóibh conas a slánaíodh é siúd ina mbíodh na deamhain.</verse>
			<verse number="37">Agus an pobal uile i gceantar na nGeiriséanach, dʼiarr siad air imeacht uathu, óir bhí siad gafa ag uamhan mór. Agus ar dhul ar bord dó, dʼimigh sé ar ais.</verse>
			<verse number="38">An fear, áfach, a raibh na deamhain imithe as, bhí sé dá iarraidh air é a ligean ina chuideachta. Ach scaoil sé uaidh é, ag rá:</verse>
			<verse number="39">“Imigh ar ais abhaile agus aithris a bhfuil déanta ag Dia duit.” Agus dʼimigh sé ar fud na cathrach go léir ag fógairt a raibh déanta ag Íosa dó.</verse>
			<verse number="40">Nuair a bhí Íosa tagtha ar ais, bhí fáilte ag an slua roimhe, óir bhí siad uile ag súil leis.</verse>
			<verse number="41">Agus tháinig fear darb ainm Iáras, a bhí ina cheann urra ar an tsionagóg, agus chaith é féin síos ag cosa Íosa, dá achainí air teacht chun a thí;</verse>
			<verse number="42">óir bhí aon iníon amháin aige timpeall dhá bhliain déag, agus bhí sí ag fáil bháis. Agus ag dul ann dó, bhí na sluaite ag plúchadh air.</verse>
			<verse number="43">Agus bean a raibh rith fola uirthi le dhá bhliain déag, agus a bhí tar éis a maoin shaolta uile a chaitheamh le lianna, ach nárbh fhéidir le haon duine í a leigheas,</verse>
			<verse number="44">tháinig sí taobh thiar de agus bhain le scothóg a bhrait; agus scoir an rith fola aici láithreach.</verse>
			<verse number="45">Ach dúirt Íosa: “Cé a bhain liom?” Agus nuair a shéan cách é, dúirt Peadar: “A Mháistir, tá na sluaite timpeall ort agus tá siad ag brú ort.”</verse>
			<verse number="46">Ach dúirt Íosa: “Bhain duine éigin liom, óir áirím go ndeachaigh brí amach uaim.”</verse>
			<verse number="47">Nuair a chonaic an bhean gur tugadh faoi deara í, tháinig sí go creathánach agus chaith í féin síos roimhe, agus dʼinis i láthair cách an fáth ar bhain sí leis agus mar a leigheasadh í láithreach.</verse>
			<verse number="48">Dúirt sé léi: “A iníon, shlánaigh do chreideamh thú. Imigh faoi shíocháin.”</verse>
			<verse number="49">Le linn dó a bheith ag caint, tháinig duine ó theach cheann urra na sionagóige ag rá: “Tá dʼiníon tar éis bháis: ná cuir as don Mháistir a thuilleadh.”</verse>
			<verse number="50">Chuala Íosa é, agus labhair leis: “Ná bíodh eagla ort; ach creid, agus beidh sí slán.”</verse>
			<verse number="51">Ar theacht dó chun an tí, níor lig sé dʼaon duine dul isteach leis ach Peadar agus Eoin agus Séamas, agus athair agus máthair an chailín.</verse>
			<verse number="52">Agus bhí cách ag gol agus ag mairgneach os a cionn. Ach dúirt sé: “Ná bígí ag gol, óir ní marbh atá sí ach ina codladh.”</verse>
			<verse number="53">Agus bhí siad ag fonóid faoi, agus a fhios acu gur marbh a bhí sí.</verse>
			<verse number="54">Ach rug sé ar láimh uirthi agus ghlaoigh amach: “A chailín, éirigh!”</verse>
			<verse number="55">Agus tháinig an spiorad ar ais inti, agus mʼéirigh sí láithreach; agus dʼordaigh sé rud le hithe a thabhairt di.</verse>
			<verse number="56">Agus tháinig alltacht ar a tuismitheoirí; ach thug sé ordú dóibh gan a insint dʼaon duine cad a tharla.</verse>
		</chapter>
		<chapter number="9">
			<verse number="1">Ghlaoigh sé an dáréag le chéile agus thug dóibh cumhacht agus údarás os cionn na ndeamhan uile agus chun galair a leigheas.</verse>
			<verse number="2">Agus chuir sé uaidh iad ag fógairt ríocht Dé agus ag leigheas na n-easlán.</verse>
			<verse number="3">Agus dúirt sé leo: “Ná tógaigí libh aon ní i gcomhair an bhóthair, bata ná tiachóg, ná arán, ná airgead, agus ná bíodh dhá chóta an duine agaibh.</verse>
			<verse number="4">Agus cibé teach a rachaidh sibh isteach ann, cuirigí fúibh ann agus leanaigí oraibh as sin.</verse>
			<verse number="5">Agus maidir leo seo nach nglacann sibh, ag dul amach as an gcathair sin daoibh, croithigí an deannach de bhur gcosa mar fhianaise ina n-aghaidh.”</verse>
			<verse number="6">Agus chuir siad chun bóthair agus ghabh siad ó bhaile go baile ag fógairt an dea-scéil agus ag leigheas i ngach uile áit.</verse>
			<verse number="7">Chuala Héaród, an rí cúige, faoi na nithe uile a bhí ag titim amach, agus bhí mearbhall air de bhrí go raibh sé de scéal ag daoine áirithe gurbh é Eoin a bhí tar éis éirí ó mhairbh;</verse>
			<verse number="8">ag daoine eile, Éilias a bheith dá thaibhsiú. ag daoine eile fós, fáidh éigin de na sinsir a bheith aiséirithe.</verse>
			<verse number="9">Ach dúirt Héaród: “Maidir le hEoin, bhain mé féin an ceann de; ach cé hé an duine seo a gcluinim tuairiscí mar iad seo air?” Agus bhí sé ag iarraidh radharc a fháil air.</verse>
			<verse number="10">Tháinig na haspail ar ais agus thug scéala dó ar a raibh déanta acu. Agus rug sé leis iad agus chuaigh i leataobh san uaigneas i dtreo cathrach ar a nglaotar Béatsáide.</verse>
			<verse number="11">Ach ó bhí a fhios sin ag na sluaite, lean siad é; agus chuir sé fáilte rompu agus bhí ag caint leo faoi ríocht Dé, agus ag leigheas na ndaoine a bhí i ngá a leigheasta.</verse>
			<verse number="12">Bhí an lá ag druidim siar, áfach, agus tháinig an dáréag chuige agus dúirt leis: “Scaoil uait an slua, go dtéidís isteach sna bailte agus sna feirmeacha mór-thimpeall agus lóistín agus lón bia a fháil, óir is áit uaigneach é seo ina bhfuilimid.”</verse>
			<verse number="13">Ach dúirt sé leo: “Tugaigí sibh-se rud le hithe dóibh.” Dúirt siad: “Níl againn ach cúig bhuilín agus dhá iasc, ach mura dtéimid féin ag ceannach bia don chomh-thionól seo uile”–</verse>
			<verse number="14">óir bhí timpeall cúig mhíle fear ann. Dúirt sé lena dheisceabail: “Cuirigí ina luí fúthu ina mbuíonta iad, timpeall caoga sa bhuíon.”</verse>
			<verse number="15">Rinne siad amhlaidh: iad uile a chur ina luí fúthu.</verse>
			<verse number="16">Thóg sé na cúig bhuilín agus an dá iasc, agus, ar dhearcadh suas chun na bhflaitheas dó, bheannaigh iad agus bhris agus thug do na deisceabail iad le cur os comhair an tslua.</verse>
			<verse number="17">Dʼith siad uile agus bhí siad sách, agus tógadh suas an fuílleach: dhá chiseán déag de bhruscar.</verse>
			<verse number="18">Aon lá amháin agus é i leataobh ag guí agus na deisceabail in éineacht leis, dʼfhiafraigh sé díobh: “Cé hé a deir na sluaite mise?”</verse>
			<verse number="19">Dúirt siad dá fhreagairt: “Eoin Baiste; ach cuid eile acu Éilias, cuid eile gur fáidh éigin de na sinsir atá aiséirithe.”</verse>
			<verse number="20">Dúirt sé leo: “Ach cé hé a deir sibh-se mé?” Agus dúirt Peadar dá fhreagairt: “Críost Dé.”</verse>
			<verse number="21">Ach dʼordaigh sé dóibh go géar gan é seo a rá le haon duine,</verse>
			<verse number="22">agus dúirt: “Ní foláir do Mhac an Duine mórán a fhulaingt, agus an diúltú a fháil ó na seanóirí agus ó uachtaráin na sagart agus ó na scríobhaithe, agus a chur chun báis, agus éirí an treas lá.”</verse>
			<verse number="23">Dúirt sé le cách: “Más áil le haon duine a bheith ar mo bhuíon, séanadh sé é féin, tógadh suas a chros gach lá, agus leanadh mé.</verse>
			<verse number="24">Óir cibé arb áil leis a anam a shaoradh, caillfidh sé é; ach cibé a chaillfidh a anam mar gheall orm-sa, saorfaidh an duine sin é.</verse>
			<verse number="25">Óir cá fearrde do dhuine an domhan go léir a ghnóthú agus é féin a chailleadh agus a ligean ar ceal?</verse>
			<verse number="26">Óir cibé ar náir leis mise agus mo bhriathra, is náir le Mac an Duine eisean nuair a thiocfaidh sé ina ghlóir féin agus i nglóir an Athar agus na n-aingeal naofa.</verse>
			<verse number="27">Ach deirim libh go dearfa, tá cuid dá bhfuil anseo i láthair nach mblaisfidh an bás nó go mbeidh ríocht Dé feicthe acu.”</verse>
			<verse number="28">Agus timpeall ocht lá tar éis na cainte sin, rug sé leis Peadar agus Eoin agus Séamas agus chuaigh an sliabh suas chun guí.</verse>
			<verse number="29">Agus sa ghuí dó, tháinig athrach cló ar a ghnúis agus mʼéirigh a chuid éadaigh gléigeal lonrach.</verse>
			<verse number="30">Agus bhí beirt fhear ag agallamh leis–bʼiad Maois agus Éilias iad–</verse>
			<verse number="31">agus chonacthas i nglóir iad ag caint faoina imeacht as an saol, rud a bhí le tabhairt chun críche aige in Iarúsailéim.</verse>
			<verse number="32">Bhí Peadar agus a chompánaigh trom le codladh, ach dʼfhan siad ina ndúiseacht agus chonaic siad a ghlóir agus an bheirt a bhí ansiúd in éineacht leis.</verse>
			<verse number="33">Agus ansin, le linn dóibh seo a bheith ag scaradh leis, dúirt Peadar le hÍosa: “A Mháistir, is maith mar a tharla anseo sinn: déanaimis trí bhoth, ceann duit féin, ceann do Mhaois agus ceann dʼÉilias”–agus gan a fhios aige cad a bhí sé a rá.</verse>
			<verse number="34">Ach nuair a bhí sé ag rá an méid sin, tháinig scamall, agus bhí sé ina scáil anuas orthu, agus bhí uamhan orthu nuair a dʼimigh siad siúd isteach sa scamall.</verse>
			<verse number="35">Agus tháinig glór as an scamall ag rá: “Is é seo mo Mhac, an té is togha liom; éistigí leis!”</verse>
			<verse number="36">Agus le macalla an ghlóir, fuarthas Íosa ina aonar. Ach dʼfhan na deisceabail ina dtost agus níor inis siad dʼaon duine sna laethanta sin aon ní dá raibh feicthe acu.</verse>
			<verse number="37">Lá arna mhárach, ar theacht anuas dóibh ón sliabh, tháinig slua mór faoina dhéin.</verse>
			<verse number="38">Agus bhí duine den slua a mʼéigh amach: “A Mháistir, iarraim ort dearcadh le fabhar ar mo mhac, óir níl agam ach é,</verse>
			<verse number="39">agus féach, bíonn spiorad ag breith air, agus screadann sé amach go tobann, agus baineann sé rachtanna as go mbíonn cúr leis, agus is ar éigean a scarann sé leis ach dá thraochadh.</verse>
			<verse number="40">Agus dʼiarr mé ar do dheisceabail é a chaitheamh amach, agus níorbh fhéidir leo é.”</verse>
			<verse number="41">Dʼfhreagair Íosa agus dúirt: “Ó, a ghlúin dhíchreidmheach chlaon, cá fad a bheidh mé in bhur measc agus a chuirfidh mé suas libh? Tabhair chugam anseo do mhac.”</verse>
			<verse number="42">Agus le linn dó a bheith ag teacht chuige, theilg an deamhan ar lár é agus bhain rachtanna as go dalba. Ach bhagair Íosa ar an spiorad míghlan, agus leigheas sé an t-ógánach agus thug ar ais dá athair é.</verse>
			<verse number="43">Agus ghabh iontas cách faoi mhórgacht Dé. Agus nuair ab ionadh le cách a raibh dá dhéanamh aige, dúirt sé lena dheisceabail:</verse>
			<verse number="44">“Gabhaigí chugaibh na briathra seo in bhur gcluasa, óir tá Mac an Duine le tabhairt ar láimh do dhaoine.”</verse>
			<verse number="45">Ach níor thuig siad an focal sin; bhí a bhrí ceilte orthu ionas nach bhfeicfidís é, agus bhí eagla orthu ceist a chur air mar gheall ar an bhfocal sin.</verse>
			<verse number="46">Tháinig sé ina n-aigne a fhiafraí cé acu díobh ba mhó.</verse>
			<verse number="47">Ach bhí a fhios ag Íosa an smaoineamh a bhí ina gcroí, agus thóg sé leanbh agus chuir ina sheasamh é láimh leis,</verse>
			<verse number="48">agus dúirt leo: “Cibé a ghlacfaidh an leanbh seo i mʼainm, is mise a ghlacann sé, agus cibé a ghlacfaidh mise, glacann sé an té a chuir uaidh mé. Óir, an té is lú eadraibh uile, sin é an té atá mór.”</verse>
			<verse number="49">Labhair Eoin agus dúirt: “A Mháistir, chonaiceamar duine ag caitheamh deamhan amach i dʼainm-se agus chuireamar cosc leis, óir ní leanann sé thú in aon-bhuíon linne.”</verse>
			<verse number="50">Dúirt Íosa leis: “Ná cuirigí aon chosc leis, óir an té nach bhfuil in bhur n-aghaidh, tá sé ar bhur son.</verse>
			<verse number="51">Ansin, nuair a bhí an t-am ag teacht go dtógfaí as an saol é, bhuail sé roimhe go dána ag déanamh ar Iarúsailéim,</verse>
			<verse number="52">agus chuir sé teachtairí roimhe amach. Sa tslí dóibh sin, chuaigh siad isteach i mbaile Samárach ag ullmhú dó.</verse>
			<verse number="53">Ach ní ghlacfaí san áit sin é de bhrí gur ar Iarúsailéim a bhí a thriall.</verse>
			<verse number="54">Ar a fheiceáil sin do na deisceabail, Séamas agus Eoin, dúirt siad: “A Thiarna, arbh áil leat go n-ordóimis tine a theacht anuas ó neamh agus iad a scriosadh?”</verse>
			<verse number="55">Ach dʼiompaigh sé chucu agus thug casaoid dóibh.</verse>
			<verse number="56">Agus dʼimigh siad go dtí baile nárbh é.</verse>
			<verse number="57">Agus ag gluaiseacht dóibh, dúirt duine éigin sa tslí leis: “Leanfaidh mé thú cibé áit a rachaidh tú.”</verse>
			<verse number="58">Dúirt Íosa leis: “Tá prochóga ag na sionnaigh agus neadacha ag éanlaith an aeir, ach níl ag Mac an Duine áit ar a leagfaidh sé a cheann.”</verse>
			<verse number="59">Dúirt sé le duine eile: “Lean mise.” Ach dúirt seisean: “A Thiarna, bíodh cead agam dul ar dtús agus mʼathair a adhlacadh.”</verse>
			<verse number="60">Dúirt sé leis: “Lig do na mairbh a mairbh a adhlacadh, ach imigh thusa agus craobhscaoil ríocht Dé.”</verse>
			<verse number="61">Dúirt duine eile fós: “Leanfaidh mé thú, a Thiarna, ach bíodh cead agam ar dtús slán a fhágáil ag muintir mo thí.”</verse>
			<verse number="62">Ach dúirt Íosa leis: “Aon duine a bhuaileann a lámh ar an gcéachta agus a fhéachann siar ina dhiaidh, níl sé oiriúnach do ríocht Dé.”</verse>
		</chapter>
		<chapter number="10">
			<verse number="1">Ina dhiaidh sin cheap an Tiarna a dó seachtód eile agus chuir sé amach roimhe féin iad ina mbeirt agus ina mbeirt go dtí gach cathair agus gach áit a raibh sé féin le teacht ann.</verse>
			<verse number="2">Dúirt sé leo: “Tá an fómhar fairsing, ach níl ann ach meitheal bheag. Dá bhrí sin, guígí Máistir an fhómhair go gcuirfidh sé meitheal uaidh isteach ina fhómhar.</verse>
			<verse number="3">Imígí: féach, táim do bhur gcur uaim ar nós uan i measc faolchon.</verse>
			<verse number="4">Ná beirigí sparán libh, ná tiachóg, ná cuaráin, agus ná beannaígí dʼaon duine ar an mbóthar.</verse>
			<verse number="5">Cibé teach a rachaidh sibh isteach ann, abraigí ar dtús: ‘Síocháin don teach seo,’</verse>
			<verse number="6">agus má bhíonn mac síochána ann, fanfaidh bhur síocháin aige; ach mura mbíonn fillfidh sí oraibh féin.</verse>
			<verse number="7">Fanaigí sa teach sin, ag ithe agus ag ól na nithe a bhíonn acu; óir is fiú an fear oibre a thuarastal. Ná bígí ag aistriú ó theach go teach.</verse>
			<verse number="8">Agus cibé cathair a rachaidh sibh isteach inti agus go nglacfar sibh, ithigí na nithe a chuirfear os bhur gcomhair</verse>
			<verse number="9">agus leigheasaigí na daoine tinne a bhíonn inti, agus abraigí leis na daoine: ‘Tá ríocht Dé in achomaireacht daoibh.’</verse>
			<verse number="10">Ach cibé cathair a rachaidh sibh isteach inti agus nach nglacfar sibh, téigí amach ar na sráideanna agus abraigí:</verse>
			<verse number="11">‘Fiú amháin a leanann dár gcosa de dheannach bhur gcathrach, glanaimid dínn oraibh é; ach bíodh a fhios agaibh é seo, go bhfuil ríocht Dé in achomaireacht.’</verse>
			<verse number="12">Deirim libh, is saoire a bheidh ag Sodam an lá úd ná ag an gcathair sin.</verse>
			<verse number="13">“Is mairg duit, a Chorazain! is mairg duit-se, a Bhéatsáide! Óir, dá mba sa Tuír agus i Siodón a dhéanfaí na míorúiltí a rinneadh ionaibhse, is fadó a bheadh aithrí déanta acu, iad in éadach saic agus ina suí sa luaithreach.</verse>
			<verse number="14">Ach is saoire a bheidh ag an Tuír agus ag Siodón sa bhreithiúnas ná agaibh-se.</verse>
			<verse number="15">Agus tusa, a Chafarnáúm, an ardófar chun flaithiúnais thú? Síos go hIfreann a theilgfear thú!</verse>
			<verse number="16">An té a chluineann sibh-se, cluineann sé mise, agus an té a dhiúltaíonn daoibhse, diúltaíonn sé dom-sa, agus an té a dhiúltaíonn dom, diúltaíonn sé don té a chuir uaidh mé.”</verse>
			<verse number="17">Tháinig an dó seachtód ar ais agus áthas orthu, ag rá: “A Thiarna, tá na deamhain féin faoinár smacht i dʼainm-se.”</verse>
			<verse number="18">Dúirt sé leo: “Bhí mé ag breathnú ar Shátan agus é ag titim ó fhlaithiúnas mar a bheadh splanc.</verse>
			<verse number="19">Féach, tá cumas tugtha agam daoibh chun satailt ar nathracha nimhe agus ar scairpeanna agus ar gach neart den namhaid, agus ní dhéanfaidh rud ar bith dochar daoibh.</verse>
			<verse number="20">Ach, ná bígí ag déanamh áthais faoi na spioraid a bheith faoi bhur smacht, ach déanaigí áthas faoi bhur n-ainmneacha a bheith scríofa sna flaithis.”</verse>
			<verse number="21">An uair sin féin rinne sé gairdeas sa Spiorad Naomh agus dúirt: “Bheirim buíochas duit, a Athair, a Thiarna Neimhe agus talún, de chionn mar cheil tú na nithe seo ar lucht eagna agus éirime agus mar a dʼfhoilsigh tú do naíonáin iad. Is ea, a Athair, óir is amhlaidh sin ba mhaith leat é.</verse>
			<verse number="22">Tá gach aon ní tugtha dom-sa ag mʼAthair. Agus ní heol dʼaon neach cé hé an Mac ach amháin don Athair, ná cé hé an tAthair ach amháin don Mhac agus don té ar toil leis an Mac a fhoilsiú dó.”</verse>
			<verse number="23">Agus, ag iompú chun a dheisceabal, dúirt sé leo ar leithligh: “Is méanar do na súile a fheiceann na nithe a fheiceann sibh-se.</verse>
			<verse number="24">Óir deirim libh, bʼáil le mórán fáithe agus ríthe na nithe a fheiceáil a fheiceann sibh-se agus ní fhaca siad iad, agus na nithe a chloisteáil a chluineann sibh-se agus níor chuala siad iad.”</verse>
			<verse number="25">Dʼéirigh dlíodóir ina sheasamh agus dúirt leis, dá phromhadh: “A Mháistir, cad tá le déanamh agam chun go mbeidh mé páirteach sa bheatha shíoraí?”</verse>
			<verse number="26">Dúirt sé leis: “Cad tá scríofa sa dlí? Cad a léann tú ann?”</verse>
			<verse number="27">Dʼfhreagair sé agus dúirt: “‘Gráóidh tú do Thiarna Dia ó do chroí go hiomlán agus ó dʼanam go hiomlán agus ó do neart go hiomlán agus ó dʼaigne go hiomlán’; agus ‘do chomharsa mar thú féin.’”</verse>
			<verse number="28">Dúirt sé leis: “Thug tú an freagra ceart: déan an méid sin agus beidh an bheatha agat.”</verse>
			<verse number="29">Ach ó bʼáil leis seo a cheart a phlé, dúirt sé le hÍosa: “Agus cé hé mo chomharsa?”</verse>
			<verse number="30">Thug Íosa freagra air dá rá: “Bhí fear ag dul síos ó Iarúsailéim go hIreachó, agus tharla i measc robálaithe é a rinne é a lomadh agus é a leadradh agus é a fhágáil ina ndiaidh leathmharbh.</verse>
			<verse number="31">Ach le halt na haon uaire, bhí sagart ag dul síos an bóthar sin, agus ar a fheiceáil dó, ghabh sé don taobh thall thairis.</verse>
			<verse number="32">Mar an gcéanna do Léivíteach: ar theacht chun na háite agus ar a fheiceáil dó, ghabh sé don taobh thall thairis.</verse>
			<verse number="33">Ach, Samárach a bhí ag gabháil an bóthar, tháinig sé mar a raibh sé, agus ar a fheiceáil dó, ghabh trua é,</verse>
			<verse number="34">agus chuaigh sé anonn chuige agus chuir ceangal ar a chréachtaí, tar éis dó ola agus fíon a dhoirteadh iontu; chuir sé ar mhuin a bheithígh féin é, sheol go teach ósta é, agus rinne cúram de.</verse>
			<verse number="35">Agus lá arna mhárach, thóg sé amach dhá dhéanar agus thug don óstóir iad agus dúirt: ‘Déan cúram de, agus cibé méid a chaithfidh tú thairis sin, íocfaidh mé leat é ag filleadh dom.’</verse>
			<verse number="36">Cé acu den triúr sin, do bharúil, ba chomharsa don té a tharla i líon na robálaithe?”</verse>
			<verse number="37">Dúirt sé: “An té a rinne an trócaire air.” Dúirt Íosa leis: “Imigh leat, agus déan féin mar an gcéanna.”</verse>
			<verse number="38">Sa tslí dóibh, tháinig sé isteach i mbaile áirithe, agus chuir bean darbh ainm Marta fáilte roimhe chun a tí.</verse>
			<verse number="39">Bhí deirfiúr aici darbh ainm Máire, agus bhí sí seo ina suí ag cosa an Tiarna ag éisteacht lena bhriathar.</verse>
			<verse number="40">Marta féin, áfach, bhí a hintinn tógtha suas ag an iomad freastail. Stad sí os a chomhair amach agus dúirt: “A Thiarna, an ea nach cás leat gur fhág mo dheirfiúr an freastal fúmsa i mʼaonar? Abair léi mar sin lámh chúnta a thabhairt dom.”</verse>
			<verse number="41">Dúirt an Tiarna léi dá freagairt: “A Mharta, a Mharta, tá imní ort agus buaireamh mar gheall ar mhórán nithe.</verse>
			<verse number="42">Ach níl riachtanas ach le haon ní amháin. Óir is í an pháirt is fearr ba rogha le Máire, agus ní bhainfear í sin di.”</verse>
		</chapter>
		<chapter number="11">
			<verse number="1">Aon lá amháin agus é in áit áirithe ag guí, nuair a stad sé, dúirt duine dá dheisceabail leis: “A Thiarna, múin dúinne guí, amhail mar a mhúin Eoin dá dheisceabail.”</verse>
			<verse number="2">Dúirt sé leo: “Nuair a ghuíonn sibh, abraigí: A Athair, go naofar dʼainm; go dtaga do ríocht;</verse>
			<verse number="3">ár n-arán laethúil tabhair dúinn gach lá;</verse>
			<verse number="4">agus maith dúinn ár bpeacaí, óir maithimid féin do chách a bhíonn i bhfiacha againn; agus ná lig sinn i gcathú.”</verse>
			<verse number="5">Agus dúirt sé leo: “Má bhíonn duine agaibh agus cara aige, agus go rachaidh sé chuige i lár na hoíche dá rá leis: ‘A chara, tabhair trí bhuilín ar iasacht dom,</verse>
			<verse number="6">óir tá cara dom tagtha chun mo thí as a bhóthar agus níl dada agam a chuirfidh mé os a chomhair’;</verse>
			<verse number="7">agus go ndéarfaidh an fear istigh dá fhreagairt: ‘Ná bí do mo bhuaireamh, óir tá an doras dúnta anois agus mé féin is mo chlann sa leaba, ní féidir dom éirí chun iad a thabhairt duit’;–</verse>
			<verse number="8">deirim libh, ach mura n-éirí sé agus iad a thabhairt dó de chionn gur cara dó é, mar sin féin, de chionn a mhínáirí atá sé, éireoidh agus tabharfaidh dó a oiread is a bhíonn de dhíth air.</verse>
			<verse number="9">Agus deirim libh, iarraigí, agus tabharfar daoibh; lorgaigí, agus gheobhaidh sibh; buailigí, agus osclófar daoibh.</verse>
			<verse number="10">Óir gach aon duine a iarrann, glacann, agus an té a lorgann, faigheann, agus an té a bhuaileann, osclófar dó.</verse>
			<verse number="11">Cé hé an t-athair in bhur measc go n-iarrfaidh a mhac arán air, agus ar cloch a shínfidh sé chuige? Nó más iasc a iarrann, an nathair nimhe a shínfidh sé chuige in ionad éisc?</verse>
			<verse number="12">Nó fós má iarrann ubh, an sínfidh sé scairp chuige?</verse>
			<verse number="13">Dá bhrí sin, más eol daoibhse atá go holc nithe maithe a thabhairt do bhur gclann, nach móide go dtabharfaidh an tAthair ó neamh an Spiorad Naomh dóibh seo a iarrann air é?”</verse>
			<verse number="14">Bhí deamhan dá chaitheamh amach aige–deamhan balbh. Agus nuair a bhí an deamhan imithe amach, labhair an fear balbh, agus rinne na sluaite ionadh de.</verse>
			<verse number="15">Ach dúirt cuid acu: “Is trí Bhéalzabúl, prionsa na ndeamhan, a chaitheann sé na deamhain amach.”</verse>
			<verse number="16">Agus bhí cuid eile acu ag lorg comhartha ó na flaithis uaidh, dá phromhadh.</verse>
			<verse number="17">Ach ó bhí fios a smaointe aige dúirt sé leo: “Gach ríocht a bhíonn ar deighilt ina haghaidh féin, bánaítear í, agus titeann a cuid tithe ar mhuin a chéile.</verse>
			<verse number="18">Agus má bhíonn Sátan freisin ar deighilt ina aghaidh féin, conas a sheasfaidh a ríocht?–ós dá rá sibh gur trí Bhéalzabúl a chaithim amach na deamhain.</verse>
			<verse number="19">Ach más trí Bhéalzabúl a chaithimse na deamhain amach, cé tríd go gcaitheann bhur gclann féin amach iad? Uime sin, is iad sin a thabharfaidh breith oraibh.</verse>
			<verse number="20">Ach más trí mhéar Dé a chaithim amach na deamhain, dá réir sin tá ríocht Dé tagtha chugaibh.</verse>
			<verse number="21">Nuair a bhíonn an fear láidir faoi arm is éide ag gardáil a chaisleáin, bíonn gach a bhfuil ina sheilbh sábháilte.</verse>
			<verse number="22">Ach nuair a thagann fear is treise ná é ina aghaidh agus go mbuann air, baineann de a ghléas troda as a raibh a mhuinín, agus déanann a chreach a roinnt.</verse>
			<verse number="23">An té nach bhfuil liom tá sé i mʼaghaidh, agus an té nach gcnuasaíonn liom, scaipeann.</verse>
			<verse number="24">Nuair a bhíonn an spiorad míghlan imithe amach as an duine, gabhann sé trí áiteanna tíortha ag lorg faoisimh, agus nuair nach bhfaigheann, deir: ‘Fillfidh mé chun mo thí as a dtáinig mé amach.’</verse>
			<verse number="25">Agus ar theacht dó, faigheann sé scuabtha, maisithe é.</verse>
			<verse number="26">Imíonn sé ansin agus tugann leis seacht spiorad eile is measa ná é féin; téann siad isteach agus glacann siad áras ann, agus is measa dála an duine sin ar deireadh ná ar dtús.”</verse>
			<verse number="27">Agus le linn do a bheith ag rá an méid sin, labhair bean go hard as lár an tslua agus dúirt sí leis: “Is méanar don bhroinn a rinne thú a iompar agus do na cíocha a dhiúl tú!”</verse>
			<verse number="28">Ach dúirt sé: “Is mó is méanar dóibh seo a chluineann briathar Dé agus a choimeádann é.”</verse>
			<verse number="29">Nuair a bhí na sluaite ag tiomsú chuige, thosaigh sé ag rá: “Is drochghlúin an ghlúin seo: tá sí ag lorg comhartha, agus comhartha ní thabharfar di ach comhartha Ióna.</verse>
			<verse number="30">Óir, amhail mar bhí Ióna ina chomhartha do na Ninivéigh, is amhlaidh sin a bheidh Mac an Duine don ghlúin seo.</verse>
			<verse number="31">Éireoidh ban-ríon an deiscirt in am an bhreithiúnais le muintir na glúine seo agus daorfaidh sí iad, óir tháinig sise as imill na cruinne ag éisteacht le heagna Sholaimh, agus tá anseo neach is mó ná Solamh.</verse>
			<verse number="32">Éireoidh muintir Ninivé ina seasamh in am an bhreithiúnais leis an nglúin seo, agus daorfaidh siad í, óir rinne siad aithrí nuair a dʼfhógair Ióna é, agus tá anseo neach is mó ná Ióna.</verse>
			<verse number="33">“Ní lasann aon duine lampa agus é a chur i bpoll folaigh, ná faoi bhéal na peice, ach ar an gcrann solais, chun go bhfeicfidh na daoine a thagann isteach an tsoilse.</verse>
			<verse number="34">Is í do shúil lampa do choirp. Nuair a bhíonn do shúil slán, bíonn do chorp ar fad solasmhar freisin. Ach nuair a bhíonn sí tinn, bíonn do chorp ar fad sa dorchadas.</verse>
			<verse number="35">Féach chuige, mar sin, nach mbíonn an solas atá ionat ina dhorchadas.</verse>
			<verse number="36">Má bhíonn do chorp ar fad solasmhar dá bhrí sin, gan aon chuid den dorchadas ann, beidh sé solasmhar ar fad nuair a shoilsíonn an lampa lena ghile thú.”</verse>
			<verse number="37">Le linn na cainte, thug Fairisíneach cuireadh dó chun a mheán lae ina theach. Chuaigh sé isteach agus lig faoi ag bord.</verse>
			<verse number="38">Ar a fheiceáil sin don Fhairisíneach, bʼionadh leis nach ndearna sé an t-ionladh ar dtús roimh an bproinn.</verse>
			<verse number="39">Ach dúirt an Tiarna leis: “Is ea, is Fairisínigh sibh féin: glanann sibh an taobh amuigh den chupa agus den mhias, ach tá an taobh istigh díbh lán de shlad agus de mhallaitheacht.</verse>
			<verse number="40">A dhaoine gan chiall, nach é an Té a rinne an taobh amuigh a rinne an taobh istigh freisin?</verse>
			<verse number="41">Ach tugaigí uaibh ina dhéirc an ní atá agaibh, agus tá gach aon ní glan daoibh feasta.</verse>
			<verse number="42">“Ach is mairg daoibhse, a Fhairisíneacha, mar go n-íocann sibh deachúna ar an miontas agus ar an ruibh agus ar an uile ghlasra, agus go scaoileann sibh tharaibh an ceart agus grá do Dhia. Nithe iad seo nárbh fholáir a dhéanamh, gan iad siúd a fhágáil ar lár.</verse>
			<verse number="43">“Is mairg daoibhse, a Fhairisíneacha, mar gur mór agaibh suí sa chéad áit sna sionagóga, agus cách a bheith ag beannú daoibh sna háiteanna poiblí.</verse>
			<verse number="44">“Is mairg daoibh, mar go bhfuil sibh ar nós na dtuamaí nach bhfeictear, go mbíonn daoine ag siúl os a gcionn gan a fhios dóibh féin.”</verse>
			<verse number="45">Ach labhair duine de na dlíodoirí: “Ag caint mar sin duit, a Mháistir,” ar sé, “tugann tú easmailt dúinne freisin.”</verse>
			<verse number="46">Ach dúirt seisean: “Agus daoibhse freisin is mairg, a dhlíodoirí, mar go mbuaileann sibh ualaí do-iompair ar na daoine, ach barr aon mhéire ní chuirfidh sibh féin leis na hualaí céanna.</verse>
			<verse number="47">Is mairg daoibh, mar go dtógann sibh tuamaí na bhfáithe agus gurbh iad bhur n-aithreacha a mharaigh iad!</verse>
			<verse number="48">Sin mar is finnéithe sibh agus mar a thugann sibh toil do bhearta bhur n-aithreacha, óir rinne siad siúd iad a mharú, agus déanann sibh-se an tógáil.</verse>
			<verse number="49">Agus sin é an fáth a ndúirt Eagna Dé: ‘Cuirfidh mé fáithe agus aspail chucu, agus déanfaidh siad cuid acu a mharú agus a ghéarleanúint,’</verse>
			<verse number="50">ionas go n-éileofar ar an nglúin seo fuil na bhfáithe uile a doirteadh ó thúsú an domhain,</verse>
			<verse number="51">ó fhuil Áibil go dtí fuil Zacairiá a cuireadh chun báis idir an altóir agus an sanctóir: Is ea, deirim libh, éileofar ar an nglúin seo í.</verse>
			<verse number="52">Is mairg daoibh, a dhlíodoirí, óir rug sibh libh eochair an eolais; ní dheachaigh sibh féin isteach, agus iad seo a bhí ag dul isteach, chuir sibh cosc leo.</verse>
			<verse number="53">Agus ar dhul amach as sin dó, thosaigh na scríobhaithe agus na Fairisínigh ag cothú na mioscaise chuige thar fóir agus dá shaighdeadh chun cainte faoi iomad nithe,</verse>
			<verse number="54">iad in oirchill air chun greim a fháil ar fhocal éigin as a bhéal.</verse>
		</chapter>
		<chapter number="12">
			<verse number="1">Lena linn sin, agus an slua cruinnithe le chéile ina mílte móra go dtí go raibh siad ag satailt ar a chéile, thosaigh sé ag caint lena dheisceabail ar dtús: “Seachnaígí sibh féin ar ghabháil–is é sin, ar bhréagchrábhadh–na bhFairisíneach.</verse>
			<verse number="2">Níl aon ní i bhfolach nach bhfoilseofar, ná aon ní faoi cheilt nach mbeidh fios air.</verse>
			<verse number="3">Agus dá bhrí sin, cibé nithe a dúirt sibh sa dorchadas, cluinfear i solas an lae iad, agus an cogar i gcluas a labhair sibh sna seomraí cúil, fógrófar é ó bharr na dtithe.</verse>
			<verse number="4">Ach is libh-se a deirim é, a chairde: ná bíodh eagla oraibh rompu seo a mharaíonn an corp agus ina dhiaidh sin nach dtagann leo níos mó a dhéanamh.</verse>
			<verse number="5">Ach taispeánfaidh mé daoibh cé is eagal daoibh; bíodh eagla oraibh roimh an té a bhfuil ar a chumas, tar éis an mharaithe, neach a theilgean isteach in Ifreann. Is ea, deirim libh, bíodh eagla oraibh roimhe sin.</verse>
			<verse number="6">Nach ndíoltar cúig ghealbhan ar dhá phingin? Agus fiú aon cheann amháin acu, níl ar dearmad i láthair Dé.</verse>
			<verse number="7">Ní hea, ach fiú amháin ribí bhur gcinn, tá siad uile comhairthe. Ná bíodh aon eagla oraibh; is mó is fiú sibh ná dá mhéad na gealbhain.</verse>
			<verse number="8">Deirim libh, gach aon duine a ghlacfaidh liom-sa os comhair daoine, glacfaidh Mac an Duine leis sin chomh maith os comhair aingil Dé;</verse>
			<verse number="9">ach an té a shéanfaidh mise i láthair daoine, séanfar eisean i láthair aingil Dé.</verse>
			<verse number="10">Agus gach aon duine a déarfaidh focal in aghaidh Mhac an Duine, maithfear dó é; ach an té a dhéanfaidh diamhasla in aghaidh an Spioraid Naoimh, ní bhfaighidh sé maithiúnas ann.</verse>
			<verse number="11">Nuair a thabharfar sibh i láthair na sionagóg agus na ngiúistísí agus an lucht údaráis, ná bígí go himníoch ag fiafraí conas bhur gcúis a phlé, ná cad a déarfaidh sibh;</verse>
			<verse number="12">óir múinfidh an Spiorad Naomh daoibh an uair sin féin na nithe nach foláir a rá.”</verse>
			<verse number="13">Dúirt duine as an slua leis: “A Mháistir, abair le mo dheartháir mo chion féin den oidhreacht a thabhairt dom.”</verse>
			<verse number="14">Ach dúirt seisean leis: “A chara, cé a cheap mise chun a bheith i mo bhreitheamh ná i mo mholtóir oraibh?”</verse>
			<verse number="15">Dúirt sé leo ansin: “Bígí ar bhur gcoimeád go haireach ar an uile shórt sainte, óir, fiú amháin an té a mbíonn raidhse aige, ní thugann a chuid maoine aon áirithe ar a shaol dó.”</verse>
			<verse number="16">Agus labhair sé parabal leo: “Bhí fear saibhir ann ar thug a chuid talún barra breátha uaithi,</verse>
			<verse number="17">agus dúirt sé leis féin as a mhachnamh: ‘Cad a dhéanfaidh mé, mar níl slí stórála agam do mo chuid barr?’</verse>
			<verse number="18">Dúirt sé ansin: ‘Is é a dhéanfaidh mé, mo sciobóil a leagan anuas agus cinn níos mó a thógáil, agus an t-arbhar go léir agus mo chuid maitheasaí a chur i dtaisce iontu;</verse>
			<verse number="19">agus déarfaidh mé le mʼanam: A anam, tá go leor maitheasaí de chúltaca agat go cionn na mblianta fada: fan go socair, bí ag ithe agus ag ól agus ag aoibhneas.’</verse>
			<verse number="20">Ach dúirt Dia leis: ‘A dhuine gan chiall, san oíche anocht féin, táthar chun dʼanam a iarraidh ort ar ais; agus an cnuasach atá déanta agat, cé aige a mbeidh sé?’</verse>
			<verse number="21">Sin mar a bhíonn ag an té a thaisceann a chuid in ionad é féin a dhéanamh saibhir de réir Dé.”</verse>
			<verse number="22">Dúirt sé lena dheisceabail: “Sin é an fáth a n-abraim libh: ná bígí imníoch faoi bhur mbeatha i dtaobh bia, ná faoi bhur gcorp i dtaobh éadaigh.</verse>
			<verse number="23">Óir is mó le rá an bheatha ná an bia agus an corp ná an t-éadach.</verse>
			<verse number="24">Breathnaígí na fiacha dubha: ní dhéanann siad síolchur ná fómhar, níl teach stórais acu ná scioból; agus tugann Dia bia dóibh. Nach mó is fiú sibh-se ná an éanlaith?</verse>
			<verse number="25">Cé agaibh a dʼfhéadfadh, trí bheith ag déanamh imní aon bhan-lámh amháin a chur le fad a shaoil?</verse>
			<verse number="26">Dá bhrí sin, nuair nach bhfuil neart agaibh ar an rud is lú, cad chuige daoibh a bheith imníoch faoi na rudaí eile?</verse>
			<verse number="27">Breathnaígí na lilí mar a fhásann siad: ní dhéanann siad saothar ná sníomh. Ach deirim libh nach raibh ar Sholamh féin, dá mhéad a ghlóir, cóir éadaigh mar atá ar cheann díobh seo.</verse>
			<verse number="28">An lus ar an mbán a bhíonn ann inniu agus atá le caitheamh sa sorn amárach, má éadaíonn Dia mar sin é, nach móide go mór dó sibh-se a éadú, a lucht an bheagán creidimh!</verse>
			<verse number="29">Sibh-se, mar an gcéanna, ná bígí ag lorg bhur mbia ná bhur ndí, agus ná bígí do bhur gcrá féin.</verse>
			<verse number="30">Óir is iad na nithe sin uile a mbíonn págánaigh an domhain seo ar a dtóir; ach tá a fhios ag bhur nAthair go bhfuil gá agaibh leis na nithe sin.</verse>
			<verse number="31">Ach déanaigí a ríocht sin a lorg, agus tabharfar daoibh na nithe úd chomh maith.</verse>
			<verse number="32">Ná bíodh eagla oraibh, a thréad bheag, óir ba ghnaoi le bhur nAthair an ríocht a thabhairt daoibh.</verse>
			<verse number="33">Díolaigí a bhfuil agaibh agus déanaigí déirc; déanaigí daoibh féin sparáin nach gcaithfear le haois, stór do-ídithe sna flaithis mar nach dtagann an bithiúnach ina ghar agus nach mbíonn an leamhan dá lot.</verse>
			<verse number="34">Óir, san áit a mbíonn bhur stór, is ann a bheidh bhur gcroí freisin.</verse>
			<verse number="35">“Bíodh crios faoi bhur gcoim agaibh agus bhur lampaí ar lasadh,</verse>
			<verse number="36">agus sibh cosúil le daoine a bhíonn ag súil lena máistir a theacht ar ais ón mbainis, ionas, nuair a thiocfaidh sé agus go mbuailfidh, go n-osclóidh siad láithreach dó.</verse>
			<verse number="37">Is méanar do na seirbhísigh sin a bhfaighidh an máistir ag faire iad nuair a thagann. Deirim libh go fírinneach, fáiscfidh sé crios faoi agus cuirfidh ina suí chun boird iad agus rachaidh thart ag freastal orthu.</verse>
			<verse number="38">Agus cibé acu sa dara faire nó sa tríú faire a thagann sé, agus nithe a fháil amhlaidh, is dóibh siúd is méanar.</verse>
			<verse number="39">Ach bíodh a fhios agaibh é seo: dá mbʼeol don fhear tí cén uair a thiocfadh an bithiúnach, ní cheadódh sé a theach a bhriseadh isteach.</verse>
			<verse number="40">Bígí sibh-se ullamh freisin, óir is ar an uair nach síleann sibh a thiocfaidh Mac an Duine.”</verse>
			<verse number="41">Dúirt Peadar ansin: “A Thiarna, an linne atá tú ag tagairt an pharabail seo, nó le cách eile chomh maith?”</verse>
			<verse number="42">Dúirt an Tiarna: “Cé hé más ea, an maor úd atá iontaofa géarchúiseach a gceapfaidh an máistir os cionn a lucht tís é chun a gcion den arbhar a thabhairt dóibh i dtráth?</verse>
			<verse number="43">Is méanar don seirbhíseach sin a bhfaighidh a mháistir é ag déanamh amhlaidh ar theacht dó.</verse>
			<verse number="44">Deirim libh go dearfa, ceapfaidh sé os cionn a mhaoine go léir é.</verse>
			<verse number="45">Ach má deir an seirbhíseach sin ina chroí: ‘Is é an teacht mall ag mo mháistir é,’ agus go dtosóidh ag bualadh na mbuachaillí aimsire agus na gcailíní, agus ag ithe agus ag ól agus ag meisceoireacht,</verse>
			<verse number="46">tiocfaidh máistir an tseirbhísigh sin sa lá nach mbíonn súil aige leis agus ar an uair nach eol dó, agus coscróidh sé é, agus tabharfaidh cion na míthairiseach dó.</verse>
			<verse number="47">An seirbhíseach sin arbh eol dó toil a mháistir agus nach ndearna ullmhú ná beart de réir a thola, gabhfar de mhórán buillí air;</verse>
			<verse number="48">ach an té nárbh eol dó í agus a rinne nithe ba dhíol buillí, gabhfar de bheagán buillí air. An té ar tugadh mórán dó, beifear ag lorg móráin uaidh, agus an té ar taobhaíodh mórán leis, iarrfar níos mó air.</verse>
			<verse number="49">“Chun tine a chaitheamh ar an talamh a tháinig mé, agus nach mór is áil liom go mbeadh sí ar lasadh cheana féin!</verse>
			<verse number="50">Tá baisteadh lena gcaithfear mé a bhaisteadh, agus cad é mar chúngrach atá orm nó go mbeidh sé curtha i gcríoch!</verse>
			<verse number="51">An é is dóigh libh gur chun síocháin a thabhairt ar an talamh a tháinig mé? Ní hea, deirim libh, ach easaontas.</verse>
			<verse number="52">Óir, as seo amach, beidh cúigear in aon teaghlach in easaontas le chéile, triúr le beirt agus beirt le triúr;</verse>
			<verse number="53">athair le mac agus mac le hathair, máthair le hiníon agus iníon le máthair; máthair chéile le bean a mic, agus bean mhic le máthair a céile.”</verse>
			<verse number="54">Dúirt sé freisin leis na sluaite: “Nuair a fheiceann sibh scamall ag éirí san iarthar, deir sibh láithreach: ‘Tá báisteach chugainn,’ agus is amhlaidh a bhíonn;</verse>
			<verse number="55">agus nuair a shéideann sé aneas, deir sibh: ‘Beidh teas ann,’ agus bíonn.</verse>
			<verse number="56">A bhréagchráifeacha, tá a fhios agaibh conas dreach na talún agus na spéire a léamh, ach cad a bheir daoibh gan an t-am seo i láthair a léamh?</verse>
			<verse number="57">Cad chuige nach dtugann sibh breith, uaibh féin, faoin rud is cóir a dhéanamh?</verse>
			<verse number="58">Mar sin, nuair a bhíonn tú ag imeacht le fear do chúisithe i láthair an phrionsa, déan do dhícheall, agus tú sa bhóthar, ar a bheith réidh leis, le heagla go dtarraingeodh sé os comhair an bhreithimh thú agus go dtabharfadh an breitheamh ar láimh don sirriam thú agus go dteilgfeadh an sirriam i bpríosún thú.</verse>
			<verse number="59">Deirim leat, ní thiocfaidh tú amach as sin nó go mbeidh an leathfheoirling dheireanach íoctha agat.</verse>
		</chapter>
		<chapter number="13">
			<verse number="1">San am sin féin tháinig daoine i láthair dá insint dó faoi na Gailíligh, a raibh Píoláit tar éis a gcuid fola agus fuil a n-íobairtí a mheascadh ar a chéile.</verse>
			<verse number="2">Dúirt sé leo dá bhfreagairt: “An é is dóigh libh, agus a rá gur fhulaing siad an méid sin, gur mhó de pheacaigh na Gailíligh sin ná na Gailíligh eile go léir?</verse>
			<verse number="3">Níor mhó, deirim libh; ach mura ndéana sibh aithrí millfear sibh uile mar an gcéanna.</verse>
			<verse number="4">Nó an t-ocht nduine dhéag úd ar thit an túr orthu i Siolóm agus gur mharaigh iad, an dóigh libh gur mhó a bhí siad i bhfiacha ná an chuid eile dʼáitritheoirí Iarúsailéim?</verse>
			<verse number="5">Níor mhó, deirim libh, ach millfear sibh uile mar an gcéanna mura mbíonn aithrí déanta agaibh.”</verse>
			<verse number="6">Dúirt sé an parabal seo: “Bhí fear ann a raibh crann figí curtha ina fhíon-ghort aige, agus tháinig sé ag lorg toraidh air agus ní bhfuair.</verse>
			<verse number="7">Dúirt sé le curadóir na fíniúna: ‘Féach, táim le trí bliana ag teacht ag lorg toraidh ar an gcrann figí seo agus ní bhfaighim é. Gearr anuas é. Cad chuige a mbeadh an talamh ó rath aige i gcónaí?’</verse>
			<verse number="8">Ach dúirt seisean leis dá fhreagairt: ‘A Mháistir, lig an bhliain seo leis chomh maith, nó go ndéanfaidh mé romhar ina thimpeall agus aoileach a chur leis,</verse>
			<verse number="9">agus bʼfhéidir go dtabharfadh sé toradh uaidh; ach mura dtugann, gearrfaidh tú anuas é feasta.’”</verse>
			<verse number="10">Bhí sé ag teagasc i sionagóg lá sabóide.</verse>
			<verse number="11">Agus bhí an bhean seo ann a raibh anspiorad inti dá déanamh tinnlag le hocht mbliana déag; bhí sí cromtha ar a chéile agus gan ar chumas di seasamh díreach ar chor ar bith.</verse>
			<verse number="12">Nuair a chonaic Íosa í, ghair sé chuige í agus dúirt léi: “A bhean, tá tú fuascailte ó mʼéagruas,”</verse>
			<verse number="13">agus chuir sé a lámha uirthi. Agus díríodh suas láithreach í, agus thosaigh sí ag tabhairt glóire do Dhia.</verse>
			<verse number="14">Ach labhair uachtarán na sionagóige, agus míchéadfa aige go ndearna Íosa leigheas lá sabóide, agus dúirt leis an bpobal: “Tá sé lá nach miste saothar a dhéanamh iontu: tagaigí ar na laethanta sin agus leigheastar sibh, agus ní ar lá na sabóide é.”</verse>
			<verse number="15">Dʼfhreagair an Tiarna é: “A bhréagchráifeacha,” ar sé, “nach scaoileann gach duine agaibh a dhamh nó a asal ón mainséar lá na sabóide agus nach seolann chun uisce é?</verse>
			<verse number="16">Agus an bhean seo, is iníon dʼAbrahám, a bhí ar ceangal ag Sátan, féach, ar feadh ocht mbliana déag nár cheart í scaoileadh ón ngéibheann seo lá na sabóide?”</verse>
			<verse number="17">Agus las a eascairde uile le náire nuair a dúirt sé an méid sin, agus bhí an slua go léir lán dʼáthas faoina raibh dá dhéanamh aige de bhearta oirirce.</verse>
			<verse number="18">Agus dúirt sé: “Cad leis a bhfuil ríocht Dé cosúil? Cad leis a gcuirfidh mé i gcomparáid í?</verse>
			<verse number="19">Tá sí cosúil le gráinne de shíol mustaird a thóg duine agus a chaith sé uaidh ina gharraí, agus dʼfhás sé agus rinne crann mór de agus chuaigh éanlaith an aeir ar foscadh ina chraobhacha.”</verse>
			<verse number="20">Agus dúirt sé arís: “Cad leis a gcuirfidh mé ríocht Dé i gcomparáid?</verse>
			<verse number="21">Tá sí cosúil le gabháil a thóg bean agus a dʼfholaigh sí i dtrí pheic phlúir nó go raibh sé gabhálta ar fad.”</verse>
			<verse number="22">Bhí sé ag gabháil trí chathracha agus trí bhailte ag teagasc, ar a bhóthar dó go hIarúsailéim.</verse>
			<verse number="23">Dúirt duine éigin leis: “A Thiarna, an ea nach mbíonn slánaithe ach an beagán?” Dúirt sé leo:</verse>
			<verse number="24">“Déanaigí lándícheall ar dhul isteach tríd an doras cúng, óir beidh mórán, deirim libh, ag iarraidh dul isteach agus ní fhéadfaidh siad é.</verse>
			<verse number="25">Tar éis dʼfhear an tí éirí agus an doras a dhúnadh, agus go dtosóidh sibh-se, in bhur seasamh amuigh, ag bualadh an dorais ag rá: ‘A Thiarna, oscail dúinn!’ déarfaidh seisean libh do bhur bhfreagairt: ‘Níl a fhios agam cad as daoibh!’</verse>
			<verse number="26">Beidh sibh dá rá ansin: ‘Bhímis ag ithe agus ag ól i do láthair, agus is inár sráideanna a rinne tú teagasc.’</verse>
			<verse number="27">Ach déarfaidh sé: ‘Deirim libh, níl a fhios agam cad as daoibh. Beirigí uaim, sibh-se uile a dhéanann an éagóir!’</verse>
			<verse number="28">Is ann a bheidh an gol agus an díoscán fiacla, nuair a fheicfidh sibh Abrahám agus Íosác agus Iacób agus na fáithe uile i ríocht Dé agus gur tiomáineadh sibh féin amach.</verse>
			<verse number="29">Agus tiocfaidh siad anoir is aniar ann, aduaidh is aneas, agus beidh siad ina suí chun boird i ríocht Dé.</verse>
			<verse number="30">Agus féach, tá daoine ar deireadh a bheidh ar tosach, agus tá daoine ar tosach a bheidh ar deireadh!”</verse>
			<verse number="31">Ar an uair sin féin tháinig cuid de na Fairisínigh chuige dá rá leis: “Amach leat agus cuir díot as seo, óir is áil le Héaród tú a chur chun báis.”</verse>
			<verse number="32">Agus dúirt sé leo: “Imígí agus abraigí leis an sionnach úd: ‘Féach, bím ag caitheamh deamhan amach agus ag oibriú leigheas inniu agus amárach, agus ar an treas lá bíonn an deireadh agam.</verse>
			<verse number="33">Agus ní foláir dom a bheith ag imeacht romham inniu agus amárach agus amanathar, óir níor chuí go gcuirfí fáidh chun báis amuigh as Iarúsailéim.’</verse>
			<verse number="34">“A Iarúsailéim, a Iarúsailéim, tusa a mharaíonn na fáithe agus a chlochann iad seo a cuireadh chugat, cad é chomh minic is ab áil liom do chlann a bhailiú, ar nós na circe is a hál faoina sciatháin, agus níorbh áil libh-se!</verse>
			<verse number="35">Féach, fágfar fúibh féin bhur dteach! Agus deirim libh, ní fheicfidh sibh mé níos mó go dtí go ndéarfaidh sibh: ‘Is beannaithe an té atá ag teacht in ainm an Tiarna!’”</verse>
		</chapter>
		<chapter number="14">
			<verse number="1">Nuair a chuaigh sé ag caitheamh a choda lá sabóide i dteach duine de chinn urra na bhFairisíneach, iad seo a bhí ann, bhí siad ag faire go géar air.</verse>
			<verse number="2">Agus bhí, os a chomhair amach, fear a raibh íorpais air.</verse>
			<verse number="3">Labhair Íosa leis na dlíodóirí agus leis na Fairisínigh: “An dleathach leigheas a dhéanamh lá sabóide,” ar sé, “nó an mídhleathach?”</verse>
			<verse number="4">Ach dʼfhan siad ina dtost. Thóg sé é agus leigheas é agus scaoil uaidh é.</verse>
			<verse number="5">Agus dúirt sé leo: “An bhfuil aon duine agaibh a dtitfidh a mhac nó a dhamh sa tobar agus nach dtarraingeoidh amach láithreach é lá na sabóide?”</verse>
			<verse number="6">Agus níorbh fhéidir dóibh freagra a thabhairt ar an méid sin.</verse>
			<verse number="7">Dúirt sé parabal leo siúd a fuair an cuireadh, ar a shonrú dó mar a thoghaidís na chéad áiteanna; dúirt sé leo:</verse>
			<verse number="8">“Nuair a thabharfaidh duine éigin cuireadh chun bainise duit, ná téigh i do luí sa chéad áit, le heagla go mbeidh cuireadh ag duine eile uaidh ba mhó le rá ná thú,</verse>
			<verse number="9">agus go dtiocfaidh an té a thug an cuireadh duit féin agus dó sin, dá rá leat: ‘Tabhair áit dó seo,’ agus go gcaithfeá ansin agus ceann faoi ort an áit is ísle a ghabháil.</verse>
			<verse number="10">Ach nuair a gheobhaidh tú cuireadh, tar agus lig fút san áit is ísle, sa chaoi, nuair a thiocfaidh an té a thug an cuireadh duit, go ndéarfaidh sé leat: ‘A chara, gabh níos faide suas’; ansin beidh onóir ann duit i láthair cách a bhíonn ag bord leat.</verse>
			<verse number="11">Óir gach aon duine a ardaíonn é féin, ísleofar é, agus an té a íslíonn é féin, ardófar é.”</verse>
			<verse number="12">Dúirt sé freisin leis an té a thug an cuireadh dó: “Nuair a bhíonn meán lae nó dinnéar dá thabhairt agat, ná cuir gairm ar do chairde ná ar do bhráithre ná ar do ghaolta ná ar do chomharsana saibhre, le heagla go dtabharfaidís sin cuireadh duit-se ar a seal agus go ndíolfaí an comhar leat.</verse>
			<verse number="13">Ach nuair a bhíonn fleá agat dá tabhairt, tabhair cuireadh do bhoicht, do mhairtínigh, do bhacaigh, do dhaill;</verse>
			<verse number="14">agus beidh sonas ort, de bhrí nach bhfuil teacht acu ar é a chúiteamh leat; óir cúiteofar leat é in aiséirí na bhfíréan.”</verse>
			<verse number="15">Duine díobh seo a bhí ag bord leis, ar chloisteáil an méid sin dó, dúirt sé leis: “Is méanar don té a chaitheann a chuid i ríocht Dé!”</verse>
			<verse number="16">Dúirt sé leis: “Bhí fear ann agus dinnéar mór aige dá thabhairt, agus thug sé cuireadh dá lán.</verse>
			<verse number="17">Chuir sé a sheirbhíseach uaidh ar uair an dinnéir dá rá leo seo a fuair an cuireadh: ‘Tagaigí, mar tá sé reidh anois.’</verse>
			<verse number="18">Agus thosaigh siad uile mar a chéile ag déanamh leithscéil. Dúirt an chéad duine leis: ‘Tá feirm ceannaithe agam, agus is éigean dom dul amach dá feiceáil; iarraim ort mo leithscéal a ghabháil.’</verse>
			<verse number="19">Dúirt duine eile: ‘Tá cúig chuingir damh ceannaithe agam, agus táim ag dul dá dtriail; iarraim ort mo leithscéal a ghabháil.’</verse>
			<verse number="20">Agus dúirt duine eile: ‘Táim tar éis pósadh, agus dá bhrí sin ní fhéadaim dul.’</verse>
			<verse number="21">Tháinig an seirbhíseach ar ais agus dʼinis an méid sin dá mháistir. Dúirt fear an tí lena sheirbhíseach ansin, agus fearg air: ‘Amach leat gan stad faoi shráideanna agus faoi chabhsaí na cathrach, agus seol isteach anseo na boicht agus na mairtínigh agus na daill agus na bacaigh.’</verse>
			<verse number="22">Dúirt an seirbhíseach: ‘A mháistir, tá ar ordaigh tú déanta, ach tá slí fós ann.’</verse>
			<verse number="23">Agus dúirt an máistir leis an seirbhíseach: ‘Téigh amach ar na bóithre agus le hais na bhfál, agus cuir dʼfhiacha orthu teacht isteach, ionas go mbeidh mo theach lán.</verse>
			<verse number="24">Óir deirim libh, na fir úd a fuair an cuireadh, ní bhlaisfidh aon duine acu mo dhinnéar.’”</verse>
			<verse number="25">Bhí sluaite móra dá thionlacan, agus dʼiompaigh sé agus dúirt leo:</verse>
			<verse number="26">“Má thagann aon duine chugam agus gan fuath a bheith aige dá athair agus dá mháthair agus dá bhean agus dá chlann agus dá dheartháireacha agus dá dheirfiúracha, agus fiú amháin dá anam féin, ní féidir dó a bheith ina dheisceabal agam.</verse>
			<verse number="27">Cibé nach ndéanann a chros a iompar agus teacht i mo dhiaidh, ní féidir dó a bheith ina dheisceabal agam.</verse>
			<verse number="28">Óir cé agaibh arb áil leis túr a thógáil, nach suífidh síos ar dtús agus an costas a mheas, féachaint an acmhainn dó é a chríochnú?</verse>
			<verse number="29">Le heagla, tar éis dó bonn a leagan agus gan air a chumas é a thabhairt chun críche, go dtosódh an lucht féachana ag fonóid faoi dá rá:</verse>
			<verse number="30">‘Thosaigh an duine seo ag tógáil agus níor chumas dó é a thabhairt chun críche!’</verse>
			<verse number="31">Nó cén rí, agus é ag dul i ngleic cogaidh le rí eile, nach suífidh síos ar dtús ag déanamh comhairle, féachaint an bhféadfaidh sé dul, líon deich míle, faoina dhéin siúd atá ag déanamh air agus fiche míle aige?</verse>
			<verse number="32">Agus mura bhféadann, le linn dó siúd a bheith i bhfad uaidh, cuireann sé teachtaí chuige ag iarraidh coinníollacha síochána.</verse>
			<verse number="33">A dhála sin díreach, gach duine agaibh-se nach dtréigeann a mhaoin uile ní féidir dó a bheith ina dheisceabal agam.</verse>
			<verse number="34">Óir is maith an rud salann, ach má éiríonn an salann féin leamh, cad a dhéanfaidh anlann dó?</verse>
			<verse number="35">Níl sé oiriúnach don talamh ná don charn aoiligh: é a chaitheamh amach a dhéantar. An té a bhfuil cluasa air chun éisteachta, éisteadh!”</verse>
		</chapter>
		<chapter number="15">
			<verse number="1">Na poibleacánaigh agus na peacaigh, bhí siad uile ag teacht ina ghar chun a bheith ag éisteacht leis.</verse>
			<verse number="2">Agus bhí na Fairisínigh agus na scríobhaithe ag monabhar: “Glacann an duine seo peacaigh chuige,” deiridís, “agus itheann sé ina gcuibhreann.”</verse>
			<verse number="3">Agus labhair sé an parabal seo leo:</verse>
			<verse number="4">“Cén duine agaibh a mbíonn céad caora aige agus go gcaillfidh sé aon cheann amháin acu, nach bhfágann an naoi nóchad eile sa bhfhásach agus dul ina diaidh siúd a bhí caillte nó go bhfaigheann í?</verse>
			<verse number="5">Agus nuair a fhaigheann, buaileann ar a ghuaillí í go háthasach,</verse>
			<verse number="6">agus ar theacht abhaile dó, glaonn sé a chairde agus a chomharsana le chéile, ag rá leo: ‘Déanaigí comh-ghairdeas liom, óir, an chaora a bhí caillte agam, fuair mé í.’</verse>
			<verse number="7">Deirim libh, is amhlaidh sin a bheidh níos mó áthais sna flaithis faoin aon pheacach amháin a dhéanann aithrí ná faoin naoi bhfíréan nóchad nach mbíonn gá le haithrí acu.</verse>
			<verse number="8">“Nó cén bhean a mbíonn deich ndrachma aici, má chailleann sí aon drachma amháin, nach lasann lampa agus an teach a scuabadh agus léirchuardach a dhéanamh nó go bhfaigheann é?</verse>
			<verse number="9">Agus nuair a fhaigheann, glaonn sí a cairde agus mná a comharsan le chéile, ag rá: ‘Déanaigí comh-ghairdeas liom, óir, an drachma a bhí caillte agam, fuair mé é.’</verse>
			<verse number="10">Is amhlaidh sin, deirim libh, a bhíonn áthas i láthair aingil Dé faoin aon pheacach amháin a dhéanann aithrí.”</verse>
			<verse number="11">Dúirt sé freisin: “Bhí fear ann a raibh beirt mhac aige.</verse>
			<verse number="12">Agus dúirt an duine ab óige acu lena athair: ‘A athair, tabhair dom an chuid den sealúchas atá ag titim chugam.’ Agus roinn sé a mhaoin shaolta eatarthu.</verse>
			<verse number="13">Agus i gcionn beagán laethanta, tar éis don mhac ab óige gach ní a bhailiú le chéile, dʼimigh sé ar an gcoigrích go tír i gcéin, agus scaip a shealúchas ansiúd, ag tabhairt a shaoil go drabhlásach.</verse>
			<verse number="14">Nuair a bhí gach aon ní caite aige, tháinig gorta millteach sa tír sin, agus thosaigh sé féin a bheith in uireasa.</verse>
			<verse number="15">Dʼimigh sé agus rinne fostú le duine de mhuintir na tíre sin, agus chuir seisean faoina chuid talún é ag aoireacht muc.</verse>
			<verse number="16">Agus ba é ba mhian leis a bholg a líonadh de na féithleoga a dʼitheadh na muca, agus ní thugadh aon duine dó iad.</verse>
			<verse number="17">Ach tháinig sé chuige féin agus dúirt: ‘Cá liacht de lucht tuarastail ag mʼathair a bhfuil fuílleach aráin acu, agus mise anseo ag fáil bháis den ghorta!</verse>
			<verse number="18">Cuirfidh mé chun bóthair agus rachaidh mé chun mʼathar agus déarfaidh mé leis: A athair, pheacaigh mé in aghaidh na bhflaitheas agus i do láthair-se;</verse>
			<verse number="19">ní fiú mé feasta go dtabharfaí mac duit orm; déan díom mar a bheadh duine de do lucht tuarastail.’</verse>
			<verse number="20">Chuir sé chun bóthair ag triall ar a athair. Ach le linn dó fós a bheith i bhfad uaidh, chonaic a athair é agus ghabh trua é, agus rith sé chuige, dá chaitheamh féin ar a bhráid agus dá mhúchadh le póga.</verse>
			<verse number="21">Dúirt an mac leis: ‘A athair, pheacaigh mé in aghaidh na bhflaitheas agus i do láthair-se; ní fiú mé feasta go dtabharfaí mac duit orm.’</verse>
			<verse number="22">Ach dúirt an t-athair lena sheirbhísigh: ‘Beirigí amach gan mhoill an éide is uaisle agus cuirigí air í, agus cuirigí fáinne ar a mhéar agus cuaráin ar a chosa,</verse>
			<verse number="23">agus tugaigí libh an lao biata agus maraígí é, agus bímis ag ithe agus ag aoibhneas;</verse>
			<verse number="24">óir bhí an mac seo agam marbh agus tá sé beo arís, bhí sé caillte agus fuarthas é.’ Agus thosaigh siad ag déanamh aoibhnis.</verse>
			<verse number="25">“Bhí an mac ba shine aige ar fud na talún, agus nuair a tháinig sé i ngar don teach, chuala an ceol agus an rince.</verse>
			<verse number="26">Ghlaoigh sé chuige duine de na giollaí agus dʼfhiafraigh de cad é an rud é seo a bhí ar bun.</verse>
			<verse number="27">Dúirt seisean leis: ‘Do dheartháir a bheith tagtha, agus mharaigh dʼathair an lao biata de chionn go bhfuair sé ar ais slán é.’</verse>
			<verse number="28">Ach bhí fearg air agus níorbh áil leis dul isteach. Tháinig a athair amach ag achainí air.</verse>
			<verse number="29">Ach dúirt sé lena athair dá fhreagairt: ‘Féach féin a bhfuilim de bhlianta ag seirbhís duit agus ní dheachaigh mé riamh thar do réir, agus riamh níor thug tú dom mionnán gabhair chun go ndéanfainn aoibhneas le mo chairde.</verse>
			<verse number="30">Ach an mac seo agat nuair a tháinig sé, tar éis do mhaoin shaolta a ídiú le striapacha, mharaigh tú an lao biata dó.’</verse>
			<verse number="31">Ach dúirt sé leis: ‘A mhic, bíonn tusa liom i gcónaí, agus gach a bhfuil agam is leat é;</verse>
			<verse number="32">ach bhí sé ceart aoibhneas a dhéanamh agus áthas, óir bhí an deartháir seo agat marbh agus tá sé beo arís, bhí sé caillte agus fuarthas é.’”</verse>
		</chapter>
		<chapter number="16">
			<verse number="1">Dúirt sé lena dheisceabail freisin: “Bhí fear saibhir ann a raibh maor aige, agus gearánadh é seo leis go raibh sé ag scaipeadh a mhaoine.</verse>
			<verse number="2">Chuir sé fios air agus dúirt leis: ‘Cad é seo a chluinim mar gheall ort? Tabhair cuntas uait i do mhaoirseacht, óir ní féidir tú a bheith i do mhaor feasta.’</verse>
			<verse number="3">Ansin dúirt an maor ina aigne: ‘Cad a dhéanfaidh mé, óir tá mo mháistir ag baint na maoirseachta díom? Níl neart ionam chun rómhair, ba náir liom dul le déirc.</verse>
			<verse number="4">Tá a fhios agam cad a dhéanfaidh mé, ionas, nuair a bheidh mé briste as an maoirseacht, go nglacfaidh siad isteach ina dtithe mé.’</verse>
			<verse number="5">Ghlaoigh sé chuige gach aon duine dá raibh i bhfiacha ag a mháistir, agus dúirt leis an gcéad duine: ‘Cé mhéad atá ag mo mháistir ort?’</verse>
			<verse number="6">Dúirt seisean: ‘Tá céad bairille ola.’ Dúirt sé leis: ‘Tóg do bhille, suigh síos, agus scríobh go tapa caoga.’</verse>
			<verse number="7">Ansin dúirt sé le duine eile: ‘Cé mhéad atá amuigh ort-sa?’ Dúirt seisean: ‘Tá céad ceathrú arbhair.’ Dúirt sé leis: ‘Tóg do bhille agus scríobh ochtó.’</verse>
			<verse number="8">Agus mhol an máistir an maor mímhacánta mar go ndearna sé go géarchúiseach é; óir bíonn clann an tsaoil seo níos géarchúisí lena leithéidí féin ná clann an tsolais.</verse>
			<verse number="9">Agus deirim féin libh, déanaigí cairde daoibh féin leis an airgead mímhacánta, ionas, nuair a chlisfidh sé, go nglacfaidh siad isteach sibh sna bothanna síoraí.</verse>
			<verse number="10">An té a bhíonn iontaofa faoin mbeagán, bíonn sé iontaofa faoin mórán freisin; agus an té a bhíonn mímhacánta faoin mbeagán, bíonn sé mímhacánta faoin mórán freisin.</verse>
			<verse number="11">Dá bhrí sin, mura raibh sibh iontaofa faoin airgead mímhacánta, cé a thaobhóidh libh an saibhreas fírinneach?</verse>
			<verse number="12">Agus mura raibh sibh iontaofa faoin rud a bhí ar iasacht agaibh, cé a thabharfaidh daoibh an rud is libh de sheilbh dhílis?</verse>
			<verse number="13">Ní féidir do sclábhaí ar bith dhá mháistir a riaradh, óir beidh fuath aige do dhuine acu agus grá aige don duine eile, nó beidh sé ag déanamh dúthrachta do dhuine acu agus ag déanamh neamhshuime den duine eile. Ní féidir daoibh Dia a riaradh agus an t-airgead.”</verse>
			<verse number="14">Bhí na Fairisínigh, a thug grá don airgead, ag éisteacht leis an méid sin uile agus bhí siad ag dranngháire faoi.</verse>
			<verse number="15">Agus dúirt sé leo: “Is sibh-se an dream a chuireann ríocht na bhfíréan oraibh féin i láthair daoine, ach is eol do Dhia bhur gcroíthe, óir an rud a bhíonn ard-mheasúil dar le daoine, is ábhar déistine é i láthair Dé.</verse>
			<verse number="16">“Bhí an dlí agus na fáithe ann go dtí aimsir Eoin: ó shin i leith tá dea-scéal ríocht Dé dá fhógairt, agus gach aon duine ag brú a shlí isteach inti le foréigean.</verse>
			<verse number="17">Ach is fusa neamh agus talamh a imeacht ná aon ghiota amháin den dlí a dhul ar lár.</verse>
			<verse number="18">“Gach aon duine a scaoileann uaidh a bhean agus a phósann bean eile, déanann sé adhaltranas, agus an té a phósann bean a scaoileadh óna fear, déanann sé adhaltranas.</verse>
			<verse number="19">“Bhí fear saibhir ann a mbíodh corcra agus sról rómhín mar éadach air, agus é go taibhseach gach lá ag bord aoibhinn.</verse>
			<verse number="20">Agus bhíodh duine bocht darbh ainm Lazaras ina luí le hais a gheata agus screamh othras air</verse>
			<verse number="21">agus arbh é ba mhian leis a shá a fháil den sprúilleach a thiteadh ó bhord an fhir shaibhir; agus fós, bhíodh na gadhair féin ag teacht ag lí na n-othras aige.</verse>
			<verse number="22">Ach ansin fuair an duine bocht bás, agus iompraíodh ag na haingil é go hucht Abrahám. Fuair an fear saibhir bás freisin agus adhlacadh é.</verse>
			<verse number="23">Agus in Ifreann dó, dʼardaigh sé a shúile agus é i bpiolóidí, agus chonaic Abrahám i bhfad uaidh agus Lazaras ina ucht.</verse>
			<verse number="24">Agus ghlaoigh sé amach: ‘A athair Abrahám,’ ar sé, ‘bíodh trua agat dom, agus cuir Lazaras go dtomfaidh sé barr a mhéire in uisce agus go bhfuaróidh mo theanga, óir táim do mo chrá sa lasair seo.’</verse>
			<verse number="25">Ach dúirt Abrahám: ‘Cuimhnigh, a mhic, go bhfuair tusa do chuid féin de na dea-nithe le linn do bheatha, agus mar an gcéanna go bhfuair Lazaras na drochnithe. Ach anois tá seisean dá shólású abhus, agus tusa do do chrá.</verse>
			<verse number="26">Agus ina éagmais sin uile, tá duibheagán mór suite daingean idir sinne agus sibh, ionas nach féidir leo seo arb áil leo é dul anonn chugaibh agus nach ngabhtar anall trasna chugainne.’</verse>
			<verse number="27">Dúirt seisean: ‘Iarraim ort más ea, a athair, é a chur go dtí teach mʼathar–</verse>
			<verse number="28">óir tá cúigear deartháireacha agam–chun go dtabharfaidh sé fios an scéil dóibh dʼeagla go dtiocfaidís sin freisin san áit seo na bpiolóidí.’</verse>
			<verse number="29">Dúirt Abrahám: ‘Tá Maois acu agus na fáithe; éistidís leo sin.’</verse>
			<verse number="30">Dúirt sé: ‘Ní hea, a athair Abrahám, ach má théann duine ó mhairbh chucu déanfaidh siad aithrí.’</verse>
			<verse number="31">Ach dúirt sé leis: ‘Mura n-éisteann siad le Maois agus leis na fáithe, ní mó a ghéillfidh siad má éiríonn duine ó mhairbh.’”</verse>
		</chapter>
		<chapter number="17">
			<verse number="1">Dúirt sé lena dheisceabail: “Ní féidir gan na scannail a theacht, ach is mairg don té trína dtagann siad;</verse>
			<verse number="2">ba é a leas go gcrochfaí cloch mhuilinn faoina mhuineál agus é a theilgean sa bhfarraige níos túisce ná a thabharfadh sé scannal dʼaon duine amháin de na daoine beaga seo.</verse>
			<verse number="3">Aire daoibh! Má pheacaíonn do bhráthair, tabhair casaoid dó, agus má bhíonn aithreachas air, maith dó.</verse>
			<verse number="4">Agus má pheacaíonn sé i dʼaghaidh seacht n-uaire sa lá agus go n-iompóidh sé chugat seacht n-uaire, ag rá: ‘Tá aithreachas orm’, maith dó.”</verse>
			<verse number="5">Dúirt na haspail leis an Tiarna: “Méadaigh an creideamh againn.”</verse>
			<verse number="6">Ach dúirt an Tiarna: “Dá mbeadh oiread ghráinne an tsíl mhustaird de chreideamh agaibh, déarfadh sibh leis an gcrann maoildeirge seo: ‘Baintear as do fhréamhacha thú, agus déan thú féin a phlandáil sa bhfarraige!’ agus dhéanfadh sé rud oraibh.</verse>
			<verse number="7">“Cé agaibh a mbíonn seirbhíseach aige ag treabhadh nó ag aoireacht, a déarfaidh leis nuair a thagann sé isteach ón ngort: ‘Tar anois agus buail fút ag bord’?</verse>
			<verse number="8">Ina ionad sin, nach é a déarfaidh sé leis: ‘Réitigh rud chun dinnéir dom, fáisc crios fút féin agus freastail orm, nó go mbeidh ite agus ólta agam, agus ansin déanfaidh tú féin ithe agus ól’?</verse>
			<verse number="9">An ea go mbíonn sé faoi chomaoin ag an seirbhíseach de chionn go ndearna seisean a raibh ordaithe?</verse>
			<verse number="10">Amhlaidh sin daoibhse; nuair a bhíonn gach a raibh ordaithe daoibh déanta agaibh, abraigí: ‘Is seirbhísigh gan aird sinn: níl déanta againn ach an méid a bhí dʼfhiacha orainn a dhéanamh.’”</verse>
			<verse number="11">Ansin, sa tslí dó go hIarúsailéim, ghabh sé ar feadh na teorann idir an tSamáir agus an Ghailíl;</verse>
			<verse number="12">agus le linn dó a bheith ag dul isteach i mbaile áirithe, tháinig faoina dhéin deichniúr lobhar. Stad siad tamall uaidh,</verse>
			<verse number="13">agus labhair siad go hard dá rá: “A Íosa, a Mháistir, bíodh trua agat dúinn!”</verse>
			<verse number="14">Ar a fheiceáil sin dó, dúirt sé leo: “Imígí agus taispeánaigí sibh féin do na sagairt.” Agus ag dul ann dóibh, glanadh iad.</verse>
			<verse number="15">Ach ar a fheiceáil do dhuine acu go raibh sé leigheasta, tháinig sé ar ais agus é ag tabhairt glóire do Dhia de ghlór ard,</verse>
			<verse number="16">agus chaith é féin ar a bhéal ag cosa Íosa ag tabhairt buíochais dó. Agus ba Shamárach eisean.</verse>
			<verse number="17">Labhair Íosa agus dúirt: “Nár glanadh an deichniúr? Agus an naonúr eile, cá bhfuil siad?</verse>
			<verse number="18">An ea nach raibh aon duine le fáil a thiocfadh ar ais ag tabhairt glóire do Dhia ach an coimhthíoch seo amháin?”</verse>
			<verse number="19">Agus dúirt sé leis: “Éirigh agus imigh leat; shlánaigh do chreideamh thú.”</verse>
			<verse number="20">Nuair a dʼfhiafraigh na Fairisínigh de cén uair a bheadh ríocht Dé ag teacht, dúirt sé leo dá bhfreagairt: “Ríocht Dé, ní hamhlaidh a bhraitear ag teacht í,</verse>
			<verse number="21">ná ní hamhlaidh a déarfar: ‘Féach, tá sí anseo’; nó: ‘Tá sí ansiúd’; óir bíodh a fhios agaibh go bhfuil ríocht Dé in bhur lár.”</verse>
			<verse number="22">Dúirt sé fós leis na deisceabail: “Tiocfaidh an t-am ar mian libh aon lá amháin a fheiceáil de laethanta Mhac an Duine, agus ní fheicfidh sibh é.</verse>
			<verse number="23">Beifear dá rá libh: ‘Féach, tá sé ansiúd’; nó: ‘Féach, tá sé anseo!’ Ná téigí ann: ná bígí ar a thóir.</verse>
			<verse number="24">De bhrí, ar nós mar a scinneann an splanc ó thaobh den chruinne ina lasair go dtí an taobh eile, is amhlaidh sin a bheidh Mac an Duine ina lá féin.</verse>
			<verse number="25">Ar dtús, áfach, ní foláir dó mórán a fhulaingt agus an diúltú a fháil ón nglúin seo.</verse>
			<verse number="26">Agus amhail mar a bhí i laethanta Naoi, is amhlaidh sin freisin a bheidh i laethanta Mhac an Duine;</verse>
			<verse number="27">bhí siad ag ithe, bhí siad ag ól, bhí siad ag gabháil fear céile nó ban céile, go dtí an lá a ndeachaigh Naoi san áirc; agus tháinig an díle gur thug an bás dóibh uile.</verse>
			<verse number="28">Mar an gcéanna, amhail mar a bhí i laethanta Lót: bhí siad ag ithe, bhí siad ag ól, bhí siad ag ceannach, bhí siad ag díol, bhí siad ag plandáil, bhí siad ag tógáil;</verse>
			<verse number="29">ach an lá ar imigh Lót amach as Sodam, fearadh tine agus ruibh ó Dhia as an spéir gur thug an bás dóibh uile.</verse>
			<verse number="30">Sa chaoi chéanna a bheidh, an lá a bhfuil Mac an Duine le foilsiú.</verse>
			<verse number="31">An lá sin, an té a bheidh ar bharr an tí agus a urra tí sa teach, ná téadh sé síos chun é a bhreith leis, agus mar an gcéanna an té a bheidh sa ghort, ná casadh sé ar ais.</verse>
			<verse number="32">Cuimhnígí ar mhnaoi Lót!</verse>
			<verse number="33">Cibé a iarrfaidh a anam a choinneáil slán, caillfidh sé é, agus cibé a chaillfidh é, déanfaidh sé é a tharrtháil.</verse>
			<verse number="34">Deirim libh, beidh beirt fhear in aon leaba an oíche sin; tógfar duine acu agus fágfar an duine eile.</verse>
			<verse number="35">Beidh beirt bhan ag meilt in éineacht; tógfar bean acu ach fágfar an bhean eile. (</verse>
			<verse number="36">Beidh beirt sa ghort; tógfar duine acu, ach fágfar an duine eile.)”</verse>
			<verse number="37">Dúirt siad leis dá fhreagairt: “Cén áit, a Thiarna?” Dúirt sé leo: “Mar a mbíonn an corpán, is ann freisin a bheidh na badhbha cruinnithe le chéile.”</verse>
		</chapter>
		<chapter number="18">
			<verse number="1">Dúirt sé parabal leo dá chur i gcéill nárbh fholáir dóibh a bheith ag guí de ghnáth gan a bheith cortha de choíche:</verse>
			<verse number="2">“Bhí, i gcathair áirithe, breitheamh nach raibh eagla Dé air ná beann ar dhuine aige.</verse>
			<verse number="3">Bhí baintreach sa chathair sin freisin agus bhíodh sí ag teacht chuige, ag rá: ‘Déan ceart dom in aghaidh fhear mo chúisithe,’</verse>
			<verse number="4">ach níorbh áil leis é seal aimsire; ach sa deireadh dúirt sé ina aigne: ‘Más ea féin nach bhfuil eagla Dé orm ná beann ar dhuine agam,</verse>
			<verse number="5">ina dhiaidh sin, de chionn go mbíonn an bhaintreach seo do mo bhuaireamh, déanfaidh mé ceart di, le heagla go mbeadh sí ag teacht go deo ag crá mo chinn.’”</verse>
			<verse number="6">Agus dúirt an Tiarna: “Éistigí leis an mbreitheamh éagórach, a ndeir sé!</verse>
			<verse number="7">Agus an ea nach ndéanfaidh Dia ceart dá mhuintir thofa féin a bhíonn ag éamh air de lá is dʼoíche, agus eisean ag déanamh foighne ina gcás?</verse>
			<verse number="8">Deirim libh, déanfaidh sé ceart go grod. Ach nuair a thiocfaidh Mac an Duine, an bhfaighidh sé creideamh ar an talamh?”</verse>
			<verse number="9">Labhair sé an parabal seo freisin chun daoine áirithe a bhí teann astu féin a bheith fíréanta, agus gur bheag orthu cách eile:</verse>
			<verse number="10">“Chuaigh beirt fhear suas don Teampall ag guí; Fairisíneach duine acu agus poibleacánach an duine eile.</verse>
			<verse number="11">Rinne an Fairisíneach, agus é go ceannard, guí mar seo leis féin: ‘A Dhia, tugaim a bhuíochas duit nach bhfuilim ar nós cách eile, atá ina sladaithe, ina lucht éagóra, ina n-adhaltranaigh, ná fiú amháin ar nós an phoibleacánaigh úd.</verse>
			<verse number="12">Déanaim troscadh dhá uair sa tseachtain, íocaim na deachúna ar gach ní dá bhfaighim.’</verse>
			<verse number="13">Ach sheas an poibleacánach i bhfad siar, agus níorbh áil leis fiú amháin a shúile a ardú chun na bhflaitheas, ach é ag bualadh a uchta, ag rá: ‘A Dhia, glac trua dom-sa, an peacach.’</verse>
			<verse number="14">Deirim libh, chuaigh sé seo síos abhaile fíréanaithe, ní hionann is é siúd. Óir gach aon duine a ardaíonn é féin, ísleofar é, agus an té a íslíonn é féin ardófar é.”</verse>
			<verse number="15">Bhíodar ag tabhairt na leanaí beaga chuige freisin chun go sínfeadh sé a lámh orthu; agus ar a fheiceáil sin do na deisceabail bhíodar ag cur ceartú orthu.</verse>
			<verse number="16">Ach ghlaoigh Íosa na leanaí chuige, ag rá: “Ligigí do na leanaí teacht chugam agus ná coiscigí iad, óir is lena leithéidí seo ríocht Dé.</verse>
			<verse number="17">Deirim libh go fírinneach, cibé nach nglacfaidh ríocht Dé ar nós linbh, ní rachaidh sé isteach inti choíche.”</verse>
			<verse number="18">Dʼfhiafraigh duine ainmniúil de: “A Mháistir mhaith, cad tá le déanamh agam chun go mbeinn páirteach sa bheatha shíoraí?”</verse>
			<verse number="19">Dúirt Íosa leis: “Cad chuige go ndeir tú ‘maith’ liom? Ní maith aon neach ach Dia amháin.</verse>
			<verse number="20">Is eol duit na haitheanta: ‘Ná déan adhaltranas. Ná déan marú. Ná déan goid. Ná tabhair fianaise bhréige. Tabhair onóir do dʼathair agus do do mháthair.’”</verse>
			<verse number="21">Dúirt seisean: “Choimeád mé iad sin uile ó mʼóige.”</verse>
			<verse number="22">Ar chloisteáil sin dʼÍosa, dúirt sé leis: “Tá aon ní hamháin de dhíth ort go fóill: díol gach a bhfuil agat agus roinn ar na boicht é agus beidh stór agat sna flaithis; tar ansin agus lean mise.”</verse>
			<verse number="23">Ar chloisteáil an méid sin dó, tháinig buaireamh mór air, mar bhí saibhreas as cuimse aige.</verse>
			<verse number="24">Ar a fheiceáil amhlaidh dʼÍosa, dúirt: “Cad é chomh deacair is a bhíonn sé ar lucht an tsaibhris dul isteach i ríocht Dé!</verse>
			<verse number="25">Is ea, is fusa do chamall dul trí chró snáthaide ná do dhuine saibhir dul isteach i ríocht Dé.”</verse>
			<verse number="26">Agus iad seo a chuala é, dúirt siad: “Agus cé is féidir a shlánú?”</verse>
			<verse number="27">Dúirt sé: “Na nithe atá dodhéanta ag daoine, tá siad sodhéanta ag Dia.”</verse>
			<verse number="28">Ansin dúirt Peadar: “Is é atá déanta againne: ár maoin shaolta a thréigean agus tusa a leanúint!”</verse>
			<verse number="29">Dúirt sé leo: “Deirim libh go fírinneach, níl aon duine a thréig teach nó bean nó deartháireacha nó tuismitheoirí nó clann mar gheall ar ríocht Dé,</verse>
			<verse number="30">nach bhfaighidh mórán níos mó san aimsir seo, agus an bheatha shíoraí sa saol atá le teacht.”</verse>
			<verse number="31">Rug sé leis an dáréag i leataobh agus dúirt leo: “Seo anois sinn ag dul suas go hIarúsailéim, agus tiocfaidh na nithe uile chun críche atá scríofa ag na fáithe faoi Mhac an Duine.</verse>
			<verse number="32">Óir tabharfar ar láimh do na gintlithe é, déanfar fonóid faoi, tabharfar easmailt dó, caithfear seilí air,</verse>
			<verse number="33">agus tar éis a sciúrsála, cuirfear chun báis é, agus éireoidh sé an treas lá.”</verse>
			<verse number="34">Ach níor thuig siad aon chuid den mhéid sin, agus bhí an focal sin i bhfolach orthu, agus ní raibh a fhios acu cad ba chiall lena chomhrá.</verse>
			<verse number="35">Bhí, agus é ag teacht i ngar do Ireachó, dall ina shuí le hais an bhóthair ag iarraidh déirce.</verse>
			<verse number="36">Nuair a chuala sé an slua ag gabháil thairis, dʼfhiafraigh sé cad é a bhí ar bun.</verse>
			<verse number="37">Dúradh leis: “Tá Íosa an Nazórach ag dul thar bráid.”</verse>
			<verse number="38">Agus mʼéigh sé amach: “A Íosa, a mhac Dháiví, bíodh trua agat dom!”</verse>
			<verse number="39">Agus iad seo a bhí i dtosach an tslua, bhí siad ag bagairt air a bheith ina thost, ach bʼamhlaidh ba mhóide a bhí seisean ag screadach: “A Mhac Dháiví bíodh trua agat dom!”</verse>
			<verse number="40">Stad Íosa dá shiúl, agus dʼordaigh é a sheoladh chuige. Ar theacht dó ina ghar dʼfhiafraigh sé de:</verse>
			<verse number="41">“Cad ab áil leat mé a dhéanamh duit?” Dúirt seisean: “A Thiarna, mo radharc a bheith agam!”</verse>
			<verse number="42">Dúirt Íosa leis: “Bíodh do radharc agat: shlánaigh do chreideamh tú.”</verse>
			<verse number="43">Agus tháinig a radharc dó láithreach, agus lean sé é ag glóiriú Dé. Ar a fheiceáil sin don phobal uile, thug siad moladh do Dhia.</verse>
		</chapter>
		<chapter number="19">
			<verse number="1">Agus ar theacht isteach in Ireachó dó, bhí sé ag gabháil tríd.</verse>
			<verse number="2">Agus fear darbh ainm Zacháias a bhí ina cheannphoibleacánach agus é saibhir,</verse>
			<verse number="3">bhí sé ag iarraidh radharc a fháil ar Íosa, cérbh é féin; ach ní fhéadfadh de dheasca an tslua, óir bhí sé íseal ina phearsa.</verse>
			<verse number="4">Agus rith sé roimhe chun cinn agus chuaigh in airde ar chrann seiceamair chun go bhfeicfeadh sé é, óir is thairis sin a bhí sé le gabháil.</verse>
			<verse number="5">Nuair a tháinig Íosa go dtí an áit, bhreathnaigh sé suas agus dúirt leis: “A Zacháias, déan deifir agus tar anuas, óir is i do theachsa nach foláir dom fanacht inniu.”</verse>
			<verse number="6">Agus tháinig sé anuas go deifreach agus chuir fáilte roimhe go háthasach.</verse>
			<verse number="7">Ar a fheiceáil sin do chách, bhí siad ag monabhar dá rá: “Tá sé tar éis dul ar lóistín ag peacach.”</verse>
			<verse number="8">Ach dúirt Zacháias go croíúil leis an Tiarna: “Is é a dhéanfaidh mé, a Thiarna, leath mo mhaoine a thabhairt do na boicht, agus má bhain mé aon ní go héagórach dʼaon duine, déanfaidh mé aisíoc leis faoi cheathair.”</verse>
			<verse number="9">Dúirt Íosa leis: “Tá slánú tar éis teacht chun an tí seo inniu, mar is mac dʼAbrahám an duine seo freisin:</verse>
			<verse number="10">óir tháinig Mac an Duine chun an rud a bhí caillte a lorg agus a shlánú.”</verse>
			<verse number="11">Ag éisteacht dóibh leis an méid sin, lean sé air agus labhair parabal, de bhrí go raibh sé i ngar dʼIarúsailéim agus gur síleadh dóibh ríocht Dé a bheith le taibhsiú láithreach.</verse>
			<verse number="12">Uime sin a dúirt: “Chuaigh duine de threibh uasal go tír i gcéin chun céim ríoga a bhaint amach dó féin agus filleadh ansin.</verse>
			<verse number="13">Ghlaoigh sé ar dheichniúr dá sheirbhísigh agus thug dóibh deich míoná agus dúirt leo: ‘Bígí i mbun gnó go dtaga mé.’</verse>
			<verse number="14">Ach bhí fuath ag a chomhthírigh dó, agus chuir siad teachtaí ina dhiaidh chun a rá: ‘Ní háil linn é seo a bheith ina rí orainn.’</verse>
			<verse number="15">Ach ar a theacht ar ais i dtráth agus an chéim ríoga bainte amach aige, dʼordaigh sé fios a chur ar na seirbhísigh úd chuige a raibh an t-airgead tugtha aige dóibh, chun go mbeadh a fhios aige cad a bhí de bharr a ngnó acu faoi seach.</verse>
			<verse number="16">Tháinig an chéad duine i láthair agus dúirt: ‘A Thiarna, ghnóthaigh do mhíoná deich míoná.’</verse>
			<verse number="17">Dúirt sé leis: ‘Is maith sin, a dhea-sheirbhísigh; de bhrí go raibh tú iontaofa faoin mbeagán, bíodh for-lámhas agat ar dheich gcathair.’</verse>
			<verse number="18">Tháinig an dara duine agus dúirt: ‘Rinne do mhíoná cúig mhíoná, a Thiarna.’</verse>
			<verse number="19">Dúirt sé leis sin chomh maith: ‘Tusa mar an gcéanna, bí i gceannas ar chúig chathair.’</verse>
			<verse number="20">Ach tháinig an duine eile agus dúirt: ‘A Thiarna, seo duit do mhíoná; bhí sé i gcoimeád agam i naipcín.</verse>
			<verse number="21">Óir bhí eagla orm romhat, de bhrí gur duine dian thú; glacann tú chugat an rud nár chuir tú i dtaisce agus baineann tú an fómhar nár chuir tú a shíol.’</verse>
			<verse number="22">Dúirt sé leis: ‘Tabharfaidh mé breith do bhéil féin ort, a dhroch-sheirbhísigh! Bhí a fhios agat, an raibh, gur duine dian mé, ag glacadh chugam an rud nár chuir mé i dtaisce, agus ag baint an fhómhair nár chuir mé a shíol?</verse>
			<verse number="23">Cad chuige más ea nár chuir tú mo chuid airgid ar gaimbín? Agus nuair a thiocfainn, dhéanfainn é éileamh le hús.’</verse>
			<verse number="24">Agus dúirt sé leo seo a bhí i láthair: ‘Bainigí de an míoná, agus tugaigí é dó seo a bhfuil na deich míoná aige.’</verse>
			<verse number="25">‘Ach, a Thiarna,’ ar siad sin leis, ‘tá deich míoná aige-sean.’</verse>
			<verse number="26">‘Deirim libh, gach aon duine a mbíonn aige, tabharfar dó, ach an té nach mbíonn aige, bainfear de fiú amháin a mbíonn aige.</verse>
			<verse number="27">Ach na naimhde úd agam nárbh áil leo mé a bheith i mo rí orthu, seolaigí i leith iad agus déanaigí iad a choscairt i mo láthair.’”</verse>
			<verse number="28">Nuair a bhí an méid sin ráite aige, ghluais sé roimhe ag dul suas go hIarúsailéim.</verse>
			<verse number="29">Agus nuair a bhí sé ag teacht i ngar do Bhéatfaigé agus do Bhéatáine, i dtreo an chnoic ar a dtugtar ‘Cnoc na nOlóg’, chuir sé uaidh beirt de na deisceabail, ag rá:</verse>
			<verse number="30">“Téigí isteach sa bhaile thall, agus ag dul isteach ann daoibh, gheobhaidh sibh searrach ceangailte nach raibh duine ar bith riamh ar a mhuin; scaoiligí agus tugaigí libh é.</verse>
			<verse number="31">Agus má fhiafraíonn aon duine díbh: ‘Cad chuige a bhfuil sibh dá scaoileadh?’ is é a déarfaidh sibh: ‘Mar go bhfuil gá ag an Tiarna leis.’”</verse>
			<verse number="32">Dʼimigh na teachtairí agus fuair siad de réir mar a dúirt sé leo.</verse>
			<verse number="33">Le linn dóibh a bheith ag scaoileadh an tsearraigh, dúirt na húinéirí leo: “Cad chuige a bhfuil sibh ag scaoileadh an tsearraigh?”</verse>
			<verse number="34">Dúirt siad: “Mar go bhfuil gá ag an Tiarna leis,”</verse>
			<verse number="35">agus thug siad go dtí Íosa é, agus tar éis dóibh a mbrait a chaitheamh ar an searrach, chuir siad Íosa ar a mhuin.</verse>
			<verse number="36">Agus ag gluaiseacht dó, bhí siad ag leathadh a mbrat ar an mbóthar.</verse>
			<verse number="37">Bhí sé faoin am seo ag teacht i ngar do chliathán Chnoc na nOlóg síos, nuair a thosaigh lánchuallacht na ndeisceabal, agus iad lán dʼáthas, ag moladh Dé de ghlór ard mar gheall ar a raibh de mhíorúiltí feicthe acu,</verse>
			<verse number="38">dá rá: “Is beannaithe an té atá ag teacht ina rí, in ainm an Tiarna! Síocháin sna flaithis, agus glóir in uachtar Neimhe.”</verse>
			<verse number="39">Agus cuid de na Fairisínigh a bhí sa slua, dúirt siad leis: “A Mháistir, cuir ceartú ar do dheisceabail.”</verse>
			<verse number="40">Dʼfhreagair sé agus dúirt: “Deirim libh, má bhíonn siad seo ina dtost, screadfaidh na clocha amach.”</verse>
			<verse number="41">Nuair a tháinig sé i ngar don chathair agus radharc aige uirthi, ghoil sé mar gheall uirthi,</verse>
			<verse number="42">ag rá: “Dá mbeadh a fhios agat-sa freisin, sa lá seo, na nithe atá de dhíth chun síochána! ach is amhlaidh atá siad i bhfolach ó do shúile.</verse>
			<verse number="43">Óir béarfaidh na laethanta ort nuair a chuirfidh do naimhde páil léigir umat, nuair a thimpeallóidh siad thú agus cúngrach a dhéanamh ort ó gach taobh;</verse>
			<verse number="44">nuair a bhascfaidh siad ar lár thú féin agus do chlann atá ionat, gan cloch ar mhuin cloiche a fhágáil ionat, de bhrí nár aithin tú aimsir dʼa fhiosraithe.”</verse>
			<verse number="45">Ansin, ar dhul isteach sa Teampall dó, thosaigh sé ag tiomáint na ndíoltóirí amach,</verse>
			<verse number="46">ag rá leo: “Tá scríofa: ‘Beidh mo theach ina theach urnaithe’; ach tá uaimh robálaithe déanta agaibh-se de.”</verse>
			<verse number="47">Bhíodh sé ag teagasc gach lá sa Teampall. Bhí uachtaráin na sagart agus na scríobhaithe ag iarraidh é a mhilleadh, agus cinn an phobail chomh maith;</verse>
			<verse number="48">ach ní raibh a fhios acu cad a dhéanfaidís, óir bhí an pobal uile ar bís ag éisteacht leis.</verse>
		</chapter>
		<chapter number="20">
			<verse number="1">Aon lá amháin, agus é ag teagasc an phobail sa Teampall agus ag fógairt an dea-scéil, tháinig uachtaráin na sagart agus na scríobhaithe i láthair mar aon leis na seanóirí,</verse>
			<verse number="2">agus dúirt an méid seo leis: “Inis dúinn cén t-údarás atá agat leis na nithe seo a dhéanamh, nó cé hé seo a thug an t-údarás sin duit?”</verse>
			<verse number="3">Dúirt sé leo dá bhfreagairt: “Tá ceist agam-sa le cur oraibhse freisin: insígí dom:</verse>
			<verse number="4">An ó neamh nó ó dhaoine a tháinig baisteadh Eoin?”</verse>
			<verse number="5">Ach bhí siad ag suaitheadh an scéil eatarthu, dá rá: “Má deirimid: ‘Ó Neamh,’ déarfaidh sé: ‘Cad chuige nár chreid sibh ann?’</verse>
			<verse number="6">Ach má deirimid: ‘Ó dhaoine,’ gabhfaidh an pobal uile de chlocha orainn, óir is deimhin leo go raibh Eoin ina fháidh.”</verse>
			<verse number="7">Agus ba é freagra a thug siad, nach raibh a fhios acu cárbh as dó.</verse>
			<verse number="8">Dúirt Íosa leo: “Nílimse chun a insint daoibhse ach a oiread cén t-údarás atá agam leis na nithe seo a dhéanamh.”</verse>
			<verse number="9">Thosaigh sé ansin ag rá an pharabail seo leis an bpobal: “Phlandaigh duine fíon-ghort, agus chuir ar cíos chun curadóirí é, agus chuaigh ar an gcoigríoch go cionn mórán aimsire.</verse>
			<verse number="10">Nuair a tháinig an t-am, chuir sé seirbhíseach uaidh go dtí na curadóirí chun go dtabharfaidís dó a chion de thoradh an fhíonghoirt; ach chuir na curadóirí ar ais folamh é tar éis dóibh é a bhualadh.</verse>
			<verse number="11">Chuir sé seirbhíseach eile freisin, ach tar éis dóibh é seo a bhualadh chomh maith, agus easonóir a thabhairt dó, chuir siad ar ais folamh é.</verse>
			<verse number="12">Chuir sé uaidh fós an tríú duine: ach é seo arís, rinne siad é a ghoint agus é a thiomáint amach.</verse>
			<verse number="13">Dúirt máistir an fhíonghoirt ansin: ‘Cad a dhéanfaidh mé? Cuirfidh mé uaim mo mhac muirneach féin; bʼfhéidir go dtabharfaidís ómós dó sin.’</verse>
			<verse number="14">Ach nuair a chonaic na curadóirí eisean, bhí siad ag plé an scéil le chéile: ‘Is é seo an t-oidhre,’ ar siad, ‘maraímis é, chun go mba linn féin an oidhreacht.’</verse>
			<verse number="15">Agus tar éis dóibh é a thiomáint amach as an bhfíon-ghort, mharaigh siad é. Dá bhrí sin, cad a dhéanfaidh máistir an fhíonghoirt leo?</verse>
			<verse number="16">Tiocfaidh sé agus cuirfidh sé na curadóirí sin chun báis, agus tabharfaidh an fíon-ghort do dhaoine eile.” Ar a chloisteáil sin dóibh, dúirt siad: “Nárab ea!”</verse>
			<verse number="17">Ach bhreathnaigh sé orthu agus dúirt: “Murab ea, cad is ciall leis an rud úd atá scríofa: ‘An chloch dár dhiúltaigh na saoir, rinne di ceann an chúinne’?</verse>
			<verse number="18">“Gach aon duine a thitfidh ar an gcloch sin, bascfar é, ach cibé a dtitfidh sí air, déanfaidh sí é a bhrú ina cháith.”</verse>
			<verse number="19">Agus bʼfhonn leis na scríobhaithe agus le huachtaráin na sagart a lámha a leagan air an uair sin féin ach eagla an phobail a bheith orthu; óir bhí a fhios acu gur chucu féin a bhí sé nuair a labhair sé an parabal úd.</verse>
			<verse number="20">Ansin, ag faire na faille dóibh, chuir siad brathadóirí chuige a ligfeadh orthu a bheith ina bhfíréin, chun go mbéarfaidís air ina chaint, ionas go dtabharfaí suas é do smacht agus dʼúdarás an ghobharnóra.</verse>
			<verse number="21">Chuir siad ceist air: “A Mháistir,” ar siad, “tá a fhios againn go labhraíonn tú agus go múineann tú an ceart, agus gur cuma leat duine seachas a chéile, ach tú ag múineadh shlí Dé de réir na fírinne.</verse>
			<verse number="22">An dleathach dúinn cíos a íoc le Caesar nó an mídhleathach?”</verse>
			<verse number="23">Ach thuig sé a gceilg agus dúirt leo:</verse>
			<verse number="24">“Taispeánaigí dom déanar. Cé hé a bhfuil a íomhá air agus a inscríbhinn?” Dúirt siad: “Caesar.”</verse>
			<verse number="25">Dúirt sé leo: “Íocaigí le Caesar, mar sin, na nithe ar le Caesar iad agus le Dia na nithe ar le Dia iad.”</verse>
			<verse number="26">Agus níor fhéad siad breith air i bhfocal ar bith i bhfianaise an phobail, agus, ó bʼionadh leo a fhreagra, dʼfhan siad ina dtost.</verse>
			<verse number="27">Tháinig chuige ansin cuid de na Sadúcaigh–iad seo a shéanann aiséirí a bheith ann–</verse>
			<verse number="28">agus chuir siad ceist air: “A Mháistir,” ar siad, “seo mar a dʼordaigh Maois dúinn sa scríbhinn: ‘Má bhíonn ag duine deartháir pósta a gheobhadh bás gan chlann, é féin a ghabháil na baintrí chun gin sleachta a thógáil dá dheartháir.’</verse>
			<verse number="29">Is ea: bhí seachtar deartháireacha ann: phós an chéad duine agus fuair bás gan chlann.</verse>
			<verse number="30">An dara duine ansin,</verse>
			<verse number="31">agus an tríú duine, ghabh siad an bhaintreach, agus an seachtar ar fad mar an gcéanna; níor fhág siad sliocht agus fuair bás.</verse>
			<verse number="32">Sa deireadh, fuair an bhean féin bás.</verse>
			<verse number="33">San aiséirí, más ea, cé acu a mbeidh an bhean ina bean chéile aige? Óir bhí sí ina bean chéile ag an seachtar.”</verse>
			<verse number="34">Dúirt Íosa leo: “Gabhann clann an tsaoil seo fear céile nó bean chéile,</verse>
			<verse number="35">ach iad seo a mheasfar gur fiú iad an saol úd eile a shroicheadh agus an t-aiséirí ó mhairbh, ní ghabhann siad fear céile ná bean chéile;</verse>
			<verse number="36">óir ní fhéadann siad bás a fháil níos mó, mar is geall le haingil iad; agus is cuid de chlann Dé iad ós cuid de chlann an aiséirí iad.</verse>
			<verse number="37">Ach thug Maois féin le tuiscint na mairbh a éirí, sa dréacht úd faoin tor, mar a dtugann ar an Tiarna, Dia Abrahám agus Dia Íosác agus Dia Iacób.</verse>
			<verse number="38">Ní hé Dia na marbh é, ach Dia na mbeo; óir is dó is beo cách.”</verse>
			<verse number="39">Dúirt cuid de na scríobhaithe dá fhreagairt: “A Mháistir, is maith a dúirt tú é!”</verse>
			<verse number="40">Óir níor leomh siad as sin amach ceist ar bith a chur air.</verse>
			<verse number="41">Dúirt sé leo ansin: “Conas is féidir a rá gur Mac do Dháiví an Críost?</verse>
			<verse number="42">Óir is é Dáiví féin a deir i Leabhar na Salm: ‘Dúirt an Tiarna le mo Thiarna: Suigh ar mo dheis,</verse>
			<verse number="43">nó go gcuirfead do naimhde mar stól faoi do chosa.’</verse>
			<verse number="44">“Dá bhrí sin, glaonn Dáiví Tiarna air, agus cad a bheir ina mhac dó é?”</verse>
			<verse number="45">Agus i gcomh-chlos don phobal uile dúirt sé lena dheisceabail:</verse>
			<verse number="46">“Seachnaígí na scríobhaithe, an dream arb áil leo a bheith ag siúl timpeall sna róbaí fada, agus gur gnaoi leo go mbeifí ag beannú dóibh sna háiteanna poiblí, agus na príomhshuíocháin sna sionagóga agus na príomhthoilg ag na fleánna;</verse>
			<verse number="47">an dream a ídíonn tithe na mbaintreach, ar scáth a bheith ag déanamh urnaithe fada. Is daoire an bhreith a gheobhaidh siad seo.”</verse>
		</chapter>
		<chapter number="21">
			<verse number="1">Ag breathnú suas dó, chonaic sé na daoine saibhre ag cur a n-ofrálacha isteach sa chiste.</verse>
			<verse number="2">Agus chonaic sé baintreach dhealbh ag cur dhá leathfheoirling ann,</verse>
			<verse number="3">agus dúirt: “Deirim libh go dearfa, chuir an bhaintreach bhocht seo níos mó isteach ná cách eile;</verse>
			<verse number="4">óir is cuid den iomarca a bhí acu a chuir siad siúd uile isteach sna hofrálacha chun Dé, ach chuir sise isteach as a huireasa a raibh den saol aici.”</verse>
			<verse number="5">Nuair a bhí daoine áirithe dá rá mar gheall ar an Teampall go raibh sé maisithe le clocha breátha agus le tíolaicí dúthrachta, dúirt seisean:</verse>
			<verse number="6">“A bhfuil le feiceáil ansin agaibh–tiocfaidh na laethanta nach bhfágfar cloch ar mhuin cloiche nach leagfar anuas.”</verse>
			<verse number="7">Dʼfhiafraigh siad de ansin: “Más ea, a Mháistir, cén uair a thitfidh an méid sin amach, agus cad is comhartha ar na nithe sin a bheith ag teacht?”</verse>
			<verse number="8">Dúirt sé: “Bígí aireach agus ná cuirtear amú sibh; óir tiocfaidh mórán i mʼainm-se ag rá: ‘Is mise é’; agus: ‘Tá an t-am in achomaireacht.’ Ná téigí ina ndiaidh.</verse>
			<verse number="9">Nuair a chluinfidh sibh caint ar chogaí agus ar cheannaircí, ná glacaigí scéin, óir ní foláir na nithe sin a theacht ar dtús, ach ní bheidh an deireadh ann chomh luath sin.”</verse>
			<verse number="10">Dúirt sé leo ansin: “Éireoidh náisiún in aghaidh náisiúin agus ríocht in aghaidh ríochta.</verse>
			<verse number="11">Beidh maidhmeanna móra talún ann, agus gortaí agus plánna anseo is ansiúd; beidh tuartha uafáis ann agus comharthaí móra ón spéir.</verse>
			<verse number="12">Ach roimh an méid sin uile, leagfar lámh oraibh agus géarleanfar sibh, tabharfar ar láimh sibh do na sionagóga agus do na príosúin, seolfar i láthair ríthe agus gobharnóirí sibh mar gheall ar mʼainm-se.</verse>
			<verse number="13">Is é a thiocfaidh as sin daoibh, go bhféadfaidh sibh fianaise a thabhairt.</verse>
			<verse number="14">Dá bhrí sin, bíodh sé de rún agaibh gan ullmhú roimh ré chun bhur gcosanta,</verse>
			<verse number="15">óir tabharfaidh mise urlabhra daoibh agus eagna nach bhféadfaidh bhur gcúisitheoirí uile cur ina haghaidh ná a bhréagnú.</verse>
			<verse number="16">Tabharfar ar láimh sibh ag bhur dtuismitheoirí féin, fiú amháin, ag bhur ndeartháireacha, ag bhur ngaolta, ag bhur gcairde, agus básófar cuid agaibh,</verse>
			<verse number="17">agus beidh fuath ag cách daoibh mar gheall ar mʼainm-se;</verse>
			<verse number="18">ach ribe de ghruaig bhur gcinn ní mhillfear.</verse>
			<verse number="19">Is le bhur mbuanseasamh a ghnóthóidh sibh bhur n-anamacha.</verse>
			<verse number="20">“Ach nuair a fheicfidh sibh Iarúsailéim arna timpeallú ag sluaite armtha, bíodh a fhios agaibh ansin go bhfuil a lomscrios in achomaireacht.</verse>
			<verse number="21">Ansin, iad seo a bheidh in Iúdáia, teithidís faoi na sléibhte; iad seo a bheidh sa chathair, imídís aisti; iad seo a bheidh ar an tuath, ná téidís isteach inti;</verse>
			<verse number="22">óir is laethanta díoltais iad seo, nuair nach foláir gach a bhfuil scríofa a chomh-líonadh.</verse>
			<verse number="23">Is mairg do na mná a bheidh ag iompar clainne nó ag tabhairt cíche sna laethanta sin! Go deimhin, beidh éigean mór sa tír agus díbheirg chun an phobail seo:</verse>
			<verse number="24">titfidh siad le béal an chlaímh; seolfar ina mbránna iad ar fud na náisiún uile; agus beidh Iarúsailéim dá satailt ag gintlithe nó go dtiocfaidh aimsirí na ngintlithe chun críche.</verse>
			<verse number="25">“Agus beidh comharthaí sa ghrian agus sa ghealach agus sna réaltaí. Ar an talamh beidh duainéis ar na náisiúin, iad ar mearbhall ó ghlór agus ó mhórtas na farraige;</verse>
			<verse number="26">daoine i bhfantaisí éaga le barr eagla agus imní faoi na nithe atá le breith ar an gcruinne; óir beidh cumhachtaí na bhflaitheas ar crith.</verse>
			<verse number="27">Agus ansin feicfear Mac an Duine ag teacht sa scamall le cumhacht agus iomad glóire.</verse>
			<verse number="28">Nuair a thosóidh na nithe sin ag teacht, seasaígí suas agus ardaígí bhur gceann, óir tá bhur bhfuascailt in achomaireacht.”</verse>
			<verse number="29">Agus labhair sé parabal leo: “Féachaigí an crann figí agus na crainn eile.</verse>
			<verse number="30">Nuair a bhíonn siad ag eascairt, bíonn a fhios agaibh ag féachaint orthu, go bhfuil an samhradh in achomaireacht feasta.</verse>
			<verse number="31">Amhlaidh sin daoibh nuair a fheicfidh sibh na nithe úd ag teacht, bíodh a fhios agaibh go bhfuil ríocht Dé in achomaireacht.</verse>
			<verse number="32">Deirim libh go fírinneach, ní imeoidh an ghlúin seo gan gach uile ní a bheith tagtha chun cinn.</verse>
			<verse number="33">Imeoidh neamh agus talamh, ach ní imeoidh mo bhriathrasa choíche.</verse>
			<verse number="34">Ach tugaigí aire daoibh féin gan bhur gcroí a ligean chun raimhre le barr ragairne ná meisce ná cúraimí an tsaoil, le heagla go mbéarfadh an lá úd go tobann oraibh</verse>
			<verse number="35">mar a bheadh gaiste. Óir is de phreab a thiocfaidh sé ar chách a bheidh ina gcónaí ar aghaidh na talún go léir.</verse>
			<verse number="36">Bígí gach uile thráth do bhur bhfaire féin agus ag guí chun go mbeadh ar chumas daoibh dul slán ó na nithe sin uile atá le teacht, agus seasamh díreach os comhair Mhac an Duine.”</verse>
			<verse number="37">Bhíodh sé ag teagasc ar feadh an lae sa Teampall, ach san oíche théadh sé amach agus thugadh an oíche ar an gcnoc ar a dtugtar ‘Cnoc na nOlóg’.</verse>
			<verse number="38">Agus ó éirí lae, bhíodh an pobal uile ag teacht chuige sa Teampall ag éisteacht leis.</verse>
		</chapter>
		<chapter number="22">
			<verse number="1">Bhí féile an tSlimaráin, ar a dtugtar ‘an Cháisc’, in achomaireacht.</verse>
			<verse number="2">Agus bhí uachtaráin na sagart agus na scríobhaithe ag féachaint conas a chuirfidís de dhroim na slí é, óir bhí eagla an phobail orthu.</verse>
			<verse number="3">Ach chuaigh Sátan isteach in Iúdás ar a nglaotar Isceiriót, a bhí ar uimhir an dáréag.</verse>
			<verse number="4">Dʼimigh sé mar sin ag déanamh cainte le huachtaráin na sagart agus leis na captaein féachaint conas a thabharfadh sé ar láimh dóibh é.</verse>
			<verse number="5">Agus bhí áthas orthu, agus rinne siad réiteach leis airgead a thabhairt dó.</verse>
			<verse number="6">Thug sé a gheall, agus bhí ag faire ar a dheis chun é a thabhairt ar láimh dóibh i leith ón slua.</verse>
			<verse number="7">Tháinig lá an tSlimaráin nuair nárbh fholáir an cháisc a íobairt.</verse>
			<verse number="8">Chuir sé uaidh Peadar agus Eoin: “Imígí,” ar seisean, “agus ullmhaígí dúinn an cháisc go n-ithimid í.”</verse>
			<verse number="9">Dúirt siad leis: “Cárbh áil leat go n-ullmhóimis í?”</verse>
			<verse number="10">Dúirt sé leo: “Ag dul isteach sa chathair daoibh, féach, beidh duine ag teacht faoi bhur ndéin agus próca uisce aige dá bhreith leis. Leanaigí isteach é sa teach ina mbíonn sé ag dul,</verse>
			<verse number="11">agus abraigí le fear an tí: ‘Dúirt an Máistir a rá leat: Cá bhfuil an seomra aíochta go n-ithinn an cháisc ann in éineacht le mo dheisceabail?’</verse>
			<verse number="12">Agus taispeánfaidh sé daoibh seomra in airde staighre agus feisteas mar is cóir air; déanaigí an réiteach ansiúd.”</verse>
			<verse number="13">Dʼimigh siad agus fuair siad de réir mar a bhí ráite aige leo, agus dʼullmhaigh an cháisc.</verse>
			<verse number="14">Nuair a tháinig an uair, lig sé faoi ag bord agus na haspail mar aon leis.</verse>
			<verse number="15">Agus dúirt sé leo: “Ba mhór ba mhian liom an cháisc seo a ithe in éineacht libh roimh fhulaingt dom;</verse>
			<verse number="16">óir deirim libh, ní íosfaidh mé go deo arís í nó go mbeidh a comh-líonadh ann i ríocht Dé.”</verse>
			<verse number="17">Agus ghlac sé cupán, agus ar altú dó dúirt: “Tógaigí é seo agus roinnigí eadraibh é;</verse>
			<verse number="18">óir deirim libh, ní ólfaidh mé as seo amach de shú na fíniúna nó go mbeidh ríocht Dé tagtha.”</verse>
			<verse number="19">Ansin, thóg sé arán, agus ar altú dó, bhris, agus thug dóibh é ag rá: “Is é seo mo chorp atá le tabhairt ar bhur son. Déanaigí é seo mar chuimhne orm.”</verse>
			<verse number="20">Agus mar an gcéanna an cupán, tar éis na proinne, ag rá: “Is é an cupán seo an tiomna nua i mo chuid fola atá le doirteadh ar bhur son.</verse>
			<verse number="21">Féach, áfach: tá lámh fhear mo bhraite in éineacht liom ag an mbord.</verse>
			<verse number="22">Go deimhin tá a bhealach féin le siúl ag Mac an Duine de réir mar atá i ndán, ach is mairg don duine úd trína mbraitear é.”</verse>
			<verse number="23">Agus thosaigh siad ag fiafraí dá chéile cén duine acu a bhí chun é seo a dhéanamh.</verse>
			<verse number="24">Dʼéirigh imreas eatarthu freisin féachaint cén duine acu ba mhó le háireamh.</verse>
			<verse number="25">Dúirt sé leo: “Ríthe na náisiún, bíonn siad ag rialúchán orthu, agus iad seo a mbíonn údarás acu os a gcionn, ‘tíolaiceoirí’ a ghlaotar orthu.</verse>
			<verse number="26">Ach nárab amhlaidh sin daoibhse, ach an té is mó eadraibh, bíodh ar nós an té is óige, agus an té atá ina cheann, ar nós an fhir freastail.</verse>
			<verse number="27">Cé acu is mó dáiríre, an té a bhíonn ag bord nó an té a bhíonn ag freastal? Nach é an té a bhíonn ag bord é? Ach táim-se in bhur measc ar nós an té a bhíonn ag freastal.</verse>
			<verse number="28">Is sibh-se an mhuintir a sheas go buan liom i mo thrialacha;</verse>
			<verse number="29">agus tá ríocht agam dá dáileadh oraibh, de réir mar a dháil mʼAthair orm féin í:</verse>
			<verse number="30">ionas go mbeidh sibh ag ithe agus ag ól ag mo bhord i mo ríocht, agus in bhur suí i rí-chathaoireacha ag tabhairt breithe ar dhá threibh déag Iosrael.</verse>
			<verse number="31">“A Shíomóin, a Shíomóin, féach, fuair Sátan mar aisce sibh a chriathradh ar nós an arbhair;</verse>
			<verse number="32">ach táim tar éis guí ar do shon-sa chun nach gclisfidh do chreideamh; agus, ón uair amháin a bheidh tú féin iompaithe, déan daingean do bhráithre.”</verse>
			<verse number="33">Dúirt seisean leis: “A Thiarna, táim ullamh ar dhul leat-sa chun príosúin agus fós chun báis.”</verse>
			<verse number="34">Ach dúirt sé: “Deirim leat, a Pheadair, ní ghlaofaidh an coileach inniu nó go mbeidh tusa tar éis a shéanadh faoi thrí go bhfuil aon aithne agat orm.”</verse>
			<verse number="35">Dúirt sé leo ansin: “Nuair a chuir mé uaim sibh gan sparán, gan tiachóg, gan cuaráin, an raibh easnamh ar bith oraibh?”</verse>
			<verse number="36">Dúirt siad: “Ní raibh.” Dúirt sé leo: “Anois, áfach, an té a mbíonn sparán aige, beireadh sé leis é, agus an té a mbíonn tiachóg aige mar an gcéanna; an té fós, nach mbíonn claíomh aige, díoladh sé a bhrat chun ceann a cheannach.</verse>
			<verse number="37">Óir deirim libh, an rud úd atá scríofa, ní foláir é a theacht chun críche ionamsa: ‘Cuireadh ar aon bhuíon leis na mallaitheoirí é.’ Go deimhin féin, tá mo chúrsaí uile ag druidim chun deiridh.”</verse>
			<verse number="38">Dúirt siad: “A Thiarna, féach, tá dhá chlaíomh anseo.” Dúirt sé leo: “Is leor sin.”</verse>
			<verse number="39">Ar dhul amach dó, chuaigh sé, mar ba ghnáthbhéas dó, go Cnoc na nOlóg. Na deisceabail freisin lean siad é.</verse>
			<verse number="40">Agus ar shroicheadh na háite dó, dúirt sé leo: “Bígí ag guí gan sibh a dhul i gcathú.”</verse>
			<verse number="41">Agus chuaigh sé i leataobh uathu mar a bheadh fad urchar cloiche,</verse>
			<verse number="42">agus ag teacht ar a ghlúine dó, thosaigh sé ag guí: “A Athair,” deireadh sé, “más toil leat é, tóg uaim an cupán seo; ach nárab í mo thoilse a dhéanfar ach do thoilse.”</verse>
			<verse number="43">Agus chonacthas aingeal ó neamh dó dá neartú.</verse>
			<verse number="44">Ó bhí sé in anbhroid, ba dhéinide é ag guí; agus bhí a chuid allais mar a bheadh braonta ramhra fola ag sileadh go talamh.</verse>
			<verse number="45">Ar éirí ina sheasamh dó ón nguí, tháinig sé chun na ndeisceabal agus fuair ina gcodladh iad le barr dobróin,</verse>
			<verse number="46">agus dúirt sé leo: “Cad a bheir in bhur gcodladh sibh? Éirígí agus guígí, le heagla go rachaidh sibh i gcathú.”</verse>
			<verse number="47">Le linn dó a bheith ag caint, tháinig slua; agus bhí, ag siúl rompu amach, an fear ar a dtugtaí ‘Iúdás’, duine den dáréag, agus dhruid sé sin isteach le hÍosa chun é a phógadh.</verse>
			<verse number="48">Dúirt Íosa leis: “A Iúdáis, an le póg a bhraitheann tú Mac an Duine?”</verse>
			<verse number="49">Nuair a chonaic a mhuintir cad a bhí chucu, dúirt siad: “A Thiarna, an mbuailfimid buille claímh?”</verse>
			<verse number="50">Agus bhuail duine acu seirbhíseach an ardsagairt agus bhain sé an chluas dheas de.</verse>
			<verse number="51">Labhair Íosa agus dúirt: “Ligigí dóibh; is leor an méid sin,” agus bhain sé leis an gcluais agus rinne slán í.</verse>
			<verse number="52">Ansin dúirt Íosa leo sin a bhí tagtha ina choinne, uachtaráin na sagart agus captaein an Teampaill agus seanóirí: “An amhlaidh is robálaí mé gur tháinig sibh amach i mo choinne le claimhte agus le bataí?</verse>
			<verse number="53">Nuair a bhínn in éineacht libh gach lá sa Teampall, níor leag sibh lámh orm. Ach is í bhur n-uairse í seo, agus is í cumhacht an Dorchadais í.”</verse>
			<verse number="54">Tar éis dóibh é a ghabháil, sheol siad leo é agus thug isteach i dteach an ardsagairt é. Bhí Peadar dá leanúint i bhfad siar.</verse>
			<verse number="55">Ansin, nuair a bhí an tine ar lasadh acu i lár na cúirte, agus iad ina suí síos le chéile, shuigh Peadar ina dhuine eatarthu.</verse>
			<verse number="56">Chonaic cailín aimsire ina shuí sa solas é, agus tar éis di féachaint go caol air, dúirt: “Bhí sé seo freisin ina chuideachta siúd.”</verse>
			<verse number="57">Ach shéan seisean é dá rá: “Níl aithne agam air, a bhean!”</verse>
			<verse number="58">I gceann tamaill bhig, chonaic duine eile é agus dúirt: “Is duine díobh sin tusa freisin.” Ach dúirt Peadar: “Ní hea, a dhuine!”</verse>
			<verse number="59">Agus i gceann timpeall aon uaire amháin, dhearbhaigh duine eile dá rá: “Is cinnte go raibh sé seo freisin in éineacht leis siúd, agus, rud eile de, is Gailíleach é.”</verse>
			<verse number="60">Ach dúirt Peadar: “Níl a fhios agam cad tá tú a rá, a dhuine!” Agus ar an mball, le linn dó a bheith ag caint, ghlaoigh an coileach.</verse>
			<verse number="61">Agus dʼiompaigh an Tiarna agus bhreathnaigh ar Pheadar. Chuimhnigh Peadar ansin ar bhriathar an Tiarna, mar a dúirt sé leis: “Roimh ghlaoch don choileach inniu, séanfaidh tú mé faoi thrí.”</verse>
			<verse number="62">Agus chuaigh sé amach agus ghoil go goirt.</verse>
			<verse number="63">Ansin, na fir a raibh sé i ngéibheann acu, bhí siad ag fonóid faoi agus dá bhualadh;</verse>
			<verse number="64">agus chuiridís dallóg air agus dʼfhiafraídís de: “Tairngir! Cé hé sin a bhuail thú?”</verse>
			<verse number="65">Agus dúirt siad mórán nithe eile ina aghaidh, dá dhiamhaslú.</verse>
			<verse number="66">Nuair a bhí sé ina lá, chruinnigh comhairle sheanóirí an phobail le chéile–uachtaráin na sagart agus scríobhaithe. Sheol siad i láthair a n-ardchomhairle é.</verse>
			<verse number="67">“Más tú an Críost,” ar siad, “abair linn é.” Dúirt sé leo: “Má deirim libh é, ní chreidfidh sibh;</verse>
			<verse number="68">agus má chuirim ceist oraibh, ní fhreagróidh sibh.</verse>
			<verse number="69">Amach anseo, áfach, beidh Mac an Duine ina shuí ar dheis chumhacht Dé.”</verse>
			<verse number="70">Dúirt siad uile: “An tú, dá bhrí sin, Mac Dé?” Dúirt sé leo: “Deir sibh féin é: Is mé.”</verse>
			<verse number="71">“Cad is gá dúinn a thuilleadh fianaise?” ar siad-san, “óir chualamar féin as a bhéal féin é.”</verse>
		</chapter>
		<chapter number="23">
			<verse number="1">Dʼéirigh siad ansin, an comh-thionól uile, agus sheol siad é i láthair Phíoláit.</verse>
			<verse number="2">Thosaigh siad dá chiontú dá rá: “Fuaireamar é seo ag gríosadh ár náisiúin chun ceannairce, ag toirmeasc cíos a íoc le Caesar, agus ag rá gurb é féin Críost Rí.”</verse>
			<verse number="3">Dʼfhiafraigh Píoláit de: “An tusa Rí na nGiúdach?” Dúirt sé leis dá fhreagairt: “Deir tú féin é.”</verse>
			<verse number="4">Dúirt Píoláit ansin le huachtaráin na sagart agus leis na sluaite: “Ní fhaighim ciontacht ar bith sa duine seo.”</verse>
			<verse number="5">Ach ba dhéinide fós a n-aitheasc siúd: “Bíonn sé ag corraí an phobail, ag teagasc ar fud Iúdáia go léir, ón nGailíl, mar ar thosaigh sé, go dtí an áit seo.”</verse>
			<verse number="6">Ar a chloisteáil sin do Phíoláit, dʼfhiafraigh sé ar Ghailíleach an duine,</verse>
			<verse number="7">agus nuair a fuair scéala gur as limistéar Héaróid dó, chuir sé ag triall ar Héaród é, ó tharla in Iarúsailéim é sin freisin sna laethanta sin.</verse>
			<verse number="8">Bhí áthas ar Héaród Íosa a fheiceáil; ba é ab áil leis le fada radharc a fháil air, ó bheith ag cloisteáil trácht air, agus bhí sé ag súil le míorúilt éigin a fheiceáil dá déanamh aige.</verse>
			<verse number="9">Chuir sé go leor ceisteanna air, ach níor thug seisean freagra ar bith air.</verse>
			<verse number="10">Uachtaráin na sagart agus na scríobhaithe, áfach, bhí siad ansiúd dá chiontú ar a ndícheall.</verse>
			<verse number="11">Chaith Héaród, é féin agus a gharda, droch-mheas air agus rínne sé ceap magaidh de; ansin, tar éis dó é a ghléasadh faoi róba taibhseach, chuir sé ar ais go dtí Píoláit é.</verse>
			<verse number="12">Agus tháinig Héaród agus Píoláit chun a bheith ina gcairde dá chéile an lá sin féin, óir bhídís in earraid le chéile roimhe sin.</verse>
			<verse number="13">Ghlaoigh Píoláit uachtaráin na sagart agus na cinn urra agus an pobal le chéile</verse>
			<verse number="14">agus dúirt sé leo: “Tá sibh tar éis an duine seo a thabhairt os mo chomhair i leith é a bheith ag saighdeadh an phobail chun ceannairce. Is ea anois; scrúdaigh mé féin an scéal in bhur láthair, agus ní bhfuair mé an duine seo ciontach i rud ar bith dá bhfuil sibh a chur ina leith.</verse>
			<verse number="15">Ní bhfuair ná Héaród, ós rud é gur chuir sé ar ais chugainn é. Is léir nach bhfuil rud ar bith déanta aige a thuillfeadh bás.</verse>
			<verse number="16">Dá bhrí sin, tar éis a smachtaithe dom, scaoilfidh mé saor é.”</verse>
			<verse number="17">Ach bʼéigean dó aon duine amháin a scaoileadh chucu le linn na féile.</verse>
			<verse number="18">Thosaigh siad uile ag screadach amach in éineacht: “Beir uainn é seo, ach scaoil chugainn Barabas!”–</verse>
			<verse number="19">duine eisean a teilgeadh i bpríosún mar gheall ar chíréib a tharla sa chathair, agus mar gheall ar dhún-mharú.</verse>
			<verse number="20">Chuir Píoláit caint orthu arís, mar bʼáil leis Íosa a scaoileadh saor.</verse>
			<verse number="21">Ach bhí siad ag liúireach: “Céas é, céas é!”</verse>
			<verse number="22">Dúirt sé leo den tríú huair: “Cén t-olc mar sin a rinne an duine seo? Ní bhfuair mé rud ar bith ann a thuillfeadh bás. Dá bhrí sin, tar éis a smachtaithe dom, scaoilfidh mé saor é.”</verse>
			<verse number="23">Ach bhí siad-san dá dhianéileamh de ghártha móra go gcéasfaí é, agus is ag neartú a bhí ar a nglórtha.</verse>
			<verse number="24">Ansin, thug Píoláit de bhreith an rud a dʼiarr siad a thabhairt dóibh;</verse>
			<verse number="25">scaoil sé saor é siúd a teilgeadh i bpríosún mar gheall ar an gcíréib agus ar an dún-mharú–an té a dʼiarr siad–ach thug sé Íosa suas chun a dtola.</verse>
			<verse number="26">Agus iad dá sheoladh leo, leag siad lámh ar dhuine áirithe, Síomón Círéinéach, a bhí ag teacht ón tuath, agus bhuail siad an chros air lena hiompar i ndiaidh Íosa.</verse>
			<verse number="27">Bhí slua mór den phobal dá leanúint, mar aon le complacht ban a bhí ag mairgneach air agus dá chaoineadh.</verse>
			<verse number="28">Ach dʼiompaigh Íosa chucu seo agus dúirt: “A iníonacha Iarúsailéim, ná bígí ag gol mar gheall orm-sa, ach déanaigí gol mar gheall oraibh féin agus ar bhur gclann.</verse>
			<verse number="29">Óir féach, tá na laethanta ag teacht nuair a déarfar: ‘Is méanar do na mná atá aimrid; do na broinnte nár rug agus do na cíocha nár thál.’</verse>
			<verse number="30">Ansin tosóidh siad ag rá leis na sléibhte: ‘Titigí orainn!’ agus leis na cnoic: ‘Folaígí sinn!’</verse>
			<verse number="31">Óir, más mar seo a dhéantar leis an adhmad glas, cad a bhainfidh don chríon!”</verse>
			<verse number="32">Bhí beirt choirpeach eile dá seoladh mar aon leis chun a mbásaithe.</verse>
			<verse number="33">Nuair a bhí siad tagtha go dtí an áit ar a nglaotar ‘an Cloigeann’, chéas siad ansiúd é féin agus na coirpigh, duine acu ar a dheis agus an duine eile ar a chlé.</verse>
			<verse number="34">Dúirt Íosa: “A Athair, maith dóibh óir níl a fhios acu cad tá siad a dhéanamh.” Ansin, ag roinnt a chuid éadaigh eatarthu, chuir siad ar chrainn iad.</verse>
			<verse number="35">Dʼfhan an pobal ansiúd ag breathnú. Bhí na cinn urra féin ag dranngháire: “Shaor sé daoine eile,” deiridís, “saoradh sé é féin, más é Críost Dé, an té atá tofa.”</verse>
			<verse number="36">Agus rinne na saighdiúirí freisin fonóid faoi; ag teacht ag tabhairt fínéagair chuige</verse>
			<verse number="37">deiridís: “Más tú Rí na nGiúdach, saor thú féin!”</verse>
			<verse number="38">Agus fós, bhí scríbhinn os a chionn i nGréigis, i Laidin, agus in Eabhrais: “Rí na nGiúdach é seo.”</verse>
			<verse number="39">Duine de na coirpigh a bhí arna gcrochadh, bhí sé dá dhiamhaslú dá rá: “Nach tú an Críost? Saor thú féin agus sinne.”</verse>
			<verse number="40">Ach thug an duine eile casaoid dó agus dúirt: “An ea nach bhfuil eagla Dé ort, agus tusa faoin daorbhreith chéanna?</verse>
			<verse number="41">Agus maidir linne, is le ceart é: tá díol ár mbeart féin dá thabhairt orainn ach ní dhearna sé seo rud ar bith as an tslí.”</verse>
			<verse number="42">Agus dúirt: “A Íosa, cuimhnigh orm-sa nuair a thiocfaidh tú faoi réim do ríochta!”</verse>
			<verse number="43">Agus dúirt seisean leis: “Deirim leat go fírinneach, beidh tú in éineacht liom inniu i bParthas.”</verse>
			<verse number="44">Bhí sé timpeall an séú huair faoin am seo nuair a tháinig dorchadas anuas ar an talamh go léir go dtí an naoú huair, mar chaill an ghrian a solas.</verse>
			<verse number="45">Réabadh brat an Teampaill ina lár.</verse>
			<verse number="46">Agus ghlaoigh Íosa amach de ghlór ard agus dúirt: “A Athair, taobhaím mo spiorad i leith do lámh.” Agus ar a rá sin dó, shíothlaigh sé.</verse>
			<verse number="47">Nuair a chonaic an taoiseach céid cad a tharla, bhí sé ag tabhairt glóire do Dhia dá rá: “Ba dhuine fíréanta an fear seo go deimhin.”</verse>
			<verse number="48">Agus na sluaite uile a bhí bailithe chun an radharc seo a fheiceáil, nuair a chonaic siad na nithe a tharla, chuaigh siad ar ais ag bualadh a n-uchta.</verse>
			<verse number="49">Bhí a lucht aitheantais uile ina seasamh i bhfad uaidh, agus mná freisin a bhí tar éis é a leanúint ón nGailíl agus a bhí ag breathnú ar na nithe sin.</verse>
			<verse number="50">Tháinig i láthair ansin fear darbh ainm Iósaef, ba bhall den Chomhairle é, duine maith fíréanta.</verse>
			<verse number="51">Níor thug sé seo aontú le hintinn ná le míghníomh na mball eile. As Aramatáia dó, cathair Iúdach, agus é ag súil le ríocht Dé.</verse>
			<verse number="52">Chuaigh sé seo go dtí Píoláit agus dʼiarr corp Íosa air.</verse>
			<verse number="53">Ansin thóg sé anuas den chros é, dʼfhill i línéadach é agus chuir i dtuama é a bhí gearrtha sa charraig, nár cuireadh aon duine ann roimhe riamh.</verse>
			<verse number="54">Ba é lá an ullmhaithe é, agus an tsabóid ag druidim leo.</verse>
			<verse number="55">Agus na mná a bhí tagtha ón nGailíl in éineacht leis, lean said Iósaef agus chonaic siad an tuama agus an socrú a tugadh ar a chorp.</verse>
			<verse number="56">Ansin, ar dhul ar ais dóibh, dʼullmhaigh siad spíosraí agus olaí cumhra. Agus sa tsabóid, dʼfhan siad ina gcónaí de réir na haithne.</verse>
		</chapter>
		<chapter number="24">
			<verse number="1">An chéad lá den tseachtain, go lánmhoch ar maidin, tháinig siad go dtí an tuama agus na spíosraí acu a bhí ullmhaithe acu.</verse>
			<verse number="2">Fuair siad an chloch iompaithe siar ón tuama;</verse>
			<verse number="3">ach ar dhul isteach ann dóibh, ní bhfuair siad corp an Tiarna Íosa.</verse>
			<verse number="4">Bhí ceist orthu faoin méid sin, ach lena linn sin bhí beirt fhear ansiúd láimh leo agus éadach dealraitheach orthu.</verse>
			<verse number="5">Ghlac na mná bíogadh agus chrom siad a gceann chun na talún, agus dúirt siad-san leo: “Cad a bheir daoibh a bheith ar lorg an bheo i measc na marbh?</verse>
			<verse number="6">Níl sé anseo: tá sé éirithe. Tugaigí chun cuimhne mar a labhair sé libh agus é fós sa Ghailíl,</verse>
			<verse number="7">mar a dúirt nárbh fholáir Mac an Duine a thabhairt ar láimh do pheacaigh, agus é a chéasadh, agus é a éirí an treas lá.”</verse>
			<verse number="8">Agus tháinig a bhriathra chun a gcuimhne.</verse>
			<verse number="9">Ar theacht ar ais dóibh ón tuama, dʼinis siad an méid sin uile don aon duine dhéag agus don chuid eile go léir.</verse>
			<verse number="10">Ba iad siúd, Máire Mhaigdiléana, agus Ióanna, agus Máire máthair Shéamais. Na mná eile a bhí leo, dúirt siad-san freisin an méid sin leis na haspail.</verse>
			<verse number="11">Ach samhlaíodh dóibh sin nach raibh sna ráite úd ach seafóid agus níor chreid siad iad.</verse>
			<verse number="12">Chuir Peadar chun siúil, áfach, agus rith sé go dtí an tuama, agus ar chromadh síos dó, ní raibh le feiceáil aige ach na héadaí lín, agus dʼimigh abhaile agus é lán dʼionadh faoin rud a tharla.</verse>
			<verse number="13">Agus an lá sin féin, bhí beirt acu ag dul go dtí baile darbh ainm Eamáús a bhí céad staid seascad ó Iarúsailéim,</verse>
			<verse number="14">agus bhí siad ag comhrá le chéile faoi na nithe seo uile a bhí tar éis titim amach.</verse>
			<verse number="15">Agus sa chomhrá dóibh agus sa chur trí chéile, dhruid Íosa féin leo agus shiúil lena gcois;</verse>
			<verse number="16">ach bhí a súile coinnithe chun nach n-aithneoidís é.</verse>
			<verse number="17">Dúirt sé leo: “Cad iad na scéala iad seo atá sibh a reic le chéile sa tslí?” Agus stad siad suas agus iad go gruama.</verse>
			<verse number="18">Dúirt duine acu leis dá fhreagairt–Cleopas ab ainm dó: “An tusa an t-aon duine amháin atá ag cur fút in Iarúsailéim atá in ainbhios ar na nithe a tharla ann sna laethanta seo?”</verse>
			<verse number="19">Dúirt sé leo: “Cad iad na nithe?” Dúirt siad leis: “Mar gheall ar Íosa–Nazairéanach, duine a bhí ina fháidh éifeachtach ó ghníomh agus ó bhriathar i bhfianaise Dé agus an phobail uile;</verse>
			<verse number="20">mar a thug ár n-ardsagairt agus ár gcinn urra ar láimh é lena dhaoradh chun báis, agus mar a chéas siad é.</verse>
			<verse number="21">Agus sinne ag súil leis gurbh eisean a bhí chun Iosrael a fhuascailt! Ach chomh maith leis an méid sin uile, tá an treas lá inniu ann ó thit na nithe sin amach.</verse>
			<verse number="22">Agus go deimhin, tá mná dár muintir tar éis alltacht a chur orainn. Ar dhul go dtí an tuama dóibh go moch ar maidin,</verse>
			<verse number="23">nuair nach raibh a chorp le fáil acu ann, tháinig siad agus scéala acu, fiú amháin, gur thaispeáin aingil iad féin dóibh a dúirt go bhfuil sé beo.</verse>
			<verse number="24">Chuaigh cuid dár gcompánaigh go dtí an tuama ansin, agus fuair gurbh amhlaidh a bhí mar a dúirt na mná, ach ní fhaca siad é féin.”</verse>
			<verse number="25">Ansin dúirt sé féin leo: “A dhaoine gan tuiscint atá dúr ó chroí chun a bhfuil ráite ag na fáithe a chreidiúint!</verse>
			<verse number="26">Nárbh fholáir go bhfulaingeodh an Críost na nithe úd chun go dtiocfadh sé isteach ina ghlóir?”</verse>
			<verse number="27">Agus ag tosú dó ó Mhaois agus ó na fáithe uile, mhínigh sé dóibh na nithe a bhí sna scrioptúir uile mar gheall air féin.</verse>
			<verse number="28">Nuair a bhí siad i ngar don bhaile ar a raibh a dtriall, bhí de chuma air féin go raibh sé ag dul níos faide,</verse>
			<verse number="29">agus rinne siad tathant air dá rá: “Fan againn, óir tá sé i mbéal tráthnóna agus an lá siar síos cheana féin.” Chuaigh sé isteach dá réir sin chun fanacht acu.</verse>
			<verse number="30">Agus ansin, nuair a bhí sé ag bord in éineacht leo, thóg sé an t-arán agus bheannaigh, bhris sé ansin agus thug dóibh é.</verse>
			<verse number="31">Osclaíodh a súile agus dʼaithin siad é; ach chuaigh sé ar neamhní uathu.</verse>
			<verse number="32">Agus dúirt siad le chéile: “Nach raibh ár gcroí ar lasadh ionainn le linn dó a bheith ag labhairt linn feadh na slí, agus é ag nochtadh na scrioptúr dúinn?”</verse>
			<verse number="33">Chuir siad chun bóthair an uair sin féin agus chuaigh ar ais go hIarúsailéim. Fuair siad an t-aon duine dhéag agus a gcompánaigh bailithe le chéile</verse>
			<verse number="34">agus é de scéal acu: “Tá an Tiarna éirithe go deimhin agus chonacthas do Shíomón é.”</verse>
			<verse number="35">Agus rinne siad féin ar tharla sa tslí a aithris, agus mar a dʼaithin siad é i mbriseadh an aráin.</verse>
			<verse number="36">Le linn na cainte sin dóibh, sheas sé féin ina measc agus dúirt leo: “Síocháin daoibh!”</verse>
			<verse number="37">Ghlac siad scéin agus uamhan, dá mheas gur ag féachaint ar spiorad a bhí siad.</verse>
			<verse number="38">Ach dúirt sé leo: “Cad é an scanradh atá oraibh, agus cad chuige a bhfuil ceisteanna ag teacht in bhur gcroí!</verse>
			<verse number="39">Féachaigí mo lámha agus mo chosa, gur mé féin atá ann. Láimhseálaigí mé, agus tuigigí nach mbíonn feoil ná cnámha ag spiorad mar a fheiceann sibh atá agam-sa.”</verse>
			<verse number="40">Á rá sin dó, thaispeáin sé dóibh a lámha agus a chosa.</verse>
			<verse number="41">Agus ó bhí siad gan a chreidiúint fós le barr áthais, agus iad ag déanamh ionaidh de, dúirt sé leo: “An bhfuil rud ar bith anseo agaibh a dʼíosfaí?”</verse>
			<verse number="42">Thug siad blúire dʼiasc rósta dó.</verse>
			<verse number="43">Ghlac sé é agus dʼith ina láthair é.</verse>
			<verse number="44">Ansin dúirt sé leo: “Is iad seo na focail a labhair mé libh agus mé fós in bhur gcuideachta: ‘Ní foláir na nithe uile a chomh-líonadh atá scríofa mar gheall orm i ndlí Mhaois agus sna fáithe agus sna sailm.’”</verse>
			<verse number="45">Ansin dʼoscail sé a n-aigne chun go dtuigfidís na scrioptúir,</verse>
			<verse number="46">agus dúirt sé leo: “Is amhlaidh sin atá scríofa, go bhfulaingeodh an Críost agus go n-éireodh sé ó mhairbh an treas lá,</verse>
			<verse number="47">agus go mbeadh aithrí agus maithiúnas peacaí dá bhfógairt ina ainm do na náisiúin uile, ag tosú ó Iarúsailéim.</verse>
			<verse number="48">Is finnéithe sibh-se ar na nithe seo.</verse>
			<verse number="49">Agus táim féin, féach, chun a chur uaim anuas oraibh an ní a gealladh ag mʼAthair. Ach fanaigí sibh-se sa chathair nó go ngléasfar sibh i gcumhacht ó uachtar Neimhe.”</verse>
			<verse number="50">Ansin sheol sé amach iad chomh fada le Béatáine, agus ag ardú a lámh dó, bheannaigh iad.</verse>
			<verse number="51">Agus le linn dó iad a bheannú, scar sé leo agus tógadh suas ar neamh é.</verse>
			<verse number="52">Agus tar éis dóibh umhlú dó, chuaigh siad ar ais go hIarúsailéim agus áthas mór orthu,</verse>
			<verse number="53">agus bhídís sa Teampall de ghnáth ag moladh agus ag beannú Dé.</verse>
		</chapter>
	</book>
	<book number="43">
		<chapter number="1">
			<verse number="1">Bhí an Briathar ann i dtús báire agus bhí an Briathar in éineacht le Dia, agus ba é Dia an Briathar.</verse>
			<verse number="2">Bhí sé ann i dtús báire in éineacht le Dia.</verse>
			<verse number="3">Rinneadh an uile ní tríd agus gan é ní dhearnadh aon ní dá ndearnadh.</verse>
			<verse number="4">Is ann a bhí an bheatha agus ba é solas na ndaoine an bheatha.</verse>
			<verse number="5">Agus tá an solas ag taitneamh sa dorchadas, ach níor ghabh an dorchadas é.</verse>
			<verse number="6">Bhí fear a tháinig ina theachtaire ó Dhia, agus Eoin ab ainm dó.</verse>
			<verse number="7">Tháinig sé ag déanamh fianaise chun fianaise a thabhairt i dtaobh an tsolais chun go gcreidfeadh cách tríd.</verse>
			<verse number="8">Níorbh é féin an solas ach tháinig ag tabhairt fianaise i dtaobh an tsolais.</verse>
			<verse number="9">An solas fírinneach a shoilsíonn gach aon duine, bhí sé ag teacht ar an saol.</verse>
			<verse number="10">Bhí sé ar an saol agus is tríd a rinneadh an saol, agus níor aithin an saol é.</verse>
			<verse number="11">Chun a chuid féin a tháinig agus níor ghlac a mhuintir é.</verse>
			<verse number="12">Ach an uile dhuine a ghlac é, thug sé de cheart dóibh go ndéanfaí clann Dé díobh, dóibh seo a chreideann ina ainm,</verse>
			<verse number="13">an mhuintir nach as folanna a rugadh iad ná as toil feola, ná as toil fir ach ó Dhia.</verse>
			<verse number="14">Agus rinneadh feoil den Bhriathar agus chónaigh sé inár measc, agus chonaiceamar-na a ghlóir, a ghlóir mar Aonghin ón Athair, lán de ghrásta agus dʼfhírinne.</verse>
			<verse number="15">Tagann Eoin ag tabhairt fianaise ina thaobh agus glaonn in ard a ghutha: “É seo an té a ndúirt mé faoi: ‘An té atá ag teacht í mo dhiaidh, tá an tosach aige orm mar bhí sé ann romham.’”</verse>
			<verse number="16">Óir ghlacamar uile as a lánmhaireacht, is ea, grásta ar ghrásta.</verse>
			<verse number="17">Tugadh an dlí go deimhin trí Mhaois, ach tháinig an grásta agus an fhírinne trí Íosa Críost.</verse>
			<verse number="18">Ní fhaca aon duine riamh Dia. An Aonghin atá i gcochall chroí Dé, eisean a dʼaithris.</verse>
			<verse number="19">Is í seo an fhianaise a thug Eoin nuair a chuir na Giúdaigh sagairt agus Léivítigh ó Iarúsailéim chuige dá fhiafraí de:</verse>
			<verse number="20">“Cé hé thusa?” Dʼadmhaigh sé agus níor shéan ach dʼadmhaigh sé: “Ní mé an Críost.”</verse>
			<verse number="21">Dʼfhiafraigh siad de: “Cad eile, más ea? An tú Éilias?” “Ní mé,” ar seisean. “An tú an fáidh?” Agus dʼfhreagair: “Ní mé.”</verse>
			<verse number="22">Dúirt siad leis mar sin: “Cé hé thú?–chun go mbeadh freagra againn dóibh seo a chuir chugat sinn. Cad tá le rá agat mar gheall ort féin?”</verse>
			<verse number="23">Dúirt sé: “Is glór duine mé ag éamh sa bhfhásach: ‘Déanaigí díreach bóthar an Tiarna,’ mar a dúirt Íseáia fáidh.”</verse>
			<verse number="24">Ó na Fairisínigh ab ea na teachtairí,</verse>
			<verse number="25">agus chuir siad ceist air: “Cén fáth a mbíonn tú ag baisteadh más ea,” ar siad, “mura tú an Críost, nó Éilias, nó an fáidh?”</verse>
			<verse number="26">Thug Eoin freagra orthu: “Déanaim féin baisteadh le huisce,” ar seisean, “ach tá duine in bhur measc nach aithnid daoibh,</verse>
			<verse number="27">an té atá ag teacht i mo dhiaidh, nach fiú mé iall a chuarán a scaoileadh.”</verse>
			<verse number="28">I mBéatáine, taobh thall den Iordáin, a tharla an méid sin mar a raibh Eoin ag déanamh baiste.</verse>
			<verse number="29">Lá arna mhárach chonaic Eoin Íosa ag teacht chuige agus dúirt sé: “Seo é Uan Dé a thógann peaca an domhain.</verse>
			<verse number="30">Eisean an té a ndúirt mé faoi: ‘Tá duine ag teacht i mo dhiaidh a bhfuil tosach aige orm, mar bhí sé ann romham.’</verse>
			<verse number="31">Níorbh aithnid dom féin é, ach is chun go nochtfaí dʼIosrael é a tháinig mé ag baisteadh le huisce.”</verse>
			<verse number="32">Agus thug Eoin fianaise: “Chonaic mé,” ar sé, “an Spiorad, mar cholm, ag tuirlingt air ó na flaithis agus ag fanacht air.</verse>
			<verse number="33">Níorbh aithnid dom féin é, ach an té a sheol mé ag baisteadh le huisce, dúirt seisean liom: ‘An té ar a bhfeicfidh tú an Spiorad ag tuirlingt agus ag fanacht air, eisean an té a bhaisteann leis an Spiorad Naomh.’</verse>
			<verse number="34">Chonaic mé agus is finné mé gurb é seo Mac Dé.”</verse>
			<verse number="35">Lá arna mhárach arís bhí Eoin ina sheasamh ansiúd agus beirt dá dheisceabail in éineacht leis.</verse>
			<verse number="36">Agus ag stánadh dó ar Íosa ag gabháil thart dúirt sé: “Seo é Uan Dé.”</verse>
			<verse number="37">Chuala an bheirt deisceabal é ag rá na cainte agus lean siad Íosa.</verse>
			<verse number="38">Dʼiompaigh Íosa, chonaic iad dá leanúint agus dúirt sé leo: “Cad tá uaibh?” Dʼfhreagair siad é: “A Raibí”–is é sin le rá “a mháistir”–“Cá bhfuil cónaí ort?”</verse>
			<verse number="39">“Tagaigí agus feicigí,” ar sé leo. Tháinig siad dá bhrí sin agus chonaic siad cá raibh cónaí air, agus dʼfhan siad fairis an lá sin. Bhí sé timpeall an deichiú huair.</verse>
			<verse number="40">Duine den bheirt a chuala Eoin agus a lean Íosa ab ea Aindrias, deartháir Shíomóin Peadar.</verse>
			<verse number="41">Fuair seisean ar dtús a dheartháir féin Síomón agus dúirt sé leis: “Fuaireamar an Meisias”–is é sin le rá an tUngthach.</verse>
			<verse number="42">Thug sé leis é chun Íosa. Dʼfhéach Íosa go grinn air agus dúirt: “Is tú Síomón mac Eoin. Tabharfar ort ‘Céafas’”–focal a chiallaíonn Carraig.</verse>
			<verse number="43">Lá arna mhárach bheartaigh sé dul don Ghailíl agus fuair sé Pilib. Dúirt Íosa leis: “Lean mise.”</verse>
			<verse number="44">Ó Bhéatsáide, ó chathair Aindrias agus Pheadair, ab ea Pilib.</verse>
			<verse number="45">Fuair Pilib Natanael agus dúirt sé leis: “An té úd ar ar scríobh Maois sa dlí agus ar ar scríobh na fáithe, fuaireamar é, Íosa mac Iósaef ó Nazarat.”</verse>
			<verse number="46">Dúirt Natanael: “As Nazarat? An féidir aon ní fónta a theacht as sin?” “Tar agus feic,” a dúirt Pilib leis.</verse>
			<verse number="47">Chonaic Íosa Natanael ag teacht chuige agus dúirt ina thaobh: “Sin Iosraelach dáiríre nach bhfuil aon fheall ann.”</verse>
			<verse number="48">“Cén chaoi a n-aithníonn tú mé?” arsa Natanael leis. Dʼfhreagair Íosa: “Sular ghlaoigh Pilib ort,” ar sé leis, “agus tú faoin gcrann figí, chonaic mé thú.”</verse>
			<verse number="49">Dʼfhreagair Natanael é: “A Raibí, is tú mac Dé, is tú rí Iosrael.”</verse>
			<verse number="50">Dʼfhreagair Íosa: “De bhrí go ndúirt mé leat,” ar sé leis, “go bhfaca mé thú faoin gcrann figí creideann tú. Feicfidh tú nithe is mó ná iad seo.</verse>
			<verse number="51">Go deimhin féin, deirim libh,” ar sé leis, “go bhfeicfidh sibh na flaithis ar oscailt agus aingil Dé ag dul suas agus ag teacht anuas ar Mhac an Duine.”</verse>
		</chapter>
		<chapter number="2">
			<verse number="1">An triú lá bhí pósadh i gCána na Gailíle agus bhí máthair Íosa ann.</verse>
			<verse number="2">Fuair Íosa cuireadh chun an phósta freisin, agus a dheisceabail.</verse>
			<verse number="3">Chuaigh den fhíon agus dúirt a mháthair le hÍosa: “Níl aon fhíon acu.”</verse>
			<verse number="4">Dúirt Íosa léi: “Cad ab áil leat díom, a bhean? Níl mʼuairse tagtha fós.”</verse>
			<verse number="5">Dúirt a mháthair leis an lucht freastail: “Déanaigí cibé ní a déarfaidh sé libh.”</verse>
			<verse number="6">Bhí sé soithí cloiche ansiúd le haghaidh íonghlanadh de réir nós na nGiúdach; choinneoidís a dó nó a trí de mheadair an ceann.</verse>
			<verse number="7">Dúirt Íosa leo: “Líonaigí na soithí suas le huisce.” Agus líon siad go béal iad.</verse>
			<verse number="8">Dúirt sé leo: “Tarraingígí as feasta agus beirigí go dtí máistir na fleá é.”</verse>
			<verse number="9">Rug siad, agus nuair a bhlais máistir na fleá an t-uisce ina fhíon, agus gan a fhios aige cár tháinig sé as (bhí a fhios, áfach, ag an lucht freastail a tharraing an t-uisce) ghlaoigh an máistir ar an bhfear nuaphósta,</verse>
			<verse number="10">agus dúirt leis: “Cuireann gach duine an fíon maith ar an gclár ar dtús agus nuair a bhíonn siad ar meisce, an dara grád. Ach choinnigh tusa an fíon maith go dtí anois.”</verse>
			<verse number="11">Rinne Íosa an chéad cheann sin dá chomharthaí i gCána na Gailíle, agus thaispeáin sé a ghlóir agus chreid a dheisceabail ann.</verse>
			<verse number="12">Ansin chuaigh sé síos go Cafarnáúm, é féin agus a mháthair agus a bhráithre agus a dheisceabail agus dʼfhan siad ann beagán laethanta.</verse>
			<verse number="13">Bhí Cáisc na nGiúdach in achomaireacht agus chuaigh Íosa suas go hIarúsailéim dá bhrí sin.</verse>
			<verse number="14">Fuair sé sa sanctóir lucht díolta bó agus caorach agus colmán, agus lucht malairtithe airigid ina suí ann.</verse>
			<verse number="15">Agus rinne sé sciúirse de théada agus thiomáin sé iad go léir amach as an sanctóir, na caoirigh agus na ba chomh maith; scaip sé airgead lucht a mhalairtithe agus leag sé na boird,</verse>
			<verse number="16">agus dúirt sé le lucht díolta na gcolmán: “Beirigí na nithe sin as seo agus ná déanaigí teach margaidh de theach mʼAthar.”</verse>
			<verse number="17">Chuimhnigh a dheisceabail go raibh sé scríofa: “Déanfaidh díograis do thí mé a ithe.”</verse>
			<verse number="18">Dʼfhreagair na Giúdaigh ansin: “Cén comhartha,” ar siad leis, “atá dá thaispeáint agat dúinn mar bhonn lena bhfuil dá dhéanamh agat?”</verse>
			<verse number="19">Dʼfhreagair Íosa: “Leagaigí an teampall seo,” ar sé leo, “agus i dtrí lá tógfaidh mé suas arís é.”</verse>
			<verse number="20">Dúirt na Giúdaigh dá fhreagairt: “Sé bliana agus daichead atá an Teampall seo dá thógáil, agus an dtógfaidh tusa é i dtrí lá?”</verse>
			<verse number="21">Ach ar theampall a choirp féin a bhí seisean ag labhairt.</verse>
			<verse number="22">Nuair a dʼaiséirigh sé ó mhairbh, dá bhrí sin, chuimhnigh a dheisceabail go ndúirt sé an chaint seo agus chreid siad sa scrioptúr agus sa chaint a dúirt Íosa.</verse>
			<verse number="23">Fad bhí sé in Iarúsailéim le linn fhéile na Cásca chreid a lán ina ainm nuair a chonaic siad na comharthaí a bhí dá ndéanamh aige.</verse>
			<verse number="24">Ach Íosa féin, níor thug sé é féin ar iontaoibh dóibh mar gurbh aithnid dó iad go léir,</verse>
			<verse number="25">Agus nach raibh aon ghá aige go dtabharfadh aon duine fianaise dó i dtaobh an duine. Óir bhí a fhios aige féin cad a bhí sa duine.</verse>
		</chapter>
		<chapter number="3">
			<verse number="1">Bhí ar na Fairisínigh duine darbh ainm Niocadaemas, uachtarán ar na Giúdaigh.</verse>
			<verse number="2">Tháinig an duine seo chuige san oíche agus dúirt leis: “Tá a fhios againn, a Raibí, gur oide thú a tháinig ó Dhia óir ní féidir le haon duine na comharthaí seo a dhéanann tú a dhéanamh gan Dia a bheith leis.”</verse>
			<verse number="3">Dʼfhreagair Íosa: “Áiméan, Áiméan,” ar sé leis, “mura nginfear duine athuair ní féidir dó ríocht Dé a fheiceáil.”</verse>
			<verse number="4">Dúirt Niocadaemas leis: “Conas is féidir duine a ghiniúint agus é ina shean-duine? An amhlaidh a dʼfhéadfadh sé dul isteach i mbroinn a mháthar agus teacht ar an saol athuair?”</verse>
			<verse number="5">Dʼfhreagair Íosa: “Go deimhin féin, deirim leat, mura ngintear duine ó uisce agus ón Spiorad, ní féidir dó dul isteach i ríocht Dé.</verse>
			<verse number="6">An ghin a gineadh ón bhfeoil is feoil í; an ghin ón Spiorad is spiorad í.</verse>
			<verse number="7">Ná déan ionadh de go ndúirt mé leat: ‘Ní foláir sibh a ghiniúint arís ó lastuas.’</verse>
			<verse number="8">Séideann an ghaoth mar is áil léi. Is clos duit a glór, ach ní heol duit cad as di ná cá ngabhann sí. A dála-san ag gach duine a ghintear ón Spiorad.”</verse>
			<verse number="9">Dʼfhreagair Niocadaemas: “Conas is féidir na nithe sin a bheith amhlaidh?” ar sé leis.</verse>
			<verse number="10">Dʼfhreagair Íosa: “Is oide in Iosrael thú,” ar sé leis, “agus nach eol duit na nithe sin!</verse>
			<verse number="11">Go deimhin féin, deirim leat, an ní is eol dúinn is air a labhraimid, agus an ní a chonaiceamar is air a thugaimid fianaise, ach ní ghlacann sibh ár bhfianaise.</verse>
			<verse number="12">Má dʼinis mé nithe talmhaí daoibh, agus nach gcreideann sibh, cén chaoi a gcreidfidh sibh, má insím nithe neamhaí daoibh?</verse>
			<verse number="13">Níl aon duine a chuaigh suas ar Neamh, ach an té a tháinig anuas ó Neamh, Mac an Duine atá ar Neamh.</verse>
			<verse number="14">Faoi mar a dʼardaigh Maois an nathair nimhe sa bhfhásach, sin mar a chaithfear Mac an Duine a ardú,</verse>
			<verse number="15">i dtreo, gach duine a chreideann ann, go mbeidh an bheatha shíoraí aige.</verse>
			<verse number="16">Óir ghráigh Dia an domhan chomh mór sin gur thug sé a Aonghin Mhic uaidh i dtreo, gach duine a chreideann ann, nach gcaillfear é ach go mbeidh an bheatha shíoraí aige.</verse>
			<verse number="17">Óir ní chun daorbhreith a thabhairt ar an saol a chuir Dia a Mhac uaidh ar an saol ach chun go slánófaí an saol tríd.</verse>
			<verse number="18">An té a chreideann ann ní thabharfar daorbhreith air, ach an té nach gcreideann ann, tá daorbhreith tugtha air cheana féin, mar nár chreid sé in ainm Mhac Dé, a Aonghin.</verse>
			<verse number="19">Agus an daorbhreith, is mar seo í: mar gur tháinig an solas isteach sa saol, agus gur rogha leis na daoine an dorchadas thar an solas de bhrí gurbh olc iad a ngníomhartha.</verse>
			<verse number="20">Óir gach duine a bhíonn ag déanamh an oilc, bíonn fuath aige don solas agus seachnaíonn sé an solas, le heagla go gcáinfear a ghníomhartha.</verse>
			<verse number="21">Ach an té a dhéanann an fhírinne, tagann sé chun an tsolais, chun go dtaispeáinfear gur i nDia a rinneadh a ghníomhartha.”</verse>
			<verse number="22">Ina dhiaidh sin tháinig Íosa agus a dheisceabail i ndúiche Iúdáia agus dʼfhan sé ansiúd leo agus bhí ag déanamh baiste.</verse>
			<verse number="23">Bhí Eoin ag baisteadh comh maith in Aenón in aice le Sailím mar bhí fliúirse uisce ann; agus thagadh na daoine ann agus bhaistí iad.</verse>
			<verse number="24">Óir bhí Eoin fós gan cur i gcarcair.</verse>
			<verse number="25">Dʼéirigh ansin aighneas idir deisceabail le hEoin agus Giúdaigh faoin íonghlanadh.</verse>
			<verse number="26">Tháinig siad chun Eoin agus dúirt siad leis: “A Raibí, an té a bhí farat lastall den Iordáin, an té ar a ndearna tú fianaise, féach, tá seisean ag déanamh baiste agus tá na daoine go léir ag dul chuige.”</verse>
			<verse number="27">Dʼfhreagair Eoin: “Ní féidir do dhuine aon ní a ghlacadh,” ar sé, “mura dtugtar dó é ó Neamh.</verse>
			<verse number="28">Is finnéithe sibh féin orm go ndúirt mé: ‘Ní mise an Críost, ach gur cuireadh roimhe amach mé.’</verse>
			<verse number="29">An té a bhfuil an nuachar aige, sin é an céile; ach cara an chéile, atá ina sheasamh ag éisteacht leis, tagann racht áthais air de bharr ghuth an chéile. An t-áthas mar sin atá orm-sa, tá sé iomlán.</verse>
			<verse number="30">Ní foláir dó-san méadú, ach ní foláir dom-sa laghdú.</verse>
			<verse number="31">An té ar anuas a thagann, tá sé os cionn cách. An té ar den talamh é is den talamh dó agus is dá réir a labhraíonn sé. An té a thagann ó neamh tá sé os cionn cách.</verse>
			<verse number="32">An rud a chonaic sé agus a chuala sé, déanann sé fianaise air, ach ní ghlacann aon duine lena fhianaise.</verse>
			<verse number="33">An té a ghlacann a fhianaise chuir sé a shéala leis gur fírinneach é Dia.</verse>
			<verse number="34">Óir an té a chuir Dia uaidh, labhraíonn sé briathra Dé; mar ní de réir tomhais a thugann Dia an Spiorad.</verse>
			<verse number="35">Tá grá ag an Athair don Mhac agus tá gach uile ní tugtha ina lámh aige dó.</verse>
			<verse number="36">An té a chreideann sa Mhac tá an bheatha shíoraí aige. Ach an té nach gcreideann sa Mhac, ní fheicfidh sé an bheatha, ach tá fearg Dé socair air.”</verse>
		</chapter>
		<chapter number="4">
			<verse number="1">Nuair a dʼairigh an Tiarna gur chuala na Fairisínigh go raibh níos mó deisceabal dá ndéanamh ag Íosa agus dá mbaisteadh ná mar a bhí ag Eoin–</verse>
			<verse number="2">fág nárbh é Íosa féin a bhí ag baisteadh ach a dheisceabail–</verse>
			<verse number="3">dʼfhág sé Iúdáia agus dʼimigh sé arís don Ghailíl.</verse>
			<verse number="4">Níorbh fholáir dó gabháil trí dhúiche na Samáire.</verse>
			<verse number="5">Tháinig sé mar sin go cathair sa tSamáir darbh ainm Siochar, láimh leis an bhfearann a thug Iacób dá mhac Iósaef.</verse>
			<verse number="6">Ansiúd a bhí tobar Iacób. Mar go raibh Íosa traochta ón aistear, shuigh sé ag an tobar. Timpeall an séú huair ab ea é.</verse>
			<verse number="7">Tháinig bean ón tSamáir ag tarraingt uisce. Dúirt Íosa léi: “Tabhair dom deoch.”</verse>
			<verse number="8">Bhí a dheisceabail imithe isteach don chathair ag ceannach bia.</verse>
			<verse number="9">Dúirt an Samárach mná leis ansin: “Conas go n-iarrann tusa, agus gur Giúdach thú, deoch orm-sa agus gur Samárach mná mé?” Ní bhíonn aon chaidreamh ag Giúdaigh ar Shamáraigh.</verse>
			<verse number="10">Dʼfhreagair Íosa: “Dá mba eol duit tabhartas Dé,” ar sé léi, “agus cé hé a deir leat: ‘Tabhair dom deoch,’ is tusa a bheadh ag iarraidh air-sean, agus thabharfadh sé duit uisce beo.”</verse>
			<verse number="11">“Níl aon bhuicéad agat, a dhuine uasail,” arsa an bhean leis, “agus tá an tobar domhain. Cad as mar sin a gheobhfá an t-uisce beo seo?</verse>
			<verse number="12">An amhlaidh gur mó thú ná ár n-athair Iacób a thug dúinn an tobar agus gur ól sé féin as agus a chlann agus a thréada?”</verse>
			<verse number="13">Dʼfhreagair Íosa: “Gach duine a ólann an t-uisce seo,” ar sé léi, “beidh tart arís air.</verse>
			<verse number="14">Ach má olann aon duine an t-uisce a thabharfaidh mise dó, ní bheidh tart air go brách na breithe. Ach an t-uisce a thabharfaidh mise dó, déanfaidh tobar uisce de istigh ann, ag brúchtaíl chun na beatha síoraí.”</verse>
			<verse number="15">Dúirt an bhean leis: “A dhuine uasail, tabhair dom an t-uisce sin i dtreo nach mbeidh tart orm choíche, agus nach gcaithfidh mé teacht anseo ag tarraingt uisce.”</verse>
			<verse number="16">Dúirt sé léi: “Imigh agus glaoigh ar dʼfhear agus fill anseo.”</verse>
			<verse number="17">Dʼfhreagair an bhean: “Níl fear agam,” ar sí leis. Dúirt Íosa léi: “Is maith a dúirt tú: ‘Níl fear agam’;</verse>
			<verse number="18">óir bhí cúigear fear agat agus an té atá anois agat ní hé dʼfhear é. Dʼinis tú an fhírinne sa mhéid sin.”</verse>
			<verse number="19">Dúirt an bhean leis: “A dhuine uasail, feicim gur fáidh thú.</verse>
			<verse number="20">Ar an gcnoc seo a rinne ár n-aithreacha Dia a adhradh, ach deir sibh-se gur in Iarúsailéim atá an áit inar cóir adhradh a dhéanamh.”</verse>
			<verse number="21">Dúirt Íosa léi: “Creid uaim-se é, a bhean go bhfuil an uain ag teacht nuair nach ar an gcnoc seo ná in Iarúsailéim a dhéanfaidh sibh an tAthair a adhradh.</verse>
			<verse number="22">Adhrann sibh-se an ní nach eol daoibh; adhraimidne an ní is eol dúinn; mar is ó na Giúdaigh an slánú.</verse>
			<verse number="23">Ach tá an uain ag teacht, agus is anois féin é, ina ndéanfaidh lucht an fhíoradhartha an tAthair a adhradh sa Spiorad agus sa bhfírinne; óir sin iad an sórt is mian leis an Athair dá adhradh.</verse>
			<verse number="24">Spiorad é Dia, agus lucht a adhartha is i spiorad agus i bhfírinne a chaithfidh siad adhradh.”</verse>
			<verse number="25">Dúirt an bhean leis: “Tá a fhios agam go bhfuil an Meisias ag teacht”–is é sin le rá an Críost–“agus nuair a thiocfaidh seisean inseoidh sé gach aon ní dúinn.”</verse>
			<verse number="26">Dúirt Íosa léi: “Mise é atá ag caint leat.”</verse>
			<verse number="27">Lena linn sin tháinig a dheisceabail agus rinne siad ionadh de go raibh sé ag caint le bean. Ní dúirt aon duine acu, áfach: “Cad tá uait?” ná “Cén fáth tú a bheith ag caint léi?”</verse>
			<verse number="28">Lig an bhean a crúsca uaithi ansin agus dʼimigh léi isteach don chathair agus dúirt leis na daoine:</verse>
			<verse number="29">“Tagaigí go bhfeicfidh sibh fear a dʼinis dom gach ní dá ndearna mé. An féidir gurb é an Críost é?”</verse>
			<verse number="30">Ghluais daoine amach as an gcathair agus bhí siad ag dul ina threo.</verse>
			<verse number="31">Lena linn sin bhí a dheisceabail ag tathant air: “A Raibí,” ar siad leis, “bí ag ithe.”</verse>
			<verse number="32">Dúirt sé leo: “Tá agam bia le hithe nach eol daoibhse.”</verse>
			<verse number="33">Ansin dúirt na deisceabail lena chéile: “An féidir gur thug duine éigin rud le hithe dó?”</verse>
			<verse number="34">Dúirt Íosa leo: “Is é is bia dom-sa toil an té a chuir uaidh mé a dhéanamh agus a chuid oibre a chur i gcríoch.</verse>
			<verse number="35">Nach ndeir sibh-se ‘Ceithre mhí eile agus beidh an fómhar ann’? Seo mise dá rá libh: Tógaigí bhur súile agus féachaigí ar na goirt; tá siad geal chun an fhómhair.</verse>
			<verse number="36">Tá a thuarastal dá fháil ag an mbuanaí cheana féin, agus tá toradh dá bhailiú aige chun na beatha síoraí, i dtreo go bhfuil lúcháir ar an síoladóir agus ar an mbuanaí in éineacht.</verse>
			<verse number="37">Óir is fíor don sean-fhocal sa mhéid seo: ‘Cuireann duine, baineann duine eile.’</verse>
			<verse number="38">Sheol mise sibh-se uaim chun fómhar a bhaint nár shaothraigh sibh féin. Shaothraigh daoine eile é, agus chuaigh sibh-se isteach ina saothar.”</verse>
			<verse number="39">Chreid a lán de Shamáraigh na cathrach sin ann de bharr fhocal na mná ag tabhairt na fianaise: “Dʼinis sé dom gach ní dá ndearna mé.”</verse>
			<verse number="40">Nuair a tháinig na Samáraigh chuige dá bhrí sin bhí siad ag tathant air fanacht faróthu, agus dʼfhan sé ansiúd dhá lá.</verse>
			<verse number="41">Ba mhó go mór a chreid de bharr a bhriathair</verse>
			<verse number="42">agus deiridís leis an mbean: “Ní mar gheall ar do chuid cainte a chreidimid a thuilleadh; óir chualamar féin é agus tá a fhios againn gurb é seo dáiríre Slánaitheoir an domhain.”</verse>
			<verse number="43">Tar éis an dá lá dʼfhág sé an áit sin agus dʼimigh don Ghailíl.</verse>
			<verse number="44">Óir Íosa féin go deimhin a thug fianaise nach bhfaigheann fáidh onóir ina dhúiche féin.</verse>
			<verse number="45">Ach ar theacht don Ghailíl dó dá bhrí sin ghlac muintir na Gailíle é de bhrí go bhfaca siad na nithe go léir a rinne sé in Iarúsailéim lá na féile mar chuaigh siad féin ar an bhféile chomh maith.</verse>
			<verse number="46">Chuaigh sé arís dá réir sin go Cána na Gailíle mar a ndearna sé fíon den uisce. Bhí oifigeach ríoga ann a raibh a mhac tinn i gCafarnáúm.</verse>
			<verse number="47">Ar a chloisteáil dó go raibh Íosa tar éis teacht ó Iúdáia go dtí an Ghailíl, chuaigh an fear seo ag triall air agus dʼiarr air teacht anuas agus a mhac a leigheas mar bhí sé le hucht báis.</verse>
			<verse number="48">Dúirt Íosa leis: “Mura mbíonn comharthaí agus iontais le feiceáil agaibh ní chreidfidh sibh ar aon chor.”</verse>
			<verse number="49">Dúirt an t-oifigeach ríoga leis: “Tar anuas, a dhuine uasail, sula bhfaighidh mo mhac beag bás.”</verse>
			<verse number="50">Dúirt Íosa leis: “Imigh leat, tá do mhac beo.” Chreid an duine an focal a dúirt Íosa leis agus dʼimigh.</verse>
			<verse number="51">Ina bhóthar síos dó casadh a sheirbhísigh air agus dʼinis siad dó go raibh a mhac beo.</verse>
			<verse number="52">Dʼfhiafraigh sé díobh ansin cén uair a tháinig biseach air. Dúirt siad leis: “Ar an seachtú huair inné dʼfhág an fiabhras é.”</verse>
			<verse number="53">Thuig an t-athair ansin gur ar an uair sin féin a dúirt Íosa leis: “Tá do mhac beo,” agus chreid sé féin agus a theaghlach ar fad.</verse>
			<verse number="54">Is í an mhíorúilt eile seo an dara ceann a rinne Íosa nuair a tháinig sé ó Iúdáia don Ghailíl.</verse>
		</chapter>
		<chapter number="5">
			<verse number="1">Ina dhiaidh sin tharla féile de chuid na nGiúdach agus chuaigh Íosa suas go hIarúsailéim.</verse>
			<verse number="2">Tá in Iarúsailéim, ag Geata na gCaorach, linn ar a dtugtar ‘Béatzata’ san Eabhrais, agus ag a bhfuil cúig cholúnáid.</verse>
			<verse number="3">Iontusan bhí slua mór de dhaoine tinne–daill agus bacaigh agus pairilísigh ina luí (ag feitheamh le corraí an uisce.</verse>
			<verse number="4">Mar thagadh aingeal an Tiarna anuas ar uairibh sa linn agus chorraíodh sé an t-uisce. An chéad duine isteach sa linn tar éis chorraí an uisce, leigheastaí é ó cibé galar a bhíodh air).</verse>
			<verse number="5">Bhí aon duine amháin ann agus a ghalar air le hocht mbliana déag ar fhichid.</verse>
			<verse number="6">Nuair a chonaic Íosa an duine seo ina luí ansiúd agus a fhios aige go raibh mórán ama caite aige ann, dúirt sé leis: “Ar mhaith leat go ndéanfaí slán thú?”</verse>
			<verse number="7">“A dhuine uasail,” arsa an t-easlán leis dá fhreagairt, “níl aon duine agam chun mé a chur isteach sa linn nuair a chorraítear an t-uisce; fad a bhím ag teacht, téann duine eile síos romham.”</verse>
			<verse number="8">Dúirt Íosa leis: “Éirigh, tóg do shráideog agus siúil.”</verse>
			<verse number="9">Leigheasadh an duine láithreach, thóg sé a shráideog agus shiúil leis.</verse>
			<verse number="10">Bhí an tsabóid ann an lá sin más ea. Chrom na Giúdaigh dá bhrí sin ar a rá leis an té a leigheasadh: “Tá sé ina shabóid, agus ní ceadmhach duit do shráideog a iompar.”</verse>
			<verse number="11">Dʼfhreagair sé iad: “An té a rinne slán mé, dúirt sé liom: ‘Tóg do shráideog agus siúil.’”</verse>
			<verse number="12">Dʼfhiafraigh siad de ansin: “Cé hé an duine a dúirt leat: ‘Tóg do shráideog agus siúil’?”</verse>
			<verse number="13">Ach ní raibh a fhios ag an té a leigheasadh cérbh é, mar bhí Íosa imithe i leataobh ón slua a bhí cruinnithe san áit.</verse>
			<verse number="14">Fuair Íosa ina dhiaidh sin é sa Teampall agus dúirt leis: “Féach, tá tú leigheasta. Ná déan peaca feasta le heagla go mbainfeadh rud éigin níos measa duit.”</verse>
			<verse number="15">Dʼimigh an duine agus dʼinis sé do na Giúdaigh gurbh é Íosa a leigheas é.</verse>
			<verse number="16">Is dá bharr-san a bhí na Giúdaigh ag géar-leanúint ar Íosa mar go ndearna sé na nithe seo ar an tsabóid.</verse>
			<verse number="17">Is é freagra a thug Íosa orthu: “Tá mʼAthair ag obair anois, agus riamh, agus táim-se ag obair chomh maith.”</verse>
			<verse number="18">Ba mhóide sin mar ba mhian leis na Giúdaigh é a chur chun báis, mar níorbh é amháin go mbíodh sé ag briseadh na sabóide ach deireadh gurbh é Dia a athair féin, dá chur féin ar aon chéim le Dia.</verse>
			<verse number="19">Thug Íosa freagra: “Áiméan, Áiméan, deirim libh, ní féidir don Mhac aon ní a dhéanamh uaidh féin mura bhfeiceann sé ní éigin dá dhéanamh ag a Athair. Cibé nithe a dhéanann an tAthair, déanann an Mac iad ar an gcuma chéanna.</verse>
			<verse number="20">Óir tá cion ag an Athair ar an Mac agus taispeánann sé dó a ndéanann sé féin, agus taispeánfaidh sé dó oibreacha is mó ná iad seo i dtreo go mbeidh ionadh oraibhse.</verse>
			<verse number="21">Óir faoi mar a thógann an tAthair na mairbh agus iad a dhéanamh beo, mar an gcéanna déanann an Mac beo an mhuintir is toil leis;</verse>
			<verse number="22">mar ní thugann an tAthair breith ar aon duine ach thug sé an uile bhreith dá Mhac,</verse>
			<verse number="23">i dtreo go dtabharfaidh cách onóir don Mhac, mar a thugann siad don Athair. An té nach dtugann onóir don Mhac ní thugann sé onóir don Athair a chuir uaidh é.</verse>
			<verse number="24">Áiméan, Áiméan, deirim libh, an té a éisteann le mo bhriathar, agus a chreideann an té a chuir uaidh mé, tá an bheatha shíoraí aige; ní thagann sé chun breithiúnais, ach tá sé dulta ó bhás go beatha.</verse>
			<verse number="25">Áiméan, Áiméan, deirim libh, tá an uair ag teacht–tá sí ann cheana– nuair a chluinfidh na mairbh glór Mhac Dé agus iad seo a chluinfidh, mairfidh siad.</verse>
			<verse number="26">Óir faoi mar atá beatha ag an Athair ann féin, thug sé don Mhac mar an gcéanna beatha a bheith ann féin aige,</verse>
			<verse number="27">agus thug sé údarás dó breithiúnas a dhéanamh de bhrí gurb é Mac an Duine é.</verse>
			<verse number="28">Ná déanaigí ionadh den mhéid sin, óir tá an uair ag teacht, a gcluinfidh a bhfuil sna tuamaí glór Mhac Dé,</verse>
			<verse number="29">agus tiocfaidh siad amach– iad seo a rinne an mhaith chun aiséirí na beatha, agus iad seo a rinne an t-olc chun aiséirí an bhreithiúnais.</verse>
			<verse number="30">Ní féidir dom-sa aon ní a dhéanamh uaim féin. De réir mar a chluinim is ea a thugaim breithiúnas agus is cóir í mo bhreith, óir ní hí mo thoil féin a shantaím ach toil an té a chuir uaidh mé.</verse>
			<verse number="31">Dá dtabharfainn fianaise orm féin ní bheadh mʼfhianaise iontaofa.</verse>
			<verse number="32">Tá neach eile ann a thugann fianaise orm, agus tá a fhios agam gur iontaofa an fhianaise a thugann sé orm.</verse>
			<verse number="33">Chuir sibh teachtairí ag triall ar Eoin agus thug sé fianaise ar an bhfírinne.</verse>
			<verse number="34">Ní hé go nglacaimse fianaise ó dhaoine, ach tá na nithe seo dá rá agam chun go slánófar sibh.</verse>
			<verse number="35">Lóchrann ar lasadh agus ag taitneamh ab ea é siúd, agus níor mhiste libh-se ar feadh tamaill áthas a fháil ina sholas.</verse>
			<verse number="36">Ach tá fianaise agam-sa is mó ná fianaise Eoin. Óir na hoibreacha a thug mʼAthair dom le cur i gcríoch, na hoibreacha sin féin a dhéanaim, tugann siad fianaise gur chuir an tAthair uaidh mé.</verse>
			<verse number="37">An tAthair féin a chuir uaidh mé, thug sé fianaise orm. Níor chuala sibh riamh a ghuth ná ní fhaca sibh a dheilbh,</verse>
			<verse number="38">agus níl a bhriathar agaibh ag lonnú ionaibh, mar ní chreideann sibh sa té a chuir seisean uaidh.</verse>
			<verse number="39">Déanann sibh na scrioptúir a spíonadh mar gur dóigh libh go bhfuil an bheatha shíoraí agaibh iontu: agus is iad-san atá ag tabhairt fianaise i mo thaobhsa,</verse>
			<verse number="40">ach ní háil libh teacht chugam i dtreo go mbeidh beatha agaibh.</verse>
			<verse number="41">Ní ghabhaim glóir ó dhaoine.</verse>
			<verse number="42">Ach tá aithne agam oraibh, nach bhfuil grá Dé ionaibh.</verse>
			<verse number="43">Tháinig mise in ainm mʼAthar, agus ní ghlacann sibh mé; má thagann duine eile ina ainm féin, glacfaidh sibh eisean.</verse>
			<verse number="44">Conas ab fhéidir daoibh creidiúint, agus glóir dá glacadh agaibh óna chéile gan aon lorg agaibh ar an nglóir a thagann ó Dhia amháin.</verse>
			<verse number="45">Ná measaigí go bhfuilim chun sibh a chúisiú i láthair an Athar; tá duine do bhur gcuisiú– Maois, an té a bhfuil muinín agaibh as.</verse>
			<verse number="46">Dá gcreidfeadh sibh Maois, chreidfeadh sibh mise, óir is i mo thaobhsa a scríobh seisean.</verse>
			<verse number="47">Mura gcreideann sibh a scríbhinní-sean, conas a chreidfidh sibh mo bhriathar-sa?</verse>
		</chapter>
		<chapter number="6">
			<verse number="1">Ina dhiaidh sin dʼimigh Íosa anonn thar fharraige na Gailíle, is é sin, farraige Thibirias.</verse>
			<verse number="2">Lean slua mór é mar chonaic siad na comharthaí a bhí sé a dhéanamh ar lucht tinnis.</verse>
			<verse number="3">Ghabh Íosa an sliabh suas agus shuigh ansiúd in éineacht lena dheisceabail.</verse>
			<verse number="4">Bhí féile na nGiúdach, an Cháisc, in achomaireacht.</verse>
			<verse number="5">Nuair a dʼardaigh Íosa a shúile, mar sin, agus nuair a chonaic go raibh slua mór ag teacht chuige, dúirt sé le Pilib: “Cá gceannóimid arán chun go mbeidh bia acu seo?”</verse>
			<verse number="6">Ag baint trialach as a dúirt sé é sin, mar bhí a fhios aige féin cad a bhí sé chun a dhéanamh.</verse>
			<verse number="7">Dʼfhreagair Pilib é: “Níor leor luach dhá chéad déanar dʼarán chun go mbeadh greim an duine acu.”</verse>
			<verse number="8">Dúirt duine dá dheisceabail leis–ba é Aindrias é, deartháir Shíomóin Peadar:</verse>
			<verse number="9">“Tá ógánach anseo a bhfuil cúig bhuilín eorna aige, agus dhá iasc, ach cá rachadh an méid sin ar a oiread daoine?”</verse>
			<verse number="10">Dúirt Íosa: “Cuirigí na daoine ina suí”–bhí mórán féir san áit. Shuigh siad síos mar sin, timpeall cúig mhíle duine.</verse>
			<verse number="11">Agus thóg Íosa na builíní, dʼaltaigh, agus roinn iad ar na daoine agus iad ina suí; agus mar an gcéanna a oiread agus ab áil leo de na héisc.</verse>
			<verse number="12">Nuair a bhí siad sách, dúirt sé lena dheisceabail: “Bailígí an bruscar fuílligh chun nach rachaidh aon ní amú.”</verse>
			<verse number="13">Bhailigh siad ansin lán dhá chiseán déag de bhruscar as na cúig bhuilín eorna, a dʼfhág na daoine a fuair an béile.</verse>
			<verse number="14">Nuair a chonaic na daoine, mar sin, cad é mar chomhartha a bhí déanta ag Íosa, dúirt siad: “Is é seo go dearfa an fáidh atá le teacht ar an saol.”</verse>
			<verse number="15">Agus ó bhí a fhios ag Íosa go raibh ar aigne acu teacht dá fhuadach chun rí a dhéanamh de, chuaigh sé i leataobh arís faoin sliabh ina aonar.</verse>
			<verse number="16">Nuair a bhí an tráthnóna ann chuaigh a dheisceabail síos chun na farraige,</verse>
			<verse number="17">agus ar dhul ar bord loinge dóibh chuaigh siad trasna na farraige i dtreo Chafarnáúm. Bhí an dorchadas ann feasta agus ní raibh Íosa tagtha chucu fós.</verse>
			<verse number="18">Bhí gaoth mhór ag séideadh agus mʼéirigh suaitheadh ar an bhfarraige.</verse>
			<verse number="19">Nuair a bhí cúig nó deich staid fichead dʼfharraige curtha díobh acu, chonaic siad Íosa ag siúl ar an bhfarraige agus é ag teacht i gcóngar na loinge; agus tháinig scanradh orthu.</verse>
			<verse number="20">Ach dúirt sé leo: “Mise atá ann. Ná bíodh eagla oraibh.”</verse>
			<verse number="21">Bʼáil leo ansin é a thógáil isteach sa long, agus bhí an long gan aon mhoill ag an talamh mar a raibh siad ag dul.</verse>
			<verse number="22">Lá arna mhárach chonaic an slua a dʼfhan ar an taobh thall den fharraige nach raibh aon long eile ann ach an t-aon long amháin agus nach ndeachaigh Íosa sa long lena dheisceabail ach gur imigh a dheisceabail leo féin.</verse>
			<verse number="23">Tháinig, áfach, longa eile ó Thibirias isteach in aice na háite inar caitheadh an bia tar éis altú an Tiarna.</verse>
			<verse number="24">Nuair a chonaic an slua mar sin nach raibh Íosa ná a dheisceabail san áit, chuaigh siad ar bhord na long agus tháinig siad go Cafarnáúm ar lorg Íosa.</verse>
			<verse number="25">Nuair a fuair siad é taobh thall den fharraige dúirt siad leis: “A Raibí, cén uair a tháinig tú anseo?”</verse>
			<verse number="26">Dʼfhreagair Íosa: “Áiméan, Áiméan, deirim libh, tá sibh ar mo lorg, agus ní de bhrí go bhfaca sibh comharthaí ach de bhrí gur ith sibh na builíní agus go bhfuair sibh bhur sáith.</verse>
			<verse number="27">Ná saothraígí an bia a théann amú, ach saothraígí an bia a mhaireann chun na beatha síoraí, é siúd a thabharfaidh Mac an Duine daoibh. Óir is air sin a chuir Dia an tAthair a shéala.”</verse>
			<verse number="28">Dúirt siad leis ansin: “Cad tá le déanamh againn ionas go ndéanfaimid oibreacha Dé?”</verse>
			<verse number="29">Dʼfhreagair Íosa: “Is í seo obair Dé,” ar sé leo, “go gcreidfidh sibh sa té a chuir sé uaidh.”</verse>
			<verse number="30">Dúirt siad leis: “Cén comhartha mar sin atá tú a dhéanamh ionas go bhfeicfimid é agus go gcreidfimid ionat? Cad atá tú a dhéanamh?</verse>
			<verse number="31">Dʼith ár n-aithreacha manna sa bhfhásach faoi mar atá scríofa: ‘Thug sé arán ó neamh dóibh le hithe.’”</verse>
			<verse number="32">Dúirt Íosa leo ansin: “Áiméan, Áiméan, deirim libh, ní hé Maois a thug an t-arán ó neamh daoibh, ach is é mʼAthair a thugann an t-arán ó neamh daoibh, an t-arán fírinneach.</verse>
			<verse number="33">Óir is é arán Dé an té a thagann anuas ó Neamh agus a thugann beatha don domhan.”</verse>
			<verse number="34">“A dhuine uasail,” ar siad ansin leis, “tabhair dúinn an t-arán sin i gcónaí.” Dúirt Íosa leo:</verse>
			<verse number="35">“Mise arán na beatha, an té a thagann chugam-sa ní bheidh ocras air choíche, agus an té a chreideann ionamsa ní bheidh tart air choíche.</verse>
			<verse number="36">Ach dúirt mé libh go bhfaca sibh mé agus nach gcreideann sibh.</verse>
			<verse number="37">Gach a dtugann an tAthair dom tiocfaidh sé chugam, agus an té a thagann chugam ní chaithfidh mé amach é.</verse>
			<verse number="38">Óir tháinig mé anuas ó Neamh ní chun go ndéanfainn mo thoil féin ach toil an té a chuir uaidh mé.</verse>
			<verse number="39">Agus is é seo toil an Athar a chuir uaidh mé, nach gcaillfinn aon chuid dár thug sé dom, ach go dtógfainn suas é an lá deireanach.</verse>
			<verse number="40">Óir is é seo is toil leis an Athair a chuir uaidh mé, gach duine a fheiceann an Mac agus a chreideann ann, go mbeidh an bheatha shíoraí aige, agus tógfaidh mé suas é an lá deireanach.”</verse>
			<verse number="41">Thosaigh na Giúdaigh ansin ag cnáimhseáil mar gheall air go ndúirt sé: “Is mise an t-arán a tháinig anuas ó Neamh.”</verse>
			<verse number="42">“Nach é seo,” deiridís, “Íosa mac Iósaef a bhfuil aithne againn ar a athair agus ar a mháthair? Cén chaoi ar féidir leis a rá: ‘Tháinig mé anuas ó Neamh’?”</verse>
			<verse number="43">Dʼfhreagair Íosa: “Ná bígí ag cnáimhseáil eadraibh féin,” ar sé.</verse>
			<verse number="44">“Ní féidir dʼaon duine teacht chugam, gan an tAthair a chuir uaidh mé dá tharraingt, agus tógfaidh mise suas é an lá deireanach.</verse>
			<verse number="45">Tá sé scríofa sna fáithe: ‘Beidh siad go léir dá dteagasc ag Dia.’ An té a chluineann teagasc an Athar, agus a fhoghlaimíonn, tagann sé chugam-sa.</verse>
			<verse number="46">Ní hé go bhfaca aon duine an tAthair; ach an té atá tagtha ón Athair, chonaic seisean an tAthair.</verse>
			<verse number="47">Áiméan, Áiméan, deirim libh, an té a chreideann, tá an bheatha shíoraí aige.</verse>
			<verse number="48">Mise arán na beatha.</verse>
			<verse number="49">Dʼith bhur n-aithreacha manna sa bhfhásach agus fuair siad bás.</verse>
			<verse number="50">Is é seo an t-arán a thagann anuas ó Neamh, i dtreo má itheann duine é nach bhfaighidh sé bás.</verse>
			<verse number="51">Is mise an t-arán beo a tháinig anuas ó Neamh. Má itheann duine an t-arán seo mairfidh sé go deo, agus an t-arán a thabharfaidh mé uaim is é mʼfheoil é a thabharfar ar son bheatha an domhain.”</verse>
			<verse number="52">Bhí na Giúdaigh ansin ag aighneas le chéile dá rá: “Conas is féidir don duine seo a fheoil a thabhairt dúinn le hithe?”</verse>
			<verse number="53">Dúirt Íosa leo: “Áiméan, Áiméan, deirim libh, mura n-íosfaidh sibh feoil Mhac an Duine, agus a chuid fola a ól, ní bheidh beatha agaibh ionaibh.</verse>
			<verse number="54">An té a itheann mʼfheoil agus a olann mʼfhuil, tá an bheatha shíoraí aige, agus tógfaidh mé suas é an lá deireanach.</verse>
			<verse number="55">Is bia go fíor mo chuid feola agus is deoch go fíor mo chuid fola.</verse>
			<verse number="56">An té a itheann mʼfheoil agus a ólann mʼfhuil cónaíonn sé ionamsa agus cónaímse ann.</verse>
			<verse number="57">Amhail mar a chuir an tAthair beo mise uaidh, agus mar is beo mise tríd an Athair, mar an gcéanna, an té a itheann mise, mairfidh sé tríom.</verse>
			<verse number="58">Is é seo an t-arán a tháinig anuas ó Neamh. Ní hionann is an manna ar ith bhur n-aithreacha é agus go bhfuil siad marbh; an té a itheann an t-arán seo, mairfidh sé go deo.”</verse>
			<verse number="59">Dúirt sé na nithe seo i gCafarnáúm agus é ag teagasc sa tsionagóg.</verse>
			<verse number="60">Ar gclos na cainte dá lán dá dheisceabail dúirt siad: “Is crua an chaint í seo, agus cé a dʼfhéadfadh éisteacht léi?”</verse>
			<verse number="61">Bhí a fhios ag Íosa féin go raibh a dheisceabail ag cnáimhseáil ina thaobh seo agus dúirt sé leo: “An bhfuil an méid seo ina cheap tuisle agaibh?</verse>
			<verse number="62">Ach cad é má fheiceann sibh Mac an Duine ag dul suas mar a raibh sé cheana?</verse>
			<verse number="63">Is é an spiorad a dhéanann beoú, ní dhéanann an fheoil aon tairbhe. Na focail atá ráite agam libh, is spiorad agus is beatha iad.</verse>
			<verse number="64">Ach tá cuid agaibh nach gcreideann.” Óir bhí a fhios ag Íosa ó thús cérbh iad nár chreid agus cé a bhí ar tí é a bhrath.</verse>
			<verse number="65">Lean sé air: “Uime sin is ea a dúirt mé libh nach féidir dʼaon duine teacht chugam gan sin a bheith tugtha dó ag mʼAthair.”</verse>
			<verse number="66">Ansin tharraing a lán dá dheisceabail siar agus ní théidís timpeall lena chois a thuilleadh.</verse>
			<verse number="67">Dúirt Íosa dá bhrí sin leis an dáréag: “Cad mar gheall oraibhse, an mian libh-se freisin imeacht?”</verse>
			<verse number="68">Dʼfhreagair Síomón Peadar é: “A Thiarna, cé chuige a rachamaid? Is agat-sa atá briathra na beatha síoraí,</verse>
			<verse number="69">agus chreideamar agus tá a fhios againn gur tusa Neach Naofa Dé.”</verse>
			<verse number="70">Dʼfhreagair Íosa iad: “Nach ndearna mé, sibh-se, an dáréag agaibh, a thoghadh? Agus is diabhal duine agaibh.”</verse>
			<verse number="71">Is ar Iúdás mac Shíomóin ó Isceiriót a bhí sé ag caint; óir bhí seisean chun é a bhrath agus gur dhuine den dáréag é.</verse>
		</chapter>
		<chapter number="7">
			<verse number="1">Ina dhiaidh sin bhí Íosa ag gabháil thart sa Ghailíl, mar níorbh áil leis gabháil thart in Iúdáia mar go raibh na Giúdaigh ag iarraidh é a chur chun báis.</verse>
			<verse number="2">Bhí féile na nGiúdach, féile na dTaibearnacal, in achomaireacht.</verse>
			<verse number="3">Dúirt a bhráithre leis dá bhrí sin: “Fág an áit seo agus imigh go hIúdáia ionas go bhfeicfidh do dheisceabail na hoibreacha atá tú a dhéanamh.</verse>
			<verse number="4">Óir ní dhéanann aon duine aon rud faoi choim, agus fonn air a bheith i mbéal an phobail; má dhéanann tú na nithe seo, taispeáin thú féin don saol.”</verse>
			<verse number="5">Óir níor chreid fiú a bhráithre ann.</verse>
			<verse number="6">Dúirt Íosa leo dá bhrí sin: “Níor tháinig mʼuain-se go fóill; ach tá bhur n-uain-se i gcónaí ullamh.</verse>
			<verse number="7">Ní féidir don saol fuath a thabhairt daoibhse, ach tá fuath aige dom-sa mar go dtugaim fianaise ina thaobh go bhfuil a oibreacha go holc.</verse>
			<verse number="8">Téigí-se suas chun na féile, ach nílimse ag dul suas chun na féile seo fós, óir níl mʼuain-se comhlíonta go fóill.”</verse>
			<verse number="9">Ar rá na nithe sin leo, dʼfhan sé sa Ghailíl.</verse>
			<verse number="10">Ach nuair a bhí a bhráithre imithe suas chun na féile, chuaigh sé féin suas chomh maith, níorbh os ard é, ach mar a bheadh faoi choim.</verse>
			<verse number="11">Bhí na Giúdaigh dá réir sin dá lorg lá na féile agus deiridís:</verse>
			<verse number="12">“Cá bhfuil sé siúd?” agus bhí monabhar mór i measc na sluaite mar gheall air. Bhí cuid acu dá rá: “Duine maith é”; tuilleadh acu dá rá: “Ní hea, ach ag mealladh an phobail atá sé.”</verse>
			<verse number="13">Níor labhair aon duine, áfach, amach os ard ina thaobh, le heagla roimh na Giúdaigh.</verse>
			<verse number="14">Nuair a bhí ceiliúradh na féile leath-thart, chuaigh Íosa suas isteach sa Teampall agus chrom ar theagasc.</verse>
			<verse number="15">Tháinig ionadh, dá bhrí sin, ar na Giúdaigh agus dúirt siad: “Cén chaoi a bhfuil léann aige agus nach bhfuair sé foghlaim?”</verse>
			<verse number="16">Dʼfhreagair Íosa ansin: “An teagasc seo a thugaim,” ar sé, “ní liom-sa é ach leis an té a chuir uaidh mé.</verse>
			<verse number="17">Más mian le haon duine a thoil-sean a dhéanamh, aithneoidh sé an ó Dhia an teagasc nó an uaim féin atá mé ag labhairt.</verse>
			<verse number="18">An té a labhraíonn uaidh féin, bíonn a ghlóir féin dá lorg aige. An té a lorgann glóir an té a chuir uaidh é, tá sé fírinneach agus níl aon éagóir ann.</verse>
			<verse number="19">Nár thug Maois an dlí daoibh agus ní chomh-líonann aon duine agaibh an dlí? Cad chuige daoibh a bheith ag iarraidh mé a chur chun báis?”</verse>
			<verse number="20">Dʼfhreagair an slua: “Tá deamhan ionat! Cé atá ag iarraidh tú a chur chun báis?”</verse>
			<verse number="21">Dʼfhreagair Íosa: “Aon obair amháin a rinne mé,” ar sé, “agus tá ionadh oraibh go léir.</verse>
			<verse number="22">Thug Maois, más ea, an timpeall-ghearradh daoibh–ní hé gurb ó Mhaois é, ach ó na huasalaithreacha–agus déanann sibh timpeall-ghearradh ar dhuine fiú ar an tsabóid.</verse>
			<verse number="23">Má dhéantar timpeall-ghearradh ar dhuine sa tsabóid chun nach mbrisfear dlí Mhaois, an bhfuil fearg oraibh liom-sa mar go ndearna mé duine iomlán a leigheas ar an tsabóid?</verse>
			<verse number="24">Ná tugaigí breith de réir mar a fheictear ach tugaigí breith chóir.”</verse>
			<verse number="25">Dúirt cuid de mhuintir Iarúsailéim: “Nach é seo an fear atá siad ag iarraidh a chur chun báis?</verse>
			<verse number="26">Agus féach é ag caint os comhair an tsaoil agus gan aon ní dá rá acu leis. An amhlaidh le fírinne go bhfuil a fhios ag na huachtaráin gurb é an Críost é?</verse>
			<verse number="27">Is eol dúinn áfach cad as dó seo; ach an Críost, nuair a thiocfaidh sé, ní heol dʼaon duine cad as dó.”</verse>
			<verse number="28">Ghlaoigh Íosa ansin in ard a ghutha sa Teampall: “Tá aithne agaibh orm, más ea,” ar sé, “agus is eol daoibh cad as dom; agus ní uaim féin a tháinig mé; ach is fíor é an té a chuir uaidh mé, agus níl aithne agaibh-se air.</verse>
			<verse number="29">Ach tá aithne agam-sa air mar is uaidh a tháinig mé agus is eisean a chuir uaidh mé.”</verse>
			<verse number="30">Bhí siad ag iarraidh é a ghabháil, ach níor leag aon duine lámh air, mar ní raibh a uair tagtha fós.</verse>
			<verse number="31">Bhí a lán den slua a chreid ann agus deiridís: “Nuair a thiocfaidh an Críost, an ndéanfaidh sé níos mó comharthaí ná mar a dhéanann an duine seo?”</verse>
			<verse number="32">Chuala na Fairisínigh an slua ag monabhar faoi ar an gcuma sin, agus chuir na hardsagairt agus na Fairisínigh póilíní chun é a ghabháil.</verse>
			<verse number="33">Dúirt Íosa leo dá bhrí sin: “Beidh mé faraibh tamall beag fós, ansin fillfidh mé ar an té a chuir uaidh mé.</verse>
			<verse number="34">Beidh sibh ar mo lorg, ach ní bhfaighidh sibh mé, agus an áit ina bhfuilim-se ní féidir daoibhse teacht ann.”</verse>
			<verse number="35">Dúirt na Giúdaigh eatarthu féin dá bhrí sin: “Cá bhfuil sé le dul agus nach bhfaighimid é? An bhfuil sé chun dul ag triall ar na deoraithe ar fud an domhain Ghréagaigh, agus na Gréagaigh a theagasc?</verse>
			<verse number="36">Cad í an chaint í seo a dúirt sé: ‘Beidh sibh ar mo lorg ach ní bhfaighidh sibh mé; agus an áit ina bhfuilim-se, ní féidir daoibhse teacht ann’?”</verse>
			<verse number="37">Lá mór deireanach na féile sheas Íosa agus ghlaoigh in ard a ghutha: “Má tá tart ar aon duine,” ar sé, “tagadh sé chugam-sa agus óladh sé!</verse>
			<verse number="38">An té a chreideann ionamsa, faoi mar a deir an scrioptúr, rithfidh as a chroí istigh sruthanna dʼuisce beo.”</verse>
			<verse number="39">Dúirt sé an chaint sin ag tagairt don Spiorad a bhí le glacadh acu siúd a chreid ann. Óir ní raibh an Spiorad bronnta fós mar go raibh Íosa fós gan glóiriú.</verse>
			<verse number="40">Cuid den slua, áfach, nuair a chuala siad na focail sin, deiridís: “Is é seo an fáidh gan amhras.”</verse>
			<verse number="41">Deireadh tuilleadh acu: “Is é an Críost é seo,” ach deireadh cuid eile acu: “An as an nGailíl atá an Críost ag teacht?</verse>
			<verse number="42">Nach ndeir an scrioptúr gur de shíol Dháiví, agus ó bhaile Bheithil, mar a raibh Dáiví, atá an Críost ag teacht?”</verse>
			<verse number="43">Dʼéirigh aighneas ina thaobh dá réir sin i measc an tslua.</verse>
			<verse number="44">Ba mhian le cuid acu é a ghabháil, ach níor chuir aon duine lámh ann.</verse>
			<verse number="45">Tháinig na póilíní dá bhrí sin go dtí na hardsagairt agus na Fairisínigh agus dúirt siad-san leo: “Cad chuige nár thug sibh libh é?”</verse>
			<verse number="46">Dʼfhreagair na póilíní: “Níor labhair aon duine riamh mar a labhraíonn an duine seo.”</verse>
			<verse number="47">Dʼfhreagair na Fairisínigh iad dá bhrí sin: “An féidir gur mealladh sibh-se comh maith?</verse>
			<verse number="48">Ar chreid aon duine de na huachtaráin nó de na Fairisínigh ann?</verse>
			<verse number="49">Ach an slua seo nach eol dóibh an dlí, tá mallacht orthu.”</verse>
			<verse number="50">Niocadaemas–an té a tháinig chuige roimhe sin agus gur dhuine acu é–dúirt sé leo:</verse>
			<verse number="51">“An dtugann ár ndlí breith ar aon duine gan éisteacht a thabhairt dó ar dtús agus a fháil amach cad tá sé a dhéanamh?”</verse>
			<verse number="52">Dʼfhreagair siad agus dúirt leis: “An amhlaidh is Gailíleach thusa chomh maith? Cuardaigh an scrioptúr agus féach nach n-éiríonn fáidh ón nGailíl.”</verse>
			<verse number="53">Ansin chuaigh gach duine abhaile.</verse>
		</chapter>
		<chapter number="8">
			<verse number="1">Agus chuaigh Íosa go Cnoc na nOlóg.</verse>
			<verse number="2">Bhí sé ar an bhfód arís sa Teampall go moch ar maidin, agus tháinig na daoine go léir chuige agus shuigh sé síos agus thosaigh ar iad a theagasc.</verse>
			<verse number="3">Thug na scríobhaithe agus na Fairisínigh bean ar rugadh uirthi in adhaltranas agus chuir siad ina seasamh i lár baill í agus dúirt siad leis:</verse>
			<verse number="4">“A mháistir, rugadh ar an mbean seo i gcoir féin an adhaltranais.</verse>
			<verse number="5">Dʼordaigh Maois dúinn sa dlí bás a imirt ar a leithéidí seo le clocha. Cad deir tusa más ea?”</verse>
			<verse number="6">Dúirt siad an chaint sin dá phromhadh, chun go mbeadh rud éigin acu le cur ina leith. Ach chrom Íosa síos agus thosaigh sé ag scríobh lena mhéar ar an talamh.</verse>
			<verse number="7">Ós rud é nach ndeachaigh aon stad orthu ach dá cheistiú, mʼéirigh sé suas agus dúirt leo: “An duine agaibh atá gan pheaca, bíodh sé ar an gcéad duine ag caitheamh cloch léi.”</verse>
			<verse number="8">Agus chrom sé síos arís agus bhí ag scríobh ar an talamh.</verse>
			<verse number="9">Arna chlos sin dóibh dʼimigh siad leo ina nduine is ina nduine ag tosú leis na seanóirí; agus fágadh Íosa ina aonar agus an bhean ina seasamh i lár baill.</verse>
			<verse number="10">Dʼéirigh Íosa suas agus dúirt sé léi: “A bhean, cá bhfuil siad? Nár dhaor aon duine thú?”</verse>
			<verse number="11">“Ní dhearna aon duine, a dhuine uasail,” ar sí. Dúirt Íosa léi: “Ná ní dhaoraimse thú ach a oiread. Imigh leat agus ná déan peaca arís as seo amach.”</verse>
			<verse number="12">Labhair Íosa leo arís más ea: “Is mise,” ar sé, “solas an tsaoil. An té a leanfaidh mise, ní shiúlfaidh sé sa dorchadas, ach beidh aige solas na beatha.”</verse>
			<verse number="13">Dúirt na Fairisínigh leis ansin: “Tá tú ag tabhairt fianaise i do thaobh féin; níl dʼfhianaise iontaofa.”</verse>
			<verse number="14">Dʼfhreagair Íosa: “Cé go bhfuil mé ag tabhairt fianaise i mo thaobh féin, is iontaofa í mʼfhianaise, óir is eol dom cad as ar tháinig mé agus cá bhfuil mo thriall. Ach ní heol daoibhse cad as ar tháinig mé nó cá bhfuil mo thriall.</verse>
			<verse number="15">Tugann sibh-se breith de réir na colainne; ní thugaimse breith ar aon duine.</verse>
			<verse number="16">Má thugaimse breith, is cóir í mo bhreith, óir ní i mʼaonar atáim, ach mé féin agus an tAthair a chuir uaidh mé.</verse>
			<verse number="17">Agus tá sé scríofa in bhur ndlí go bhfuil fianaise beirte iontaofa.</verse>
			<verse number="18">Tugaimse fianaise i mo thaobh féin, agus tugann an tAthair a chuir uaidh mé fianaise i mo thaobh.”</verse>
			<verse number="19">Dúirt siad leis ansin: “Cá bhfuil dʼAthair?” Dʼfhreagair Íosa: “Níl aithne agaibh orm-sa ná ar mʼAthair. Dá mbeadh aithne agaibh orm-sa, bheadh aithne agaibh ar mʼAthair chomh maith.”</verse>
			<verse number="20">Labhair sé na focail seo taobh leis an gciste agus é ag teagasc sa Teampall. Níor leag aon duine lámh air, mar ní raibh a uair tagtha fós.</verse>
			<verse number="21">Dúirt Íosa leo arís: “Tá mé ag imeacht agus beidh sibh ar mo lorg, agus gheobhaidh sibh bás in bhur bpeaca. An áit ina bhfuilim ag dul, ní féidir daoibhse teacht.”</verse>
			<verse number="22">Chrom na Giúdaigh dá bhrí sin ar a rá: “An amhlaidh go maróidh sé é féin ós rud é go ndúirt sé: ‘An áit ina bhfuilim-se ag dul, ní féidir daoibhse teacht ann’?”</verse>
			<verse number="23">Lean sé air: “Is ón áit thíos sibh-se,” ar sé leo, “is ón áit thuas mise. Is den saol seo sibh-se, ní den saol seo mise.</verse>
			<verse number="24">Uime sin a dúirt mé libh: ‘Gheobhaidh sibh bás in bhur bpeacaí.’ Mura gcreideann sibh gur mise é, Gheobhaidh sibh bás in bhur bpeacaí.”</verse>
			<verse number="25">Dúirt siad leis ansin: “Cé hé thú féin?” Dúirt Íosa leo: “Cén fáth a bhfuilim ag caint libh ar aon chor?</verse>
			<verse number="26">Tá a lán le rá agus le cáineadh agam in bhur dtaobh. Ach is fíor é an té a chuir uaidh mé agus na nithe a chuala mé uaidh is iad a labhraím sa saol.”</verse>
			<verse number="27">Níor thuig siad go raibh sé ag tagairt don Athair sa chaint sin leo. Dúirt Íosa leo ansin:</verse>
			<verse number="28">“Nuair a thógfaidh sibh in airde Mac an Duine, ansin beidh a fhios agaibh gur mise é, agus nach ndéanaim aon ní uaim féin, ach gur mar a theagasc an tAthair dom a labhraím na nithe seo.</verse>
			<verse number="29">An té a chuir uaidh mé, tá sé in éineacht liom. Níor fhág sé i mʼaonar mé, óir déanaim i gcónaí na nithe is taitneamhach leis.”</verse>
			<verse number="30">Chreid a lán ann agus na nithe sin dá rá aige.</verse>
			<verse number="31">Ansin dúirt Íosa leis na Giúdaigh a chreid ann: “Má fhanann sibh ar mo bhriathar, beidh sibh in bhur ndeisceabail agam dáiríre,</verse>
			<verse number="32">agus beidh fios na fírinne agaibh, agus saorfaidh an fhírinne sibh.”</verse>
			<verse number="33">Dʼfhreagair siad é: “De shíol Abrahám sinne, agus ní rabhamar inár ndaoir ag aon duine riamh. Conas go ndeir tú: ‘Saorfar sibh’?” Dʼfhreagair Íosa iad:</verse>
			<verse number="34">“Áiméan, Áiméan, deirim libh, gach duine a dhéanann peaca, tá sé ina dhaor ag an bpeaca.</verse>
			<verse number="35">Ní fhanann an daor sa teach de shíor, ach fanann an mac de shíor.</verse>
			<verse number="36">Má shaorann an mac sibh dá bhrí sin beidh sibh saor dáiríre.</verse>
			<verse number="37">Tá a fhios agam gur de shíol Abrahám sibh, ach tá sibh ag iarraidh mise a mharú, mar ní fhaigheann mo bhriathar slí ionaibh.</verse>
			<verse number="38">Insím daoibhse na nithe a chonaic mé fara mʼAthair. Ach déanann sibh-se na nithe a chuala sibh ó bhur n-athair.”</verse>
			<verse number="39">Dʼfhreagair siad agus dúirt leis: “Is é Abrahám ár n-athair.” Dúirt Íosa leo: “Más clann dʼAbrahám sibh, déanaigí mar a rinne Abrahám.</verse>
			<verse number="40">Ach anois tá sibh ag iarraidh mise a mharú, duine a labhair an fhírinne libh, faoi mar a chuala í ó mʼAthair. Ní dhearna Abrahám é sin.</verse>
			<verse number="41">Déanann sibh-se obair bhur n-athar féin.” Dúirt siad leis: “Níor gineadh sinne ó dhrúis. Aon athair amháin atá againn, Dia.”</verse>
			<verse number="42">Dúirt Íosa leo: “Dá mba é Dia bhur nAthair, bheadh grá agaibh dom-sa. Óir is ó Dhia a ghluais mé agus a tháinig mé; mar ní uaim féin a tháinig mé, ach chuir seisean uaidh mé.</verse>
			<verse number="43">Cén fáth nach dtuigeann sibh mo chaint? De bhrí nach féidir daoibh mo bhriathar a chlos.</verse>
			<verse number="44">Is ón diabhal, mar athair, sibh-se agus is iad mianta bhur n-athar a theastaíonn uaibh a dhéanamh. Ba dhúnmharfóir é siúd ó thús, agus níor sheas sé sa bhfírinne, mar níl aon fhírinne ann. Nuair a labhraíonn sé an bhréag labhraíonn sé as a stór féin, mar is bréagaire é agus is é athair an bhréagaire é.</verse>
			<verse number="45">Ach de bhrí go labhraímse an fhírinne, ní chreideann sibh-se mé.</verse>
			<verse number="46">Cén duine agaibh a dhéanfaidh mé a chiontú in éagóir? Má labhraím an fhírinne, cén fáth nach gcreideann sibh mé?</verse>
			<verse number="47">An té is ó Dhia, éisteann sé le briathra Dé. Is é fáth nach n-éisteann sibh-se, de bhrí nach ó Dhia sibh.”</verse>
			<verse number="48">Dʼfhreagair na Giúdaigh agus dúirt siad leis: “Nach bhfuil an ceart againn nuair a deirimid gur Samárach thú agus go bhfuil deamhan ionat?” Dʼfhreagair Íosa:</verse>
			<verse number="49">“Níl aon deamhan ionam, ach tugaim onóir do mʼAthair agus tugann sibh-se easonóir dom.</verse>
			<verse number="50">Ní ag lorg mo ghlóire féin atáim; tá Neach a lorgann mʼonóir agus a thugann breith.</verse>
			<verse number="51">Áiméan, Áiméan, deirim libh, má choinníonn aon duine mo bhriatharsa ní fheicfidh sé bás choíche.”</verse>
			<verse number="52">Dúirt na Giúdaigh leis: “Tá a fhios againn anois go bhfuil deamhan ionat. Tá Abrahám marbh agus na fáithe agus deir tusa: ‘Má choinníonn aon duine mo bhriatharsa, ní bhlaisfidh sé bás choíche.’</verse>
			<verse number="53">An ea gur mó thusa ná ár n-athair Abrahám atá marbh? Agus na fáithe freisin, tá siad marbh. Cé atá tú a dhéanamh díot féin?”</verse>
			<verse number="54">Dʼfhreagair Íosa: “Dá mbeinn féin do mo ghlóiriú féin, ba neamhní mo ghlóir. Is é mʼAthair a dhéanann mé a ghloiriú, an té a ndeir sibh-se mar gheall air: ‘Is é ár nDia é.’</verse>
			<verse number="55">Ach níl aithne agaibh air. Tá aithne agam-sa air, áfach. Dá ndéarfainn: ‘Níl aithne agam air,’ bheinn cosúil libh-se, bréagach. Ach tá aithne agam air, agus coinním a bhriathar.</verse>
			<verse number="56">Rinne Abrahám bhur n-athair lúcháir go bhfeicfeadh sé mo lá-sa. Chonaic, agus bhí áthas air.”</verse>
			<verse number="57">Ansin dúirt na Giúdaigh leis: “Níl tú caoga bliain dʼaois fós agus an bhfaca tú Abrahám?”</verse>
			<verse number="58">Dúirt Íosa leo: “Áiméan, Áiméan, deirim libh, sula raibh Abrahám ann, táim-se ann.”</verse>
			<verse number="59">Mar sin, thóg siad suas clocha le caitheamh leis, ach dʼfholaigh Íosa é féin agus dʼimigh amach as an Teampall.</verse>
		</chapter>
		<chapter number="9">
			<verse number="1">Agus ag gabháil na slí dó, chonaic sé duine a bhí dall ón mbroinn.</verse>
			<verse number="2">Dʼfhiafraigh a dheisceabail de: “A Raibí,” ar siad, “cé acu a rinne an peaca, é seo nó a thuismitheoirí dá rá is gur rugadh ina dhall é?”</verse>
			<verse number="3">Dʼfhreagair Íosa: “Ní hamhlaidh a pheacaigh sé seo ná a thuismitheoírí; tharla seo chun go dtaispeánfaí oibreacha Dé ann.</verse>
			<verse number="4">Fad tá an lá ann, ní mór dúinn oibreacha an té a chuir uaidh mé a dhéanamh; tá an oíche ag teacht nuair nach féidir dʼaon duine obair a dhéanamh.</verse>
			<verse number="5">An fad atáim ar an saol is mé solas an tsaoil.”</verse>
			<verse number="6">Arna rá sin dó, chaith sé seile ar an talamh agus rinne sé láib den tseile agus chuir sé an láib ar shúile an daill</verse>
			<verse number="7">agus dúirt sé leis: “Imigh agus nigh i Linn Shiolóm”–is é sin le rá, ‘Seolta’. Dʼimigh sé, nigh é féin agus dʼfhill agus a radharc aige.</verse>
			<verse number="8">Dúirt a chomharsana ansin, agus an dream a chonaic é roimhe sin, ag iarraidh déirce: “Nach é seo an té a bhíodh ina shuí ag lorg déirce?” Dúirt daoine: “Is é.”</verse>
			<verse number="9">Dúirt daoine eile: “Ní hé, ach is cosúil leis é.” Dúirt sé féin: “Is mé é.”</verse>
			<verse number="10">Dúirt siad leis ansin: “Conas a osclaíodh do shúile mar sin?”</verse>
			<verse number="11">Dʼfhreagair sé: “An fear sin ar a dtugtar ‘Íosa’, rinne sé láib agus smear sé ar mo shúile í, agus dúirt liom: ‘Imigh go Linn Shiolóm agus nigh.’ Dʼimigh mé dá réir sin, nigh mé, agus tháinig mo radharc dom.”</verse>
			<verse number="12">Dʼfhiafraigh siad: “Cá bhfuil sé?” “Níl a fhios agam,” ar sé.</verse>
			<verse number="13">Thug siad chun na bhFairisíneach an té seo a bhí dall tráth.</verse>
			<verse number="14">Ba í an tsabóid í an lá a ndearna Íosa an láib agus a dʼoscail sé súile an duine.</verse>
			<verse number="15">Dʼfhiafraigh na Fairisínigh de arís mar sin conas a fuair sé a radharc. Dúirt sé leo: “Chuir sé láib ar mo shúile, nigh mé agus tá mo radharc agam.”</verse>
			<verse number="16">Dúirt cuid de na Fairisínigh ansin: “Ní ó Dhia an duine seo mar ní choinníonn sé an tsabóid.” Dúirt cuid eile: “Conas is féidir le duine peacúil míorúiltí mar iad seo a dhéanamh?” Agus bhí aighneas eatarthu.</verse>
			<verse number="17">Dúirt siad arís leis an dall dá bhrí sin: “Cad deir tusa mar gheall air ó dʼoscail sé do shúile?” Dʼfhreagair sé: “Fáidh is ea é.”</verse>
			<verse number="18">Ansin ní chreidfeadh na Giúdaigh go raibh sé dall agus go bhfuair sé a radharc nó gur ghlaoigh siad ar athair agus ar mháthair an té a fuair a radharc</verse>
			<verse number="19">agus gur cheistigh siad iad: “An é seo bhur mac a deir sibh a rugadh ina dhall?” ar siad. “Conas go bhfuil radharc anois aige, mar sin?”</verse>
			<verse number="20">Dʼfhreagair a thuismitheoirí: “Is eol dúinn,” ar siad, “gurb é ár mac é, agus gur dall a rugadh é.</verse>
			<verse number="21">Ach conas go bhfuil radharc anois aige, ní heol dúinne, ná cé a dʼoscail a shúile ní heol dúinne. Cuirigí ceist air féin; tá sé in aois fir; labhróidh sé ar a shon féin.”</verse>
			<verse number="22">Labhair a thuismitheoirí mar sin mar bhí eagla na nGiúdach orthu. Óir bhí sé socair cheana ag na Giúdaigh aon duine a dʼadmhódh gurbh é an Críost é a dhíbirt as an tsionagóg.</verse>
			<verse number="23">Mar gheall air sin is ea a dúirt a thuismitheoirí: “Tá sé in aois fir; cuirigí ceist air féin.”</verse>
			<verse number="24">Ansin ghlaoigh siad arís ar an duine a rugadh ina dhall, agus dúirt siad leis: “Tabhair glóir do Dhia! Tá a fhios againne gur peacach an duine sin.”</verse>
			<verse number="25">Dʼfhreagair seisean iad ansin: “Más peacach é–níl a fhios agam; tá a fhios agam aon ní amháin, go raibh mé i mo dhall ach anois go bhfuil radharc agam.”</verse>
			<verse number="26">Dúirt siad leis ansin arís: “Cad a rinne sé leat? Conas a dʼoscail sé do shúile?”</verse>
			<verse number="27">Dʼfhreagair sé iad: “Dʼinis mé cheana daoibh é, agus ní éistfeadh sibh; cad ab áil libh dá chloisteáil arís? An amhlaidh gur mian libh-se a bheith in bhur ndeisceabail aige chomh maith?”</verse>
			<verse number="28">Chaith siad asacháin leis ansin agus dúirt: “Bí-se i do dheisceabal aige siúd, ach is deisceabail do Mhaois sinne.</verse>
			<verse number="29">Tá a fhios againn gur labhair Dia le Maois; ach an fear seo, ní fios dúinn cad as ar tháinig sé.”</verse>
			<verse number="30">Dʼfhreagair an fear: “Is iontach an rud é go deimhin,” ar sé leo, “nach bhfuil a fhios agaibh cad as dó, agus gur oscail sé mo shúile dom-sa.</verse>
			<verse number="31">Tá a fhios againn nach n-éisteann Dia le peacaigh, ach cibé ar a bhfuil eagla Dé agus a dhéanann a thoil, éisteann sé leis sin.</verse>
			<verse number="32">Níor chualathas riamh ó thús an domhain gur oscail aon duine súile duine a rugadh ina dhall.</verse>
			<verse number="33">Mura mbeadh gur ó Dhia an duine seo, níorbh fhéidir leis aon ní a dhéanamh.”</verse>
			<verse number="34">Dʼfhreagair siad agus dúirt leis: “I bpeacaí a rugadh thusa ar fad, agus an dár dteagasc-na atá tú?” Agus chaith siad amach é.</verse>
			<verse number="35">Chuala Íosa gur chaith siad amach é, agus nuair a fuair sé é dúirt sé leis: “An gcreideann tú i Mac an Duine?”</verse>
			<verse number="36">Dʼfhreagair seisean: “Cé hé féin, a Thiarna?”–ar sé leis–“chun go gcreidfidh mé ann.”</verse>
			<verse number="37">Dúirt Íosa leis: “Tá sé feicthe agat, agus an té atá ag caint leat, is é sin é.”</verse>
			<verse number="38">Dúirt seisean: “Creidim, a Thiarna,” agus rinne sé ómós dó.</verse>
			<verse number="39">Dúirt Íosa: “Is chun breithiúnais a tháinig mé ar an saol seo, i dtreo go bhfeicfeadh an dream nach bhfeiceann, agus go ndallfaí an dream a fheiceann.”</verse>
			<verse number="40">Chuala cuid de na Fairisínigh a bhí ina fhochair na focail sin agus dúirt siad leis: “Ní hamhlaidh, ar ndóigh, atáimidne dall chomh maith?”</verse>
			<verse number="41">Dúirt Íosa leo: “Dá mbeadh sibh dall, ní bheadh peaca oraibh, ach anois deir sibh: ‘Tá radharc againn,’ agus leanann bhur bpeaca oraibh.”</verse>
		</chapter>
		<chapter number="10">
			<verse number="1">“Áiméan, Áiméan, deirim libh, an té nach dtéann an doras isteach i gcró na gcaorach, ach a théann a mhalairt de bhealach isteach, is bithiúnach é sin agus robálaí.</verse>
			<verse number="2">An té a thagann an doras isteach, sin é aoire na gcaorach.</verse>
			<verse number="3">Osclaíonn an doirseoir dó seo agus éisteann na caoirigh lena ghuth, agus glaonn sé ar a chaoirigh féin ina n-ainm, agus seolann amach iad.</verse>
			<verse number="4">Nuair a bhíonn a chaoirigh uile seolta amach aige, téann sé rompu agus leanann a chaoirigh é, mar aithníonn siad a ghuth.</verse>
			<verse number="5">Ní baol go leanfaidh siad coimhthíoch, ach teithfidh siad uaidh mar nach n-aithníonn siad guth na gcoimhthíoch.”</verse>
			<verse number="6">Labhair Íosa an sampla sin leo, ach níor thuig siad-san cad a bhí dá rá aige leo.</verse>
			<verse number="7">Ansin dúirt Íosa leo arís: “Áiméan, Áiméan, deirim libh, Mise doras na gcaorach.</verse>
			<verse number="8">Gach ar tháinig romham, bithiúnaigh ab ea iad agus robálaithe, agus níor éist na caoirigh leo.</verse>
			<verse number="9">Mise an doras. Más tríomsa a rachaidh duine isteach, slánófar é. Rachaidh sé isteach is rachaidh sé amach agus gheobhaidh sé féarach.</verse>
			<verse number="10">Ní thagann an bithiúnach ach chun a bheith ag goid, ag marú agus ag milleadh. Tháinig mise chun go mbeadh an bheatha acu agus go mbeadh sí acu go fial.</verse>
			<verse number="11">Mise an sáraoire. Tugann an sáraoire a bheatha ar son a chaorach.</verse>
			<verse number="12">An fostúch, nach bhfuil ina aoire, agus nach leis féin na caoirigh, feiceann sé an mac tíre ag teacht, agus fágann na caoirigh agus teitheann, agus fuadaíonn an mac tíre iad agus scaipeann.</verse>
			<verse number="13">Teitheann sé de bhrí gur fostúch é, agus gur cuma leis mar gheall ar na caoirigh.</verse>
			<verse number="14">Ach is mise an sáraoire, agus aithním mo chuid féin, agus aithníonn mo chuid féin mé,</verse>
			<verse number="15">faoi mar a aithníonn an tAthair mé, agus mar a aithnímse an tAthair. Agus tugaim mo bheatha ar son mo chaorach.</verse>
			<verse number="16">Tá caoirigh eile agam chomh maith, nach den chró seo iad. Ní foláir dom iad sin a thabhairt chomh maith, agus éistfidh siad le mo ghlór, agus beidh aon tréad amháin ann, agus aon aoire amháin.</verse>
			<verse number="17">Mar gheall air seo atá grá ag an Athair dom mar go bhfuilim ag tabhairt mo bheatha uaim, chun go nglacfaidh mé chugam arís í.</verse>
			<verse number="18">Níl aon duine dá tógáil uaim; is uaim féin a thugaim uaim í, agus tá sé ar mo chumas í a thabhairt uaim agus tá sé ar mo chumas í a ghabháil chugam arís. Sin í an aithne a fuair mé ó mʼAthair.”</verse>
			<verse number="19">Dʼéirigh aighneas arís idir na Giúdaigh mar gheall ar na briathra sin.</verse>
			<verse number="20">Dúirt a lán acu: “Tá deamhan ann agus tá sé as a mheabhair. Cad ab áil libh a bheith ag éisteacht leis?”</verse>
			<verse number="21">Dúirt cuid eile: “Ní focail deamhnaígh na focail seo. An féidir le deamhan súile na ndall a oscailt?”</verse>
			<verse number="22">Bhí féile na Toirbhearta in Iarúsailéim agus ba é an geimhreadh é.</verse>
			<verse number="23">Agus bhí Íosa ag siúl timpeall sa Teampall i bpóirse Sholaimh.</verse>
			<verse number="24">Chruinnigh na Giúdaigh ina thimpeall agus dúirt siad leis: “An fada a bheimid dár gcoinneáil ar bís agat? Más tú an Críost inis dúinn é os comhair an tsaoil.”</verse>
			<verse number="25">Dʼfhreagair Íosa iad: “Dʼinis mé daoibh, ach ní chreideann sibh. Na hoibreacha a dhéanaim in ainm mʼAthar, tugann siad fianaise i mo thaobh.</verse>
			<verse number="26">Ach ní chreideann sibh-se, mar ní de mo chaoirigh sibh.</verse>
			<verse number="27">Éisteann mo chaoirigh le mo ghlór, agus aithním iad, agus leanann siad mé.</verse>
			<verse number="28">Tá an bheatha shíoraí agam dá tabhairt dóibh, agus ní chaillfear go deo iad, ná ní fhuadóidh aon duine as mo lámh iad.</verse>
			<verse number="29">MʼAthair a thug dom iad, is mó é ná cách, agus ní féidir dʼaon duine fuadach ó lámh mʼAthar.</verse>
			<verse number="30">Is aon mise agus an tAthair.”</verse>
			<verse number="31">Ansin thóg na Giúdaigh clocha le caitheamh leis.</verse>
			<verse number="32">Dʼfhreagair Íosa iad: “Tá a lán oibreacha fónta taispeánta agam daoibh ó mʼAthair. Cé acu obair díobh a bhfuil sibh ag gabháil de chlocha ionam mar gheall uirthi?”</verse>
			<verse number="33">Dʼfhreagair na Giúdaigh é: “Ní mar gheall ar obair fhónta atáimid ag gabháil de chlocha ionat, ach mar gheall ar dhiamhasla, agus go ndéanann tú Dia díot féin agus gan ionat ach duine.”</verse>
			<verse number="34">Dʼfhreagair Íosa iad: “Nach bhfuil sé scríofa in bhur ndlí, ‘Dúirt mé: Is déithe sibh’?</verse>
			<verse number="35">Má thug sé déithe orthu siúd ar labhraíodh briathar Dé leo, agus nach féidir an scrioptúr a chur ar neamhní,</verse>
			<verse number="36">an té a naomhaigh an tAthair, agus a chuir sé uaidh sa saol, an ndeir sibh-se leis: ‘Sin diamhasla agat!’ mar gur dhúirt mé: ‘Is mé Mac Dé’?</verse>
			<verse number="37">Mura ndéanaim oibreacha mʼAthar, ná creidigí mé.</verse>
			<verse number="38">Ach má dhéanaim, fiú amháin mura gcreideann sibh mé, creidigí sna hoibreacha, i dtreo go mbeidh a fhios agaibh, agus go dtuigfidh sibh, go bhfuil an tAthair ionam, agus mise san Athair.”</verse>
			<verse number="39">Bhí siad ag iarraidh é a ghabháil ansin, ach mʼéalaigh sé óna lámha.</verse>
			<verse number="40">Agus dʼimigh sé leis arís sall thar Iordáin, go dtí an áit ina raibh Eoin ag baisteadh ar dtús, agus dʼfhan sé ann.</verse>
			<verse number="41">Agus tháinig na sluaite chuige agus deiridís: “Ní dhearna Eoin aon mhíorúilt, ach na nithe go léir a dúirt Eoin mar gheall ar an duine seo, bʼfhíor dó iad.”</verse>
			<verse number="42">Agus chreid a lán ansiúd ann.</verse>
		</chapter>
		<chapter number="11">
			<verse number="1">Bhí duine áirithe tinn, Lazaras ó Bhéatáine, baile Mháire agus Mharta a deirfiúr.</verse>
			<verse number="2">Ba í an Mháire sin a raibh a deartháir Lazaras tinn anois, a rinne an Tiarna a ungadh le hola agus a thriomaigh a chosa lena gruaig.</verse>
			<verse number="3">Chuir na deirfiúracha teachtaireacht chuige dá rá: “A Thiarna, féach, tá an té is ionúin leat tinn.”</verse>
			<verse number="4">Arna chloisteáil sin dʼÍosa dúirt sé: “Ní chun báis an galar seo ach chun glóir Dé, chun go dtabharfar glóir do Mhac Dé tríd.”</verse>
			<verse number="5">Bhí cion ag Íosa ar Mharta agus ar a deirfiúr Máire, agus ar Lazaras.</verse>
			<verse number="6">Nuair a chuala sé go raibh sé breoite, mar sin féin, dʼfhan sé dhá lá mar a raibh sé.</verse>
			<verse number="7">Ansin, tar éis an méid sin, dúirt sé lena dheisceabail: “Téimis go hIúdáia arís.”</verse>
			<verse number="8">Dúirt a dheisceabail leis: “A Mháistir, bhí na Giúdaigh ag iarraidh gabháil de chlocha ionat ó chianaibhín, agus an rachaidh tú chun na háite sin arís?”</verse>
			<verse number="9">Dʼfhreagair Íosa: “Nach bhfuil dhá uair déag sa lá? Má shiúlann duine sa lá ní fhaigheann sé barrthuisle, mar feiceann sé solas an tsaoil seo.</verse>
			<verse number="10">Ach má shiúlann sé san oíche, faigheann sé barrthuisle mar níl an solas sa duine sin.”</verse>
			<verse number="11">Sin é mar a labhair sé agus ansin dúirt sé leo: “Tá ár gcara Lazaras ina chodladh, ach táim ag dul dá dhúiseacht.”</verse>
			<verse number="12">Dúirt a dheisceabail leis ansin: “Má tá sé ina chodladh, a Thiarna, beidh sé slán.”</verse>
			<verse number="13">Is ar a bhás a labhair Íosa, ach shíl siad-san gur ar shuan codlata a labhair sé.</verse>
			<verse number="14">Dúirt Íosa leo go hoscailte ansin dá bhrí sin: “Tá Lazaras marbh;</verse>
			<verse number="15">agus tá áthas orm ar bhur sonsa nach raibh mé ann, ionas go gcreidfidh sibh. Ach téanam chuige.”</verse>
			<verse number="16">Ansin dúirt Tomás, ar a dtugtar an Leathchúpla, lena chomhdheisceabail: “Téanam, sinne chomh maith, chun bás a fháil in éineacht leis.”</verse>
			<verse number="17">Ar theacht dʼÍosa dá réir sin, fuair sé é agus é ceithre lá cheana féin sa tuama.</verse>
			<verse number="18">Bhí Béatáine timpeall chúig staid déag ó Iarúsailéim.</verse>
			<verse number="19">Bhí cuid mhór Giúdach tagtha ag triall ar Mharta agus ar Mháire chun sólás a chur orthu i ndiaidh a ndearthár.</verse>
			<verse number="20">Nuair a chuala Marta mar sin go raibh Íosa tagtha, chuaigh sí amach ina choinne. Dʼfhan Máire ina suí sa teach.</verse>
			<verse number="21">Dúirt Marta ansin le hÍosa: “A Thiarna, dá mbeifeá-sa anseo ní bhfaigheadh mo dheartháir bás.</verse>
			<verse number="22">Ach tá a fhios agam anois féin, cibé ní a iarrfaidh tú ar Dhia, go dtabharfaidh Dia duit é.”</verse>
			<verse number="23">Dúirt Íosa léi: “Éireoidh do dheartháir arís.”</verse>
			<verse number="24">“Tá a fhios agam,” arsa Marta leis, “go n-éireoidh sé arís san aiséirí an lá deireanach.”</verse>
			<verse number="25">Dúirt Íosa léi: “Mise an t-aiséirí agus an bheatha; An té a chreideann ionamsa, fiú amháin má fhaigheann sé bás, mairfidh sé,</verse>
			<verse number="26">agus gach duine a mhaireann is a chreideann ionamsa, ní bhfaighidh sé bás choíche. An gcreideann tú an méid sin?”</verse>
			<verse number="27">“Creidim, a Thiarna,” ar sí, “creidim gur tú Críost, Mac Dé, atá ag teacht ar an saol.”</verse>
			<verse number="28">Arna rá sin di, dʼimigh sí agus ghlaoigh sí ar Mháire a deirfiúr gan a fhios agus dúirt: “Tá an máistir anseo agus tá sé ag glaoch ort.”</verse>
			<verse number="29">Nuair a chuala sise an méid sin mʼéirigh sí go tapa agus chuaigh sí ag triall air.</verse>
			<verse number="30">Óir ní raibh Íosa tagtha fós isteach sa bhaile ach bhí sé go fóill san áit inar bhuail Marta leis.</verse>
			<verse number="31">Na Giúdaigh ansin a bhí sa teach i bhfochair Mháire ag cur sóláis uirthi, nuair a chonaic siad Máire ag éirí agus ag imeacht amach go deithneasach, lean siad í dá mheas gur ag dul chun an tuama a bhí sí le caoineadh a dhéanamh ann.</verse>
			<verse number="32">Nuair a tháinig Máire mar a raibh Íosa, agus go bhfaca sí é, chaith sí í féin ag a chosa, dá rá leis: “A Thiarna, dá mbeifeá anseo ní bhfaigheadh mo dheartháir bás.”</verse>
			<verse number="33">Ansin nuair a chonaic Íosa ag gol í agus na Giúdaigh a tháinig in éineacht léi ag gol, tháinig suaitheadh spioraid agus buaireamh air,</verse>
			<verse number="34">agus dúirt sé: “Cá bhfuil sé curtha agaibh?” Dúirt siad leis: “Tar, a Thiarna, agus feic.”</verse>
			<verse number="35">Bhris a ghol ar Íosa.</verse>
			<verse number="36">Dúirt na Giúdaigh dá bhrí sin: “Féach, cad é cion a bhí aige air!”</verse>
			<verse number="37">Ach dúirt cuid acu: “An té seo a dʼoscail súile an daill, nach bhféadfadh sé chomh maith an duine seo a choimeád ón mbás?”</verse>
			<verse number="38">Tháinig suaitheadh arís ansin ar Íosa agus tháinig sé go dtí an tuama; pluais ab ea é agus líog ina luí lena bhéal.</verse>
			<verse number="39">Dúirt Íosa: “Aistrígí an líog.” Dúirt Marta, deirfiúr an mhairbh leis: “Tá sé bréan faoin am seo, mar tá sé ceithre lá marbh.”</verse>
			<verse number="40">Dúirt Íosa léi: “Nach ndúirt mé leat: má chreideann tú go bhfeicfidh tú glóir Dé?”</verse>
			<verse number="41">Dʼaistrigh siad an líog ansin agus dʼardaigh Íosa a shúile agus dúirt: “A Athair, gabhaim buíochas leat gur éist tú liom;</verse>
			<verse number="42">bhí a fhios agam féin go n-éisteann tú liom i gcónaí; ach is ar son an tslua atá ina seasamh anseo i mo thimpeall, a labhair mé, chun go gcreidfidís gur chuir tú uait mé.”</verse>
			<verse number="43">Arna rá sin dó, ghlaoigh sé de ghlór ard: “A Lazaras, tar amach!”</verse>
			<verse number="44">Agus tháinig an marbhán amach agus éadaí báis fillte ar a lámha agus a chosa agus brat ar a cheannaithe. Dúirt Íosa leo: “Scaoiligí é agus ligigí chun siúil é.”</verse>
			<verse number="45">Ansin a lán de na Giúdaigh a tháinig go Máire agus Marta agus a chonaic a ndearna sé, chreid siad ann.</verse>
			<verse number="46">Ach dʼimigh cuid acu go dtí na Fairisínigh agus dʼinis siad dóibh cad a rinne Íosa.</verse>
			<verse number="47">Thionóil na hardsagairt agus na Fairisínigh comhairle agus dúirt siad: “Cad atá dá dhéanamh againn? Óir tá a lán míorúiltí dá ndéanamh ag an duine seo.</verse>
			<verse number="48">Má ligimid leis mar seo creidfidh cách ann agus tiocfaidh na Rómhánaigh agus scriosfaidh siad ár n-áit naofa agus ár gcine.”</verse>
			<verse number="49">Ach aon duine amháin acu, Cáiafas, ard-sagart na bliana sin, dúirt sé leo: “Ní fios daoibh rud ar bith,</verse>
			<verse number="50">ná ní thuigtear daoibh gur fearr aon duine amháin a fháil bháis ar son an phobail, ná an cine go léir a dhul ar ceal.”</verse>
			<verse number="51">Ní uaidh féin a dúirt sé é seo, ach mar gurbh é an t-ard-sagart é don bhliain sin, rinne sé tairngreacht go raibh Íosa chun bás a fháil ar son an chine,</verse>
			<verse number="52">agus ní ar son an chine amháin é, ach chun go gcruinneodh sé le chéile, ina aon, clann Dé a bhí scaipthe.</verse>
			<verse number="53">Ón lá sin amach bhí sé beartaithe acu é a chur chun báis.</verse>
			<verse number="54">Uime sin níor ghabh Íosa timpeall go poiblí feasta i measc na nGiúdach, ach dʼimigh sé ón áit sin go dúiche i ngar don fhásach, go cathair ar a dtugtar Eafráím, agus dʼfhan sé ansiúd fara a dheisceabail.</verse>
			<verse number="55">Bhí Cáisc na nGiúdach in achomaireacht agus chuaigh a lán daoine ón tuath suas go hIarúsailéim roimh an gCáisc chun iad féin a naomhú.</verse>
			<verse number="56">Bhí siad ag lorg Íosa dá bhrí sin agus deiridís le chéile agus iad ina seasamh sa Teampall: “Cad is dóigh libh? An amhlaidh nach dtiocfaidh sé chun na féile?”</verse>
			<verse number="57">Bhí orduithe tugtha ag na hardsagairt agus ag na Fairisínigh, dá mbeadh a fhios ag aon duine cá raibh sé, é a insint chun go ndéanfaidís é a ghabháil.</verse>
		</chapter>
		<chapter number="12">
			<verse number="1">Sé lá roimh an gCáisc tháinig Íosa go Béatáine mar a raibh Lazaras a dʼardaigh Íosa ó mhairbh.</verse>
			<verse number="2">Thug siad dinnéar dó ansiúd, dá bhrí sin, agus bhí Marta ag freastal agus Lazaras ar an gcuideachta leis ag an mbord.</verse>
			<verse number="3">Ansin thóg Máire punt meáchain dʼola an-luachmhar, nard dílis, agus rinne sí cosa Íosa a ungadh leis agus iad a chuimilt lena gruaig. Líon an teach de bholadh cumhra na hola.</verse>
			<verse number="4">Ach dúirt duine dá dheisceabail, Iúdás ó Isceiriót, an fear a bhí ar tí a bhraite:</verse>
			<verse number="5">“Cad chuige nár díoladh an ola seo ar thrí chéad déanar agus é a thabhairt do na boicht?”</verse>
			<verse number="6">Ach dúirt sé é sin, ní mar go raibh aon aird aige ar na boicht ach gur ghadaí é agus go mbíodh an sparán aige agus go mbíodh sé ag tarraingt as a gcuirtí ann.</verse>
			<verse number="7">Dúirt Íosa ansin: “Lig di chun go gcoimeádfaidh sí é i gcomhair lá mʼadhlactha.</verse>
			<verse number="8">Óir bíonn na boicht agaibh i gcónaí in bhur measc, ach ní bhímse agaibh i gcónaí.”</verse>
			<verse number="9">Agus bhí a fhios ag slua mór de na Giúdaigh go raibh sé ann agus tháinig siad, ní hamháin mar gheall ar Íosa, ach chun go bhfeicfidís Lazaras a dʼardaigh sé ó mhairbh.</verse>
			<verse number="10">Bheartaigh na hardsagairt ansin Lazaras a chur chun báis chomh maith</verse>
			<verse number="11">mar go raibh a lán de na Giúdaigh ag imeacht agus ag creidiúint in Íosa dá bharr.</verse>
			<verse number="12">Lá arna mhárach, an slua mór a tháinig don fhéile, nuair a chuala siad go raibh Íosa ag teacht go hIarúsailéim,</verse>
			<verse number="13">thóg siad craobhacha pailme agus amach leo ina choinne, agus na gártha dá gcur suas acu: “Hósana! Is beannaithe an té atá ag teacht in ainm an Tiarna, is ea, rí Iosrael.”</verse>
			<verse number="14">Agus fuair Íosa asal óg agus shuigh air mar atá scríofa:</verse>
			<verse number="15">“Na bíodh eagla ort, a iníon Shíón; féach, tá do rí ag teacht agus é ina shuí ar shearrach asail.”</verse>
			<verse number="16">Nior thuig a dheisceabail na nithe ar dtús ach nuair a glóiríodh Íosa, ansin is ea a chuimhnigh siad air go raibh na nithe seo scríofa agus go ndearna siad na nithe sin leis.</verse>
			<verse number="17">An slua, dá bhrí sin, a bhí ina fhochair nuair a ghlaoigh sé Lazaras as an tuama agus a thóg sé é ó mhairbh, bhí siad ag tabhairt fianaise uathu.</verse>
			<verse number="18">Is dá bharr-san chomh maith a tháinig an slua amach ina choinne, de bhrí gur chuala siad go ndearna sé an mhíorúilt sin.</verse>
			<verse number="19">Dúirt na Fairisínigh le chéile ansin: “Féach, ní haon tairbhe dúinn aon ní atá ar siúl againn. Tá an saol mór imithe ina dhiaidh!”</verse>
			<verse number="20">Bhí Gréagaigh áirithe ar na daoine a chuaigh suas go hIarúsailéim chun adhradh a dhéanamh lá na féile.</verse>
			<verse number="21">Tháinig siad-san mar sin go dtí Pilib, an fear ó Bhéatsáide na Gailíle, agus dʼiarr siad achainí air: “A Thiarna, ba mhaith linn Íosa a fheiceáil,” ar siad.</verse>
			<verse number="22">Tháinig Pilib agus dʼinis sé dʼAindrias é, agus ansin tháinig Aindrias agus Pilib agus dʼinis siad dʼÍosa é.</verse>
			<verse number="23">Dʼfhreagair Íosa iad agus dúirt: “Tá an uair tagtha chun go ndéanfaí Mac an Duine a ghlóiriú.</verse>
			<verse number="24">Áiméan, Áiméan, deirim libh, an gráinne arbhair a thit sa talamh, mura bhfaigheann sé bás, fanann sé leis féin amháin. Ach má fhaigheann sé bás, tugann sé toradh mór uaidh.</verse>
			<verse number="25">An té a thugann grá dá anam féin, caillfidh sé é, agus an té a thugann fuath dá anam féin ar an saol seo, déanfaidh sé é a choimeád chun na beatha síoraí.</verse>
			<verse number="26">Má dhéanann aon duine friotháileamh orm-sa, leanadh sé mé, agus an áit ina mbímse, is ann a bheidh mo fhriothálaí chomh maith. Má dhéanann aon duine friotháileamh orm-sa, tabharfaidh mʼAthair onóir dó.</verse>
			<verse number="27">Tá buaireamh ar mʼanam anois. Cad déarfaidh mé? ‘A Athair, saor mé ón uair seo’? Ach is chuige sin a tháinig mé chun na huaire seo.</verse>
			<verse number="28">A Athair, tabhair glóir do dʼainm!” Ansin tháinig guth ó Neamh: “Thug mé glóir dó, agus tabharfaidh mé glóir dó arís.”</verse>
			<verse number="29">Arna chloisteáil don slua a bhí ina seasamh timpeall, dúirt siad gur toirneach a rinneadh; dúirt cuid acu: “Aingeal a labhair leis.”</verse>
			<verse number="30">Dʼfhreagair Íosa: “Ní ar mo shon-sa,” ar sé, “a tharla an guth, ach ar bhur sonsa.</verse>
			<verse number="31">Anois atá breith dá tabhairt ar an saol seo. Anois atá prionsa an tsaoil seo le teilgean amach.</verse>
			<verse number="32">Má ardaítear mise ón talamh tarraingeoidh mé gach duine chugam féin.”</verse>
			<verse number="33">Dúirt sé an méid sin dá chur in iúl cén sórt báis a bhí i ndán dó a fháil.</verse>
			<verse number="34">Dʼfhreagair an slua é ansin: “Chualamar ón dlí go bhfanfaidh Críost go deo, agus cén chaoi a ndeir tú nach foláir Mac an Duine a ardú? Cé hé Mac seo an Duine?”</verse>
			<verse number="35">Dúirt Íosa leo ansin: “Tá an solas agaibh go fóill, tamall beag. Déanaigí siúl fad atá an solas agaibh, i dtreo nach mbéarfaidh an dorchadas oraibh. An té a shiúlann sa dorchadas, níl a fhios aige cá mbíonn sé ag dul.</verse>
			<verse number="36">Fad tá an solas agaibh creidigí sa solas chun go mbeidh sibh in bhur gclann ag an solas.” Labhair Íosa na nithe sin leo, agus dʼimigh agus cheil é féin orthu.</verse>
			<verse number="37">Cé go ndearna sé an méid sin comharthaí os a gcomhair ní chreidfidís ann–</verse>
			<verse number="38">ionas go gcomhlíonfaí an focal a dúirt Íseáia fáidh: “A Thiarna, cé a chreid ár scéala? Agus cé dó ar taispeánadh lámh an Tiarna?”</verse>
			<verse number="39">Uime sin níorbh fhéidir dóibh creidiúint óir dúirt Íseáia arís:</verse>
			<verse number="40">“Dhall sé a súile, agus chruaigh sé a gcroí, chun nach bhfeicfidís lena súile agus nach dtuigfidís lena gcroí, agus go n-iompófaí iad agus go leigheasfainnse iad.”</verse>
			<verse number="41">Dúirt Íseáia na nithe sin mar go bhfaca sé a ghlóir agus gur labhair sé air.</verse>
			<verse number="42">San am céanna, áfach, chreid a lán de na huachtaráin féin ann, ach níor admhaigh siad é mar gheall ar na Fairisínigh le heagla go gcuirfí as an tsionagóg iad.</verse>
			<verse number="43">Óir ba mhó acu glóir daoine ná glóir Dé.</verse>
			<verse number="44">Ghlaoigh Íosa de ghuth ard agus dúirt: “An té a chreideann ionamsa, ní chreideann sé ionamsa, ach sa té a chuir uaidh mé.</verse>
			<verse number="45">Agus an té a fheiceann mise, feiceann sé an té a chuir uaidh mé.</verse>
			<verse number="46">Tháinig mise, mar sholas, isteach sa saol i dtreo, gach duine a chreideann ionamsa, nach bhfanfadh sé sa dorchadas.</verse>
			<verse number="47">Má chluineann aon duine mo bhriathra agus nach gcoinneoidh sé iad, ní mise a thugann daorbhreith air, óir ní chun daorbhreith a thabhairt ar an saol a tháinig mé, ach chun an saol a shaoradh.</verse>
			<verse number="48">An té a dhiúltaíonn dom-sa, agus nach nglacann mo bhriathra, tá aige an té a thabharfaidh daorbhreith air. An briathar féin a labhair mé, tabharfaidh sé sin daorbhreith air an lá deireanach.</verse>
			<verse number="49">Óir ní uaim féin a labhair mé, ach an tAthair féin a chuir uaidh mé, thug seisean ordú dom, cad a déarfainn agus cad a labhróinn.</verse>
			<verse number="50">Agus tá a fhios agam gur beatha shíoraí a ordú. Agus uime sin na nithe a labhraím, is mar a dúirt an tAthair liom a labhraím iad.”</verse>
		</chapter>
		<chapter number="13">
			<verse number="1">Roimh fhéile na Cásca, ó bhí a fhios ag Íosa go raibh a uair tagtha chun imeacht as an saol seo go dtí an tAthair, agus ó thug sé grá dá mhuintir féin a bhí ar an saol, thug sé grá thar na bearta dóibh feasta.</verse>
			<verse number="2">Le linn an tsuipéir agus tar éis don diabhal a chur ina chroí ag Iúdás, mac Shíomóin Isceiriót, go mbraithfeadh sé é–</verse>
			<verse number="3">ó bhí a fhios ag Íosa go raibh gach uile ní tugtha isteach ina lámha dó, ag an Athair, agus gur ó Dhia a ghabh sé amach, agus gur ar Dhia a bhí a thriall,</verse>
			<verse number="4">mʼéirigh sé ón suipéar, agus leag sé uaidh a chuid éadaigh, agus cheangail sé tuáille faoina choim.</verse>
			<verse number="5">Ansin chuir sé uisce sa bháisín agus thosaigh ag ní chosa na ndeisceabal agus dá dtriomú leis an tuáille a bhí faoina choim.</verse>
			<verse number="6">Tháinig sé chomh fada le Síomón Peadar agus dúirt seisean leis: “Tusa a ní mo chos-sa, a Thiarna!”</verse>
			<verse number="7">Dʼfhreagair Íosa é: “Ní fios duit anois cad tá ar siúl agam,” ar sé leis, “ach tuigfidh tú ar ball é.”</verse>
			<verse number="8">Dúirt Peadar leis: “Ní nífidh tú mo chosa-sa choíche!” Dʼfhreagair Íosa é: “Mura ndéanfaidh mé thú a ní, ní bheidh aon chuid agat díom.”</verse>
			<verse number="9">Dúirt Síomón Peadar leis: “A Thiarna, ní hamháin mo chosa, ach nigh fós mo lámha agus mo cheann!”</verse>
			<verse number="10">Dúirt Íosa leis: “Duine tar éis a fholctha, ní gá dó a ní ach a chosa; tá sé glan go hiomlán. Agus tá sibh-se glan, ach níl gach duine agaibh glan.”</verse>
			<verse number="11">Mar bhí a fhios aige cé a bhí chun é bhrath; sin é an fáth a ndúirt sé: “Níl gach duine agaibh glan.”</verse>
			<verse number="12">Ansin, tar éis dó a gcosa a ní, agus a chuid éadaigh a chur air, shuigh sé chun boird arís agus dúirt sé leo: “An dtuigeann sibh cad tá déanta agam daoibh?</verse>
			<verse number="13">Deir sibh: ‘A Mháistir’ liom agus ‘A Thiarna’, agus is le ceart é, óir is mé sin.</verse>
			<verse number="14">Má rinne mise bhur gcosa a ní agus gur mé bhur dTiarna agus bhur Máistir, ba chóir daoibhse chomh maith cosa a chéile a ní.</verse>
			<verse number="15">Tá sampla tugtha agam daoibh, faoi mar atá déanta agam daoibhse, go ndéanfadh sibh-se mar an gcéanna.</verse>
			<verse number="16">Áiméan, Áiméan, deirim libh, níl aon seirbhíseach níos mó ná a mháistir, ná níl aspal níos mó ná an té a chuir uaidh é.</verse>
			<verse number="17">Má tá a fhíos agaibh na nithe sín, is méanar daoibh má dhéanann sibh iad.</verse>
			<verse number="18">“Nílim ag labhairt oraibh go léir, óir aithním na daoine a thogh mé, ach chun go gcomhlíonfar an scrioptúr: ‘An té a dʼith arán liom, dʼardaigh sé a sháil i mo choinne.’</verse>
			<verse number="19">Táim dá insint sin daoibh anois, roimh ré, sula dtarlaíonn sé, i dtreo, nuair a tharlóidh sé, go gcreidfidh sibh gur mise é.</verse>
			<verse number="20">Áiméan, Áiméan, deirim libh, an té a ghlacann aon duine a chuirfidh mise uaim, is mise a ghlacann sé; agus an té a ghlacann mise, glacann sé an té a chuir uaidh mé.”</verse>
			<verse number="21">Ar rá na cainte sin dʼÍosa, tháinig suaitheadh spioraid air, thug fianaise agus dúirt: “Áiméan, Áiméan, deirim libh, déanfaidh duine agaibh mé a bhrath.”</verse>
			<verse number="22">Dʼfhéach na deisceabail ar a chéile ansin agus iad in amhras i dtaobh cé air ar labhair sé.</verse>
			<verse number="23">Bhí ina luí agus a cheann in ucht Íosa, duine dá dheisceabail a raibh grá ag Íosa dó.</verse>
			<verse number="24">Rinne Síomón Peadar comharthaí sóirt leis sin dá bhrí sin agus dúirt: “Fiafraigh cé hé a deir sé.”</verse>
			<verse number="25">Luigh seisean mar sin ar bhrollach Íosa agus dúirt leis: “Cé hé féin, a Thiarna?”</verse>
			<verse number="26">Dʼfhreagair Íosa dá bhrí sin: “An té dá dtabharfaidh mise an bruar aráin a thumfaidh mé, sin é é.” Ansin thum sé an bruar agus thug sé dʼIúdás mac Shíomóin Isceiriót é.</verse>
			<verse number="27">Ansin díreach i ndiaidh an bhruain, chuaigh Sátan isteach ann. Dúirt Íosa leis dá bhrí sin: “A bhfuil agat dá dhéanamh, déan go tapa é!”</verse>
			<verse number="28">Ní raibh a fhios ag aon duine den chuideachta ag an mbord cad chuige a ndúirt sé é sin leis;</verse>
			<verse number="29">óir shíl cuid acu, ós rud é go raibh an sparán ag Iúdás, go raibh Íosa dá rá léis: “Ceannaigh a bhfuil de dhíth orainn don fhéile; nó rud éigin a thabhairt do na boicht.”</verse>
			<verse number="30">Thóg seisean an bruan dá bhrí sin agus dʼimigh sé amach gan mhoill. Bhí an oíche ann.</verse>
			<verse number="31">Nuair a dʼimigh sé amach, dúirt Íosa: “Tá glóir faighte ag Mac an Duine anois, agus tá glóir faighte ag Dia ann.</verse>
			<verse number="32">Má fuair Dia glóir ann, tabharfaidh Dia glóir dó-san ann féin, agus tabharfaidh sé glóir dó gan mhoill.</verse>
			<verse number="33">A chlann ó, is gearr eile atá agam in bhur bhfochair. Beidh sibh ar mo lorg, agus faoi mar a dúirt mé leis na Giúdaigh, deirim libh-se arís: ‘An áit ina bhfuilim-se ag dul ní féidir daoibhse teacht.’</verse>
			<verse number="34">Tá aithne nua dá tabhairt agam daoibh, go dtabharfadh sibh grá dá chéile; faoi mar a thug mise grá daoibhse, go dtabharfadh sibh-se grá dá chéile.</verse>
			<verse number="35">As sin a bheidh a fhios ag cách gur deisceabail liom-sa sibh má bhíonn grá agaibh dá chéile.”</verse>
			<verse number="36">Dúirt Síomón Peadar leis: “A Thiarna, cá bhfuil tú ag dul?” Dʼfhreagair Íosa é: “Mar a bhfuilim-se ag dul, ní féidir duit-se mé a leanúint anois, ach leanfaidh tú mé níos déanaí.”</verse>
			<verse number="37">Dúirt Peadar leis: “A Thiarna, cad chuige nach féidir dom thú a leanúint anois? Tabharfaidh mé mʼanam ar do shon.”</verse>
			<verse number="38">Dʼfhreagair Íosa: “An dtabharfaidh tú dʼanam ar mo shon? Áiméan, Áiméan, deirim leat, ní ghlaofaidh an coileach sula séanfaidh tú mé trí huaire!</verse>
		</chapter>
		<chapter number="14">
			<verse number="1">Ná bíodh buaireamh ar bhur gcroí: creideann sibh i nDia; creidigí ionamsa leis.</verse>
			<verse number="2">Is iomaí áras i dteach mʼAthar. Mura mbeadh, dʼinseoinn daoibh é. Óir táim ag dul ag cur áite i gcóir daoibh,</verse>
			<verse number="3">agus má théim agus áit a chur i gcóir daoibh, tiocfaidh mé arís agus tógfaidh mé sibh chugam féin; i dtreo, an áit ina mbeidh mise, go mbeidh sibh-se chomh maith.</verse>
			<verse number="4">Tá eolas na slí agaibh mar a bhfuilim ag dul.”</verse>
			<verse number="5">Dúirt Tomás leis: “A Thiarna, ní heol dúinn cá bhfuil tú ag dul agus cén chaoi ar féidir dúinn eolas na slí a bheith againn?”</verse>
			<verse number="6">Dúirt Íosa leis: “Is mise an tslí, an fhírinne agus an bheatha. Ní thagann aon duine go dtí an tAthair ach tríomsa.</verse>
			<verse number="7">Dá mbeadh aithne agaibh orm-sa, dʼaithneodh sibh mʼAthair chomh maith. Tá aithne agaibh air feasta, agus tá radharc faighte agaibh air.”</verse>
			<verse number="8">Dúirt Pilib leis: “A Thiarna, taispeáin dúinn an tAthair agus is leor dúinn sin.”</verse>
			<verse number="9">Dúirt Íosa leis: “An bhfuilim an fad sin aimsire, a Philib, in bhur measc agus gan aithne agat orm? An té a chonaic mise, chonaic sé an tAthair. Conas, mar sin, a deir tú: ‘Taispeáin dúinn an tAthair’?</verse>
			<verse number="10">Nach gcreideann tú go bhfuilim-se san Athair agus an tAthair ionamsa? Na briathra a labhraímse libh, ní uaim féin a labhraím iad, ach an tAthair atá ina chónaí ionamsa, eisean a dhéanann na hoibreacha.</verse>
			<verse number="11">Creidigí uaim-se é go bhfuilim-se san Athair agus an tAthair ionamsa.</verse>
			<verse number="12">Nó murab é sin, creidigí mar gheall ar na hoibreacha féin. Áiméan, Áiméan, deirim libh, an té a chreideann ionamsa, na hoibreacha a dhéanaimse, déanfaidh seisean iad chomh maith, agus déanfaidh sé oibreacha is mó ná iad; mar táim-se ag dul chun an Athar.</verse>
			<verse number="13">Cibé ní a iarrfaidh sibh i mʼainm déanfaidh mé é, i dtreo go dtabharfaí glóir don Athair tríd an Mac.</verse>
			<verse number="14">Má iarrann sibh aon ní orm i mʼainm, déanfaidh mé é.</verse>
			<verse number="15">Má tá grá agaibh dom, coinneoidh sibh mʼaitheanta.</verse>
			<verse number="16">Agus iarrfaidh mé ar mʼAthair é, agus tabharfaidh sé Abhcóide eile daoibh chun fanacht faraibh go deo–</verse>
			<verse number="17">Spiorad na Fírinne, nach féidir don saol a ghlacadh, mar ní fheiceann sé é ná ní aithníonn sé é. Ach aithníonn sibh-se é mar fanann sé faraibh, agus beidh sé ionaibh.</verse>
			<verse number="18">Ní fhágfaidh mé in bhur ndílleachtaí sibh; tiocfaidh mé ar ais chugaibh.</verse>
			<verse number="19">Tamall beag eile agus siúd é an saol agus gan radharc aige orm-sa feasta; ach tá radharc agaibh-se orm, óir táim-se beo agus beidh sibh-se beo chomh maith.</verse>
			<verse number="20">An lá sin aithneoidh sibh go bhfuilim-se i mʼAthair, agus go bhfuil sibh-se ionamsa, agus mise ionaibh.</verse>
			<verse number="21">An té a bhfuil mʼaitheantasa aige agus a choinníonn iad, sin é an té a bhfuil grá aige dom. An té a bhfuil grá aige dom, beidh grá ag mʼAthair dó, agus beidh grá agam dó, agus taispeánfaidh mé mé féin dó.”</verse>
			<verse number="22">Dúirt Iúdás–níorbh é fear Isceiriót é: “A Thiarna, cad é seo? Nach bhfuil tú chun tú féin a thaispeáint don saol, ach dúinne?”</verse>
			<verse number="23">Dʼfhreagair Íosa: “Má bhíonn grá ag duine dom,” ar sé leis, “coinneoidh sé mo bhriathar, agus beidh grá ag mʼAthair dó, agus tiocfaimid chuige, agus déanfaimid cónaí mar aon leis.</verse>
			<verse number="24">An té nach mbíonn grá aige dom, ní choinníonn sé mo bhriathra. Ach an briathar a chluineann sibh, ní liom féin é, ach leis an Athair a chuir uaidh mé.</verse>
			<verse number="25">Tá an méid sin inste agam daoibh, fad a bhí mé ag fanacht agaibh,</verse>
			<verse number="26">ach an tAbhcóide, an Spiorad Naomh, a chuirfidh an tAthair uaidh i mʼainm-se, múinfidh seisean an uile ní daoibh, agus cuirfidh sé i gcuimhne daoibh, ar inis mise daoibh.</verse>
			<verse number="27">Fágaim síocháin agaibh; tugaim mo shíocháin daoibh. Ní thugaim daoibh í mar a thugann an saol í. Ná bíodh bhur gcroí buartha agus ná bíodh eagla air.</verse>
			<verse number="28">Chuala sibh mé dá rá libh: ‘Táim ag imeacht uaibh, agus tiocfaidh mé ar ais chugaibh.’ Dá mbeadh grá agaibh dom, bheadh áthas oraibh, óir táim ag dul go dtí an tAthair, mar is mó an tAthair ná mise.</verse>
			<verse number="29">Agus anois, tá sé inste agam daoibh, sula dtiocfaidh sé chun críche, ionas, nuair a thiocfaidh sé chun críche, go gcreidfidh sibh.</verse>
			<verse number="30">Ní labhróidh mé mórán eile libh, mar tá prionsa an tsaoil seo ag teacht agus níl neart ar bith aige orm-sa.</verse>
			<verse number="31">Ach caithfidh an saol a aithint go bhfuil grá agam don Athair, agus go ndéanaim de réir mar a dʼordaigh an tAthair dom. Éirígí, agus téimis as seo.</verse>
		</chapter>
		<chapter number="15">
			<verse number="1">Mise an fhíniúin fhíor, agus is é mʼAthair an saothraí.</verse>
			<verse number="2">Gach géag ionam nach dtugann toradh, bainfidh sé í; agus gach géag a thugann toradh, bearrfaidh sé í, ionas go dtabharfaidh sí breis toraidh.</verse>
			<verse number="3">Tá sibh-se bearrtha de bharr an bhriathair a labhair mé libh.</verse>
			<verse number="4">Fanaigí ionamsa, agus mise ionaibh. Faoi mar nach féidir don ghéag toradh a thabhairt uaithi féin, mura bhfanann sí san fhíniúin, sin mar nach féidir daoibhse, mura bhfanann sibh ionamsa.</verse>
			<verse number="5">Mise an fhíniúin, sibh-se na géaga; an té a fhanann ionamsa, agus mise ann, tugann seisean toradh mór uaidh; óir gan mise, ní féidir daoibh aon ní a dhéanamh.</verse>
			<verse number="6">Cibé nach bhfanfaidh ionamsa, caithfear amach é mar ghéag, agus feofaidh sé; agus tógfar agus caithfear sa tine iad, agus dófar iad.</verse>
			<verse number="7">Má fhanann sibh ionamsa agus má fhanann mo bhriathra ionaibh, iarrfaidh sibh cibé ní is mian libh agus déanfar daoibh é.</verse>
			<verse number="8">Tugadh glóir do mʼAthair sa mhéid go dtugann sibh-se toradh mór uaibh, agus go mbeidh sibh in bhur ndeisceabail agam-sa.</verse>
			<verse number="9">Faoi mar a thug an tAthair grá dom-sa, thug mise grá daoibhse chomh maith. Fanaigí i mo ghrá.</verse>
			<verse number="10">Má choinníonn sibh mʼaitheanta, fanfaidh sibh i mo ghrá, faoi mar a choinnigh mise aitheanta mʼAthar, agus a fhanaim ina ghrá.</verse>
			<verse number="11">Dúirt mé na nithe seo libh chun go mbeadh mo lúcháir-se ionaibh agus go mbeadh bhur lúcháir-se iomlán.</verse>
			<verse number="12">Is í seo mʼaithne: sibh a thabhairt grá dá chéile, faoi mar a thug mé grá daoibh.</verse>
			<verse number="13">Níl grá ag aon duine níos mó ná seo go dtabharfaidh duine a anam ar son a chairde.</verse>
			<verse number="14">Sibh-se mo chairde má dhéanann sibh na nithe a ordaím daoibh.</verse>
			<verse number="15">Ní seirbhísigh a thugaim oraibh feasta, mar ní heol do sheirbhíseach gnó a mháistir. Ach thug mé cairde oraibh, óir gach a gcuala ó mʼAthair, chuir mé in iúl daoibh é.</verse>
			<verse number="16">Ní sibh-se a rinne mise a thoghadh, ach mise a rinne sibh-se a thoghadh, agus a cheapadh chun go n-imeodh sibh agus toradh a thabhairt agus go mairfeadh bhur dtoradh; i dtreo, cibé ní a dʼiarrfadh sibh ar an Athair i mʼainm, go dtabharfadh sé daoibh é.</verse>
			<verse number="17">Is iad seo mʼaitheanta daoibh: sibh a thabhairt grá dá chéile.</verse>
			<verse number="18">“Má thugann an saol fuath daoibh, bíodh a fhios agaibh gur thug sé fuath dom-sa romhaibh.</verse>
			<verse number="19">Dá mba den saol sibh bheadh cion ag an saol ar a chuid féin. Ach de bhrí nach den saol sibh ach go ndearna mise sibh a thoghadh as an saol, uime sin atá fuath ag an saol daoibh.</verse>
			<verse number="20">Cuimhnígí ar an bhfocal a dúirt mé libh: ‘Níl aon seirbhíseach níos mó ná a mháistir. Má rinne siad géar-leanúint orm-sa, déanfaidh siad géar-leanúint oraibhse chomh maith. Má choinnigh siad mo bhriatharsa, coinneoidh siad bhur mbriatharsa chomh maith.</verse>
			<verse number="21">Ach déanfaidh siad na nithe seo go léir libh, ar son mʼainm-se, mar nach raibh aithne acu ar an té a chuir uaidh mé.</verse>
			<verse number="22">Mura dtiocfainn agus labhairt leo, ní bheadh peaca orthu. Ach anois níl leithscéal acu i dtaobh a bpeaca.</verse>
			<verse number="23">An té ar fuath leis mise, is fuath leis mʼAthair chomh maith.</verse>
			<verse number="24">Mura ndéanfainn na hoibreacha ina measc, nach ndearna aon duine eile, ní bheadh peaca orthu. Ach anois chonaic siad, agus is fuath leo, mise agus mʼAthair, in éineacht.</verse>
			<verse number="25">Ach ionas go gcomhlíonfar an focal atá scríofa sa dlí acu: ‘Thug siad fuath dom gan chúis.’</verse>
			<verse number="26">Nuair a thiocfaidh an tAbhcóide a chuirfidh mé chugaibh ón Athair, Spiorad na Fírinne a ghluaiseann ón Athair, déanfaidh sé fianaise orm.</verse>
			<verse number="27">Déanann sibh-se fianaise freisin, mar bhí sibh in éineacht liom ó thosach.</verse>
		</chapter>
		<chapter number="16">
			<verse number="1">Dʼinis mé an méid sin daoibh, ionas nach nglacfadh sibh scannal.</verse>
			<verse number="2">Dúnfar amach as na sionagóga sibh; tá an t-am ag teacht, fiú amháin, nuair a shílfidh an té a mharóidh sibh gur ag déanamh réir Dé a bheidh.</verse>
			<verse number="3">Agus déanfaidh siad an méid sin de bhrí nach bhfuil aithne acu ar an Athair ná orm-sa.</verse>
			<verse number="4">Dʼinis mé an méid sin daoibh ionas go mbeadh cuimhne agaibh, nuair a thiocfadh an t-am dó, gur inis mé daoibh é. Ní dúirt mé na nithe seo libh ó thús mar bhí mé in bhur bhfochair.</verse>
			<verse number="5">“Táim ag imeacht anois, go dtí an té a chuir uaidh mé, agus ní fhiafraíonn aon duine agaibh díom, ‘Cá bhfuil tú ag dul?’</verse>
			<verse number="6">Ach de bhrí go ndúirt mé an méid sin libh, líon bhur gcroí de bhrón.</verse>
			<verse number="7">Insím an fhírinne daoibh, áfach: is é bhur leas mise a imeacht, mar mura n-imeoidh mé, ní thiocfaidh an tAbhcóide chugaibh; ach má imím, cuirfidh mé chugaibh é.</verse>
			<verse number="8">Agus nuair a thiocfaidh sé, áiteoidh sé ar an saol go bhfuil an éagóir aige i dtaobh an pheaca, agus i dtaobh an chirt, agus i dtaobh an bhreithiúnais.</verse>
			<verse number="9">I dtaobh an pheaca, de bhrí nár chreid siad ionam;</verse>
			<verse number="10">i dtaobh an chirt, de bhrí go bhfuilim ag triall ar an Athair;</verse>
			<verse number="11">i dtaobh an bhreithiúnais, de bhrí go bhfuil daorbhreith tugtha cheana féin ar phrionsa an tsaoil seo.</verse>
			<verse number="12">Tá mórán eile le rá agam libh, ach ní fhéadann sibh iad a fhulaingt anois;</verse>
			<verse number="13">ach nuair a thiocfaidh sé siúd, Spiorad na Fírinne, déanfaidh sé eolas daoibh chun an uile fhírinne. Óir ní as féin a labhróidh; labhróidh sé na nithe a chuala sé, agus inseoidh sé daoibh na nithe atá le teacht.</verse>
			<verse number="14">Tabharfaidh sé glóir dom-sa, óir is de mo chuid-se a ghlacfaidh agus a inseoidh sé daoibh.</verse>
			<verse number="15">An uile ní dá bhfuil ag mʼAthair, is liom-sa é. Uime sin a dúirt mé: ‘Is de mo chuid-se a ghlacfaidh agus a inseoidh sé daoibh.’</verse>
			<verse number="16">“Tamall beag agus ní fheicfidh sibh mé níos mó, agus tamall beag eile agus beidh radharc agaibh orm, mar táim ag triall ar an Athair.”</verse>
			<verse number="17">Ansin dúirt cuid dá dheisceabail le chéile: “Cad é seo a deir sé linn: ‘Tamall beag agus ní fheicfidh sibh mé, agus tamall beag eile, agus beidh radharc agaibh orm’; agus ‘mar táim ag triall ar an Athair’?”</verse>
			<verse number="18">Dá bhrí sin dúirt siad: “Cad é an ‘tamall beag’ é seo a deir sé? Níl a fhios againn cad is ciall lena chomhrá.”</verse>
			<verse number="19">Bhí a fhios ag Íosa gur mhian leo é a cheistiú agus dúirt sé leo: “Tá sibh ag fiafraí dá chéile cad is ciall leis an rud a dúirt mé: ‘Tamall beag agus ní fheicfidh sibh mé, agus tamall beag eile agus beidh radharc agaibh orm.’</verse>
			<verse number="20">Áiméan, Áiméan, deirim libh, beidh sibh-se ag gol agus ag caoineadh, ach beidh an saol ag déanamh áthais. Beidh sibh-se buartha, ach iompófar bhur mbuairt chun áthais.</verse>
			<verse number="21">Nuair a bhíonn bean ina luí seoil, bíonn buairt uirthi, de bhrí go bhfuil a hionú tagtha. Ach nuair a bhíonn an leanbh saolaithe, ní bhíonn cuimhne aici ar an trioblóid a thuilleadh, le barr áthais go bhfuil duine saolaithe.</verse>
			<verse number="22">Agus sibh-se mar an gcéanna, tá buairt oraibh anois, ach feicfidh mé arís sibh, agus beidh bhur gcroí ag déanamh áthais, agus ní bhainfidh duine ar bith bhur n-áthas díbh.</verse>
			<verse number="23">An lá sin ní bheidh aon cheist le cur agaibh orm. Áiméan, Áiméan, deirim libh, má iarrann sibh ní ar bith ar an Athair tabharfaidh sé daoibh é i mʼainm-se.</verse>
			<verse number="24">Go dtí seo níor iarr sibh ní ar bith i mʼainm. Iarraigí agus gheobhaidh sibh, chun go mbeidh bhur n-áthas iomlán.</verse>
			<verse number="25">Labhair mé an méid sin libh i solaoidí. Tá an t-am ag teacht, nuair nach labhróidh mé libh a thuilleadh i solaoidí, ach inseoidh mé daoibh go soiléir mar gheall ar an Athair.</verse>
			<verse number="26">Iarrfaidh sibh i mʼainm an lá sin, agus nílim dá rá libh go ndéanfaidh mé achainí ar an Athair ar bhur son.</verse>
			<verse number="27">Óir tá cion ag an Athair féin oraibh, de bhrí go raibh cion agaibh orm, agus gur chreid sibh gur ó Dhia a ghabh mé amach.</verse>
			<verse number="28">Ghabh mé amach ón Athair, agus tháinig mé ar an saol. Táim ag fágáil an tsaoil arís, agus táim ag triall ar an Athair.”</verse>
			<verse number="29">Dúirt a dheisceabail leis: “Féach, tá tú ag caint go hoscailte feasta agus ní solaoid ar bith atá tú a rá.</verse>
			<verse number="30">Tá a fhios againn anois go bhfuil fios gach uile ní agat, agus nach gá duit go mbeadh duine ar bith do do cheistiú. As seo a chreidimid gur ó Dhia a ghabh tú amach.”</verse>
			<verse number="31">Dʼfhreagair Íosa iad: “An gcreideann sibh anois?</verse>
			<verse number="32">Féach, tá an uair ag teacht, agus tá sí ann cheana féin, nuair a scaipfear sibh, gach duine chun a bhaile féin, agus fágfaidh sibh mise i mʼaonar. Ach nílim i mʼaonar, de bhrí go bhfuil an tAthair faram.</verse>
			<verse number="33">Labhair mé na nithe sin libh, chun go mbeadh síocháin agaibh ionamsa. Tá buairt agaibh sa saol, ach bíodh misneach agaibh. Tá buaite agam-sa ar an saol.”</verse>
		</chapter>
		<chapter number="17">
			<verse number="1">Dúirt Íosa an chaint sin agus ar thógáil a shúl chun na bhflaitheas dúirt sé: “A Athair, tá an uair tagtha. Tabhair glóir do do Mhac, ionas go dtabharfaidh do Mhac glóir duit:</verse>
			<verse number="2">faoi mar a thug tú cumhacht dó ar an uile dhuine, ionas, gach duine a thug tú dó, go dtabharfaidh sé an bheatha shíoraí dóibh.</verse>
			<verse number="3">Is í seo an bheatha shíoraí: iad a chur aithne ort-sa, an t-aon Dia fírinneach amháin, agus ar Íosa Críost, a chuir tú uait.</verse>
			<verse number="4">Thug mise glóir duit ar talamh; tá an obair déanta agam a thug tú dom le déanamh.</verse>
			<verse number="5">Agus anois mar sin, a Athair, tabhair-se glóir dom-sa i do láthair leis an nglóir chéanna a bhí agam i do láthair, sula raibh an domhan ann.</verse>
			<verse number="6">Dʼfhoilsigh mé dʼainm do na daoine a thug tú dom as an saol; ba leat-sa iad, agus thug tú dom-sa iad, agus tá do bhriathar coinnithe acu.</verse>
			<verse number="7">Tá a fhios acu anois gur uaitse, gach ní dár thug tú dom;</verse>
			<verse number="8">óir na briathra a thug tú dom, thug mé dóibh iad, agus ghlac siad iad agus thuig siad go fíor gur uaitse a tháinig mé, agus chreid siad gur tú a chuir uait mé.</verse>
			<verse number="9">Ar a son atáim ag guí; ní ar son an tsaoil atáim ag guí ach ar son na muintire a thug tú dom, mar is leat-sa iad.</verse>
			<verse number="10">Leatsa gach ní is liom-sa agus liom-sa gach ní is leat-sa, agus tá glóir faighte agam iontu.</verse>
			<verse number="11">Nílim ar an saol feasta ach tá siad-san ar an saol agus táim ag dul ag triall ort-sa A Athair naofa, coinnigh iad i dʼainm– an t-ainm a chuir tú faoi mo chúram, ionas go mba aon iad faoi mar is aon sinne.</verse>
			<verse number="12">Fad a bhí mé faru, choinnigh mé iad i dʼainm –an t-ainm a chuir tú faoi mo chúram, agus thug mé aire dóibh, agus níor imigh íde ar aon duine acu, ach ar mhac na híde, ionas go gcomhlíonfaí an scrioptúr.</verse>
			<verse number="13">Ach anois táim ag teacht ag triall ort, agus tá an chaint seo dá rá agam ar an saol, ionas go mbeidh an lúcháir is liom-sa go hiomlán acu iontu féin.</verse>
			<verse number="14">Thug mé dóibh do bhriathar, agus thug an saol fuath dóibh, óir ní den saol iad, faoi mar nach den saol mise.</verse>
			<verse number="15">Nílim dá ghuí go dtógfá as an saol iad, ach go gcoinneofá ón Olc iad.</verse>
			<verse number="16">Ní den saol iad, faoi mar nach den saol mise.</verse>
			<verse number="17">Déan iad a naomhú sa bhfírinne. Is fírinne do bhriathar.</verse>
			<verse number="18">Faoi mar a chuir tusa mise uait isteach sa saol, chuir mise iad-san isteach sa saol.</verse>
			<verse number="19">Naomhaím mé féin ar a son, ionas go mbeidh siad-san, chomh maith, naomhaithe sa bhfírinne.</verse>
			<verse number="20">Ní ar a son-san amháin atáim ag guí, ach, mar an gcéanna, ar son na ndaoine a chreidfidh ionam trína mbriathar;</verse>
			<verse number="21">ionas gurb aon iad go léir, faoi mar atá tusa, a Athair, ionamsa agus mise ionatsa; go mbeidh siad seo ina n-aon ionainn i dtreo go gcreidfidh an saol gur chuir tú uait mé.</verse>
			<verse number="22">Agus an ghlóir a thug tú dom, thug mise dóibh-sean é, ionas go mba aon iad faoi mar is aon sinne;</verse>
			<verse number="23">mise iontu-san, agus tusa ionam-sa, ionas gurb aon iad go foirfe, agus go mbeidh a fhios ag an saol gur chuir tú uait mé, agus gur thug tú grá dóibh seo faoi mar a thug tú grá dom-sa.</verse>
			<verse number="24">A Athair, an mhuintir a thug tú dom, is mian liom, an áit ina bhfuilim-se, iad-san a bheith ann mar aon liom, ionas go bhfeicfidh siad mo ghlóir, an ghlóir a thug tú dom; mar gur thug tú grá dom roimh chruthú an domhain.</verse>
			<verse number="25">A Athair na córa, ní raibh aithne ag an saol ort; ach bhí aithne agam-sa ort, agus bhí a fhios acu seo gur chuir tú uait mé.</verse>
			<verse number="26">Agus thug mé dóibh, agus tabharfaidh, eolas ar dʼainm, ionas, an grá a thug tú dom, go mbeidh sé iontu seo, agus mise iontu.”</verse>
		</chapter>
		<chapter number="18">
			<verse number="1">Ar rá na bhfocal sin dó chuaigh Íosa amach, mar aon lena dheisceabail, thar chaise Chiodrón. Bhí gairdín ansiúd agus chuaigh sé isteach ann, é féin agus a dheisceabail.</verse>
			<verse number="2">Bʼeol an áit dʼIúdás, fear a bhraite, mar ba mhinic a chastaí Íosa ann in éineacht lena dheisceabail.</verse>
			<verse number="3">Mar sin, is ann a chuaigh Iúdás agus gasra saighdiúirí aige, agus póilíní ó uachtaráin na sagart agus ó na Fairisínigh, agus lóchrainn acu agus tóirsí agus arm faobhair.</verse>
			<verse number="4">Ó bhí a fhios ag Íosa an uile ní dá raibh le teacht air, ghabh sé amach agus dúirt sé leo: “Cé atá uaibh?”</verse>
			<verse number="5">Dʼfhreagair siad é: “Íosa ó Nazarat.” Dúirt Íosa leo: “Is mise é.” Bhí Iúdás, fear a bhraite, ansiúd in éineacht leo.</verse>
			<verse number="6">Nuair a dúirt Íosa leo: “Is mise é,” tharraing siad siar agus thit siad ar an talamh.</verse>
			<verse number="7">Dʼfhiafraigh sé díobh arís: “Cé atá uaibh?” “Íosa ó Nazarat,” ar siad.</verse>
			<verse number="8">Dʼfhreagair Íosa: “Dúirt mé libh gur mise é. Mar sin, más mise atá uaibh, scaoiligí chun siúil iad seo”–</verse>
			<verse number="9">chun go gcomhlíonfaí an focal a dúirt sé–“Na daoine a thug tú dom, níor chaill mé aon duine díobh.”</verse>
			<verse number="10">Bhí claíomh ag Síomón Peadar agus tharraing sé é, agus bhuail sé seirbhíseach an ardsagairt gur bhain an chluas dheas de.</verse>
			<verse number="11">Malchas ab ainm don seirbhíseach. Dúirt Íosa le Peadar: “Cuir an claíomh ar ais ina thruaill. An cupán a thug an tAthair dom, nach n-ólfaidh mé é?”</verse>
			<verse number="12">Ansin, gasra na saighdiúirí agus an captaen a bhí orthu, agus na póilíní Giúdacha, rinne siad Íosa a ghabháil agus a cheangal,</verse>
			<verse number="13">agus sheol siad ar dtús go dtí Annas é, mar ba é athair céile Cháiafas é a bhí ina ard-sagart an bhliain sin.</verse>
			<verse number="14">Ba é Cáiafas seo a thug an chomhairle úd do na Giúdaigh gurbh é a leas é go bhfaigheadh aon duine amháin bás ar son an phobail.</verse>
			<verse number="15">Rinne Síomón agus deisceabal eile Íosa a leanúint. Bʼaithnid an deisceabal sin don ard-sagart, agus mar sin chuaigh sé isteach le hÍosa i gcúirt an ardsagairt,</verse>
			<verse number="16">ach dʼfhan Peadar ina sheasamh ag an doras lasmuigh. Ansin chuaigh an deisceabal eile amach–é seo ab aithnid don ard-sagart–labhair leis an mbandoirseoir agus thug Peadar isteach.</verse>
			<verse number="17">Labhair an bandoirseoir ansin le Peadar: “An ea gur duine thú de dheisceabail an fhir seo?” Dúirt seisean: “Ní hea.”</verse>
			<verse number="18">Bhí na seirbhísigh agus na póilíní tar éis tine ghualaigh a chur síos mar bhí sé fuar, agus bhí siad ina seasamh dá ngoradh féin. Bhí Peadar chomh maith ina sheasamh in éineacht leo, dá ghoradh féin.</verse>
			<verse number="19">Cheistigh an t-ard-sagart Íosa ansin i dtaobh a dheisceabal agus a theagaisc.</verse>
			<verse number="20">Dʼfhreagair Íosa é: “Labhair mé go poiblí leis an saol. Dhéanainn teagasc i gcónaí i láthair sionagóige agus sa Teampall, mar a dtagann na Giúdaigh uile le chéile, agus níor dhúirt mé aon ní faoi rún.</verse>
			<verse number="21">Cén fáth a bhfuil tú do mo cheistiú-sa? Ceistigh iad siúd a chuala mé faoina ndúirt mé leo. Is iad-san, féach, a bhfuil a fhios acu cad a dúirt mé.”</verse>
			<verse number="22">Le linn na cainte sin dó, duine de na póilíní a bhí ina sheasamh láimh leis, bhuail sé buille boise ar Íosa dá rá: “An mar sin a fhreagraíonn tú an t-ard-sagart?”</verse>
			<verse number="23">Dʼfhreagair Íosa é: “Má labhair mé go héagórach, cruthaigh an éagóir; ach má labhair mé go ceart, cén fáth a mbuaileann tú mé?”</verse>
			<verse number="24">Ansin chuir Annas uaidh ar ceangal é ag triall ar Cháiafas ard-sagart.</verse>
			<verse number="25">Bhí Síomón Peadar ina sheasamh ansiúd dá ghoradh féin. Dúirt siad leis: “Nach duine dá dheisceabail thusa chomh maith?” Shéan seisean é: “Ní hea,” ar sé.</verse>
			<verse number="26">Dúirt duine de sheirbhísigh an ardsagairt, gaol don duine ar bhain Peadar an chluas de: “Nach bhfaca mé thú sa ghairdín in éineacht leis?”</verse>
			<verse number="27">Shéan Peadar arís é, agus ghlaoigh an coileach láithreach.</verse>
			<verse number="28">Sheol siad Íosa ansin ó Cháiafas go dtí an Préatóiriam. Bhí sé moch ar maidin. Ní dheachaigh siad isteach sa Phréatóiriam ionas nach dtruailleofaí iad, ach go mbʼfhéidir dóibh an cháisc a ithe.</verse>
			<verse number="29">Mar sin, tháinig Píoláit amach chucu agus dúirt: “Cén cion atá sibh a chur i leith an duine seo?”</verse>
			<verse number="30">Dʼfhreagair siad: “Mura mbeadh gur choirpeach é seo,” ar siad leis, “ní thabharfaimis ar láimh duit é.”</verse>
			<verse number="31">Dúirt Píoláit leo: “Tógaigí féin é, agus triailigí é de réir bhur ndlí féin.” Dúirt na Giúdaigh leis: “Ní dleathach dúinne aon duine a chur chun báis”–</verse>
			<verse number="32">chun go gcomhlíonfaí an focal a dúirt Íosa dá chur in iúl cén sórt báis ba dhán dó a fháil.</verse>
			<verse number="33">Ansin chuaigh Píoláit isteach sa Phréatóiriam arís ag glaoch ar Íosa agus dúirt sé leis: “An tusa rí na nGiúdach?”</verse>
			<verse number="34">Dʼfhreagair Íosa: “An uait féin a deir tú an méid sin, nó an daoine eile a dúirt leat é mar gheall orm?”</verse>
			<verse number="35">Dʼfhreagair Píoláit: “An Giúdach mise? Do náisiún féin agus uachtaráin na sagart a thug ar láimh dom thú. Cad tá déanta agat?”</verse>
			<verse number="36">Dʼfhreagair Íosa: “Ní den saol seo mo ríocht. Dá mba den saol seo mo ríocht, throidfeadh mo sheirbhísigh ionas nach dtabharfaí ar láimh do na Giúdaigh mé. Ach anois ní as seo mo ríocht.”</verse>
			<verse number="37">Dúirt Píoláit leis: “Ach is rí thú, ámh?” Dʼfhreagair Íosa: “De réir mar a deir tú, is rí mé. Chuige seo a rugadh mé agus chuige seo a tháinig mé ar an saol–chun fianaise a thabhairt ar an bhfírinne. Gach aon duine gur den fhírinne é, éisteann sé le mo ghlór.”</verse>
			<verse number="38">Dúirt Píoláit leis: “Cad is fírinne ann?” Agus arna rá sin dó, ghabh sé amach arís chun na nGiúdach, agus dúirt leo: “Ní fhaighim aon chúis daortha ann.</verse>
			<verse number="39">Ach tá nós agaibh go scaoilfinn príosúnach chugaibh sa Cháisc. Ar mhaith libh go scaoilfinn chugaibh rí na nGiúdach?”</verse>
			<verse number="40">Ach scread siad amach arís: “Ní hé seo, ach Barabas.” Agus robálaí ab ea Barabas.</verse>
		</chapter>
		<chapter number="19">
			<verse number="1">Ansin ghabh Píoláit Íosa agus sciúrsáil sé é.</verse>
			<verse number="2">Agus rinne na saighdiúirí coróin a fhí de dheilgneach agus í a bhualadh ar a cheann. Ansin ghléas siad faoi bhrat corcra é,</verse>
			<verse number="3">agus ag teacht dóibh ina ghar, deiridís: “Is é do bheatha, a rí na nGiúdach!” agus bhuail siad lena mbosa é.</verse>
			<verse number="4">Chuaigh Píoláit amach arís agus dúirt sé leo: “Féach, táim dá thabhairt amach chugaibh, chun go mbeidh a fhios agaibh nach bhfaighim cúis daortha ann.”</verse>
			<verse number="5">Tháinig Íosa amach ansin, an choróin dheilgneach air agus an brat corcra, agus dúirt Píoláit leo: “Siúd é an duine!”</verse>
			<verse number="6">Nuair a chonaic uachtaráin na sagart agus a muintir é, scread siad amach: “Céas é! Céas é!” Dúirt Píoláit leo: “Tógaigí sibh-se é agus céasaigí é, óir ní fhaighimse cúis daortha ann.”</verse>
			<verse number="7">Dʼfhreagair na Giúdaigh é: “Tá dlí againne, agus, de réir an dlí sin, tá dʼfhiacha air bás a fháil mar go ndearna sé Mac Dé de féin.”</verse>
			<verse number="8">Nuair a chuala Píoláit an chaint sin, ba mhó ná riamh a eagla.</verse>
			<verse number="9">Chuaigh sé isteach sa Phréatóiriam arís agus dúirt le hÍosa: “Cad as duit?” Ach níor thug Íosa aon fhreagra air.</verse>
			<verse number="10">Dúirt Píoláit leis ansin: “An ea nach labhróidh tú liom? Nach bhfuil a fhios agat go bhfuil ar mo chumas thú a chéasadh agus go bhfuil ar mo chumas thú a scaoileadh saor?”</verse>
			<verse number="11">Dʼfhreagair Íosa: “Ní bheadh cumas ar bith agat orm mura mbeadh é dá thabhairt duit ó lastuas. Agus dá bhrí sin, an té a thug ar láimh duit mé, is mó an peaca atá air.”</verse>
			<verse number="12">Agus as sin amach bhí Píoláit ag iarraidh é a scaoileadh. Ach chuir na Giúdaigh na gártha suas: “Má scaoileann tú an duine seo saor,” ar siad, “ní cara do Chaesar thú; gach duine a dhéanann rí de féin, ag cur in aghaidh Chaesair a bhíonn.”</verse>
			<verse number="13">Nuair a chuala Píoláit na focail sin, sheol sé Íosa amach agus chuaigh féin ina shuí breithimh, san áit ar a dtugtar ‘an Chúirt Phábháilte’–‘Gabata’ atá san Eabhrais air.</verse>
			<verse number="14">Ba é lá an ullmhaithe don Cháisc é, timpeall an séú huair. Dúirt sé leis na Giúdaigh: “Féach, sin é bhur rí!”</verse>
			<verse number="15">Ach chuir siad na gártha suas: “Beir uainn é! Beir uainn é! Céas é!” Dúirt Píoláit leo: “An amhlaidh a chéasfaidh mé bhur rí?” Dʼfhreagair uachtaráin na sagart: “Níl de rí againne ach Caesar.”</verse>
			<verse number="16">Ansin thug sé suas dóibh é chun a chéasta.</verse>
			<verse number="17">Rug siad Íosa leo. Rinne sé féin an chros a iompar, agus ghabh sé amach go dtí Áit an Chloiginn–a dtugtar ‘Golgatá’ san Eabhrais air.</verse>
			<verse number="18">Chéas siad é ansiúd agus beirt eile in éineacht leis, duine ar gach taobh, agus Íosa i lár baill.</verse>
			<verse number="19">Scríobh Píoláit fógra le cur ar an gcros, agus ba é an fógra: “Íosa ó Nazarat, rí na nGiúdach.”</verse>
			<verse number="20">Léigh mórán de na Giúdaigh an fógra sin, mar ba ghearr ón gcathair an áit inar céasadh Íosa agus bhí an scríbhinn in Eabhrais, i nGréigis agus i Laidin.</verse>
			<verse number="21">Dúirt ardsagairt na nGiúdach le Píoláit: “Ná scríobh, ‘rí na nGiúdach’, ach, ‘dúirt sé seo: Is mé rí na nGiúdach.’”</verse>
			<verse number="22">Dʼfhreagair Píoláit: “An rud atá scríofa agam, tá sé scríofa.”</verse>
			<verse number="23">Nuair a bhí na saighdiúirí tar éis Íosa a chéasadh, thóg siad a chuid éadaigh agus rinne siad ceithre sciar díobh–sciar don saighdiúir acu–agus an t-ionar. Ní raibh uaim ar bith san ionar, ach é fite slan ó bharr anuas.</verse>
			<verse number="24">Mar sin, dúirt siad le chéile: “Ná stróicimis é, ach é a chur ar chrainn cé aige go mbeidh sé”–chun go gcomhlíonfaí an scrioptúr a deir: “Roinn siad mo chuid éadaigh eatarthu, agus chuir siad ar chrainn mo chulaith.” Rinne na saighdiúirí an méid sin.</verse>
			<verse number="25">Bhí ina seasamh le hais chros Íosa, a mháthair, agus deirfiúr a mháthar, Máire Chlópas, agus Máire Mhaigdiléana.</verse>
			<verse number="26">Nuair a chonaic Íosa a mháthair agus an deisceabal a ghráigh sé ina sheasamh lena hais, dúirt sé lena mháthair: “A bhean, sin é do mhac.”</verse>
			<verse number="27">Ansin dúirt sé leis an deisceabal: “Sin í do mháthair.” Agus ón uair sin amach ghlac an deisceabal isteach ina bhaile féin í.</verse>
			<verse number="28">Tar éis an méid sin, ó bhí a fhios ag Íosa go raibh gach ní déanta feasta, chun go gcomhlíonfaí an scrioptúr, dúirt sé: “Tá tart orm.”</verse>
			<verse number="29">Bhí soitheach ansiúd lán dʼfhínéagar. Thum siad spúinse san fhínéagar agus chuir siad ar bharr craoibhe íosóipe é, agus chuir siad chun a bhéil é.</verse>
			<verse number="30">Tar éis dó an fínéagar a ghlacadh dúirt Íosa. “Tá sé curtha i gcríoch.” Chrom sé a cheann agus thug uaidh a spiorad.</verse>
			<verse number="31">Ba é lá an ullmhaithe é, agus ionas nach bhfanfadh na coirp ar chros le linn na sabóide–óir ba lá mór sollúnta an tsabóid sin–rinne siad achainí ar Phíoláit go ndéanfaí na lorgaí a bhriseadh agus na coirp a chartadh as an tslí.</verse>
			<verse number="32">Mar sin tháinig na saighdiúirí agus bhris siad lorgaí an chéad duine agus an duine eile a céasadh mar aon leis.</verse>
			<verse number="33">Ar theacht dóibh go dtí Íosa, áfach, ó chonaic siad go raibh sé marbh cheana féin, níor bhris siad a lorgaí,</verse>
			<verse number="34">ach rinne duine de na saighdiúirí a chliathán a tholladh le sleá, agus tháinig fuil agus uisce amach as láithreach.</verse>
			<verse number="35">Agus an té a chonaic is aige atá fianaise tugtha air, agus is fíor í an fhianaise, agus tá a fhios aige-sean gur fíor a ndeir sé, chun go gcreidfeadh sibh-se chomh maith.</verse>
			<verse number="36">Óir tharla an méid sin chun go gcomhlíonfaí an scrioptúr: “Aon chnámh ann ní bhrisfear.”</verse>
			<verse number="37">Agus tá scrioptúr eile a deir: “Breathnóidh siad ar an té a tholl siad.”</verse>
			<verse number="38">Ina dhiaidh sin dʼiarr Iósaef ó Aramatáia cead ar Phíoláit–ba dheisceabal dʼÍosa é; os íseal, áfach, ar eagla na nGiúdach–dʼiarr sé corp Íosa a bhreith leis, agus thug Píoláit an cead.</verse>
			<verse number="39">Tháinig sé mar sin agus thóg sé an corp. Niocadaemas freisin–é siúd a tháinig san oíche chuige ar dtús–tháinig sé agus meascán miorr agus aló aige, timpeall céad punt meáchain.</verse>
			<verse number="40">Thóg siad corp Íosa dá bhrí sin agus rinne siad é a chuachadh i línéadaí maille le spíosraí, de réir nós adhlactha na nGiúdach.</verse>
			<verse number="41">San áit inar céasadh Íosa bhí gairdín, agus sa ghairdín sin bhí tuama nua nár cuireadh aon duine ann riamh roimhe.</verse>
			<verse number="42">Is ansiúd a chuir siad Íosa, de bhrí gurbh é lá ullmhaithe na nGiúdach é, agus ó bhí an tuama in aice láimhe.</verse>
		</chapter>
		<chapter number="20">
			<verse number="1">Agus an chéad lá den tseachtain tháinig Máire Mhaigdiléana go moch, agus an dorchadas fós ann, chun an tuama agus chonaic sí an líog aistrithe ón tuama.</verse>
			<verse number="2">Rith sí ansin agus tháinig sí go dtí Síomón Peadar agus go dtí an deisceabal úd eile ab ionúin le hÍosa. “Thóg siad an Tiarna as an tuama,” ar sí leo, “agus níl a fhios againn cár chuir siad é.”</verse>
			<verse number="3">Amach le Peadar agus leis an deisceabal eile ansin agus chuaigh siad chun an tuama.</verse>
			<verse number="4">Chrom siad a mbeirt ar rith in éineacht agus rith an deisceabal eile níos luaithe ná Peadar agus is é is túisce a tháinig go dtí an tuama.</verse>
			<verse number="5">Nuair a chrom sé síos chonaic sé na línéadaí ina luí ansiúd, ach ní dheachaigh sé isteach.</verse>
			<verse number="6">Ansin tháinig Síomón Peadar ina dhiaidh agus chuaigh sé isteach sa tuama, agus chonaic sé na línéadaí</verse>
			<verse number="7">agus an brat a bhí ar a cheann–ní i dteannta na línéadaí a bhí sé, ach fillte in aon áit amháin leis féin.</verse>
			<verse number="8">Ansin an deisceabal eile, a tháinig ar dtús chun an tuama, chuaigh sé isteach agus chonaic agus chreid sé.</verse>
			<verse number="9">Óir níor thuig siad go fóill an scrioptúr nárbh fholáir é a aiséirí ó mhairbh.</verse>
			<verse number="10">Ansin dʼimigh na deisceabail abhaile arís.</verse>
			<verse number="11">Agus bhí Máire ina seasamh lasmuigh in aice an tuama agus í ag gol. Sa ghol di chrom sí síos agus dʼfhéach isteach sa tuama,</verse>
			<verse number="12">agus chonaic an dá aingeal in éidí geala ina suí mar ar luigh corp Íosa, aingeal acu ag an gceann agus an t-aingeal eile ag na cosa.</verse>
			<verse number="13">“Cén fáth a bhfuil tú ag gol, a bhean,” ar siad léi. “Mar gur thóg siad mo Thiarna,” ar sí leo, “agus nach eol dom cár chuir siad é.”</verse>
			<verse number="14">Arna rá sin di, dʼiompaigh sí thart agus chonaic sí Íosa ina sheasamh ansiúd ach nár aithin sí gurbh é Íosa é.</verse>
			<verse number="15">Dúirt Íosa léi: “A bhean, cén fáth a bhfuil tú ag gol? Cé atá uait?” Mheas sí gurbh é an garraíodóir é agus dúirt leis: “A dhuine uasail, más tusa a thóg é, inis dom cár chuir tú é agus tabharfaidh mé liom é.”</verse>
			<verse number="16">“A Mháire,” arsa Íosa léi. Dʼiompaigh sise agus dúirt as Eabhrais: “Rabúnaí,” is é sin le rá: “A Mháistir!”</verse>
			<verse number="17">“Scaoil liom!” arsa Íosa léi, “óir ní dheachaigh mé suas chun an Athar fós; ach imigh chun mo bhráithre agus abair leo: ‘Táim ag dul suas chun mʼAtharsa agus chun bhur nAtharsa, chun mo Dhé-se agus chun bhur nDé-se.’”</verse>
			<verse number="18">Tháinig Máire Mhaigdiléana leis an scéala do na deisceabail: “Chonaic mé an Tiarna,” agus go ndúirt sé na nithe sin léi.</verse>
			<verse number="19">Tráthnóna an lae chéanna, an chéad lá den tseachtain, agus na doirse faoi ghlas le heagla na nGiúdach, san áit ina raibh na deisceabail, tháinig Íosa agus sheas ina measc agus dúirt leo: “Síocháin daoibh!”</verse>
			<verse number="20">Á rá sin dó, thaispeáin sé dóibh a lámha agus a chliathán. Bhí áthas ar na deisceabail nuair a chonaic siad an Tiarna.</verse>
			<verse number="21">Dúirt Íosa leo ansin arís: “Síocháin daoibh! Amhail mar a chuir an tAthair uaidh mise, táim-se do bhur gcursa uaim freisin.”</verse>
			<verse number="22">Arna rá sin dó, dʼanálaigh sé orthu agus dúirt leo: “Glacaigí an Spiorad Naomh.</verse>
			<verse number="23">Na daoine a maithfidh sibh a bpeacaí dóibh, beidh siad maite dóibh; na daoine a gcoinneoidh sibh a bpeacaí, beidh a bpeacaí coinnithe.”</verse>
			<verse number="24">Tomás, duine den dáréag ar a dtugtaí an Leathchúpla, ní raibh sé leo nuair a tháinig Íosa.</verse>
			<verse number="25">Dúirt na deisceabail eile leis: “Chonaiceamar an Tiarna.” Ach dúirt seisean leo: “Mura bhfeicfidh mé rian na dtairní ar a dhearnana, agus mo mhéar a chur i bpoll na dtairní, agus mo lámh ina chliathán, ní chreidfidh mé.”</verse>
			<verse number="26">Ocht lá ina dhiaidh sin, bhí a dheisceabail istigh arís, agus Tomás in éineacht leo. Tháinig Íosa agus na doirse faoi ghlas, sheas sé ina measc agus dúirt: “Síocháin daoibh!”</verse>
			<verse number="27">Ansin dúirt sé le Tomás: “Tabhair i leith do mhéar agus féach mo dhearnana, sín amach do lámh agus cuir i mo chliathán í, agus ná bí díchreidmheach ach creidmheach.”</verse>
			<verse number="28">Dʼfhreagair Tomás: “A Thiarna agus a Dhia!”</verse>
			<verse number="29">Dúirt Íosa leis: “De bhrí go bhfaca tú mé, a Thomáis, chreid tú. Is méanar dóibh seo nach bhfaca agus a chreid.”</verse>
			<verse number="30">Bhí go leor comharthaí eile fós a rinne Íosa os comhair a dheisceabal, agus níl aon chur síos orthu sa leabhar seo.</verse>
			<verse number="31">Ach cuireadh an méid sin i scríbhinn chun go gcreidfeadh sibh gurb é Íosa an Criost, Mac Dé, agus dá chreidiúint go mbeadh an bheatha agaibh ina ainm.</verse>
		</chapter>
		<chapter number="21">
			<verse number="1">Ina dhiaidh sin thaispeáin Íosa é féin arís do na deisceabail ag Muir Thibirias, agus seo mar a thaispeáin:</verse>
			<verse number="2">Bhí i bhfochair a chéile: Síomón Peadar, Tomás an Leathchúpla, Natanael ó Chána na Gailíle, agus clann Zeibidé, agus beirt eile dá dheisceabail.</verse>
			<verse number="3">Dúirt Síomón Peadar leo: “Táim-se ag dul ag iascach.” “Rachaimidne leat,” ar siad. Dʼimigh siad mar sin agus isteach sa bhád leo, ach an oíche sin níor rug siad ar bhreac.</verse>
			<verse number="4">Nuair a tháinig an mhaidin, bhí Íosa ina sheasamh ar an trá, ach ní raibh a fhios ag a dheisceabail gurbh é Íosa é.</verse>
			<verse number="5">Dúirt Íosa leo: “Níl aon iasc agaibh, an bhfuil, a chlann ó?” “Níl,” ar siad dá fhreagairt.</verse>
			<verse number="6">Dúirt sé leo: “Cuirigí an eangach amach ar dheis na loinge, agus gheobhaidh sibh iasc.” Rinne siad cor dá bhrí sin agus láithreach bhí ag teip orthu an eangach a tharraingt, bhí a oiread sin iasc inti.</verse>
			<verse number="7">Ansin an deisceabal ab ionúin le hÍosa, dúirt sé le Peadar: “Is é an Tiarna é.” Nuair a chuala Peadar dá bhrí sin gurbh é an Tiarna é, chuir sé a bhrat uime–mar bhí sé gan é–agus chaith sé é féin isteach sa bhfarraige.</verse>
			<verse number="8">Ach tháinig na deisceabail eile sa long mar níorbh fhada ón talamh iad, ach timpeall dhá chéad ban-lámh; agus tharraing siad an eangach lán dʼiasc ina ndiaidh.</verse>
			<verse number="9">Nuair a tháinig siad i dtír mar sin, chonaic siad arán ansiúd agus tine ghualaigh agus iasc uirthi.</verse>
			<verse number="10">Dúirt Íosa leo: “Tugaigí anseo cuid de na héisc a ghabh sibh anois.”</verse>
			<verse number="11">Ansin chuaigh Peadar ar bord agus tharraing sé an eangach i dtír, agus í lán mʼéisc mhóra, céad agus caoga a trí díobh; agus bíodh go raibh siad chomh mór sin níor bhris an eangach.</verse>
			<verse number="12">Dúirt Íosa leo: “Tagaigí agus ithigí.” Ní raibh sé de mhisneach ag aon duine de na deisceabail a fhiafraí de: “Cé hé thú féin?” mar go raibh a fhios acu gurbh é an Tiarna é.</verse>
			<verse number="13">Tháinig Íosa agus thóg an t-arán agus thug dóibh é, agus mar an gcéanna leis an iasc.</verse>
			<verse number="14">Is é sin anois an tríú huair a thaispeáin Íosa é féin do na deisceabail tar éis do aiséirí ó mhairbh.</verse>
			<verse number="15">Nuair a bhí bia caite acu dúirt Íosa le Síomón Peadar: “A Shíomóin mhic Eoin, an mó do chion-sa orm ná a gcion seo?” “Is ea, a Thiarna,” ar seisean leis, “is eol duit go bhfuil grá agam duit.” Dúirt Íosa leis: “Déan mʼuain a chothú.”</verse>
			<verse number="16">Dúirt sé leis an dara huair: “A Shíomóin mhic Eoin, an bhfuil cion agat orm?” “Tá, a Thiarna,” ar seisean leis, “tá a fhios agat go bhfuil grá agam duit.” Dúirt sé leis: “Déan mo chaoirigh a aoireacht.”</verse>
			<verse number="17">Dúirt sé leis an tríú huair: “A Shíomóin mhic Eoin, an bhfuil grá agat dom?” Tháinig buairt ar Pheadar mar go ndúirt sé leis an tríú huair: “An bhfuil grá agat dom?” Agus dúirt sé leis: “A Thiarna, tá fios gach ní agat. Tá a fhios agat go bhfuil grá agam duit.” Dúirt Íosa leis: “Déan mo chaoirigh a chothú.”</verse>
			<verse number="18">“Áiméan, Áiméan, deirim leat. Nuair a bhí tú níos óige, chuirteá féin do chrios umat, agus shiúltá san áit ba thoil leat; ach nuair a thiocfaidh an aois ort, sínfidh tú amach do lámha, agus cuirfidh duine eile do chrios umat, agus seolfaidh sé thú san áit nach toil leat.”</verse>
			<verse number="19">Dúirt sé an méid sin lena chur in iúl cad é an sórt báis lena dtabharfadh sé glóir do Dhia. Agus nuair a bhí an méid sin ráite aige dúirt sé: “Lean mise.”</verse>
			<verse number="20">Dʼiompaigh Peadar agus chonaic sé dá leanuint an deisceabal ar thug Íosa grá dó, an té a luigh ar a ucht ag an suipéar agus a dúirt: “A Thiarna, cé atá chun tú a bhrath?”</verse>
			<verse number="21">Nuair a chonaic Peadar é sin dá bhrí sin, dúirt sé le hÍosa: “Cad mar gheall air seo?”</verse>
			<verse number="22">Dúirt Íosa leis: “Más mian liom é a fhanacht go dtaga mé, cad é sin duit-se? Lean-sa mise.”</verse>
			<verse number="23">Bhí sé ina scéal reatha dá bhrí sin i measc na mbráithre nach bhfaigheadh an deisceabal sin bás. Ach ní dúirt Íosa leis: “Ní bhfaighidh sé bás”; ach: “Más mian liom é a fhanacht go dtaga mé, cad é sin duit-se?”</verse>
			<verse number="24">Sin é an deisceabal a thugann fianaise i dtaobh na nithe sin, agus a scríobh na nithe sin agus tá a fhios againn gur fíor í a fhianaise.</verse>
			<verse number="25">Tá a lán nithe eile a rinne Íosa agus dá scríofaí iad ina gceann is ina gceann, ní bheadh, dar liom, slí ar domhan féin do na leabhair a bheadh dá scríobh.</verse>
		</chapter>
	</book>
	<book number="44">
		<chapter number="1">
			<verse number="1">Thug mé cuntas cheana, a Theofal, ar gach a ndearna Íosa agus ar ar thug sé de theagasc uaidh ó thús</verse>
			<verse number="2">go dtí an lá ar tógadh suas ar neamh é, tar éis dó a chuid orduithe a thabhairt le cabhair an Spioraid Naoimh do na haspail a bhí tofa aige.</verse>
			<verse number="3">I ndiaidh a pháise is iomaí cruthú a thug sé dóibh go raibh sé beo, dá nochtadh féin dóibh ar feadh daichead lá agus ag cur síos ar Ríocht Dé.</verse>
			<verse number="4">Uair dá raibh sé ina gcuibhreann dʼordaigh sé dóibh gan corraí ó Iarúsailéim ach fanacht ann go dtí go gcomhlíonfaí gealltanas an Athar, “An gealltanas úd,” ar sé, “ar chuala sibh mé ag trácht air:</verse>
			<verse number="5">rinne Eoin baisteadh le huisce, ach déanfar sibh-se a bhaisteadh leis an Spiorad Naomh i gceann beagán laethanta.”</verse>
			<verse number="6">Más ea, nuair a bhí siad cruinnithe le chéile, thosaigh siad dá cheistiú: “A Thiarna,” ar siad, “an anois atá tú chun ríocht Iosrael a ath-bhunú?”</verse>
			<verse number="7">Ach dʼfhreagair sé iad: “Ní haon chuid de bhur ngnósa é eolas a fháil ar na hamanna ná ar na tráthanna atá leagtha amach ag an Athair as a údarás féin.</verse>
			<verse number="8">Ach gheobhaidh sibh neart an Spioraid Naoimh atá le tuirlingt oraibh agus beidh sibh in bhur bhfinnéithe orm-sa in Iarúsailéim agus ar fud Iúdáia go léir agus na Samáire agus a fhad le himeall an domhain.”</verse>
			<verse number="9">Ar rá an méid sin dó, tógadh suas os comhair a súl é agus dʼardaigh scamall as a radharc é.</verse>
			<verse number="10">Fad a bhí siad ag stánadh in airde sa spéir ina dhiaidh sheas beirt fhear in éadaí bána ina n-aice.</verse>
			<verse number="11">“A fheara na Gailíle,” ar siad, “cad ab áil libh in bhur seasamh ansin ag amharc in airde sa spéir? An Íosa seo a tógadh suas ar neamh uaibh, tiocfaidh sé an tslí chéanna ina bhfaca sibh ag dul suas é.”</verse>
			<verse number="12">Ar ais leo ansin go hIarúsailéim ó Chnoc na nOlóg mar a thugtar air, cnoc atá i ngiorracht siúl lá sabóide dʼIarúsailéim.</verse>
			<verse number="13">Nuair a shroich siad an chathair chuaigh siad in airde go dtí an seomra uachtarach mar a raibh siad ag baint fúthu: bhí Peadar ann, Eoin agus Séamas, Aindrias, Pilib agus Tomás, Parthalán, Matha agus Séamas Alfáias, Síomón Díograiseach agus Iúdás Shéamais.</verse>
			<verse number="14">Lean siad-san go léir ag guí gan staonadh le chéile mar aon le mná áirithe agus le Muire máthair Íosa agus lena bhráithre.</verse>
			<verse number="15">Lá de na laethanta sin, nuair a bhí tuairim is céad agus fiche duine de shlua le chéile ann, mʼéirigh Peadar ina sheasamh os a gcomhair:</verse>
			<verse number="16">“A bhráithre,” ar sé, “níorbh fholáir an tuar a theacht faoin tairngreacht úd a labhair an Spiorad Naomh sa scrioptúr trí bhéal Dháiví faoi Iúdás, an fear a rinne eolas na slí dóibh siúd a ghabh Íosa,</verse>
			<verse number="17">tar éis dó a bheith ar aon bhuíon linne agus páirt a fháil sa chúram seo.”</verse>
			<verse number="18">Mar is eol daoibh cheannaigh an fear seo gort ar luach a choirpeachta, ach thit sé i ndiaidh a chinn, phléasc ina lár agus bhrúcht a inní go léir amach.</verse>
			<verse number="19">Fuair muintir Iarúsailéim ar fad eolas an scéil, agus dá chionn sin tugadh ‘Haicealdamach’ mar ainm ar an ngort sin ina dteanga féin, is é sin le rá, ‘Gort na Fola’.</verse>
			<verse number="20">“Mar atá scríofa i leabhar na Salm: ‘Go raibh a áitreabh ina fhásach, agus gan Aon neach ina chónaí ann.’ Agus: ‘Tógadh duine eile a fheidhmeannas.’</verse>
			<verse number="21">“Ní foláir, dá bhrí sin, do dhuine acu siúd a bhí ar aon bhuíon linne fad a bhí an Tiarna Íosa ag siúl inar measc,</verse>
			<verse number="22">ón uair a bhí Eoin ag baisteadh go dtí an lá úd ar tógadh suas uainn é, ní foláir do dhuine acu siúd a bheith ina fhinné linn ar a aiséirí.”</verse>
			<verse number="23">Chuir siad beirt ar aghaidh: Iósaef dá ngoirtí ‘Barsabas’ agus dar chomhainm ‘Iústas’, agus Maitias.</verse>
			<verse number="24">Agus rinne siad guí mar seo: “A Thiarna,” ar siad, “ós tú a léann croí an uile dhuine, taispeáin dúinn cé acu den bheirt seo atá tofa agat</verse>
			<verse number="25">chun dul i mbun an chúraim aspalda seo ar thréig Iúdás é chun dul ina áit féin.”</verse>
			<verse number="26">Agus chuir siad ar chrainn é agus thit an crann ar Mhaitias agus áiríodh ar an dáréag aspal é.</verse>
		</chapter>
		<chapter number="2">
			<verse number="1">Nuair a tháinig Lá Cincíse bhí siad go léir le chéile ar aon láthair.</verse>
			<verse number="2">Agus de phreab tháinig glór ón spéir mar a bheadh séideán gaoithe móire agus líon sé an teach ar fad ina raibh siad ina suí.</verse>
			<verse number="3">Agus chonacthas dóibh mar a bheadh teangacha tine ag scaradh ó chéile nó gur shuigh an tine ar gach duine acu;</verse>
			<verse number="4">agus líonadh iad go léir den Spiorad Naomh agus thosaigh siad ag labhairt i dteangacha difriúla de réir mar thug an Spiorad urlabhra dóibh.</verse>
			<verse number="5">Bhí Giúdaigh dhiaganta ó gach cine faoin spéir ag cur fúthu in Iarúsailéim</verse>
			<verse number="6">agus nuair a chualathas an glór úd chruinnigh an slua agus iad ar mearbhall de bhrí gur chuala gach duine a theanga féin dá labhairt acu-san.</verse>
			<verse number="7">Bhí ionadh agus alltacht orthu: “Féach,” ar siad, “nach Gailíligh iad seo go léir atá ag caint?</verse>
			<verse number="8">Conas a tharlaíonn go gcloiseann gach duine againne iad ag labhairt inár dteanga dhúchais féin?</verse>
			<verse number="9">Táimid Pairtiaigh ann agus Méidigh agus Éalámaigh, áitritheoirí na Measpatáime agus Iúdáia agus Chapadóice, agus Phontas agus na hÁise,</verse>
			<verse number="10">na Frigia agus Phaimfilia, áitritheoirí na hÉigipte agus chríocha na Libia thart faoi Chíréiné, cuairteoirí ón Róimh</verse>
			<verse number="11">idir Ghiúdaigh agus iompaithigh, Créataigh agus Arábaigh, agus cloisimid iad seo ag cur síos inár dteangacha féin ar éachtaí Dé.”</verse>
			<verse number="12">Bhí alltacht agus mearbhall orthu go léir agus deiridís le chéile: “Cad is ciall leis seo?”</verse>
			<verse number="13">Ach is é a deireadh cuid eile acu le teann fonóide: “Lán dʼfhíon úr atá siad-san.”</verse>
			<verse number="14">Ansin mʼéirigh Peadar ina sheasamh i gcuideachta an Aon Duine Dhéag agus labhair leo de ghuth ard: “A fheara Iúdá,” ar seisean, “agus a mhuintir uile Iarúsailéim, bíodh a fhios agaibh é seo agus tugaigí cluas dá bhfuil dá rá agam-sa:</verse>
			<verse number="15">Ní ar meisce atá na daoine seo mar is dóigh libh-se, mar nach bhfuil sé ach a naoi a chlog ar maidin.</verse>
			<verse number="16">Ní hea, ach is é seo an ní ar thrácht Ióéil fáidh air:</verse>
			<verse number="17">‘Tarlóidh sna laethanta deireanacha,’ arsa an Tiarna, ‘go ndoirtfidh mé amach mo spiorad ar an uile dhuine, agus déanfaidh bhur gclann mhac agus bhur n-iníonacha tairngreacht. Feicfidh bhur bhfir óga aislingí, agus déanfar taibhreamh do bhur seanóirí.</verse>
			<verse number="18">Doirtfidh mé mo Spiorad sna laethanta sin fiú amháin ar mʼóglaigh agus ar mo bhan-óglaigh, agus déanfaidh siad tairngreacht.</verse>
			<verse number="19">Déanfaidh mé éachtaí sa spéir in airde agus iontais ar an talamh thíos. Beidh fuil ann agus tine agus gal deataigh.</verse>
			<verse number="20">Iompóidh an ghrian ina dorchadas agus an ghealach ina fuil, sula dtiocfaidh lá mór taibhseach an Tiarna.</verse>
			<verse number="21">Ach cibé duine a ghlaofaidh ar ainm an Tiarna, slánófar é.’</verse>
			<verse number="22">“A fheara Iosrael, éistigí leis na briathra seo: Fear ab ea Íosa Nazórach ar thug Dia féin teastas daoibh air leis na míorúiltí agus na héachtaí agus na fearta a rinne Dia tríd fad a bhí sé in bhur measc, mar is eol daoibh féin.</verse>
			<verse number="23">Nuair a tugadh suas daoibh é de réir chomhairle chinnte agus réamheolas Dé, chuir sibh chun báis é, dá thairneáil ar an gcros trí lámha mallaitheoirí.</verse>
			<verse number="24">Ach thóg Dia ó mhairbh é agus dʼfhuascail ó arraingeacha an bháis é, mar níorbh fhéidir go gcoinneodh an bás faoina smacht é. Mar is é a deir Dáiví faoi:</verse>
			<verse number="25">“Choinnigh mé mo shúile ar an Tiarna de shíor. Tá sé ar mo dheaslámh, i dtreo nach suaithfear mé.</verse>
			<verse number="26">Tá gliondar ar mo chroí dá chionn agus tá meidhir ar mo theanga. Tá mo cholainn féin faoi shuaimhneas le dóchas,</verse>
			<verse number="27">mar ní fhágfaidh tú mé i riocht na marbh ná ní ligfidh tú do do neach naofa an meathlú a fhulaingt.</verse>
			<verse number="28">Thaispeáin tú dom bóthar na beatha agus líonfaidh tú mé le háthas i do láthair.</verse>
			<verse number="29">“Ní miste a rá libh go neamh-bhalbh, a bhráithre, go bhfuair ár n-ardathair Dáiví bás, gur adhlacadh é agus go bhfuil a thuama anseo againn go dtí an lá inniu.</verse>
			<verse number="30">Ach ó tharla gurbh fháidh é agus a fhios aige gur mhionnaigh Dia dó go gcuirfeadh sé duine dá shliocht ar a rí-chathaoir,</verse>
			<verse number="31">is ag cur síos a bhí sé, as a réamheolas, ar aiséirí Chríost mar ‘níor fágadh i riocht na marbh é agus níor fhulaing a cholainn an meathlú’.</verse>
			<verse number="32">Thóg Dia an tÍosa seo ó mhairbh, rud a bhfuilimidne go léir inár bhfinnéithe air.</verse>
			<verse number="33">Agus tar éis a ardaithe ar dheis Dé, fuair sé óna Athair an Spiorad a bhí geallta agus dhoirt amach orainne é agus is é sin atá dá fheiceáil agus dá chloisteáil agaibh-se.</verse>
			<verse number="34">Ní dheachaigh Dáiví féin suas ar neamh ach deir sé: ‘Dúirt an Tiarna le mo Thiarna: Suigh ar mo dheis,</verse>
			<verse number="35">go gcuirfidh mé do naimhde mar stól faoi do chosa.’</verse>
			<verse number="36">“Más ea, bíodh a fhios go dearfa ag teaghlach Iosrael ar fad go ndearna Dia Tiarna agus Meisias den Íosa seo a chéas sibh-se ar chros.”</verse>
			<verse number="37">Chuaigh an chaint sin go dtí an croí iontu agus dúirt siad le Peadar agus leis na haspail eile: “Cad atá le déanamh againn, a bhráithre?”</verse>
			<verse number="38">Agus dʼfhreagair Peadar iad: “Déanaigí aithrí,” ar seisean, “déantar gach duine agaibh a bhaisteadh in ainm Íosa Críost chun maithiúnas na bpeacaí agus glacfaidh sibh tabhartas an Spioraid Naoimh;</verse>
			<verse number="39">mar is daoibhse agus do bhur gclann atá an gealltanas úd agus dóibh siúd freisin atá i bhfad ar shiúl–don uile dhuine dá nglaofaidh ár nDia chuige.”</verse>
			<verse number="40">Rinne sé mórán eile cainte ag áiteamh leo agus ag tathant orthu: “Sabháiligí sibh féin,” ar seisean leo, “ón nglúin chlaon seo.”</verse>
			<verse number="41">An méid díobh a ghlac lena theachtaireacht, baisteadh iad agus cuireadh tuairim is trí mhíle duine lena líon an lá sin.</verse>
			<verse number="42">Agus chloígh siad go daingean le teagasc na n-aspal, le comaoin ar a chéile, le briseadh an aráin agus leis na hurnaithe.</verse>
			<verse number="43">Is iomaí míorúilt agus éacht a bhí dá ndéanamh ag na haspail, rud a chuir uamhan ar chách.</verse>
			<verse number="44">Bhí na creidmhigh go léir in aon bhuíon le chéile agus bhí gach ní i bpáirt acu;</verse>
			<verse number="45">dhíolaidís a gcuid sealúchais agus a gcuid maoine agus roinnidís a luach ar chách de réir mar a bhíodh aon duine acu ar an gcaolchuid.</verse>
			<verse number="46">Thagaidís le chéile in aon bhuíon sa Teampall gach lá ach bhrisidís arán i dtithe a chéile agus chaithidís a gcuid le chéile le móráthas agus le sástacht chroí</verse>
			<verse number="47">agus iad ag moladh Dé. Agus bhí gnaoi an phobail orthu. Agus ó lá go lá bhí an Tiarna ag cur le líon na ndaoine a bhí ar bhealach a slánaithe.</verse>
		</chapter>
		<chapter number="3">
			<verse number="1">Bhí Peadar agus Eoin lá ag dul suas chun an Teampaill i gcomhair urnaithe an tráthnóna</verse>
			<verse number="2">agus bhí fear dá iompar ann a bhí ina mhairtíneach as broinn a mháthar agus shínidís gach lá é ag geata an Teampaill, ag an nGeata Álainn mar a thugtaí air, chun déirc a iarraidh ar an muintir a bhíodh ag dul isteach sa Teampall.</verse>
			<verse number="3">Nuair a chonaic sé Peadar agus Eoin ar tí dul isteach, dʼiarr sé déirc orthu.</verse>
			<verse number="4">Stán Peadar air agus Eoin chomh maith. “Féach orainn,” arsa Peadar leis,</verse>
			<verse number="5">agus dʼfhéach sé orthu go daingean le súil go bhfaigheadh sé rud éigin uathu.</verse>
			<verse number="6">Ach dúirt Peadar leis: “Níl ór ná airgead agam, ach an ní atá agam bronnaim ort é: in ainm Íosa Críost Nazórach, siúil.”</verse>
			<verse number="7">Leis sin rug sé ar láimh dheas air agus thóg aníos é. Ar an mball tháinig lúth sna cosa agus sna hailt aige,</verse>
			<verse number="8">léim sé ina sheasamh agus chrom sé ar shiúl, agus isteach leis sa Teampall in éineacht leo, ag siúl agus ag léimneach agus ag moladh Dé.</verse>
			<verse number="9">Thug an pobal go léir faoi deara é ag léimneach agus ag moladh Dé</verse>
			<verse number="10">agus nuair a dʼaithin siad gurbh é an fear a bhíodh ina shuí ag Geata Álainn an Teampaill é, ghabh ionadh agus alltacht iad faoinar tharla dó.</verse>
			<verse number="11">Choinnigh an fear greim ar Pheadar agus ar Eoin agus rith an slua go léir chucu i bPóirse Sholaimh mar a thugtar air, agus uafás orthu.</verse>
			<verse number="12">Ar fheiceáil seo do Pheadar labhair sé leis an slua: “A fheara Iosrael,” ar seisean, “cad chuige a bhfuil sibh ag déanamh iontais de seo? Nó cad chuige a bhfuil sibh ag stánadh orainne amhail is dá mba dár gcumhacht féin nó dár gcráifeacht féin a thugamar siúl don fhear seo?</verse>
			<verse number="13">Ní hea sin ach gur thug Dia Abrahám, Dia Íosác, Dia Iacób, Dia ár n-aithreacha an ghlóir dhiaga dá sheirbhíseach Íosa, an té sin ar thug sibh-se ar láimh é agus ar shéan sibh i bhfianaise Phíoláit é agus eisean meáite ar é a scaoileadh saor.</verse>
			<verse number="14">Is ea, shéan sibh an té a bhí naofa fíréan agus dʼiarr sibh go scaoilfí saor chugaibh dún-mharfóir.</verse>
			<verse number="15">Chuir sibh taoiseach na beatha chun báis! Thóg Dia ó mhairbh é, áfach, rud a bhfuilimidne go léir inár bhfinnéithe air.</verse>
			<verse number="16">“Is é an t-ainm sin Íosa agus an creideamh atá againne ann a thug a lúth agus a neart don fhear seo a fheiceann sibh os bhur gcomhair agus a bhfuil aithne agaibh air. Is é an creideamh úd, a thagann trí Íosa, a dʼfhág an fear seo slán folláin in bhur bhfianaise uile.</verse>
			<verse number="17">“Anois, a bhráithre, tá a fhios agam gur le barr aineolais a rinne sibh na nithe sin agus bhur gcinn urra mar an gcéanna.</verse>
			<verse number="18">Ar an gcuma sin is ea a thug Dia chun críche an rud úd a bhí réamhfhógartha aige trí bhéal na bhfáithe uile: nárbh fholáir dá Mheisias an pháis a fhulaingt.</verse>
			<verse number="19">Déanaigí aithrí dá bhrí sin agus iompaígí chun Dé chun go nglanfar díbh bhur bpeacaí,</verse>
			<verse number="20">nó go dtiocfaidh tréimhse an fhaoisimh chugaibh ó láthair an Tiarna agus go seolfaidh sé chugaibh Íosa, an Meisias atá in áirithe aige daoibh.</verse>
			<verse number="21">Mar ní mór do na flaithis é a choinneáil go dtí go mbeidh gach ní curtha ina cheart arís faoi mar a dʼfhógair Dia trí bhéal na bhfáithe naofa fadó.</verse>
			<verse number="22">Is é a dúirt Maois, mar shampla: ‘Ardóidh an Tiarna bhur nDia fáidh daoibh ó lár bhur mbráithre féin, faoi mar a dʼardaigh sé mise. Éistigí le gach ní dá ndéarfaidh sé sin libh.</verse>
			<verse number="23">Duine ar bith nach n-éistfidh leis an bhfáidh sin, dísceofar as an bpobal é.’</verse>
			<verse number="24">Gach fáidh dár labhair libh ó Shamúéil anuas, dʼfhógair sé na laethanta seo.</verse>
			<verse number="25">Is sibh-se oidhrí na bhfáithe agus oidhrí an chonartha a rinne Dia le bhur n-aithreacha nuair a dúirt sé le hAbrahám: ‘Gach cine ar talamh, beannófar é i do shliocht-sa.’</verse>
			<verse number="26">Nuair a thóg Dia a sheirbhíseach is chugaibhse is túisce a chuir sé é chun go mbeannódh sé sibh trí gach duine agaibh a iompú óna chuid urchóide.”</verse>
		</chapter>
		<chapter number="4">
			<verse number="1">Fad a bhí siad ag caint leis an slua, tháinig na sagairt agus ceann-phort an Teampaill agus na Sadúcaigh suas chucu</verse>
			<verse number="2">agus olc orthu i dtaobh iad a bheith ag múineadh an phobail agus ag fógairt aiséirí na marbh in Íosa.</verse>
			<verse number="3">Ghabh siad Peadar agus Eoin agus chuir i bpríosún iad go dtí an lá arna mhárach, mar bhí sé ina thráthnóna faoin am seo.</verse>
			<verse number="4">Mórán dá raibh ag éisteacht leis an teachtaireacht, áfach, chreid siad, agus bhí tuairim is cúig mhíle fear acu ann.</verse>
			<verse number="5">Lá arna mhárach bhailigh ceannairí na nGiúdach agus na seanóirí agus na scríobhaithe le chéile in Iarúsailéim.</verse>
			<verse number="6">Bhí Annas ard-sagart ann, agus Cáiafas agus Eoin agus Alastar agus iad siúd a bhain leis an sliocht ard-sagartúil.</verse>
			<verse number="7">Chuir siad na haspail ina seasamh i lár baill agus rinne siad iad a cheistiú: “Cén chumhacht,” ar siad, “nó cén t-ainm lena ndearna sibh an ní seo?”</verse>
			<verse number="8">Ansin dʼfhreagair Peadar iad agus é lán den Spiorad Naomh: “A cheannairí an phobail,” ar seisean, “agus a sheanóirí,</verse>
			<verse number="9">más mar gheall ar mhaith a dhéanamh do dhuine easlán atáimidne dár scrúdú inniu agus mar gheall ar an tslí inar leigheasadh é,</verse>
			<verse number="10">bíodh a fhios agaibh-se go léir agus ag pobal Iosrael ar fad gur in ainm Íosa Críost Nazórach–an fear a chéas sibh-se ar chros ach ar thóg Dia ó mhairbh é–gur ina ainm sin atá an duine seo ina sheasamh os bhur gcomhair ina shláinte.</verse>
			<verse number="11">Is é seo ‘an chloch dar dhiúltaigh sibh-se, na saoir, agus a ndearnadh di ceann an chúinne,’</verse>
			<verse number="12">níl slánú le fáil i nduine ar bith eile mar níl aon ainm eile faoin spéir dár tugadh do dhaoine lena dtig linn slánú a bhaint amach.”</verse>
			<verse number="13">Nuair a chonaic siad-san a dhánacht a bhí Peadar agus Eoin agus nuair a thug siad faoi deara nach raibh iontu ach gnáthdhaoine gan léann, bhí an dubhiontas orthu. Dʼaithin siad ansin gur chomrádaithe dʼÍosa ba ea iad.</verse>
			<verse number="14">Ach ag breathnú dóibh ar an bhfear a leigheasadh agus é ina sheasamh láimh leo ní raibh aon fhreagra acu orthu.</verse>
			<verse number="15">Mar sin de, dʼordaigh siad dóibh dul amach as halla an tsainidrín agus chuaigh siad féin i gcomhairle le chéile.</verse>
			<verse number="16">“Cad a dhéanfaimid leis na daoine seo?” ar siad. “Tá míorúilt shuntasach déanta acu, rud is follas dʼáitritheoirí Iarúsailéim ar fad, agus ní féidir dúinne é a shéanadh.</verse>
			<verse number="17">Ach i dtreo nach leathfaidh an scéal seo níos mó i measc an phobail, déanaimis bagairt orthu gan labhairt go deo arís faoin duine seo le neach ar bith.”</verse>
			<verse number="18">Ghlaoigh siad chucu ansin iad agus thug foláireamh dóibh gan caint ná teagasc a dhéanamh ar chor ar bith in ainm Íosa.</verse>
			<verse number="19">Dʼfhreagair Peadar agus Eoin iad, áfach: “Fágaimid fúibh féin a mheas,” ar siad, “cé acu is córa dúinn i bhfianaise Dé, rud a dhéanamh oraibhse nó ar Dhia.</verse>
			<verse number="20">Mar ní féidir dúinn gan labhairt ar a bhfuil feicthe agus cloiste againn.”</verse>
			<verse number="21">Tar éis dóibh bagairt eile a dhéanamh orthu scaoil siad saor iad mar nach raibh aon dul acu ar iad a smachtú mar gheall ar an bpobal, de bhrí go raibh gach aon duine ag moladh Dé as an ní a bhí tite amach.</verse>
			<verse number="22">An fear ar tharla an mhíorúilt leighis seo dó, bhí sé os cionn daichead bliain dʼaois.</verse>
			<verse number="23">Tar éis a scaoilte chuaigh siad go dtí a muintir féin agus thug tuairisc dóibh ar gach ní dá ndúirt na hardsagairt agus na seanóirí leo.</verse>
			<verse number="24">Ar chlos an scéil dóibh-sean ghuigh siad os ard dʼaonghuth chun Dé. “A Mháistir,” ar siad, “is tusa a rinne neamh agus talamh agus an mhuir agus gach a bhfuil iontu.</verse>
			<verse number="25">Is tú a dúirt tríd an Spiorad Naomh, trí bhéal do sheirbhísigh, ár n-athair Dáiví: ‘Cad ab áil leis na ciníocha a bheith ar buile le fearg? Cad ab áil leis na náisiúin nithe baotha a bheartú?</verse>
			<verse number="26">Chuaigh ríthe an domhain in ordú catha agus na flatha i gcomhcheangal le chéile in éadan an Tiarna agus a Ungthaigh.’</verse>
			<verse number="27">“Is ea go deimhin, chuaigh Héaród agus Pointias Píoláit mar aon leis na ciníocha agus le pobal Iosrael i gcomhcheangal le chéile sa chathair seo féin in aghaidh do sheirbhísigh naofa, Íosa, tar éis duit-se é a ungadh,</verse>
			<verse number="28">agus rinne siad an ní a bhí ceaptha agat-sa a thitim amach le do chumhacht agus le do chomhairle féin.</verse>
			<verse number="29">Agus anois, a Thiarna, tabhair do dʼaire a gcuid bagartha agus deonaigh do do sheirbhísigh do theachtaireacht a fhógairt go seasmhach dána.</verse>
			<verse number="30">Sín amach do dheaslámh chun leigheas agus míorúiltí agus éachtaí a dhéanamh in ainm do sheirbhísigh naofa, Íosa.”</verse>
			<verse number="31">Níor thúisce an phaidir sin ráite acu ná a chrith an áit ina raibh siad cruinnithe; líonadh iad go léir den Spiorad Naomh agus thosaigh siad ag fógairt theachtaireacht Dé go teann dána.</verse>
			<verse number="32">Bhí buíon na gcreidmheach ar aon aigne agus ar aon intinn le chéile. Ní deireadh aon duine acu liom ná leat faoina chuid maoine mar bhí gach ní i bpáirt acu.</verse>
			<verse number="33">Bhí na haspail go lándícheallach ag tabhairt fianaise ar aiséirí Chríost agus bhí grásta Dé go fras orthu uile.</verse>
			<verse number="34">Agus ní raibh duine ar bith acu ar an ngann-chuid: iad siúd a raibh talamh nó tithe acu, dhíolaidís amach iad</verse>
			<verse number="35">agus thugaidís suas a luach do na haspail agus roinntí amach ar chách é de réir mar bhíodh sé ina ghá.</verse>
			<verse number="36">Cuirim i gcás bhí gort ag Léivíteach ón gCipir darbh ainm Iósaef–‘Barnabas’ a thugadh na haspail air, ainm a chiallaíonn “Mac an tSóláis”.</verse>
			<verse number="37">Dhíol sé an gort, rug leis an luach agus thug suas do na haspail é.</verse>
		</chapter>
		<chapter number="5">
			<verse number="1">Ach bhí fear ann darbh ainm Anainias, é féin agus a bhean Saifíre. Dhíol sé a ghabháltas</verse>
			<verse number="2">agus, i bhfios dá bhean, choinnigh sé cuid den luach aige féin agus níor thug ach cuid de suas do na haspail.</verse>
			<verse number="3">Labhair Peadar leis: “A Anainias,” ar seisean, “cén fáth ar líon Sátan do chroí sa chaoi gur inis tú bréag don Spiorad Naomh agus cuid de luach na feirme a choinneáil agat féin.</verse>
			<verse number="4">Fad a bhí an talamh i do sheilbh, nár leat féin é? Agus tar éis duit é a dhíol nach raibh a luach faoi do réir agat? Cad ab áil leat an rud seo a bheartú i do chroí? Ní do dhaoine a thug tú an t-éitheach ach do Dhia.”</verse>
			<verse number="5">Ní luaithe an chaint sin cloiste ag Anainias ná a thit sé marbh. Agus tháinig uamhan ar a raibh ag éisteacht.</verse>
			<verse number="6">Ansin mʼéirigh na hógánaigh ina seasamh, chóirigh siad an corp, dʼiompair amach é agus rinne é a adhlacadh.</verse>
			<verse number="7">Timpeall trí huaire a chloig ina dhiaidh sin tháinig an bhean isteach agus gan a fhios aici cad a bhí tite amach.</verse>
			<verse number="8">Labhair Peadar léi: “Inis dom,” ar seisean, “an é seo an méid a fuair sibh ar an talamh?” “Is ea,” ar sise, “sin an méid.”</verse>
			<verse number="9">“Cad a thug oraibh,” arsa Peadar léi, “socrú le chéile ar thriail a bhaint as Spiorad an Tiarna? Féach, sin iad ag an doras cois-céimeanna na ndaoine atá tar éis dʼfhear a adhlacadh agus ardóidh siad thusa chomh maith.”</verse>
			<verse number="10">Agus thit sí marbh ar lár ag a chosa ar an toirt. Ar theacht isteach do na hógánaigh fuair siad marbh í agus dʼardaigh siad amach í gur adhlaic siad í taobh lena fear.</verse>
			<verse number="11">Tháinig uamhan ar an Eaglais go léir agus ar gach duine a chuala an scéal.</verse>
			<verse number="12">Bhí mórán míorúiltí agus éachtaí dá ndéanamh ag na haspail i measc an phobail. Chruinnídís de thoil a chéile i bPóirse Sholaimh</verse>
			<verse number="13">ach ní leomhfadh duine ar bith eile dul i bpáirt leo. Mar sin féin bhí ardmholadh ag an ngnáthphobal orthu,</verse>
			<verse number="14">agus bhí líon na bhfear agus na mban a chreid sa Tiarna ag dul i mbreis i gcónaí</verse>
			<verse number="15">sa tslí go mbíodh na hothair dá dtabhairt amach ar na sráideanna acu agus dá síneadh ar réleapacha agus ar shráideoga le súil, nuair a bheadh Peadar ag gabháil thar bráid, go luífeadh a scáil féin ar dhuine éigin acu.</verse>
			<verse number="16">Thagadh na sluaite freisin ó na bailte mór-thimpeall Iarúsailéim, ag tabhairt othar leo agus daoine a bhíodh dá gciapadh ag spioraid neamh-ghlana, agus leigheastaí gach duine acu.</verse>
			<verse number="17">Ansin chuir an t-ard-sagart chun oibre, é féin agus a pháirtithe go léir dʼaicme na Sadúcach.</verse>
			<verse number="18">Le teann éada rinne said na haspail a ghabháil agus a chur sa phríosún poiblí.</verse>
			<verse number="19">Ach i rith na hoíche dʼoscail aingeal an Tiarna geataí an phríosúin agus lig amach iad, dá rá leo</verse>
			<verse number="20">imeacht agus seasamh sa Teampall agus faisnéis iomlán a thabhairt don phobal ar an mbeatha seo.</verse>
			<verse number="21">Rinne siad rud air: chuaigh siad isteach sa Teampall le breacadh an lae agus chrom ar theagasc. Tháinig an t-ard-sagart agus a bhuíon, thionóil siad an sainidrín–is é sin, seanad iomlán chlann Iosrael–agus chuir siad scéala chun an phríosúin na haspail a thabhairt i láthair.</verse>
			<verse number="22">Ach nuair a shroich na feidhmeannaigh an príosún ní bhfuair siad ann iad, agus ar dhul ar ais dóibh, dʼinis siad an scéal:</verse>
			<verse number="23">“Fuaireamar an príosún go daingean faoi ghlas,” ar siad, “bhí gardaí ina seasamh ag na geataí ach ar oscailt na ngeataí dúinn, ní bhfuaireamar duine ar bith istigh.”</verse>
			<verse number="24">Nuair a chuala ceann-phort an Teampaill agus na hardsagairt an scéal seo, ní fhéadfaidís a thuiscint cad a bhí tite amach dóibh.</verse>
			<verse number="25">Leis sin tháinig duine ar an láthair le scéala: “Feach,” ar seisean, “na fir úd a chuir sibh i bpríosún, tá siad ina seasamh sa Teampall ag teagasc an phobail.”</verse>
			<verse number="26">Ansin dʼimigh an ceann-phort agus a chuid giollaí agus thug siad leo iad, gan aon lámh láidir, áfach, mar bhí eagla orthu roimh an bpobal, go gclochfaidís iad.</verse>
			<verse number="27">Thug siad isteach iad agus chuir ina seasamh os comhair an tsainidrín iad. Cheistigh an t-ard-sagart iad:</verse>
			<verse number="28">“Thugamar ordú daingean daoibh,” ar seisean, “gan teagasc a dhéanamh in ainm an duine seo, ach féach, tá Iarúsailéim líonta de bhur dteagasc agaibh. Agus is áil libh bás an duine seo a leagan orainne.”</verse>
			<verse number="29">Dʼfhreagair Peadar agus na haspail eile: “Is córa dúinn umhlú do Dhia ná do dhaoine.</verse>
			<verse number="30">Thóg Dia ár sinsear Íosa ó mhairbh tar éis daoibhse é a mharú, dá chrochadh ar chrann.</verse>
			<verse number="31">Dʼardaigh Dia ar a dheis féin é ina phrionsa agus ina shlánaitheoir chun aithrí agus maithiúnas peacaí a thabhairt dʼIosrael.</verse>
			<verse number="32">Is finnéithe ar na nithe sin sinne agus an Spiorad Naomh ar thug Dia é dóibh sin atá umhal dó.”</verse>
			<verse number="33">Arna chlos sin do mhuintir an tsainidrín chuaigh siad chun báiní agus bhí fonn orthu iad a mharú.</verse>
			<verse number="34">Ach mʼéirigh duine acu ina sheasamh sa sainidrín, Fairisíneach darbh ainm Gamailiéil, máistir dlí a raibh meas ag an bpobal go léir air, agus dʼiarr sé na fir a chur taobh amuigh den doras ar feadh tamaill.</verse>
			<verse number="35">Labhair sé ansin leo: “A fheara Iosrael,” ar seisean, “tugaigí aire céard a dhéanfaidh sibh leis na daoine seo.</verse>
			<verse number="36">Tamall ó shin tháinig Teodas chun cinn agus é dá mhaíomh gur dhuine mór le rá é féin agus thaobhaigh suas le ceithre chéad fear leis. Ach maraíodh é agus scaipeadh a lucht leanúna nó go ndeachaigh siad ar neamhní.</verse>
			<verse number="37">Tháinig Iúdás Gailíleach chun cinn ina dhiaidh sin, aimsir an daon-áirimh, agus mheall sé slua ina dhiaidh. Ach cailleadh eisean chomh maith agus scaipeadh a lucht leanúna go léir.</verse>
			<verse number="38">Agus is é a mholaim daoibhse anois, fanacht amach ó na daoine seo agus ligean dóibh. Más ó dhaoine an beart nó an obair seo, rachaidh sí ar neamhní;</verse>
			<verse number="39">ach más ó Dhia í ní bheidh ar bhur gcumas-sa iad seo a chur ar neamhní–agus bʼfhéidir gur ag cur in aghaidh Dé a bheadh sibh.” Rinne siad rud air:</verse>
			<verse number="40">chuir siad fios ar na haspail agus tar éis dóibh iad a sciúrsáil agus foláireamh a thabhairt dóibh gan labhairt in ainm Íosa, scaoil siad chun siúil iad.</verse>
			<verse number="41">Dʼimigh siad-san leo ó láthair an tsainidrín agus áthas orthu de chionn go mbʼfhiú le Dia iad tarcaisne a fhulaingt ar son ainm Íosa.</verse>
			<verse number="42">Agus ní stadaidís ach ag teagasc gach lá, sa Teampall agus ó theach go teach, agus ag fógairt an dea-scéil gurbh é Íosa an Críost.</verse>
		</chapter>
		<chapter number="6">
			<verse number="1">San am sin, nuair a bhí líon na ndeisceabal ag méadú, thosaigh na Heilléanaigh ag casaoid ar na hEabhraigh faoi go raibh faillí dá déanamh ina mbaintreacha féin sa fhriotháileamh laethúil.</verse>
			<verse number="2">Dá chionn sin ghlaoigh an dáréag chucu na deisceabail go léir in éineacht agus labhair leo: “Ní dóigh linn,” ar siad, “go mba cheart dúinne briathar Dé a fhágáil chun dul ag freastal ag boird.</verse>
			<verse number="3">Dá bhrí sin, a bhráithre, déanaigí seachtar fear creidiúnach agaibh féin a thoghadh, fir a bheidh lán den Spiorad agus den eagna, go gcuirfimis i mbun an chúraim seo.</verse>
			<verse number="4">Agus leanfaimidne den urnaí agus de sheirbhís an bhriathair.”</verse>
			<verse number="5">Bhí an slua iomlán sásta leis an moladh sin agus roghnaigh siad na daoine seo a leanas: Stiofán, fear a bhí lán de chreideamh agus den Spiorad Naomh, Pilib agus Procaras, Niocanór agus Tiomón, Parmanas agus Nioclás, iompaitheach ó Aintíoch.</verse>
			<verse number="6">Thug siad i láthair na n-aspal iad, agus tar éis dóibh sin urnaí a dhéanamh leag siad a lámha orthu.</verse>
			<verse number="7">De réir mar a leath briathar Dé, chuaigh líon na ndeisceabal in Iarúsailéim i méid as cuimse, agus ghlac buíon mhór de na sagairt féin leis an gcreideamh.</verse>
			<verse number="8">Bhí Stiofán lán de ghrásta agus de chumhacht agus é ag déanamh éachtaí agus míorúiltí taibhseacha i measc an phobail.</verse>
			<verse number="9">Bhí daoine áirithe de chuid ‘Sionagóg na Saorfhear’ mar a thugtaí uirthi–daoine ó Chíréiné agus ó Chathair Alastair, ón gCilic agus ón Áise, agus thosaigh siad ag argóint le Stiofán</verse>
			<verse number="10">ach ní raibh ar a gcumas aon cheart a bhaint dá chuid eagna ná den Spiorad lenar labhair sé.</verse>
			<verse number="11">Faoi dheireadh chuir siad suas daoine áirithe chun a rá gur chuala siad é ag labhairt go maslach faoi Mhaois agus faoi Dhia.</verse>
			<verse number="12">Ghríosaigh siad an pobal agus na seanóirí agus na scríobhaithe; ansin rith siad faoina dhéin, ghreamaigh eatarthu é agus sheol chun an tsainidrín é.</verse>
			<verse number="13">Thug siad finnéithe bréige i láthair dá rá: “Ní stadann an duine seo ach ag caint i gcoinne na háite naofa seo agus i gcoinne an dlí.</verse>
			<verse number="14">Chualamar é dá rá go ndéanfadh an tÍosa Nazórach úd an áit seo a leagan ar lár agus na gnásanna a dʼfhág Maois againn a athrú.”</verse>
			<verse number="15">Bhí a raibh ina suí sa sainidrín ag faire go dlúth ar Stiofán agus thug siad faoi deara go raibh a ghnúis mar bheadh gnúis aingil.</verse>
		</chapter>
		<chapter number="7">
			<verse number="1">Ansin dʼfhiafraigh an t-ard-sagart de: “An bhfuil seo amhlaidh?” Dʼfhreagair Stiofán:</verse>
			<verse number="2">“A bhráithre agus a aithreacha,” ar seisean, “éistigí liom. Thaispeáin Dia na Glóire é féin dár n-athair Abrahám nuair a bhí sé sa Mheaspatáim sula ndeachaigh sé chun cónaithe i Hárán</verse>
			<verse number="3">agus dúirt sé leis: ‘Fág do thír agus do mhuintir agus gluais leat chun na tíre a thaispeánfaidh mé duit.’</verse>
			<verse number="4">Leis sin dʼfhág sé Tír na gCaildéach agus chuaigh chun cónaithe i Hárán. Agus tar éis bhás a athar, dʼaistrigh Dia as sin é chun na tíre ina bhfuil sibh-se in bhur gcónaí anois.</verse>
			<verse number="5">Níor thug Dia seilbh dó, áfach, ar a oiread agus fód de thalamh na tíre: ach gheall sé go dtabharfadh sé dó é agus dá shliocht ina dhiaidh, siúd is nach raibh aon sliocht air san am.</verse>
			<verse number="6">Seo mar a labhair Dia: ‘Beidh do shliocht ar deoraíocht i dtír iasachta, agus cuirfear faoi dhaorsmacht agus faoi leatrom iad go ceann ceithre chéad bliain;</verse>
			<verse number="7">ach an cine a mbeidh siad faoi dhaoirse acu, tabharfaidh mé daorbhreith orthu,’ arsa an Tiarna, ‘agus ina dhiaidh sin tiocfaidh siad amach as an tír sin agus tabharfaidh ómós dom-sa san áit seo.’</verse>
			<verse number="8">“Ansin rinne Dia conradh an timpeallghearrtha leis, agus mar sin nuair a rugadh Íosác, rinne Abrahám é a thimpeallghearradh ar an ochtú lá. Rinne Íosác an rud céanna le hIacób agus rinne Iacób é leis an dáréag uasalaithreacha.</verse>
			<verse number="9">Bhí éad ag na huasalaithreacha le hIósaef agus dhíol siad san Éigipt é. Ach bhí Dia leis</verse>
			<verse number="10">agus thug sé slán é ó gach gábh dá raibh i ndán dó, bhronn air grástúlacht agus eagna i bhfianaise Fharó, rí na hÉigipte, agus rinne ceannaire ar an Éigipt de agus ceann ar an teaghlach ríoga.</verse>
			<verse number="11">Ansin tháinig gorta ar fud na hÉigipte agus ar fud Chanán. Lean cruatan mór é agus gan aon lón bia le fáil ag ár n-aithreacha.</verse>
			<verse number="12">Nuair a chuala Iacób go raibh arbhar le fáil san Éigipt chuir sé ár n-aithreacha ann den chéad uair.</verse>
			<verse number="13">Ar an dara turas nocht Iósaef é féin dá dheartháireacha agus fuair Faró fios cér dhíobh é Iósaef.</verse>
			<verse number="14">Ansin chuir Iósaef fios ar a athair, Iacób, agus ar an teaghlach go léir, cúig dhuine seachtód díobh san iomlán.</verse>
			<verse number="15">Chuaigh Iacób síos chun na hÉigipte, áit a bhfuair sé bás, é féin agus ár n-aithreacha.</verse>
			<verse number="16">Aistríodh a gcoirp go Seicim, áfach, agus cuireadh iad sa tuama úd a bhí ceannaithe ann ag Abrahám ar shuim airgid ó chlann Hamór i Seicim.</verse>
			<verse number="17">“Nuair a bhí an t-am ag teacht go gcomhlíonfaí an gealltanas a thug Dia dʼAbrahám, bhí ár muintir san Éigipt dulta i méid agus i líonmhaireacht</verse>
			<verse number="18">nó gur tháinig rí i gcoróin ann nárbh aithnid dó Iósaef.</verse>
			<verse number="19">Dʼimir an rí seo calaois ar ár gcine. Rinne sé leatrom ar ár sinsir agus chuir dʼfhiacha orthu a leanaí a chaitheamh amach i dtreo nach mairfidís.</verse>
			<verse number="20">“Ag an am seo is ea a rugadh Maois. Ba an-chaithiseach an leanbh é agus oileadh ar feadh trí mhí i dteach a athar é</verse>
			<verse number="21">ach nuair a cuireadh amach é, thóg iníon Fharó é agus rinne sí é a oiliúint amhail is dá mba mhac léi féin é.</verse>
			<verse number="22">Múineadh eagna uile na nÉigipteach dó agus is é a bhí cumasach i mbriathar agus i ngníomh.</verse>
			<verse number="23">“Bhí sé ag tarraingt ar an daichead nuair a bhuail an smaoineamh é dul ag fiosrú a mhuintire féin, clann Iosrael.</verse>
			<verse number="24">Nuair a chonaic sé éagóir dá déanamh ar dhuine acu, chuaigh sé dá chosaint, threascair sé an tÉigipteach agus bhain díoltas amach don té a ndearnadh éagóir air.</verse>
			<verse number="25">Mheas sé go dtuigfeadh a mhuintir gur dá bhfuascailt a chuir Dia chucu é, ach níor thuig.</verse>
			<verse number="26">Lá arna mhárach tháinig sé orthu agus iad ag bruíon le chéile agus nuair a dʼfhéach sé le síocháin a dhéanamh eatarthu, dá rá: ‘A fheara, nach bráithre sibh? Cad uime a bhfuil sibh ag déanamh éagóra ar a chéile?’</verse>
			<verse number="27">An fear a bhí ag déanamh na héagóra ar a chomharsa, bhrúigh sé Maois uaidh dá rá: ‘Cé a cheap thusa i do cheann urra agus i do bhreitheamh orainn?</verse>
			<verse number="28">An mé a mharú is áil leat mar a mharaigh tú an tÉigipteach úd inné?’</verse>
			<verse number="29">Ar chlos na cainte sin do Mhaois, theith sé agus bhí sé ina dheoraí i Midián, áit ar ghin sé beirt mhac.</verse>
			<verse number="30">“Daichead bliain ina dhiaidh sin thaispeáin aingeal an Tiarna é féin dó i lasair an toir i bhfásach Shliabh Shíonáí.</verse>
			<verse number="31">Chuir an radharc ionadh ar Mhaois, agus nuair a dhruid sé in aice an toir dá bhreithniú, tháinig guth an Tiarna chuige:</verse>
			<verse number="32">‘Mise Dia do shinsear, Dia Abrahám agus Íosác agus Iacób.’ Thosaigh Maois ar chrith agus ní leomhfadh sé breithniú air.</verse>
			<verse number="33">Ansin labhair an Tiarna leis: ‘Bain díot do chuaráin,’ ar seisean, ‘mar is talamh naofa an ball ina bhfuil tú i do sheasamh.</verse>
			<verse number="34">Tá droch-íde mo phobail san Éigipt feicthe agam go dearfa–tá a gcuid osna cloiste agam agus tháinig mé dá bhfuascailt. Agus seo anois, táim chun tusa a chur mar theachtaire go dtí an Éigipt.’</verse>
			<verse number="35">“An Maois seo ar dhiúltaigh siad dó dá rá: ‘Cé a cheap thusa i do cheann urra agus i do bhreitheamh orainn,’ sin é an fear a sheol Dia chucu ina cheann agus ina fhuascailteoir le cabhair an aingil a thaispeáin é féin dó ag an tor.</verse>
			<verse number="36">Eisean a sheol amach iad agus a rinne éachtaí agus míorúiltí i dtír na hÉigipte agus ag an Muir Rua agus sa bhfhásach ar feadh daichead bliain.</verse>
			<verse number="37">Sin é an Maois céanna a dúirt le clann Iosrael: ‘Ardóidh Dia fáidh eile daoibh as bhur gcine féin faoi mar a dʼardaigh sé mise.’</verse>
			<verse number="38">Sin é an fear a bhí leis an bpobal sa bhfhásach i gcuideachta an aingil a labhair leis ar Shliabh Shíonáí, agus i gcuideachta ár sinsear, agus a fuair briathra beo le tabhairt dúinne.</verse>
			<verse number="39">Ach ní ghéillfeadh ár sinsir dó: thug siad droim láimhe dó agus dʼiompaigh a gcroí ar an Éigipt athuair,</verse>
			<verse number="40">dá rá le hÁrón: ‘Déan dúinn déithe a ghluaisfidh romhainn. An Maois seo a sheol as tír na hÉigipte sinn, ní fheadramar cad a dʼimigh air.’</verse>
			<verse number="41">agus rinne siad íomhá lao sna laethanta sin agus dʼofráil íobairt don íol agus rinne siad aoibhneas as saothar a lámh.</verse>
			<verse number="42">Ach dʼiompaigh Dia uathu agus lig dóibh adhradh a thabhairt do na ranna Neimhe de réir mar atá scríofa i leabhar na bhfáithe: ‘Ní dom-sa a thug sibh tíolacthaí agus íobairt ar feadh daichead bliain sa bhfhásach, a theaghlach Iosrael;</verse>
			<verse number="43">is í both Mholoch a rinne sibh a iompar agus réalta Ráífean, bhur ndia; bʼin iad na híomhánna a rinne sibh le hadhradh agus díbreoidh mé sibh thar an mBablóin soir.’</verse>
			<verse number="44">“Bhí both an fhoilsithe ag ár sinsir sa bhfhásach. An té úd a bhíodh ag labhairt le Maois, dʼordaigh sé dó í a dhéanamh de réir an phatrúin a bhí feicthe aige.</verse>
			<verse number="45">Fuair an chéad ghlúin eile dár sinsir í mar oidhreacht agus thug siad féin agus Iósua isteach leo í i ndúiche na gciníocha a ruaig Dia amach rompu; agus dʼfhan sí ann go dtí aimsir Dháiví.</verse>
			<verse number="46">Fuair Dáiví gean ó Dhia agus dʼiarr sé cead air áitreabh a fháil do Dhia Iacób.</verse>
			<verse number="47">Ach ba é Solamh a thóg teach dó.</verse>
			<verse number="48">Ar a shon sin ní chónaíonn an té is airde i dtithe lámhdhéanta, de réir mar a deir an fáidh:</verse>
			<verse number="49">Is iad na spéartha mo chathaoir ríoga, agus an talamh stól mo chos. Cén sórt tí a thógfaidh sibh-se dom, arsa an Tiarna, nó cá mbeidh mʼáit chónaithe?</verse>
			<verse number="50">Nach í mo lámh-sa a rinne na nithe seo uile?’</verse>
			<verse number="51">“Nach ceanndána an dream sibh agus nach stuacach atá bhur gcroí agus bhur gcluasa? Bíonn sibh ag cur in aghaidh an Spioraid Naoimh de shíor mar a dhéanadh bhur sinsir romhaibh.</verse>
			<verse number="52">Cén duine de na fáithe nach ndearna bhur sinsir géar-leanúint air? Agus dʼimir siad an bás orthu siúd a thairngir teacht an Fhíréin. Agus anois tá sibh-se tar éis é a bhrath agus a chur chun báis,</verse>
			<verse number="53">sibh-se a fuair an dlí trí bhíthin na n-aingeal ach nár choimeád é.”</verse>
			<verse number="54">Chuaigh an chaint sin trí chroí a lucht éiste agus tháinig díoscán fiacla orthu chuige.</verse>
			<verse number="55">Ach bhí seisean lán den Spiorad Naomh, agus, ag féachaint in airde chun na bhflaitheas dó, chonaic sé glóir Dé agus Íosa ina sheasamh ar dheis Dé.</verse>
			<verse number="56">“Féach,” ar seisean, “feicim na flaithis ar oscailt agus Mac an Duine ina sheasamh ar dheis Dé.”</verse>
			<verse number="57">Leis sin lig siad béic ard astu agus gan éisteacht le focal eile thug siad ruathar faoi in éineacht,</verse>
			<verse number="58">thiomáin amach as an gcathair é agus thosaigh siad ar ghabháil de chlocha air. Dʼfhág na finnéithe a mbrait ag cosa ógfhir darbh ainm Sól.</verse>
			<verse number="59">Fad a bhí siad dá chlochadh bhí Stiofán ag glao os ard dá rá: “A Thiarna Íosa, glac chugat mʼanam.”</verse>
			<verse number="60">Ar thitim dó ar a ghlúine scread sé in ard a ghutha: “A Thiarna, ná hagair orthu an peaca seo.”</verse>
		</chapter>
		<chapter number="8">
			<verse number="1">Agus thoiligh Sól lena dhún-mharú. An lá sin féin thosaigh géar-leanúint mhór ar an Eaglais in Iarúsailéim agus scaip siad uile, ach amháin na haspail, ar fud chríocha Iúdáia agus na Samáire.</verse>
			<verse number="2">Agus dʼardaigh daoine diaganta áirithe corp Stiofáin leo chun é a adhlacadh agus rinne siad caoineadh mór os a chionn.</verse>
			<verse number="3">Ach bhí Sól ag déanamh scriosta ar an Eaglais: é ag dul ó theach go teach ag sracadh daoine amach, idir fhir agus mhná, agus dá gcur i bpríosún.</verse>
			<verse number="4">Iad sin a scaipeadh, ghluais siad ar fud na tíre ag fógairt an dea-scéil.</verse>
			<verse number="5">Chuaigh Pilib go dtí cathair na Samáire agus thosaigh ag craobhscaoileadh dóibh i dtaobh Chríost.</verse>
			<verse number="6">Thug na sluaite cluas ghéar dá raibh le rá ag Pilib mar ní hea amháin gur chuala siad a chuid cainte ach chonaic siad chomh maith na míorúiltí a bhí aige dá ndéanamh.</verse>
			<verse number="7">Mórán a raibh deamhain mhíghlana iontu, tháinig na deamhain amach astu agus iad ag screadach de ghlór ard; agus leigheasadh mórán pairiliseach agus bacach,</verse>
			<verse number="8">sa tslí go raibh áthas mór sa chathair sin.</verse>
			<verse number="9">Bhí sa chathair fear darbh ainm Síomón agus bhí sé roimhe sin ag cur mearbhaill ar mhuintir na Samáire lena chuid draíochta agus é ag maíomh gur dhuine mór le rá é féin. Gach duine sa chathair idir uasal agus íseal, thug siad cluas dó</verse>
			<verse number="10">agus deiridís: “Is é seo ‘mór-chumhacht Dé’ mar a thugtar air.”</verse>
			<verse number="11">Thugaidís cluas dó toisc mearbhall a bheith chomh fada sin orthu ag a chuid draíochta.</verse>
			<verse number="12">Ach nuair a chreid siad an dea-scéal ó Philib faoi Ríocht Dé agus faoi ainm Íosa Críost, baisteadh iad idir fhir agus mhná.</verse>
			<verse number="13">Agus Síomón féin chreid sé chomh maith le cách agus tar éis a bhaiste, chloígh sé go dlúth le Pilib agus thagadh alltacht air nuair a dʼfheiceadh sé na míorúiltí agus na héachtaí móra a bhí a ndéanamh.</verse>
			<verse number="14">Nuair a chuala na haspail a bhí in Iarúsailéim go raibh an tSamáir tar éis glacadh le briathar Dé, sheol siad chucu Peadar agus Eoin.</verse>
			<verse number="15">Ar theacht dóibh-sean chucu, rinne siad guí ar a son go bhfaighidís an Spiorad Naomh,</verse>
			<verse number="16">mar ní raibh an Spiorad tagtha fós ar dhuine ar bith acu mar ní raibh siad ach baiste in ainm an Tiarna Íosa.</verse>
			<verse number="17">Ansin leag Peadar agus Eoin a lámha orthu agus fuair siad an Spiorad Naomh.</verse>
			<verse number="18">Ach nuair a thug Síomón faoi deara gur trína lámha a leagan ag na haspail ar dhaoine a thugtaí an Spiorad, rinne sé airgead a thairiscint dóibh dá rá:</verse>
			<verse number="19">“Tugaigí dom-sa freisin an chumhacht sin i dtreo, cibé duine a leagfaidh mé mo lámha air, go bhfaighidh sé an Spiorad Naomh.”</verse>
			<verse number="20">Dʼfhreagair Peadar dó, áfach: “Don donas leat féin agus le do chuid airgid má mheas tú tabhartas Dé a cheannach ar airgead.</verse>
			<verse number="21">Níl baint ná páirt agat sa ghnó seo, mar ní ionraic do chroí i bhfianaise Dé.</verse>
			<verse number="22">Iompaigh dá bhrí sin ón urchóid seo agat agus iarr ar an Tiarna go maithfí duit an smaoineamh seo a theacht i do chroí.</verse>
			<verse number="23">Mar tugaim faoi deara go bhfuil tú éirithe chomh searbh leis an domlas agus go bhfuil tú gafa san olc.”</verse>
			<verse number="24">Dʼfhreagair Síomón é: “Agus déanaigíse guí chun an Tiarna orm freisin ionas nach dtiocfaidh orm aon ní dár luaigh sibh.”</verse>
			<verse number="25">Nuair a bhí a gcuid fianaise tugtha ag na haspail agus scéal an Tiarna fógartha acu, ghluais siad leo ar ais go hIarúsailéim agus dʼfhógair an dea-scéal i mór-chuid de bhailte na Samárach.</verse>
			<verse number="26">Labhair aingeal an Tiarna le Pilib: “Éirigh,” ar seisean, “agus gluais leat ó dheas an bóthar a ghabhann ó Iarúsailéim go Gaza; sin é bóthar an fhásaigh.”</verse>
			<verse number="27">Dʼéirigh Pilib agus chuir chun bóthair. Agus tharla ag dul an bealach sin coillteán Aetópach, fear a bhí ina ardoifigeach ag Candaicé, ban-ríon na nAetópach, agus ina choimeádaí ar a cuid maoine uile. Bhí sé tar éis teacht go hIarúsailéim ag adhradh Dé</verse>
			<verse number="28">agus bhí sé ar a shlí abhaile agus é ina shuí ina charráiste agus ag léamh Íseáia fáidh.</verse>
			<verse number="29">Labhair an Spiorad le Pilib: “Gabh suas chun an charráiste agus siúil lena thaobh.”</verse>
			<verse number="30">Rith Pilib anonn agus nuair a chuala sé an coillteán ag léamh Íseáia fáidh, labhair sé leis: “An dtuigeann tú a bhfuil agat dá léamh?” ar seisean.</verse>
			<verse number="31">“Conas a thuigfinn,” dʼfhreagair an coillteán, “gan duine éigin a mhíneodh dom é?” agus dʼiarr ar Philib suí in airde leis.</verse>
			<verse number="32">Is é seo an giota den scrioptúr a bhí a léamh aige: “Seoladh é amhail caora chun a choscartha, agus amhail uan a bheadh ina thost os comhair an lomadóra, níor oscail sé a bhéal.</verse>
			<verse number="33">Ó tugadh céim síos dó ní raibh cothrom le fáil aige. Cé a dhéanfaidh trácht ar a shliocht mar tógadh as an saol seo é?”</verse>
			<verse number="34">Labhair an coillteán le Pilib: “Inis dom,” ar sé, “cé dó a bhfuil an fáidh ag tagairt? Cé acu dó féin atá sé ag tagairt nó do dhuine éigin eile?”</verse>
			<verse number="35">Bhog Pilib chun cainte, agus ag tosú ón dréacht seo den scrioptúr dʼfhógair sé dó an dea-scéal faoi Íosa.</verse>
			<verse number="36">Bhí siad ag cur an bhóthair díobh nuair a tháinig siad chun lochán uisce. “Féach,” arsa an coillteán, “tá uisce anseo. Cad é an bac atá orm-sa mo bhaisteadh?”</verse>
			<verse number="37">Dúirt Pilib leis: “Má chreideann tú ó do chroí go hiomlán, is ceadmhach duit.” Dʼfhreagair sé agus dúirt: “Creidim gurb é Íosa Críost Mac Dé.”</verse>
			<verse number="38">Dʼordaigh sé an carráiste a stopadh, chuaigh siad beirt, Pilib agus an coillteán, síos isteach san uisce agus bhaist Pilib é.</verse>
			<verse number="39">Ach ar theacht amach as an uisce dóibh, dʼardaigh Spiorad an Tiarna Pilib chun siúil agus ní fhaca an coillteán é níos mó agus chuir sé chun bóthair go lúcháireach.</verse>
			<verse number="40">Tháinig Pilib go hAzótas agus ghluais sé ag fógairt an dea-scéil ar fud na mbailte go léir nó gur tháinig sé go Caesairia.</verse>
		</chapter>
		<chapter number="9">
			<verse number="1">Idir an dá linn lean Sól ag bagairt báis ar dheisceabail an Tiarna. Chuaigh sé go dtí an t-ard-sagart</verse>
			<verse number="2">ag lorg litreacha uaidh le tabhairt chun na sionagóg i nDamaisc i dtreo, cibé duine dá bhfaigheadh sé ann, fear nó bean, a lean an bealach, go ndéanfadh sé iad a ghabháil agus a thabhairt ar ais go hIarúsailéim.</verse>
			<verse number="3">Bhí sé ar an mbóthar ann agus é ag druidim le Damaisc nuair a las solas ón spéir ina thimpeall de phreab.</verse>
			<verse number="4">Thit sé chun talaimh agus chuala sé an guth dá rá leis: “A Shóil, a Shóil, cén fáth a bhfuil tú do mo ghéarleanúint?”</verse>
			<verse number="5">“Cé thú féin, a Thiarna?” dʼfhiafraigh Sól. Dʼfhreagair an guth: “Is mise Íosa, an té a bhfuil tú dá ghéarleanúint.</verse>
			<verse number="6">Ach éirigh i do sheasamh, gabh isteach sa chathair agus déarfar leat cad is déanta duit.”</verse>
			<verse number="7">Na fir a bhí ag taisteal leis, rinneadh staic díobh: bhí an guth le cloisteáil acu ach gan duine le feiceáil.</verse>
			<verse number="8">Dʼéirigh Sól den talamh, ach nuair a dʼoscail sé na súile ní raibh aon léas radhairc aige. Rug siad ar lámh air agus sheol isteach sa chathair é.</verse>
			<verse number="9">Agus bhí sé ar feadh trí lá gan radharc agus gan greim ná bolgam a bhlaiseadh.</verse>
			<verse number="10">Bhí, i nDamaisc, deisceabal darbh ainm Anainias agus labhair an Tiarna in aisling leis: “A Anainias,” ar sé. “Féach mé, a Thiarna,” dʼfhreagair Anainias.</verse>
			<verse number="11">“Éirigh,” arsa an Tiarna leis, “agus gluais leat go dtí an tSráid Dhíreach mar a thugtar uirthi, agus loirg i dteach Iúdáis fear ó Tharsas arb ainm dó Sól. Tá sé ag guí ann</verse>
			<verse number="12">agus chonaic sé in aisling fear darbh ainm Anainias ag teacht isteach chuige agus ag leagan a lámh air chun go mbeadh a radharc ar ais aige.”</verse>
			<verse number="13">Ach dʼfhreagair Anainias: “A Thiarna, chuala mé iomrá ar an bhfear seo óna lán daoine agus ar a bhfuil dʼolc déanta aige ar an bpobal naofa in Iarúsailéim,</verse>
			<verse number="14">agus anseo féin tá údarás aige ó na hardsagairt gach duine dá nglaonn ar dʼainm-se a ghabháil.”</verse>
			<verse number="15">“Gluais leat,” arsa an Tiarna leis, “mar is é sin an duine atá tofa agam-sa chun mʼainm a thabhairt i láthair na bpágánach agus na ríthe agus i láthair chlann Iosrael.</verse>
			<verse number="16">Taispeánfaidh mise dó a bhfuil le fulaingt aige ar son mʼainm-se.”</verse>
			<verse number="17">Dʼimigh Anainias leis, agus ar dhul isteach sa teach dó leag sé a lámha air, dá rá: “A Shóil, a bhráthair, is é an Tiarna a sheol chugat mé–an tÍosa a thaispeáin é féin duit ar do bhealach anseo–chun go mbeadh do radharc arís agat agus go líonfaí den Spiorad Naomh thú.”</verse>
			<verse number="18">Agus de phreab thit mar a bheadh screamh dá shúile agus tháinig a radharc arís dó; agus ar éirí dó ina sheasamh, baisteadh é.</verse>
			<verse number="19">Agus tar éis dó rud a ithe tháinig a neart arís ann. Dʼfhan Sól ar feadh tamaill leis na deisceabail i nDamaisc.</verse>
			<verse number="20">Thosaigh sé láithreach ag fógairt sna sionagóga gurb é Íosa mac Dé.</verse>
			<verse number="21">Tháinig alltacht ar a raibh ag éisteacht leis agus deiridís: “Nach é sin an duine a rinne scrios in Iarúsailéim ar a mbíodh ag glaoch ar an ainm sin? Nach é gnó a thug anseo é iad a ghabháil agus a thabhairt ar ais go dtí na hardsagairt?”</verse>
			<verse number="22">Ach is ag dul i neart a bhí Sól agus chuir sé mearbhall ar Ghiúdaigh Dhamaisce toisc é a bheith ag dearbhú gurb é Íosa an Meisias.</verse>
			<verse number="23">I gceann tamaill mhaith chuaigh na Giúdaigh i gcomhairle le chéile chun é a mharú,</verse>
			<verse number="24">ach fuair Sól eolas ar a gcomh-cheilg. Bhídís ag faire na ngeataí go géar de lá agus dʼoíche chun é a mharú</verse>
			<verse number="25">ach thóg na deisceabail leo é san oíche agus lig síos i gciseán ar cheann téide é trí scoilt san fhalla.</verse>
			<verse number="26">Ar theacht dó go hIarúsailéim rinne sé iarracht ar dhul i bpáirt leis na deisceabail ach bhí eagla orthu go léir roimhe mar ní chreidfidís gur dheisceabal é.</verse>
			<verse number="27">Ansin thóg Barnabas faoina chúram é agus thug i láthair na n-aspal é, ag aithris dóibh conas mar a chonaic sé an Tiarna ar an mbóthar agus mar a rinne sé comhrá leis agus mar a labhair sé go teann in ainm Íosa i nDamaisc.</verse>
			<verse number="28">Dʼfhan Sól in éineacht leo in Iarúsailéim gan chosc gan cheangal air ach é ag labhairt go dána in ainm an Tiarna.</verse>
			<verse number="29">Bhíodh sé ag caint agus ag conspóid leis na Giúdaigh Heilléanacha freisin. Rinne siad-san iarracht ar é a mharú</verse>
			<verse number="30">ach nuair a fuair na bráithre amach é, thóg siad Sól leo go Caesairia agus chuir as sin go Tarsas é.</verse>
			<verse number="31">Mar sin bhí síocháin ag an Eaglais ar fud Iúdáia go léir agus na Gailíle agus na Samáire. Lean sí dá tógáil féin agus ag dul chun cinn faoi eagla an Tiarna agus ag dul i méid le cabhair an Spioraid Naoimh.</verse>
			<verse number="32">Tharla nuair a bhí Peadar ar a chamchuarta go ndeachaigh sé chun an phobail naofa a chónaigh i Lide.</verse>
			<verse number="33">Tháinig sé ar dhuine ann arbh ainm dó Aeinéas–pairiliseach a bhí ag coimeád na leapa le hocht mbliana anuas.</verse>
			<verse number="34">Labhair Peadar leis: “A Aeinéas,” ar sé, “tá Íosa Críost do do leigheas. Éirigh i do shuí agus cóirigh do leaba.” Agus mʼéirigh sé láithreach.</verse>
			<verse number="35">Agus nuair a chonaic muintir Lide agus muintir Sheárón é, dʼiompaigh siad go léir chun an Tiarna.</verse>
			<verse number="36">Bhí in Iopae bandeisceabal darbh ainm Tabaite (Dorcas sa Ghréigis, focal a chiallaíonn ‘eilit’). Bean ba ea í a raibh a saol tugtha aici i mbun carthanachta agus déirce.</verse>
			<verse number="37">Tharla sna laethanta sin gur buaileadh breoite í agus go bhfuair sí bás. Tar éis dóibh í a thonach chuir siad ar chlár í i seomra uachtarach.</verse>
			<verse number="38">Tá Lide i ngar dʼIopae agus nuair a chuala na deisceabail Peadar a bheith san áit, chuir siad beirt fhear chuige dá iarraidh air teacht chucu gan mhoill.</verse>
			<verse number="39">Dʼéirigh Peadar agus tháinig lena gcois. Ar shroichint na háite dó thug siad in airde chun an tseomra uachtaraigh é. Tháinig na baintreacha go léir chuige ag sileadh deor agus ag taispeáint dó na léinte agus na gcótaí a dhéanadh Dorcas dóibh fad a bhí sí ina beatha.</verse>
			<verse number="40">Ach chuir Peadar gach duine acu amach agus chaith sé é féin ar a ghlúine ag guí. Ansin dʼiompaigh sé chun an choirp, dá rá: “A Thabaite, éirigh i do shuí.” Dʼoscail sise a súile agus ar fheiceáil Pheadair di, mʼéirigh sí aniar.</verse>
			<verse number="41">Shín Peadar a lámh chuici agus chuir ina seasamh í. Ansin ghlaoigh sé chuige an pobal naofa agus na baintreacha agus thug suas dóibh í go beo beathach.</verse>
			<verse number="42">Leath an scéal sin ar fud Iopae agus chreid mórán sa Tiarna.</verse>
			<verse number="43">Dʼfhan sé in Iopae ar feadh i bhfad fara súdaire darbh ainm Síomón.</verse>
		</chapter>
		<chapter number="10">
			<verse number="1">Bhí i gCaesairia fear darbh ainm Coirnéilias, taoiseach céid ar an gCathlán Iodálach mar a thugtar air.</verse>
			<verse number="2">Fear cráifeach ba ea é agus bhí sé féin agus a theaghlach ar fad ómósach do Dhia; thugadh sé déirc go fial don phobal agus dhéanadh guí chun Dé go buan.</verse>
			<verse number="3">Lá amháin timpeall a trí a chlog tráthnóna chonaic sé go soiléir in aisling aingeal Dé ag teacht chuige agus ag rá: “A Choirnéilias.”</verse>
			<verse number="4">Stán sé ar an aingeal le scanradh agus dúirt: “Cad é sin, a dhuine uasail?” Dʼfhreagair an t-aingeal: “Tá dʼurnaithe agus do dhéirc imithe suas i bhfianaise Dé agus tá cuimhne aige orthu.</verse>
			<verse number="5">Agus anois, cuir-se fir go hIopae ag triall ar Shíomón áirithe dar comhainm Peadar.</verse>
			<verse number="6">Tá sé ar aíocht ag Síomón Súdaire a bhfuil a theach ar bhruach na farraige.”</verse>
			<verse number="7">Nuair a dʼimigh an t-aingeal a bhí ag caint leis, ghlaoigh sé chuige beirt dá sheirbhísigh agus duine diaganta de na saighdiúirí a bhí faoina réir,</verse>
			<verse number="8">dʼaithris dóibh an scéal tríd síos agus chuir chun siúil go hIopae iad.</verse>
			<verse number="9">Lá arna mhárach timpeall meán lae, bhí siad ag cur na slí díobh agus iad ag tarraingt ar an gcathair, nuair a chuaigh Peadar in airde go huachtar an tí ag guí.</verse>
			<verse number="10">Tháinig ocras air agus fonn ite, ach fad a bhí siad ag ullmhú an bhia dó, thit támhnéal air:</verse>
			<verse number="11">chonaic sé an spéir ar oscailt agus rud éigin mar a bheadh braillín mhór ag teacht anuas: í crochta as na ceithre chúinne agus í dá ligean anuas chun talaimh.</verse>
			<verse number="12">Istigh ann bhí an uile ainmhí ceathairchosach agus phéist agus éanlaith an aeir.</verse>
			<verse number="13">Agus labhair an guth leis: “Éirigh, a Pheadair, maraigh rud éigin agus ith.”</verse>
			<verse number="14">“Nár lige Dia sin, a mháistir,” dʼfhreagair Peadar, “mar níor ith mé riamh aon ní a bhí mínaofa ná neamh-ghlan.”</verse>
			<verse number="15">Labhair an guth leis athuair: “An ní atá íonghlanta ag Dia ná tabhairse rud neamh-ghlan air.”</verse>
			<verse number="16">Tharla sé seo trí huaire agus ansin tógadh an rud ar ais in airde sa spéir.</verse>
			<verse number="17">Bhí mearbhall ar Pheadar i dtaobh bhrí na físe a bhí feicthe aige: idir an dá linn bhí na fir a chuir Coirnéilias uaidh tar éis tuairisc theach Shíomóin a chur agus bhí siad ina seasamh ag an doras faoin am seo</verse>
			<verse number="18">ag glaoch agus ag fiafraí an raibh Síomón dar chomhainm Peadar ar aíocht ann.</verse>
			<verse number="19">Bhí Peadar fós ag machnamh ar an bhfís nuair a dúirt an Spiorad leis: “Féach, tá fir do do lorg.</verse>
			<verse number="20">Éirigh i do shuí, gabh síos chucu agus gluais in éineacht leo. Agus ná bíodh aon cheist ort mar is mise a chuir chugat iad.”</verse>
			<verse number="21">Chuaigh Peadar síos chun na bhfear agus dúirt leo: “Is mise an té atá uaibh. Cad é an gnó a thug anseo sibh?”</verse>
			<verse number="22">Dʼfhreagair siad-san dó: “Coirnéilias taoiseach céid a chuir anseo sinn. Fear ionraic diaganta is ea é a bhfuil ard-mheas ag an gcine Giúdach ar fad air, agus fuair sé ordú ó aingeal naofa fios a chur ort-sa chun a thí agus éisteacht lena bhfuil le rá agat.”</verse>
			<verse number="23">Dʼiarr Peadar isteach iad, dá bhrí sin, agus thug aíocht dóibh. Dʼéirigh sé lá arna mhárach agus dʼimigh sé lena gcois agus cuid de na bráithre ó Iopae ina theannta,</verse>
			<verse number="24">agus bhain sé Caesairia amach an lá dár gcionn. Bhí Coirnéilias ag feitheamh leis agus é tar éis a ghaolta agus a dhlúth-chairde a ghlaoch le chéile.</verse>
			<verse number="25">Nuair a bhí Peadar ar tí dul isteach tháinig Coirnéilias ina araicis agus dʼumhlaigh go talamh ag déanamh ómóis dó.</verse>
			<verse number="26">Thóg Peadar suas é áfach, dá rá: “Éirigh i do sheasamh. Níl ionamsa ach fear ar do dhála féin.”</verse>
			<verse number="27">Chuaigh sé isteach ag comhrá leis agus fuair sé slua mór daoine cruinnithe ann,</verse>
			<verse number="28">agus labhair sé leo: “Tuigeann sibh go maith nach dleathach do Ghiúdaigh caidreamh a bheith acu le lucht cine eile, ná dul ar cuairt féin chucu. Thaispeáin Dia dom-sa, áfach, gan duine mínaofa ná neamh-ghlan a thabhairt ar neach ar bith.</verse>
			<verse number="29">Dá chomhartha sin tháinig mise anseo gan cheist gan doicheall an túisce a cuireadh fios orm. Ceist agam oraibh dá bhrí sin: cad uime ar chuir sibh fios orm, fiafraím díbh?”</verse>
			<verse number="30">Dʼfhreagair Coirnéilias: “An taca seo trí lá ó shin bhíos ag rá mʼurnaithe tráthnóna i mo theach nuair a sheas duine os mo chomhair agus é cóirithe in éadaí geala.</verse>
			<verse number="31">‘A Choirnéilias,’ ar sé, ‘tá éiste le do ghuí agus tá cuimhne ar do dhéirc i bhfianaise Dé.</verse>
			<verse number="32">Cuir fios, dá bhrí sin, go hIopae ar Shíomón dar comhainm Peadar; tá sé ar aíocht i dteach Shíomóin Súdaire ar bhruach na farraige.’</verse>
			<verse number="33">Mar sin chuir mé fios ort láithreach bonn–agus ba mhaith uait teacht. Anois táimid go léir anseo i bhfianaise Dé chun éisteacht le gach ar ordaigh an Tiarna duit.”</verse>
			<verse number="34">Ansin thosaigh Peadar ag labhairt: “Tuigim anois go fíor nach bhféachann Dia chun pearsan seachas a chéile</verse>
			<verse number="35">ach cibé duine a thugann ómós dó agus a dhéanann an ceart, gur taitneamhach an duine sin dó is cuma cén cine ar díobh é.</verse>
			<verse number="36">Sin é an teachtaireacht a chuir sé go dtí clann Iosrael nuair a dʼfhógair sé dea-scéal na síochána dóibh trí Íosa Críost–an té atá inA Thiarna ar chách uile.</verse>
			<verse number="37">Tá a fhios agaibh an rud a thit amach ar fud Iúdáia, tar éis dó tosú sa Ghailíl i ndiaidh an bhaiste a dʼfhógair Eoin,</verse>
			<verse number="38">an scéal faoi Íosa ó Nazarat: mar a choisric Dia é leis an Spiorad Naomh agus le cumhacht; mar a chuaigh sé timpeall na tíre ag déanamh na maitheasa agus ag leigheas gach duine a bhí faoi smacht an diabhail, mar go raibh Dia fairis.</verse>
			<verse number="39">Agus is finnéithe sinn ar gach ní dá ndearna sé i dtír na nGiúdach agus in Iarúsailéim. Chuir siad chun báis é dá chrochadh ar chrann,</verse>
			<verse number="40">ach thóg Dia ón mbás an treas lá é agus thug le feiceáil é,</verse>
			<verse number="41">ní don phobal ar fad é, ach do na finnéithe a bhí réamhcheaptha ag Dia, is é sin le rá, dúinne. Chaitheamar bia agus deoch ina theannta tar éis a aiséirithe ó mhairbh</verse>
			<verse number="42">agus dʼordaigh sé dúinn a fhógairt don phobal agus a dhearbhú gurb é atá ceaptha ag Dia ina bhreitheamh ar bheo agus ar mhairbh.</verse>
			<verse number="43">Agus is air a thugann na fáithe uile an fhianaise seo go bhfuil maithiúnas peacaí le fáil ina ainm ag an uile dhuine a chreideann ann!”</verse>
			<verse number="44">Ní raibh an méid sin ráite ag Peadar nuair a tháinig an Spiorad Naomh anuas ar a raibh ag éisteacht lena theachtaireacht.</verse>
			<verse number="45">Bhí alltacht ar na creidmhigh Ghiúdacha a bhí tagtha in éineacht le Peadar a fheiceáil gur doirteadh tabhartas an Spioraid Naoimh ar na págánaigh freisin,</verse>
			<verse number="46">mar chuala siad ag caint iad i dteangacha agus ag móradh Dé.</verse>
			<verse number="47">Ansin labhair Peadar leo: “Cé a dʼfhéadfadh uisce a mbaiste a dhiúltú do na daoine seo agus iad tar éis an Spiorad Naomh a fháil chomh maith linn féin?”</verse>
			<verse number="48">Agus dʼordaigh sé iad a bhaisteadh in ainm Íosa Críost. Ansin dʼiarr siad air fanacht ina dteannta ar feadh roinnt laethanta.</verse>
		</chapter>
		<chapter number="11">
			<verse number="1">Chuala na haspail agus na bráithre a bhí ar fud Iúdáia go raibh na págánaigh freisin tar éis briathar Dé a ghlacadh.</verse>
			<verse number="2">Nuair a chuaigh Peadar suas go hIarúsailéim, rinne lucht an timpeallghearrtha é a cháineadh</verse>
			<verse number="3">dá rá leis: “Chuaigh tú isteach i measc daoine neamh-thimpeallghearrtha agus chaith tú bia ina dteannta.”</verse>
			<verse number="4">Thosaigh Peadar agus dʼaithris sé an scéal tríd síos dóibh:</verse>
			<verse number="5">“Bhí mé i gcathair Iopae ag guí,” ar seisean, “nuair a tháinig támhnéal orm, agus chonaic mé in aisling rud mar a bheadh braillín mhór dá ligean anuas ón spéir leis na ceithre chúinne. Tháinig sé fad liom</verse>
			<verse number="6">agus nuair a dʼfhéach mé isteach ann chonaic mé ainmhithe ceathairchosacha an domhain agus na beithígh allta agus na péisteanna agus éanlaith an aeir.</verse>
			<verse number="7">Ansin chuala mé an guth dá rá: ‘Éirigh, a Pheadair, maraigh agus ith.’</verse>
			<verse number="8">‘Nár lige Dia sin, a mháistir,’ arsa mise, ‘mar aon ní mínaofa ná neamh-ghlan ní dheachaigh i mo bhéal-sa riamh.’</verse>
			<verse number="9">Labhair an guth ón spéir liom don dara huair: ‘Aon ní atá íonghlanta ag Dia, ná tabhairse rud mínaofa air.’</verse>
			<verse number="10">Tharla sé seo don tríú huair agus ansin tarraingíodh an t-iomlán ar ais in airde sa spéir.</verse>
			<verse number="11">“Ar an bpointe sin tháinig chun an tí ina raibh mé triúr fear a bhí curtha ag triall orm ó Chaesairia.</verse>
			<verse number="12">Dúirt an Spiorad liom gan aon cheist a bheith orm ach imeacht lena gcois. Tháinig an seisear bráithre seo in éineacht liom agus chuamar isteach i dteach an fhir úd.</verse>
			<verse number="13">Dʼinis seisean dúinn mar a chonaic sé an t-aingeal ina sheasamh ina theach dá rá leis: ‘Cuir fios go hIopae ar Shíomón dar comhainm Peadar</verse>
			<verse number="14">agus labhróidh sé sin na briathra leat ina bhfaighidh tú féin agus do theaghlach uile slánú.’</verse>
			<verse number="15">Agus ar thosú dom ag caint, thuirling an Spiorad Naomh orthu mar a thuirling orainn féin i dtosach.</verse>
			<verse number="16">Ansin chuimhnigh mé ar fhocal úd an Tiarna, mar a dúirt sé: ‘Rinne Eoin baisteadh in uisce ach baistfear sibh-se sa Spiorad Naomh.’</verse>
			<verse number="17">Dá réir sin má thug Dia dóibh-sean an tabhartas céanna a thug sé dúinne tar éis dúinn creidiúint sa Tiarna Íosa Críost, cérbh é mise go bhféadfainn bac a chur ar Dhia?”</verse>
			<verse number="18">Nuair a chuala siad an méid sin, mʼéist siad agus thug glóir do Dhia dá rá: “Thug Dia, más ea, aithrí chun na beatha do na Gintlithe chomh maith.”</verse>
			<verse number="19">An mhuintir úd a scaipeadh ag an ngéar-leanúint a tharla mar gheall ar Stiofán, ghluais siad rompu chomh fada leis an bhFéiníc agus leis an gCipir agus le hAintíoch. Níor fhógair siad an briathar, áfach, ach do na Giúdaigh amháin.</verse>
			<verse number="20">Ach bhí daoine áirithe orthu–Cipirigh agus Círéinéigh ba ea iad–agus nuair a bhain siad Aintíoch amach thosaigh siad ag caint leis na Gréagaigh chomh maith agus ag fógairt dhea-scéal an Tiarna Íosa dóibh.</verse>
			<verse number="21">Bhí lámh Dé leo san obair agus is iomaí duine a ghlac an creideamh agus a dʼiompaigh chun an Tiarna.</verse>
			<verse number="22">Tháinig scéala fúthu go dtí an Eaglais in Iarúsailéim agus sheol siad Barnabas go hAintíoch.</verse>
			<verse number="23">Nuair a shroich sé an áit agus nuair a chonaic sé grásta Dé ann, bhí áthas air, agus chomhairligh sé dóibh go léir cloí leis an Tiarna go daingean diongbháilte.</verse>
			<verse number="24">Fear maith a bhí ann agus é lán den Spiorad Naomh agus de chreideamh. Agus cuireadh slua maith mór le buíon an Tiarna.</verse>
			<verse number="25">Dʼimigh Barnabas go Tarsas ag lorg Shóil,</verse>
			<verse number="26">agus tar éis dó é a fháil, thug sé leis go hAintíoch é. Thug siad bliain iomlán ar aíocht ag an Eaglais ann agus thug siad teagasc dá lán daoine. Agus tharla gur in Aintíoch is túisce a tugadh ‘Críostaithe’ ar na deisceabail.</verse>
			<verse number="27">Sna laethanta sin tháinig fáithe anuas ó Iarúsailéim go hAintíoch.</verse>
			<verse number="28">Dʼéirigh duine acu darb ainm Agabas agus thug sé le fios faoi luí an Spioraid go raibh gorta mór le teacht ar an domhan iomlán–rud a tharla in aimsir Chláidias.</verse>
			<verse number="29">Mar sin de, bheartaigh na deisceabail–gach duine acu de réir a ghustail–ar chabhair airgid a chur chun na mbráithre a bhí ina gcónaí in Iúdáia.</verse>
			<verse number="30">Rinne siad amhlaidh agus chuir siad Barnabas agus Sól go dtí na seanóirí leis an airgead.</verse>
		</chapter>
		<chapter number="12">
			<verse number="1">Um an dtaca seo is ea a dʼimir Héaród rí an lámh throm ar chuid de bhaill na hEaglaise.</verse>
			<verse number="2">Chuir sé Séamas deartháir Eoin chun báis leis an gclaíomh.</verse>
			<verse number="3">Nuair a chonaic sé gur thaitin sin leis na Giúdaigh, chinn sé ar Pheadar a ghabháil chomh maith. Laethanta an tslim-aráin a bhí ann,</verse>
			<verse number="4">agus tar éis dó é a ghabháil, chuir sé i bpríosún é agus dʼfhág ceithre scuad saighdiúirí dá choimeád agus é de rún aige é a thabhairt os comhair an phobail tar éis na Cásca.</verse>
			<verse number="5">Fad a bhí Peadar dá choimeád sa phríosún, áfach, bhí urnaí dá déanamh gan staonadh chun Dé ar a shon ag an Eaglais.</verse>
			<verse number="6">An oíche sula raibh Héaród chun é a thabhairt os comhair an phobail, bhí Peadar ina chodladh idir beirt saighdiúirí agus dhá shlabhra faoi agus bhí garda os comhair an gheata ag faire an phríosúin.</verse>
			<verse number="7">Go tobann sheas aingeal ón Tiarna os a chomhair agus las solas sa seomra. Bhuail an t-aingeal Peadar sa chliathán agus dhúisigh é dá rá: “Éirigh i do sheasamh go tapa.” Leis sin thit na slabhraí dá lámha.</verse>
			<verse number="8">“Fáisc ort do chrios agus cuir ort do bhróga,” arsa an t-aingeal leis, agus rinne sé amhlaidh. “Cuir umat do bhrat,” arsa an t-aingeal arís leis, “agus lean mise.”</verse>
			<verse number="9">Lean sé amach é agus gan a fhios aige gur fíor a raibh dá dhéanamh ag an aingeal; cheap sé gur aisling a bhí dá feiceáil aige.</verse>
			<verse number="10">Ghluais siad thar an gcéad gharda agus thar an dara garda nó gur tháinig siad go dtí an geata iarainn isteach chun na cathrach. Dʼoscail an geata dóibh uaidh féin agus amach leo. Shiúil siad rompu fad sráide agus ansin de phreab, dʼimigh an t-aingeal as a radharc.</verse>
			<verse number="11">Nuair a tháinig Peadar chuige féin, dúirt sé: “Tá a fhios agam anois go fíor gur chuir an Tiarna a aingeal chugam agus gur fhuascail sé ó lámha Héaróid mé agus ó gach ní dá raibh an pobal Giúdach ag súil leis.”</verse>
			<verse number="12">Nuair a tuigeadh an méid sin dó, chuaigh sé go dtí teach Mháire, máthair Eoin dar chomhainm Marcas, mar a raibh slua mór bailithe agus iad ag déanamh urnaí.</verse>
			<verse number="13">Chnag sé ar dhoras an halla agus tháinig cailín aimsire darbh ainm ‘Rodae’ chun an doras a oscailt dó.</verse>
			<verse number="14">Nuair a dʼaithin sí guth Pheadair, le méid an áthais a bhí uirthi, in ionad an doras a oscailt, rith sí isteach ag fógairt dóibh go raibh Peadar ina sheasamh ag an doras.</verse>
			<verse number="15">“Ag rámhaille atá tú,” ar siad-san léi, ach dhearbhaigh sise gurbh fhíor a scéal. “Is é a aingeal coimhdeachta atá ann,” arsa siad-san.</verse>
			<verse number="16">Lean Peadar air ag bualadh ar an doras agus nuair a dʼoscail siad dó, chonaic siad é agus tháinig alltacht orthu.</verse>
			<verse number="17">Ach rinne Peadar comhartha láimhe dóibh a bheith ina dtost agus dʼaithris dóibh mar a thug an Tiarna amach as an bpríosún é. “Insígí an scéal seo do Shéamas agus do na bráithre,” ar seisean ag imeacht uathu agus ag dul go háit eile.</verse>
			<verse number="18">Nuair a bhí sé ina lá, bhí buairt nár bheag ar na saighdiúirí i dtaobh cad ba chor do Pheadar.</verse>
			<verse number="19">Chuir Héaród lorg air agus nuair nach raibh aon fháil air, scrúdaigh sé na gardaí agus dʼordaigh iad a chur chun báis. Ansin chuaigh sé síos ó Iúdáia go Caesairia agus thug tamall ann.</verse>
			<verse number="20">San am seo bhí colg ar Héaród le muintir na Tuíre agus Shiodón, ach tháinig an dá mhuintir le chéile ar thoscaireacht chuige. Tar éis dóibh Blastas, maor teallaigh an rí, a thabhairt ar a dtaobh, dʼiarr siad síocháin ar an rí de bhrí gur ón dúiche ríoga a tháinig lón bia a dtíre féin.</verse>
			<verse number="21">An lá a bhí ceaptha dó bhí Héaród cóirithe ina éide rí, shuigh sé faoi ar an suí breithimh agus thug óráid dóibh.</verse>
			<verse number="22">Thosaigh an pobal ag béiceadh: “Ní guth duine é seo ach guth Dé.”</verse>
			<verse number="23">Agus ar an mball bhuail aingeal an Tiarna ar lár é de chionn nár thug sé onóir do Dhia. Fuair sé bás agus é dá ithe ag péisteanna.</verse>
			<verse number="24">Lean briathar Dé ag fás agus ag leathnú.</verse>
			<verse number="25">Tar éis dóibh a misean a chur i gcríoch dʼfhill Barnabas agus Sól go hIarúsailéim agus thug siad Eoin Marcas leo.</verse>
		</chapter>
		<chapter number="13">
			<verse number="1">Bhí san Eaglais in Aintíoch na fáithe agus na múinteoirí seo a leanas: Barnabas, Simeon–Simeon Dubh mar a thugtaí air, Lúicias Círéinéach, Manaéan a bhí ina chomhalta ag Héaród, an rí cúige, agus Sól.</verse>
			<verse number="2">Lá dá raibh siad ag seirbhís don Tiarna agus ag déanamh troscaidh, labhair an Spiorad Naomh: “Cuirigí ar leith dom,” ar seisean, “Barnabas agus Sól chun dul i mbun na hoibre a bhfuil siad glaoite agam ina comhair.”</verse>
			<verse number="3">Ansin tar éis dóibh troscadh agus urnaí a dhéanamh, leag siad a lámha orthu agus chuir chun siúil iad.</verse>
			<verse number="4">Ghluais siad chun bealaigh faoi threoir an Spioraid Naoimh. Chuaigh siad síos go Seiliúicia agus as sin ar bord loinge go dtí an Chipir.</verse>
			<verse number="5">Ar shroichint Shalamas dóibh, dʼfhógair siad briathar Dé i sionagóga na nGiúdach. Bhí Eoin ina chúntóir acu san obair.</verse>
			<verse number="6">Shiúil siad an t-oileán ar fad chomh fada le Pafas, áit ar casadh orthu Giúdach darbh ainm Bairéasús, fear a bhí ina dhraoi agus a mhaígh gurbh fháidh é féin.</verse>
			<verse number="7">I gcuideachta Sheirgias Pól próchonsal a bhíodh sé. Fear saoithiúil ba ea eisean agus ghlaoigh sé chuige Barnabas agus Sól mar bhí fonn air briathar Dé a chloisteáil.</verse>
			<verse number="8">Ach chuir Eilimeas draoi–is ionann a ainm ‘Eilimeas’ agus draoi–ina gcoinne dʼfhonn an próchonsal a choimeád ón gcreideamh.</verse>
			<verse number="9">Ach bhí Sól–is é sin Pól–lán den Spiorad Naomh agus dʼfhéach idir an dá shúil air:</verse>
			<verse number="10">“A dhuine atá lán den uile chealg is ghliceas,” ar seisean, “a mhac an diabhail agus a namhaid na huile chóra, nach stadfá de bheith ag camadh shlite díreacha an Tiarna?</verse>
			<verse number="11">Féach, tá lámh an Tiarna anois ort: beidh tú dall agus ní fheicfidh tú an ghrian go dtí an uair atá ceaptha aige.” Ar an mball tháinig scamall dorcha anuas air agus thosaigh sé ag dul timpeall ag lorg daoine a dhéanfadh giollaíocht air.</verse>
			<verse number="12">Nuair a chonaic an próchonsal an ní a tharla, tháinig alltacht air faoi theagasc an Tiarna agus chreid sé.</verse>
			<verse number="13">Chuaigh Pól agus a bhuíon chun farraige ó Phafas agus tháinig siad go Peirgé i bPaimfilia. Dʼfhág Eoin ansin iad agus chuaigh ar ais go hIarúsailéim.</verse>
			<verse number="14">Lean siad-san orthu nó gur tháinig siad go dtí Aintíoch na Piside. Chuaigh siad isteach sa tsionagóg lá na sabóide agus shuigh siad fúthu.</verse>
			<verse number="15">Nuair a bhí léamh an dlí agus na bhfáithe i leataobh, chuir uachtaráin na sionagóige teachtaireacht chucu dá rá: “Má tá aon fhocal spreagtha agaibh don phobal, a bhráithre, abraigí é.”</verse>
			<verse number="16">Dʼéirigh Pól ina sheasamh, thug comhartha láimhe dóibh agus thosaigh ag caint: “A fheara Iosrael,” ar seisean, “agus sibh-se a bhfuil ómós agaibh do Dhia, éistigí liom.</verse>
			<verse number="17">Dia an phobail seo Iosrael, rinne sé ár n-aithreacha a thoghadh; agus fad a bhí siad ina gcoimhthígh san Éigipt rinne sé pobal mór díobh. Ansin sheol amach as sin iad le neart a láimhe</verse>
			<verse number="18">agus sholáthair sé dóibh ar feadh daichead bliain sa bhfhásach.</verse>
			<verse number="19">Agus tar éis dó seacht dtreibh i gCanán a dhíothú thug sé seilbh na tíre dóibh ar feadh timpeall ceithre chéad caoga bliain.</verse>
			<verse number="20">Ansin thug sé breithiúna dóibh go dtí aimsir Shamúéil fáidh.</verse>
			<verse number="21">“Ina dhiaidh sin dʼiarr siad rí a bheith orthu, agus thug Dia Sól mac Chís, fear de threibh Bhiniáimin, dóibh mar rí go ceann daichead bliain.</verse>
			<verse number="22">Chuir sé as oifig ansin é agus dʼardaigh rí dóibh, Dáiví, an fear ar dhearbhaigh sé ina thaobh dá rá: ‘Is é mʼaithne ar Dháiví mac Ieise, gur fear de réir mo chroí féin é, fear a dhéanfaidh gach ní is toil liom.’</verse>
			<verse number="23">Is dá shliocht siúd a thóg Dia slánaitheoir dʼIosrael de réir mar a bhí geallta aige–is é sin Íosa.</verse>
			<verse number="24">Roimh theacht dó sin bhí Eoin tar éis baisteadh chun aithrí a fhógairt do phobal uile Iosrael,</verse>
			<verse number="25">agus nuair a bhí Eoin ag teacht go deireadh a chúrsa, is é a dúirt sé: ‘Ní mise an té is dóigh libh-se is mé, mar tá duine le teacht i mo dhiaidhse agus ní fiú mise go scaoilfinn a bhróga.’</verse>
			<verse number="26">A bhráithre liom, a shliocht Abrahám agus a mhuintir in bhur measc a bhfuil ómós agaibh do Dhia, is chugainne a cuireadh an teachtaireacht shlánaitheach seo.</verse>
			<verse number="27">Níor aithin muintir Iarúsailéim ná a gcuid uachtarán Íosa, ach nuair a dhaor siad é, is amhlaidh a chuir siad i gcríoch ráite úd na bhfáithe a bhíodh dá léamh dóibh gach lá sabóide.</verse>
			<verse number="28">Cé nach bhfuair siad aon chúis bháis ann dʼiarr siad ar Phíoláit é a chur den saol.</verse>
			<verse number="29">Agus nuair a bhí gach ní dá raibh scríofa ina thaobh comhlíonta acu thóg siad anuas den chrann é agus shín i dtuama é.</verse>
			<verse number="30">Ach thóg Dia ó mhairbh é</verse>
			<verse number="31">agus ar feadh mórán laethanta chonacthas é dóibh sin a tháinig aníos leis ón nGailíl go hIarúsailéim agus is finnéithe anois iad air os comhair an phobail.</verse>
			<verse number="32">Agus seo é an dea-scéal atá le fógairt againne daoibh: an gealltanas úd a rinneadh dár sinsir,</verse>
			<verse number="33">go bhfuil Dia tar éis é a chomh-líonadh dúinne, dá sliocht, trí Íosa a thógáil ó mhairbh, de réir mar atá scríofa sa dara salm: ‘Is tusa mo mhac. Inniu féin a ghin mé thú.’</verse>
			<verse number="34">Agus i dtaobh é a thógáil ó mhairbh gan aon mheathlú a theacht air go deo, is é atá ráite aige: ‘Tabharfaidh mé daoibh na beannachtaí naofa a gealladh do Dháiví.’</verse>
			<verse number="35">Agus deir sé áit eile: ‘Ní ligfidh mé do do shearbhónta naofa an meathlú a fhulaingt.’</verse>
			<verse number="36">Mar nuair a bhí comhairle Dé curtha i gcríoch ag Dáiví i gcaitheamh a shaoil, fuair sé bás agus adhlacadh é taobh lena shinsir agus dʼimigh meathlú air.</verse>
			<verse number="37">Ach an té a thóg Dia ó mhairbh níor imigh aon mheathlú air.</verse>
			<verse number="38">Bíodh a fhios agaibh, dá bhrí sin, a bhráithre, gurb é maithiúnas na bpeacaí trídsean a fhógraítear daoibh,</verse>
			<verse number="39">agus gur trídsean a shaortar gach creidmheach ar na nithe uile nár fhéad dlí Mhaois é a shaoradh orthu.</verse>
			<verse number="40">Bígí ar bhur n-aire, dá bhrí sin, le heagla go dtiocfaidh oraibh an ní atá luaite ag na fáithe:</verse>
			<verse number="41">‘Breathnaígí, a lucht na tarcaisne, Glacaigí alltacht agus ceiliúraigí. Mar tá obair le déanamh agam-sa le bhur linn, obair nach gcreidfeadh sibh dá n-inseofaí daoibh é.’”</verse>
			<verse number="42">Ag fágáil dóibh, dʼimpigh siad orthu labhairt ar an téama céanna an tsabóid dár gcionn.</verse>
			<verse number="43">Agus nuair a scoir an comh-thionól, bhí cuid mhaith de na Giúdaigh agus de na hiompaithigh dhiaganta a lean Pól agus Barnabas. Ina gcomhrá leo mhol Pól agus Barnabas dóibh a bheith buanseasmhach i ngrásta Dé.</verse>
			<verse number="44">An tsabóid dár gcionn tháinig an chathair ar fad beagnach le chéile ag éisteacht le briathar Dé.</verse>
			<verse number="45">Nuair a chonaic na Giúdaigh na sluaite daoine, bhí siad lán dʼfhormad agus bhréagnaigh siad go tarcaisniúil gach a raibh dá rá ag Pól.</verse>
			<verse number="46">Ach dúirt Pól agus Barnabas leo go neamh-bhalbh: “Is daoibhse ab éigean briathar Dé a labhairt ar dtús; ach ós rud é go bhfuil sibh ag cur suas de agus gur dóigh libh féin nach fiú sibh an bheatha shíoraí a bheith agaibh, táimidne ag iompú chun na bpágánach.</verse>
			<verse number="47">Mar sin é an t-ordú atá faighte ón Tiarna againn: ‘Tá tú ceaptha agam le bheith i do sholas do na náisiúin, ionas go mbeidh tú i dʼábhar slánaithe go himeall an domhain.’”</verse>
			<verse number="48">Bhí áthas ar na págánaigh an méid sin a chloisteáil agus bhí ardmholadh acu ar bhriathar an Tiarna; agus an méid acu a bhí réamhcheaptha don bheatha shíoraí, ghlac siad an creideamh,</verse>
			<verse number="49">agus bhí briathar Dé dá fhógairt go forleathan ar fud na tíre go léir.</verse>
			<verse number="50">Ach rinne na Giúdaigh séideadh faoi mhná uaisle diaganta na cathrach agus faoi na cinn urra, thosaigh siad ar ghéarleanúint a dhéanamh ar Phól agus ar Bharnabas agus thiomáin amach as an dúiche iad.</verse>
			<verse number="51">Chroith siad-san an deannach dá gcosa orthu agus as go brách leo go hIocóiniam.</verse>
			<verse number="52">Agus bhí na deisceabail lán dʼáthas agus den Spiorad Naomh.</verse>
		</chapter>
		<chapter number="14">
			<verse number="1">Tharla an rud céanna in Iocóiniam: chuaigh siad isteach i sionagóg na nGiúdach agus labhair chomh héifeachtach sin leo gur ghlac cuid mhaith Giúdach agus Gréagach leis an gcreideamh.</verse>
			<verse number="2">Na Giúdaigh nár ghlac an creideamh, áfach, ghríosaigh siad na págánaigh agus chlaon siad a n-aigne i gcoinne na mbráithre.</verse>
			<verse number="3">Mar sin féin thug siad tamall maith ann agus iad ag labhairt le lánmhuinín as an Tiarna, agus dheimhnigh seisean scéal a ghrásta leis na héachtaí agus na míorúiltí a dheonaigh sé dóibh a dhéanamh.</verse>
			<verse number="4">Bhí pobal na cathrach deighilte ina dhá chuid: cuid acu ag taobhú leis na Giúdaigh agus cuid eile ag taobhú leis na haspail.</verse>
			<verse number="5">Ach nuair a chuir na Giúdaigh agus na págánaigh, mar aon lena lucht ceannais, chun easmailt a thabhairt dóibh agus iad a chlochadh,</verse>
			<verse number="6">fuair siad sin eolas air agus theith siad go dtí bailte na Liocáóine, go dtí Liostra agus Deirbé agus na críocha máguaird,</verse>
			<verse number="7">mar ar lean siad leo ag fogairt an dea-scéil.</verse>
			<verse number="8">Bhí ina shuí i Liostra fear a bhí gan lúth na gcos: bhí sé ina mhairtíneach ó bhroinn a mháthar agus níor shiúil sé riamh.</verse>
			<verse number="9">Bhí an fear seo ag éisteacht le Pól ag caint, agus nuair a dʼfhéach Pól idir an dá shúil air chonaic sé go raibh creideamh a leigheasta aige,</verse>
			<verse number="10">agus dúirt sé de ghuth ard: “Éirigh i do sheasamh ar do chosa.” Agus léim sé ina sheasamh agus thosaigh ag siúl.</verse>
			<verse number="11">Nuair a chonaic na sluaite cad a bhí déanta ag Pól, dʼardaigh siad a nglór, dá rá i dteanga na Liocáóine: “Tá na déithe tagtha anuas inár measc i gcló daoine.”</verse>
			<verse number="12">Thug siad ‘Séas’ ar Bharnabas, agus toisc gurbh é Pól an príomhchainteoir thug siad ‘Heirméas’ air-sean.</verse>
			<verse number="13">Agus sagart Shéas, a bhfuil a theampall lasmuigh den bhaile, thug sé féin agus an pobal tairbh agus bláthfhleasca go dtí na geataí dʼfhonn íobairt a dhéanamh.</verse>
			<verse number="14">Nuair a dʼairigh na haspail, Pól agus Barnabas, é, stróic siad a gcuid éadaigh agus rith siad amach faoi dhéin an tslua agus iad ag liúireach:</verse>
			<verse number="15">“A fheara,” ar siad, “cad ab áil libh é seo a dhéanamh? Níl ionainne ach daoine daonna cosúil libh féin, agus táimid dá fhógairt mar dhea-scéal daoibh éirí as na nithe baotha seo agus iompú ar an Dia beo a rinne neamh agus talamh agus an fharraige agus gach a bhfuil iontu.</verse>
			<verse number="16">Sna glúine atá thart lig Dia do na ciníocha a mbealach féin a ghabháil,</verse>
			<verse number="17">ach níor fhág sé riamh iad gan fianaise air féin; as a rathúnas sheol sé báisteach chugaibh ón spéir agus torthaí i dtráth agus líon bhur gcroí de bhia agus dʼáthas.”</verse>
			<verse number="18">Ainneoin na cainte sin, ar éigean a mʼéirigh leo na sluaite a chosc ar an íobairt a dhéanamh dóibh.</verse>
			<verse number="19">Ansin tháinig roinnt Giúdach ó Aintíoch agus ó Iocóiniam, thug siad na sluaite ar a dtaobh agus tar éis dóibh Pól a chlochadh tharraing siad amach as an mbaile é agus iad dá cheapadh go raibh sé marbh.</verse>
			<verse number="20">Ach nuair a tháinig na deisceabail ina thimpeall, mʼéirigh sé ina sheasamh agus chuaigh ar ais isteach sa chathair. An lá dár gcionn dʼimigh sé féin agus Barnabas leo go Deirbé.</verse>
			<verse number="21">Tar éis dóibh an dea-scéal a fhógairt sa bhaile sin agus mórán deisceabal a dhéanamh, dʼfhill siad arís ar Liostra agus ina dhiaidh sin ar Iocóiniam agus Aintíoch,</verse>
			<verse number="22">ag cur misnigh sna deisceabail agus dá spreagadh chun a bheith dílis don chreideamh, “mar,” ar siad, “ní foláir dúinn mórán a fhulaingt chun dul isteach i Ríocht Dé.”</verse>
			<verse number="23">Thogh siad seanóirí dóibh ar gach eaglais acu agus tar éis urnaithe agus troscadh a dhéanamh chuir siad iad faoi choimirce an Tiarna ina raibh a gcreideamh.</verse>
			<verse number="24">Shiúil siad an Phisid ar fad nó gur tháinig siad go Paimfilia;</verse>
			<verse number="25">agus tar éis dóibh an briathar a chraobhscaoileadh i bPeirgé chuaigh siad síos go dtí an Atáil</verse>
			<verse number="26">agus as sin ar bord loinge go hAintíoch–an áit ar cuireadh faoi choimirce ghrásta Dé iad le haghaidh na hoibre a bhí anois curtha i gcríoch acu.</verse>
			<verse number="27">Ar theacht dóibh, thionóil siad an Eaglais le chéile, agus dʼeachtraigh dóibh a raibh déanta ag Dia i gcomhar leo agus mar a dʼoscail sé doras an chreidimh do na págánaigh.</verse>
			<verse number="28">Thug siad tamall fada ansiúd i bhfochair na ndeisceabal.</verse>
		</chapter>
		<chapter number="15">
			<verse number="1">Tháinig daoine anuas ó Iúdáia agus thosaigh siad ag teagasc na mbráithre: “Mura ndéantar sibh a thimpeallghearradh de réir ghnás Mhaois,” ar siad, “ní féidir bhur slánú.”</verse>
			<verse number="2">Bhí aighneas agus argóint fhada ag Pól agus ag Barnabas leo, agus shocraigh siad go rachadh Pól agus Barnabas agus roinnt eile acu go hIarúsailéim chun dul i gcomhairle leis na haspail agus leis na seanóirí faoin gceist seo.</verse>
			<verse number="3">Rinne an Eaglais iad a thionlacan chun bealaigh, agus ag gabháil dóibh tríd an bhFéiníc agus tríd an tSamáir, dʼaithris siad dóibh mar a bhí na págánaigh ag iompú chun Dé, scéal a chuir ardáthas ar na bráithre go léir.</verse>
			<verse number="4">Agus nuair a tháinig siad go hIarúsailéim, chuir an Eaglais agus na haspail agus na seanóirí fáilte rompu, agus dʼeachtraigh siad-san dóibh a mhéad a bhí déanta ag Dia tríothu.</verse>
			<verse number="5">Ach mʼéirigh creidmhigh áirithe a bhain le haicme na bhFairisíneach agus dúirt siad nárbh fholáir na págánaigh a thimpeallghearradh agus a fhógairt orthu dlí Mhaois a choimeád.</verse>
			<verse number="6">Tháinig na haspail agus na seanóirí i gceann a chéile chun an cheist seo a bhreithniú.</verse>
			<verse number="7">Tar éis conspóide fada mʼéirigh Peadar ina sheasamh agus labhair sé leo: “A bhráithre,” ar seisean, “tá a fhios agaibh féin go ndearna Dia rogha eadrainn i bhfad ó shin gur ó mo bhéal-sa a chloisfeadh na págánaigh teachtaireacht an dea-scéil agus go gcreidfidís ann.</verse>
			<verse number="8">Agus an Dia a léann croí an duine chuaigh sé i mbannaí ar na págánaigh nuair a bhronn sé orthu an Spiorad Naomh faoi mar a bhronn sé orainne é.</verse>
			<verse number="9">Ní dhearna sé dealú ar bith idir sinne agus iad ach a gcroí a ghlanadh de bharr a gcreidimh.</verse>
			<verse number="10">Más ea, cad ab áil libh-se a bheith ag tabhairt dúshláin faoi Dhia anois agus cuing a chur ar mhuineál na ndeisceabal nár fhéadamar féin ná ár sinsir a iompar?</verse>
			<verse number="11">Ní hea go deimhin mar go gcreidimid gur trí ghrásta an Tiarna Íosa atá slánú le fáil againn agus acu sin mar an gcéanna.”</verse>
			<verse number="12">Dʼfhan an slua go léir ina dtost, agus mʼéist siad le Barnabas agus le Pól ag cur síos ar na míorúiltí agus ar na héachtaí a bhí déanta tríothu ag Dia i measc na bpágánach.</verse>
			<verse number="13">Agus nuair a bhí deireadh ráite acu dʼfhreagair Séamas agus dúirt: “A bhráithre, éistigí liom-sa.</verse>
			<verse number="14">Dʼaithris Síomón daoibh mar a dheonaigh Dia den chéad uair pobal a bhailiú dó féin i measc na bpágánach.</verse>
			<verse number="15">Is beart é sin a thagann le briathra na bhfáithe mar atá scríofa:</verse>
			<verse number="16">‘Tiocfaidh mé ar ais ina dhiaidh sin, agus atógfaidh mé both Dháiví atá ar lár. Deiseoidh mé a fothracha agus cuirfidh mé ina seasamh arís í.</verse>
			<verse number="17">Ansin beidh na daoine eile go léir ag lorg an Tiarna agus na náisiúin uile arb é mʼainm-se atá orthu.</verse>
			<verse number="18">Is é an Tiarna atá dá rá seo agus tá eolas orthu le fada an lá.’</verse>
			<verse number="19">“Is é mo bhreithiúnas-sa, dá bhrí sin, gan aon chur isteach a dhéanamh ar na págánaigh atá ag iompú chun Dé</verse>
			<verse number="20">ach litir a chur chucu a rá leo staonadh ón mbia a thruaillítear ag na híola, agus ón bpósadh coil agus ó fheoil na n-ainmhithe a tachtadh agus ón bhfuil.</verse>
			<verse number="21">Mar tá Maois dá léamh sna sionagóga gach lá sabóide agus níl cathair nach bhfuil lucht a fhógartha inti leis na cianta.”</verse>
			<verse number="22">Ansin shocraigh na haspail agus na seanóirí agus an Eaglais ar fad ar dhaoine áirithe acu féin a thoghadh agus a chur go hAintíoch in éineacht le Pól agus le Barnabas. Agus chuir siad beirt a raibh ard-chéim acu i measc na mbráithre, Iúdás ar a dtugtaí ‘Barsabas’ agus Síleas.</verse>
			<verse number="23">Thug siad dóibh an litir: “Beatha agus sláinte ó na bráithre idir aspail agus sheanóirí, chun na mbráithre de bhunadh págánach atá in Aintíoch agus sa tSiria agus sa gCilic.</verse>
			<verse number="24">Is clos dúinn go ndeachaigh daoine áirithe dár muintirne amach chugaibh agus go ndearna siad sibh a bhuaireamh agus bhur n-aigne a shuaitheadh lena gcuid teagaisc agus gan aon údarás acu uainne.</verse>
			<verse number="25">Bheartaíomar dá bhrí sin nár mhiste dúinn teacht le chéile agus teachtaí a thoghadh agus iad a chur chugaibh in éineacht lenár mbráithre ionúine Pól agus Barnabas,</verse>
			<verse number="26">beirt a bhfuil a n-anam curtha sa bhfiontar acu ar son ainm ár dTiarna Íosa Críost.</verse>
			<verse number="27">Dá réir sin táimid ag seoladh Iúdáis agus Shíleas chugaibh agus tabharfaidh siad-san an tuairisc chéanna ó bhéal daoibh.</verse>
			<verse number="28">Tá beartaithe ag an Spiorad Naomh agus againn féin gan aon ualach breise a leagan oraibh ach an méid seo atá riachtanach:</verse>
			<verse number="29">sibh a staonadh ó nithe íobartha agus ó fhuil agus nithe tachta agus ón bposadh coil. Má staonann sibh ó na nithe seo, beidh an ceart dá dhéanamh agaibh. Slán agaibh.”</verse>
			<verse number="30">Scaoileadh na toscairí chun siúil agus síos leo go hAintíoch mar ar bhailigh siad an pobal le chéile agus thug dóibh an litir.</verse>
			<verse number="31">Agus is orthu a bhí an t-áthas agus an sólás nuair a léigh siad í.</verse>
			<verse number="32">Fáithe ba ea Iúdás agus Síleas, agus labhair siad ar feadh i bhfad leis na bráithre agus thug spreagadh agus misneach dóibh.</verse>
			<verse number="33">Tar éis dóibh tamall maith a thabhairt ann chuir na bráithre slán leo ar ais chucu siúd a chuir amach iad.</verse>
			<verse number="34">Bheartaigh Síleas fanacht ansiúd, ach dʼimigh Iúdás leis féin.</verse>
			<verse number="35">Dʼfhan Pól agus Barnabas in Aintíoch, áfach, agus lean siad i dteannta a lán eile ag múineadh agus ag craobhscaoileadh scéal an Tiarna.</verse>
			<verse number="36">Tamall ina dhiaidh sin dúirt Pól le Barnabas: “Téimis ar ais ag fiosrú na mbráithre i ngach cathair inar chraobhscaoileamar scéal an Tiarna, féachaint conas atá acu.”</verse>
			<verse number="37">Ba mhian le Barnabas Eoin dá ngoirtí ‘Marcas’ a thabhairt leo freisin,</verse>
			<verse number="38">ach bhí Pól dá éileamh gan an fear seo, a thréig iad i bPaimfilia in ionad dul i mbun oibre leo, a thabhairt leo mar chompánach.</verse>
			<verse number="39">Tharla aighneas eatarthu agus scar siad le chéile: thug Barnabas Marcas leis agus chuaigh ar bord loinge go dtí an Chipir;</verse>
			<verse number="40">thogh Pól Síleas agus, tar éis do na bráithre é a chur faoi choimirce ghrásta an Tiarna, dʼimigh sé leis.</verse>
			<verse number="41">Shiúil sé an tSiria agus an Chilic, ag treisiú leis na heaglaisí.</verse>
		</chapter>
		<chapter number="16">
			<verse number="1">Lean sé air go Deirbé agus as sin go Liostra. Bhí deisceabal ansiúd darbh ainm ‘Tiomóid’. Giúdach ab ea a mháthair agus í tar éis iompú chun an chreidimh agus Gréagach ba ea an t-athair.</verse>
			<verse number="2">Bhí ard-mheas ag bráithre Liostra agus Iocóiniam ar Thiomóid</verse>
			<verse number="3">agus ba mhaith le Pól go rachadh sé lena chois. Thóg sé é dá bhrí sin agus rinne sé é a thimpeallghearradh ar mhaithe leis na Giúdaigh a mhair sna críocha sin, mar bhí a fhios acu go léir gur Ghréagach a athair.</verse>
			<verse number="4">Ag gabháil dóibh ó bhaile go baile, thug siad don phobal na reachtanna a bhí déanta ag na haspail agus ag na seanóirí in Iarúsailéim agus dúirt leo iad a choimeád.</verse>
			<verse number="5">Sa tslí sin bhí na heaglaisí dá ndaingniú sa chreideamh agus ag dul i líonmhaire ó lá go lá.</verse>
			<verse number="6">Ghabh siad trí dhúiche na Frigia agus na Galáite ach ní ligfeadh an Spiorad Naomh dóibh an dea-scéal a fhógairt san Áise.</verse>
			<verse number="7">Ar theacht dóibh go dtí teorainn na Misia, bhí siad ag iarraidh dul isteach sa mBitín ach ní ligfeadh Spiorad Íosa ann iad.</verse>
			<verse number="8">Ghluais siad leo thar an Misia dá bhrí sin agus síos go Tróás.</verse>
			<verse number="9">Bhí aisling ag Pól ann oíche amháin: bhí fear ón Macadóin ina sheasamh ann, ag impí air agus ag rá: “Tar anall go dtí an Mhacadóin ag cabhrú linn.”</verse>
			<verse number="10">Ní túisce a chonaic sé an aisling ná a chuireamar faoi réir le dul go dtí an Mhacadóin mar gur thuigeamar as go raibh glaoite ag Dia orainn chun an dea-scéal a fhógairt ann dóibh.</verse>
			<verse number="11">Chuamar ar bord loinge i dTróás agus ceann ar aghaidh as sin go Samatracae agus an lá ina dhiaidh sin go Neapoil</verse>
			<verse number="12">agus as sin go Filipe. Príomhchathair den taobh sin den Mhacadóin is ea Filipe agus coilíneacht Rómhánach is ea í freisin. Thugamar roinnt laethanta sa chathair sin.</verse>
			<verse number="13">Lá na sabóide chuamar amach lasmuigh den gheata, cois abhann, áit a mheasamar a mbeadh láthair urnaithe na nGiúdach agus shuíomar fúinn ag caint leis na mná a bhí bailithe le chéile ann.</verse>
			<verse number="14">Bhí bean ag éisteacht linn, mangaire corcra ó chathair Thiáitire darbh ainm ‘Lidia’. Bean chráifeach ba ea í agus dʼoscail an Tiarna a croí go dtabharfadh sí cluas dá raibh dá rá ag Pól.</verse>
			<verse number="15">Baisteadh í féin agus a teaghlach agus ansin rinne sí tathant orainn, dá rá: “Má mheasann sibh go bhfuilim dílis don Tiarna, tagaigí isteach agus bainigí fúibh i mo theachsa.” Agus chuir sí dʼfhiacha orainn dul isteach.</verse>
			<verse number="16">Tharla lá nuair a bhíomar ag dul go dtí láthair na hurnaí gur casadh orainn cailín óg a raibh spiorad feasa inti. Bhí mórán airgid dá thuilleamh aici dá máistrí as a cuid fáistineachta.</verse>
			<verse number="17">Chrom sí ar Phól agus sinne a leanúint agus í ag screadach: “Seirbhísigh don Dia ró-ard is ea na fir seo,” deireadh sí, “agus tá bealach bhur slánaithe dá fhógairt acu daoibh.”</verse>
			<verse number="18">Bhíodh sí dá dhéanamh seo ar feadh mórán laethanta go dtí go raibh Pól chomh cráite sin aici gur iompaigh sé uirthi agus go ndúirt leis an spiorad: “Fógraím duit in ainm Íosa Críost imeacht amach aisti.” Agus dʼimigh sé aisti an nóiméad sin.</verse>
			<verse number="19">Nuair a chonaic a máistri, áfach, go raibh deireadh lena súil le brabach, rug siad ar Phól agus ar Shíleas agus tharraing isteach i gcearnóg an bhaile iad os comhair na n-uachtarán.</verse>
			<verse number="20">Sheol siad i láthair na ngiúistísí iad, dá rá: “Giúdaigh is ea na daoine seo agus tá ár gcathair dá cur bunoscionn acu.</verse>
			<verse number="21">Tá gnásanna dá bhfógairt acu nach féidir dúinne, Rómhánaigh, glacadh leo ná déanamh dá réir.” Agus thug an slua fúthu chomh maith.</verse>
			<verse number="22">Rinne na giúistísí na héadaí a sracadh díobh agus dʼordaigh iad a bhualadh le slata.</verse>
			<verse number="23">Tar éis dóibh iad a léasadh ó thalamh chaith siad isteach i bpríosún iad agus dʼordaigh don choimeádaí iad a choinneáil go daingean.</verse>
			<verse number="24">Nuair a fuair an coimeádaí an t-ordú sin, chuir sé iad sa chillín ab fhaide isteach agus dhaingnigh a gcosa i gceap adhmaid.</verse>
			<verse number="25">Timpeall meán oíche bhí Pól agus Síleas ag guí agus ag canadh iomann do Dhia agus na príosúnaigh eile ag éisteacht leo.</verse>
			<verse number="26">Go tobann tharla crith mór talún agus luascadh an príosún ó bhonn. Osclaíodh na doirse uile ar an bpointe agus thit na slabhraí de chách.</verse>
			<verse number="27">Dhúisigh an coimeádaí as a chodladh agus nuair a chonaic sé doirse an phríosúin ar leathadh, tharraing sé a chlaíomh le hintinn é féin a mharú agus é dá cheapadh go raibh na príosúnaigh go léir teite.</verse>
			<verse number="28">Scairt Pól air, áfach, in ard a ghutha: “Ná déan aon díobháil duit féin,” ar seisean, “táimid go léir anseo.”</verse>
			<verse number="29">Dʼiarr an coimeádaí solas a thabhairt chuige, ansin rith sé isteach agus chaith é féin ag glúine Phóil agus Shíleas agus é ar crith le heagla.</verse>
			<verse number="30">Ansin sheol sé amach iad agus dʼfhiafraigh díobh: “Cad atá le déanamh agam, a mháistrí, go slánófar mé?”</verse>
			<verse number="31">“Creid sa Tiarna Íosa,” ar siad-san, “agus beidh tú féin agus do theaghlach slán.”</verse>
			<verse number="32">Agus dʼfhógair siad briathar an Tiarna dó féin agus dá raibh sa teach leis.</verse>
			<verse number="33">Dá fhad amach san oíche a bhí sé, thug sé leis iad agus nigh a gcréachtaí; agus baisteadh é féin agus a líon tí go léir ar an bpointe.</verse>
			<verse number="34">Ansin thug sé isteach ina theach iad agus chuir cóir bia os a gcomhair. Rinne sé féin agus a theaghlach gairdeas go raibh an creideamh faighte aige i nDia.</verse>
			<verse number="35">Nuair a bhí sé ina lá chuir na giúistísí na póilíní chun coimeádaí an phríosúin, dá rá: “Scaoil saor na daoine sin.”</verse>
			<verse number="36">Thug an coimeádaí an scéal seo go Pól: “Tá na giúistísí tar éis ordú a thabhairt go scaoilfí saor sibh. Amach libh mar sin agus go n-éirí an bóthar libh.”</verse>
			<verse number="37">Dúirt Pól leis na póilíní, áfach: “Rinne siad sinn a léasadh go poiblí gan aon triail a chur orainn agus sinn inár saoránaigh Rómhánacha. Ansin chaith siad isteach i bpríosún sinn. An dár gcur amach faoi cheilt atá siad anois? Ní dhéanfaidh siad go deimhin, ach tagaidís féin agus déanaidís sinn a chomóradh amach.”</verse>
			<verse number="38">Thug na póilíní an scéal seo chun na ngiúistísí. Tháinig scanradh orthu nuair a chuala siad gur shaoránaigh Rómhánacha na haspail.</verse>
			<verse number="39">Chuaigh siad chucu mar sin agus ghabh a leithscéal leo. Sheol siad amach ansin iad agus dʼiarr orthu an chathair a fhágáil.</verse>
			<verse number="40">Ar fhágáil an phríosúin dóibh chuaigh siad go teach Lidia, áit a bhfaca siad na bráithre. Thug siad spreagadh dóibh agus dʼimigh siad leo.</verse>
		</chapter>
		<chapter number="17">
			<verse number="1">Thaistil siad Amfapoil agus an Apallóin agus tháinig go Teasaloinicé, áit a raibh sionagóg leis na Giúdaigh.</verse>
			<verse number="2">Mar ba ghnách le Pól bhuail sé isteach chucu agus thug trí shabóid as a chéile ag plé leo,</verse>
			<verse number="3">ag léiriú agus ag cruthú dóibh as fianaise na scrioptúr nárbh fholáir go bhfulaingeodh an Críost agus go n-éireodh sé ó mhairbh. “Agus,” ar seisean, “Íosa seo atáim-se a fhógairt daoibh, is é sin an Meisias.”</verse>
			<verse number="4">Chuaigh an scéal ina luí ar chuid acu agus thaobhaigh siad le Pól agus le Síleas, agus slua mór de na págánaigh dhiaganta mar an gcéanna agus líon nár bheag de na mná measúla.</verse>
			<verse number="5">Ghlac na Giúdaigh éad leo, áfach, bhailigh siad chucu roinnt ruifíneach as cóip na sráide agus thóg raic agus callán sa chathair. Thug siad fogha faoi theach Iasón dʼfhonn Pól agus Síleas a thabhairt os comhair an phobail</verse>
			<verse number="6">agus nuair nach bhfuair siad ann iad, rug siad leo Iasón agus cuid de na bráithre chun giúistísí na cathrach agus dúirt leo in ard a ngutha: “Tá an domhan mór suaite ag na daoine úd agus seo anois anseo iad</verse>
			<verse number="7">agus Iasón tar éis fáilte a chur rompu. Tá siad seo uile ag sárú reachtanna Chaesair mar go mbíonn siad ag maíomh go bhfuil duine eile seachas é ina rí, is é sin Íosa.”</verse>
			<verse number="8">Chuir an chaint seo alltacht ar an bpobal agus ar na giúistísí a bhí ag éisteacht.</verse>
			<verse number="9">Agus tar éis dóibh Iasón agus an chuid eile acu a chur faoi bhannaí, scaoil siad saor iad.</verse>
			<verse number="10">Ní túisce a thit an oíche ná a chuir na bráithre Pól agus Síleas chun siúil go Bearóia. Nuair a bhain siad Bearóia amach dʼimigh siad leo go dtí sionagóg na nGiúdach.</verse>
			<verse number="11">Bhí na Giúdaigh seo ní ba leathanaigeanta ná Giúdaigh Theasaloinicé. Ghlac siad an briathar go fonnmhar agus bhídís gach lá ag cíoradh na scrioptúr féachaint an raibh an scéal mar a dúradh.</verse>
			<verse number="12">Mar sin de chreid a lán acu agus cuid mhaith de na Gréagaigh chéimiúla, idir fhir agus mhná.</verse>
			<verse number="13">Ach nuair a chuala Giúdaigh Theasaloinicé go raibh briathar Dé fógartha i mBearóia freisin ag Pól, tháinig siad i leith ag suaitheadh agus ag corraí an daoscarshlua.</verse>
			<verse number="14">Ansin sheol na bráithre Pól chun bealaigh láithreach faoi dhéin na farraige, ach dʼfhan Síleas agus Tiomóid ina dhiaidh ann.</verse>
			<verse number="15">An mhuintir a bhí ag tionlacan Phóil rug siad leo chun na hAithine é. Dʼimigh siad leo ansin agus ordú acu do Shíleas agus do Thiomóid teacht chuige chomh luath agus ab fhéidir.</verse>
			<verse number="16">Fad a bhí Pól ag feitheamh leo san Aithin ghoill sé ar a aigne nuair a chonaic sé an chathair a bheith tugtha suas don íoladhradh.</verse>
			<verse number="17">Dá chionn sin bhíodh sé ag plé sa tsionagóg leis na Giúdaigh agus leis an muintir dhiaganta, agus ag plé gach lá i gcearnóg an bhaile leo siúd a tharlaíodh a bheith ann.</verse>
			<verse number="18">Chuaigh cuid de na fealsúna Eipiciúracha agus cuid de na fealsúna Stóchacha ag plé leis chomh maith. Deireadh cuid acu: “Céard atá ar siúl ag an síodrálaí seo?” Agus de chionn é a bheith ag fógairt dhea-scéal Íosa agus an aiséirí, ís é a deireadh cuid eile acu: “Déithe éigin iasachta atá sé a fhógairt, is cosúil.”</verse>
			<verse number="19">Rug siad air agus sheol chun an Airéapagas é, dá rá: “An miste dúinn a fhiafraí cén teagasc nua seo atá ar siúl agat?</verse>
			<verse number="20">Mar is deoranta linn do scéal agus ba mhaith linn a fháil amach cad is brí leis.”</verse>
			<verse number="21">Na hAithinigh agus na hallúraigh a chónaíonn sa chathair, níl caitheamh aimsire is fearr leo ná a bheith ag aithris an scéil is déanaí nó ag éisteacht leis.</verse>
			<verse number="22">Sheas Pól i lár an Airéapagas agus labhair mar a leanas: “A mhuintir na hAithine, tugaim faoi deara gur daoine sibh atá diaganta thar na bearta.</verse>
			<verse number="23">Mar ag gabháil dom tríd an gcathair agus mé ag breathnú ar bhur n-íomhánna, tháinig mé ar altóir a raibh an scríbhinn seo greanta uirthi: ‘In onóir do dhia anaithnid.’ An neach seo a bhfuil urraim agaibh dó agus gan aon aithne agaibh air, sin é atá le fógairt agam-sa daoibh.</verse>
			<verse number="24">An Dia a rinne an domhan agus a bhfuil ann, is é Tiarna Neimhe agus talún é agus ní i dteampaill lámhdhéanta atá cónaí air.</verse>
			<verse number="25">Ná níl aon ghá aige le freastal daoine faoi mar go mbeadh rud ar bith de dhíth air, mar is é féin a bhronn anam agus anáil agus uile ar chách.</verse>
			<verse number="26">Rinne sé, ó aon sinsear amháin, an cine daonna ar fad chun cónaithe ar chlár an domhain, agus leag amach dóibh a dtréimhsí agus teorainneacha a gcuid fearann,</verse>
			<verse number="27">dʼfhonn go ndéanfaidís Dia a lorg féachaint an mbeidís ag meabhrú na slí chuige agus go n-aimseoidís é. Go deimhin, ní fada ó aon duine againn é,</verse>
			<verse number="28">mar is ann a mhairimid agus a ghluaisimid agus atáimid. Agus faoi mar a dúirt cuid de bhur bhfilí féin: ‘Is dá shliocht sinn fiú amháin.’</verse>
			<verse number="29">“Ós de shliocht Dé sinn, más ea, ní ceart dúinn a mheas gur cosúil a nádúr diaga le hór nó le hairgead nó le cloch, le híomhá a ghreanfaí trí ealaín agus trí éirim an duine.</verse>
			<verse number="30">Scaoil Dia thairis tréimhsí an aineolais, ach tá sé anois ag fógairt ar an uile dhuine san uile áit aithrí a dhéanamh.</verse>
			<verse number="31">Mar tá an lá ceaptha aige ina dtabharfaidh sé breithiúnas de réir an chirt ar an domhan iomlán; agus tá fear roghnaithe aige chuige, rud a chruthaigh sé do chách uile nuair a thóg sé ó mhairbh é.”</verse>
			<verse number="32">Nuair a chuala siad Pól ag trácht ar aiséirí ó mhairbh, thosaigh cuid acu ag magadh faoi. Is é a dúirt cuid eile acu, áfach: “Cloisfimid a thuilleadh faoi seo uait lá éigin eile.”</verse>
			<verse number="33">Mar sin dʼimigh Pól uathu.</verse>
			<verse number="34">Mar sin féin bhí daoine ann a thaobhaigh leis agus a ghlac an creideamh. Orthusan bhí Dinísias Airéapagach agus bean darbh ainm Damairis agus tuilleadh nach iad.</verse>
		</chapter>
		<chapter number="18">
			<verse number="1">Dʼfhág sé an Aithin ina dhiaidh sin agus dʼimigh go dtí an Choraint.</verse>
			<verse number="2">Casadh ansiúd air Giúdach darbh ainm Acúbas, fear a rugadh i bPontas agus a bhí tagtha le gairid ón Iodáil, é féin agus a bhean Priscille, de bharr an ordaithe a bhí curtha amach ag Cláidias na Giúdaigh go léir a imeacht ón Róimh. Chuaigh Pól ar cuairt chucu</verse>
			<verse number="3">agus toisc é a bheith ar aon cheird leo–déantóirí bothanna ba ea iad–dʼfhan sé leo ag obair ar a cheird.</verse>
			<verse number="4">Bhíodh sé ag díospóireacht sa tsionagóg gach lá sabóide ag iarraidh dul i bhfeidhm ar na Giúdaigh agus ar na Gréagaigh.</verse>
			<verse number="5">Nuair a tháinig Síleas agus Tiomóid anuas ón Macadóin chaith Pól a dhúthracht ar fad leis an tseanmóireacht, dá chruthú do na Giúdaigh gurb é Íosa an Críost.</verse>
			<verse number="6">Agus nuair a thosaigh siad-san dá bhréagnú agus dá cháineadh, chroith sé an deannach dá éadaí, dá rá leo: “Bíodh bhur gcuid fola ar bhur gceann féin. Ní bheidh mise freagrach inti. As seo amach tabharfaidh mé aghaidh ar na págánaigh.”</verse>
			<verse number="7">Dʼfhág sé ann iad agus chuaigh isteach i dteach duine darbh ainm ‘Síomón Iústas’, fear diaganta a raibh a theach taobh leis an tsionagóg.</verse>
			<verse number="8">Chreid Criospas, uachtarán na sionagóige, sa Tiarna, áfach, é féin agus a theaghlach go léir. Agus mórán de na Corantaigh a bhíodh ag éisteacht le Pól, chreid siad agus baisteadh iad.</verse>
			<verse number="9">Oíche amháin labhair an Tiarna le Pól in aisling: “Ná bíodh aon eagla ort,” ar sé. “Lean ort ag seanmóireacht agus ná cuirtear thú i do thost,</verse>
			<verse number="10">mar táim-se leat agus ní leagfaidh duine ar bith barr méire ort chun dochar a dhéanamh duit, mar tá pobal mór agam-sa sa chathair seo.”</verse>
			<verse number="11">Bhain sé faoi ann mar sin ar feadh bliain go leith, ag múineadh bhriathar Dé ina measc.</verse>
			<verse number="12">Le linn do Ghaillíón a bheith ina phróchonsal ar an Acháia thug na Giúdaigh fogha faoi Phól de thoil a chéile agus rug os comhair an bhinse breithimh é.</verse>
			<verse number="13">“Tá an fear seo,” ar siad, “ag áiteamh ar na daoine ómós aindleathach a thabhairt do Dhia.”</verse>
			<verse number="14">Bhí Pól ar tí a bhéal a oscailt nuair a labhair Gaillíón leis na Giúdaigh: “Dá mba éagóir éigin nó míghníomh coiriúil éigin a bhí i gceist agaibh, a Ghiúdacha,” ar seisean, “mʼéistfinn libh mar ba chóir.</verse>
			<verse number="15">Ach ós focail agus ainmneacha agus dlí éigin de bhur gcuid féin atá i gceist agaibh, féachaigí féin chuige. Ní mian liom-sa a bheith i mo bhreitheamh ar na cúrsaí sin,”</verse>
			<verse number="16">agus thiomáin sé ón mbinse breithimh iad.</verse>
			<verse number="17">Ach rug siad-san go léir ar Shóstainéas, uachtarán na sionagóige, agus thug léasadh dó os comhair an bhinse bhreithimh amach. Ach bhí Gaillíón beag beann ar na nithe sin.</verse>
			<verse number="18">Dʼfhan Pól sa Choraint ar feadh i bhfad. Ansin dʼfhág sé slán ag na bráithre agus chuaigh ar bord loinge chun na Siria. Chuaigh Priscille agus Acúbas in éineacht leis. Bhí sé tar éis a cheann a bhearradh i gCeinchré mar bhí móid air.</verse>
			<verse number="19">Nuair a tháinig siad go hEifeasas, scar sé leis an mbeirt eile ann agus chuaigh sé féin isteach sa tsionagóg ag díospóireacht leis na Giúdaigh.</verse>
			<verse number="20">Dʼiarr siad-san air fanacht tamall,</verse>
			<verse number="21">ach ní thoileodh sé chuige. “Ach,” ar seisean agus é ag fágáil slán acu, “tiocfaidh mé ar ais arís chugaibh, más toil le Dia é.” Chuir sé chun farraige ó Eifeasas</verse>
			<verse number="22">agus tháinig i dtír i gCaesairia. Ansin chuaigh sé suas ag beannú don phobal naofa ann agus as sin síos go hAintíoch.</verse>
			<verse number="23">Tar éis dó tamall aimsire a thabhairt ann, ghluais sé chun siúil agus i ndiaidh a chéile thaistil sé dúiche na Galáite agus na Frigia ag treisiú leis na deisceabail go léir.</verse>
			<verse number="24">Tháinig go hEifeasas Giúdach darbh ainm ‘Apallós’. De thógáil Chathair Alastair ba ea é ó dhúchas, é dea-labhartha agus sároilte ar na scrioptúir.</verse>
			<verse number="25">Bhí oiliúnt faighte aige ar bhealach an Tiarna, agus cé go labhraíodh sé go díograiseach agus go dtugadh sé teagasc cruinn faoi Íosa, ní raibh ar eolas aige ach baisteadh Eoin.</verse>
			<verse number="26">Thosaigh sé ag labhairt go dána sa tsionagóg agus nuair a chuala Priscille agus Acúbas é, thug siad leo abhaile é agus thug léiriú ní ba chruinne dó ar bhealach an Tiarna.</verse>
			<verse number="27">Agus ó tharla go raibh fonn air dul go dtí an Acháia thug na bráithre spreagadh dó agus scríobh siad chun na ndeisceabal thall dá iarraidh orthu fáilte a chur roimhe. Agus ar theacht go dtí an Choraint dó, trí ghrásta Dé ba mhór an chabhair do na creidmhigh é,</verse>
			<verse number="28">mar gur sháraigh sé na Giúdaigh go rábach in argóint phoiblí, dá thaispeáint ar fhianaise na scrioptúr gurb é Íosa an Críost.</verse>
		</chapter>
		<chapter number="19">
			<verse number="1">Le linn dʼApallós a bheith sa Choraint, bhí Pól ag taisteal trí na críocha intíre nó gur tháinig sé go hEifeasas. Fuair sé roinnt deisceabal ansiúd roimhe</verse>
			<verse number="2">agus nuair a dʼfhiafraigh sé díobh an bhfuair siad an Spiorad Naomh nuair a chreid siad, is é freagra a thug siad air: “Níor chualamar fiú amháin an Spiorad Naomh a bheith ann.”</verse>
			<verse number="3">“Agus cén baisteadh a fuair sibh más ea?” ar sé. “Baisteadh Eoin a tugadh dúinn,” ar siad-san.</verse>
			<verse number="4">Dúirt Pól leo: “Is baisteadh aithrí a dhéanadh Eoin agus deireadh sé leis an bpobal nárbh fholáir dóibh creidiúint sa té a bhí le teacht ina dhiaidh, is é sin in Íosa.”</verse>
			<verse number="5">Ar chloisteáil an méid sin dóibh, baisteadh in ainm an Tiarna Íosa iad</verse>
			<verse number="6">agus nuair a leag Pól a lámha orthu tháinig an Spiorad Naomh anuas orthu agus thosaigh siad ag labhairt i dteangacha agus ag déanamh tairngreachta.</verse>
			<verse number="7">Tuairim is dáréag acu a bhí ann ar fad.</verse>
			<verse number="8">Thug Pól trí mhí ag dul isteach sa tsionagóg, ag labhairt go dána leis an bpobal, ag argóint agus ag áiteamh leo mar gheall ar Ríocht Dé.</verse>
			<verse number="9">Ach nuair a thosaigh cuid acu ag cur suas go dolba den chreideamh agus ag cáineadh an Bhealaigh os comhair an phobail, dʼfhág Pól ann iad, thóg leis a dheisceabail agus bhíodh ag díospóireacht gach lá i scoil Thioranas.</verse>
			<verse number="10">Lean an scéal mar sin ar feadh dhá bhliain ar shlí nach raibh duine dár chónaigh san Áise, Giúdach ná Gréagach, nár chuala briathar an Tiarna.</verse>
			<verse number="11">Bhí míorúiltí neamhghnácha dá ndéanamh ag Dia trí Phól:</verse>
			<verse number="12">ciarsúir agus naprúin fiú amháin a chuimil dá chraiceann, nuair a thugtaí go dtí na daoine tinne iad, dʼfhágadh na galair iad agus dʼimíodh na spioraid mhallaithe astu.</verse>
			<verse number="13">Cuid de na Giúdaigh freisin a bhíodh ag gabháil timpeall ag díbirt na n-ainspiorad, rinne siad iarracht ar ainm an Tiarna Íosa a rá mar bhriocht ar na daoine a raibh na spioraid mhallaithe iontu. “Cuirim oraibh,” deiridís, “as ucht Íosa Críost a bhíonn dá fhógairt ag Pól.”</verse>
			<verse number="14">Bhí seachtar mac le Scaeva, ard-sagart Giúdach, dá dhéanamh seo,</verse>
			<verse number="15">ach dʼfhreagair an spiorad mallaithe iad: “Tá aithne agam ar Íosa agus tá eolas agam ar Phól ach cé sibh-se?”</verse>
			<verse number="16">Agus an duine a raibh an spiorad mallaithe ann léim sé chucu agus threascair iad go léir agus ghabh chomh tréan sin orthu gur theith siad ón teach sin go lomnocht basctha.</verse>
			<verse number="17">Fuair gach duine in Eifeasas, idir Ghiúdach agus Ghréagach, eolas ar an scéal seo agus chuir sé uafás orthu go léir, ar shlí gur móradh ainm an Tiarna Íosa.</verse>
			<verse number="18">Agus mórán acu seo a ghlac an creideamh tháinig siad ag admháil a gcuid gníomhaíochtaí féin agus ag tabhairt cuntais orthu.</verse>
			<verse number="19">Cuid mhaith acu siúd a bhíodh ag cleachtadh na draíochta, thug siad leo a gcuid leabhar agus dhóigh iad i bhfianaise cách. Chuir siad a luach le chéile agus fuair siad gurbh fhiú caoga míle píosa airgid iad.</verse>
			<verse number="20">Ar an gcuma éachtach sin tháinig fás agus neart faoi bhriathar an Tiarna.</verse>
			<verse number="21">Nuair a bhí an méid sin curtha i gcríoch aige, shocraigh Pól ina aigne go dtabharfadh sé cúrsa na Macadóine agus na hAcháia agus go rachadh sé as sin go hIarúsailéim. “Tar éis dom dul go hIarúsailéim,” ar seisean, “ní mór dom an Róimh freisin a fheiceáil.”</verse>
			<verse number="22">Dá réir sin chuir sé beirt dá chúntóirí, Tiomóid agus Earastas, go dtí an Mhacadóin agus dʼfhan sé féin tamall eile san Áise.</verse>
			<verse number="23">Timpeall na haimsire seo tharla achrann mór mar gheall ar an mBealach.</verse>
			<verse number="24">Bhí gabha geal ann darbh ainm Déiméitrias a bhíodh ag déanamh mionsamhlacha airgid de theampall Artaimís agus a chuireadh mórán oibre ar fáil do na ceardaithe.</verse>
			<verse number="25">Ghlaoigh sé na ceardaithe sin i gceann a chéile agus na hoibreoirí eile a raibh baint acu leis an ngnó agus labhair sé leo: “A fheara,” ar seisean, “mar is eol daoibh is ar an gceird seo atá ár rathúnas ag brath.</verse>
			<verse number="26">Tá sé le feiceáil agus le cloisteáil agaibh féin, áfach, go bhfuil slua mór daoine iompaithe uainn lena chuid áitimh ag an bPól seo–agus ní in Eifeasas amháin é ach beagnach ar fud na hÁise ar fad–mar go mbíonn sé dá rá nach déithe ar chor ar bith na déithe a dhéantar le lámha daonna.</verse>
			<verse number="27">Is é baol atá ann nach ea amháin go dtarraingeofar míchlú ar an ngnó seo againne ach go ndéanfar beagní de theampall an bhandé mhóir Artaimís agus go gcaillfidh Artaimís féin a gradam–ban-dia a bhfuil urraim dá tabhairt di ar fud na hÁise agus ar fud an domhain mhóir.”</verse>
			<verse number="28">Ar chloisteáil na cainte sin dóibh tháinig confadh buile orthu agus thosaigh siad ag liúireach: “Artaimís na nEifeasach abú.”</verse>
			<verse number="29">Leath an gleo ar fud na cathrach; rug siad ar Gháias agus Arastarchas, beirt Mhacadónach a bhí ina gcompánaigh ag Pól, agus rith siad leo in éineacht isteach san amharclann.</verse>
			<verse number="30">Ba mhian le Pól dul isteach chun an tslua ach ní ligfeadh na deisceabail dó é.</verse>
			<verse number="31">Agus cuid de na huachtaráin chúige féin a bhí mór leis, chuir siad scéala chuige dá mholadh dó gan é féin a thaispeáint san amharclann.</verse>
			<verse number="32">Bhí duine dá scairteadh seo agus duine eile dá scairteadh siúd; bhí an cruinniú ina chíréib agus gan a fhios ag an bhformhór cad a thug i gceann a chéile iad.</verse>
			<verse number="33">Srac siad Alastar amach as an slua, fear a raibh na Giúdaigh dá shá chun tosaigh. Thug Alastar comhartha láimhe dóibh a bheith ina dtost dʼfhonn é féin a chosaint os comhair an tslua.</verse>
			<verse number="34">Ach nuair a dʼaithin siad gur Ghiúdach é, thóg siad liú dʼaonghuth: “Artaimís na nEifeasach abú,” agus lean siad de ar feadh dhá uair a chloig.</verse>
			<verse number="35">Faoi dheireadh chuir cléireach an bhaile an slua chun suaimhnis agus labhair sé leo: “A mhuintir Eifeasas,” ar seisean, “an bhfuil duine ar bith nach bhfuil a fhios aige gurb í cathair Eifeasas is caomhnóir ar theampall Artaimís Mhór agus ar a híomhá a thit ó neamh?</verse>
			<verse number="36">Níl ceist ar dhuine ar bith faoin méid sin. Ní mór daoibh, dá bhrí sin guaim a choinneáil oraibh féin agus gan aon ní meargánta a dhéanamh.</verse>
			<verse number="37">Thug sibh na fir seo i láthair gan dia-aithis ná diamhasladh tugtha acu dár mbandia.</verse>
			<verse number="38">Dá réir sin má tá aon chúis ag Déiméitrias agus a chuid ceardaithe ar dhuine ar bith, tá cúirteanna ann agus próchonsail agus cuiridís an dlí ar a chéile ansiúd.</verse>
			<verse number="39">Ach má tá aon éileamh breise le déanamh agaibh, réiteofar an scéal i dtionól dlíthiúil den phobal.</verse>
			<verse number="40">Mar tá baol ann go gcuirfear círéib inár leith tar éis ghnó an lae inniu, agus gan aon chúis againn a dʼfhéadfaimis a thabhairt mar leithscéal ar an gclampar seo.” Nuair a bhí an méid sin ráite aige scoir sé an cruinniú.</verse>
		</chapter>
		<chapter number="20">
			<verse number="1">Nuair a mhaolaigh ar an rírá, chuir Pól fios ar na deisceabail agus tar éis comhairle a thabhairt dóibh dʼfhág sé slán acu agus dʼimigh leis go dtí an Mhacadóin.</verse>
			<verse number="2">Nuair a bhí na críocha sin siúlta aige agus mórán spreagtha tugtha aige do na Críostaithe, tháinig sé go dtí an Ghréig agus thug trí mhí ann.</verse>
			<verse number="3">Bhí sé ar tí dul ar bord loinge go dtí an tSiria nuair a rinne na Giúdaigh comh-cheilg ina choinne. Chinn sé dá bhrí sin ar dhul ar ais tríd an Macadóin.</verse>
			<verse number="4">Chuaigh Sopataer mac Phiorras, Bearóia, lena chois, agus beirt Teasalónach, Arastarchas agus Seacúndas, agus Gáias Deirbéach agus Tiomóid agus beirt Áiseach, Tichiceas agus Trofamas.</verse>
			<verse number="5">Chuaigh siad-san ar aghaidh romhainn agus dʼfhan siad linn i dTróás.</verse>
			<verse number="6">Sheolamarna ó Fhilipí i ndiaidh fhéile an tSlimaráin agus faoi cheann cúig lá thangamar chucu go Tróás, agus thugamar seacht lá ann.</verse>
			<verse number="7">Nuair a thangamar le chéile tráthnóna an chéad lá den tseachtain chun arán a bhriseadh, thug Pól seanmóir dóibh mar bhí sé le himeacht lá arna mhárach agus lean sé ag caint go dtí meán oíche.</verse>
			<verse number="8">Bhí lampaí go leor ar lasadh sa seomra uachtarach ina rabhamar cruinnithe.</verse>
			<verse number="9">Bhí ógánach darbh ainm ‘Eotachas’ ina shuí ar leac na fuinneoige agus de réir mar a chuaigh caint Phóil chun fadála thit sé ina chnap codlata agus leis an gcodladh a bhí air thit sé ón tríú hurlár go talamh síos agus nuair a tógadh é bhí sé marbh.</verse>
			<verse number="10">Chuaigh Pól síos chuige agus chaith sé é féin air, agus ag breith barróige air, dúirt sé: “Ná bíodh aon bhuairt oraibh! Tá an t-anam ann.”</verse>
			<verse number="11">Ansin chuaigh sé in airde arís, bhris an t-arán leo agus chaith sé a chuid. Agus bhí comhrá fada aige leo as sin go maidin. Dʼimigh sé chun siúil ansin.</verse>
			<verse number="12">Thug siad-san an buachaill leo agus é go beo beathach, agus sólás thar na bearta orthu.</verse>
			<verse number="13">Chuamarna ar aghaidh go dtí an long agus seo chun siúil linn go dtí Asas, áit a rabhamar chun Pól a thógáil ar bord de réir mar a bhí socraithe aige–mar bhí sé féin le dul ann dá chois.</verse>
			<verse number="14">Nuair a bhuail sé linn in Asas, thógamar ar bord é agus thángamar go Mitiléiné</verse>
			<verse number="15">agus sheolamar linn as sin agus amárach a bhí chugainn bhíomar os comhair Chíos. Sroicheamar Samas an lá dár gcionn agus an lá ina dhiaidh sin bhaineamar amach Miléatas.</verse>
			<verse number="16">Bhí socair ag Pól seoladh thar Eifeasas i dtreo nach gcuirfí aon mhoill air san Áise mar bhí dithneas air chun a bheith in Iarúsailéim i gcomhair lá Cincíse dá mbʼfhéidir dó é.</verse>
			<verse number="17">Chuir sé scéala ó Mhiléatas go hEifeasas dá bhrí sin dá iarraidh ar sheanóirí na hEaglaise teacht chuige.</verse>
			<verse number="18">Agus nuair a bhí siad tagtha chuige, labhair seo leo mar a leanas. “Tá a fhios agaibh an chuma inar chaith mé gach nóiméad fad a bhí mé in bhur measc ón gcéad lá a leag mé cos lánuiríseal dheorach san Áise,</verse>
			<verse number="19">go raibh mé i mo sheirbhíseach lándeorach don Tiarna ainneoin gach croise dár rug orm trí chealga na nGiúdach;</verse>
			<verse number="20">nár cheil mé oraibh rud ar bith a rachadh chun sochair daoibh ach é a fhógairt agus a theagasc daoibh os comhair an tsaoil agus in bhur dtithe;</verse>
			<verse number="21">dʼfhógair mé ar Ghiúdaigh agus ar Ghréagaigh araon iompú chun Dé agus creidiúint inár dTiarna Íosa.</verse>
			<verse number="22">Agus anois, féach, agus mé i mo chime ag an Spiorad táim ag dul suas go hIarúsailéim agus gan a fhios agam céard atá in áirithe dom ann</verse>
			<verse number="23">ach amháin go bhfuil an Spiorad Naomh dá dhearbhú dom in gach cathair dá dtéim gur géibheann agus piolóidí atá ann i mo chomhair.</verse>
			<verse number="24">Ach ní fiú tráithnín liom mo bheatha dom féin chomh fada agus a thugaim mo chúrsa agus go gcomhlíonaim an dualgas úd a leag an Tiarna Íosa orm: fianaise a thabhairt ar dhea-scéal ghrásta Dé.</verse>
			<verse number="25">“Tá a fhios agam anois nach bhfeicfidh sibh-se mo ghnúis níos mó, sibh-se go léir ar shiúil mé in bhur measc ag fógairt na Ríochta.</verse>
			<verse number="26">Dearbhaím daoibh inniu féin, dá bhrí sin, nach bhfuilim freagrach i bhfuil aon duine riamh agaibh,</verse>
			<verse number="27">mar níor staon mé ó bheartas Dé a fhógairt daoibh ina iomláine.</verse>
			<verse number="28">Tugaigí aire daoibh féin mar sin agus don tréad ar fad a bhfuil sibh ceaptha in bhur maoir air ag an Spiorad Naomh chun a bheith in bhur n-aoirí ar an Eaglais a cheannaigh sé dó féin lena chuid fola.</verse>
			<verse number="29">“Tá a fhios agam nuair a bheidh mise imithe go dtiocfaidh in bhur measc faolchúnna craosacha nach mbeidh trua ná taise don tréad acu.</verse>
			<verse number="30">Agus tá daoine agaibh féin a éireoidh agus a thabharfaidh teagasc claon dʼfhonn deisceabail a mhealladh chucu.</verse>
			<verse number="31">Bígí ag faire dá bhrí sin agus cuimhnígí air nár stad mise ar feadh trí bliana ach ag tabhairt comhairle don uile dhuine agaibh de lá is dʼoíche agus na deora i mo shúile.</verse>
			<verse number="32">Fágaim sibh anois faoi choimirce Dé agus bhriathar a ghrásta atá in ann sibh a thógáil suas agus oidhreacht a thabhairt daoibh i measc an phobail naofa go léir.</verse>
			<verse number="33">Níor shantaigh mé ór ná airgead ná éadach le duine ar bith.</verse>
			<verse number="34">Tá a fhios agaibh féin gurb iad na lámha seo a choinnigh riar ár gcáis liom féin agus le mo chompánaigh.</verse>
			<verse number="35">Chuir mé ar bhur súile daoibh i gcónaí gur ag obair mar sin ba cheart cabhrú leis na laga agus cuimhneamh ar ráiteas úd an Tiarna mar a ndúirt sé gur mó is méanar rud a thabhairt uait ná rud a fháíl.”</verse>
			<verse number="36">Nuair a bhí an méid sin ráite aige, lig sé é féin ar a ghlúine agus rinne sé guí chun Dé leo go léir.</verse>
			<verse number="37">Bhí siad go léir ag gol go fuíoch, iad dá gcaitheamh féin ar bhráid Phóil agus dá mhúchadh le póga.</verse>
			<verse number="38">Is é rud a chuir an cumha ar fad orthu, an focal úd a dúirt sé nach bhfeicfidís a ghnúis ní ba mhó. Agus rinne siad é a thionlacan chun na loinge.</verse>
		</chapter>
		<chapter number="21">
			<verse number="1">Dʼfhágamar slán acu agus bhogamar chun bealaigh. Chuamar caol díreach go Cós agus an lá ina dhiaidh sin go Ródas agus as sin go Patara.</verse>
			<verse number="2">Fuaireamar long ansiúd a bhí ag dul go dtí an Fhéiníc; chuamar ar bord agus ghluaiseamar chun bealaigh</verse>
			<verse number="3">nó gur thángamar i radharc na Cipire. Dʼfhágamar í ar an mbord clé agus sheolamar linn go dtí an tSiria agus chuamar i dtír sa Tuír mar is ansiúd a bhí an bád le díluchtú.</verse>
			<verse number="4">Fuaireamar roinnt deisceabal agus dʼfhanamar ann ar feadh seachtaine. Dúirt na deisceabail sin le Pól faoi luí an Spioraid gan dul go hIarúsailéim.</verse>
			<verse number="5">Ach nuair a bhí na laethanta caite againn, ghluaiseamar chun bealaigh agus iad go léir agus a gcuid ban agus páistí dár dtionlacan nó go rabhamar lasmuigh den chathair. Chuamar ar ár nglúine ar an trá ag guí,</verse>
			<verse number="6">agus dʼfhágamar slán ag a chéile; chuamarna ar bhord na loinge agus chas siad-san ar ais abhaile.</verse>
			<verse number="7">Leanamar dár dturas ón Tuír nó gur thángamar go Tolamáíos. Bheannaíomar do na bráithre agus dʼfhanamar acu aon lá amháin.</verse>
			<verse number="8">Dʼimíomar linn an lá dár gcionn agus shroicheamar Caesairia. Chuamar isteach i dteach Philib Soiscéalaí, duine den seachtar, agus dʼfhanamar aige.</verse>
			<verse number="9">Bhí ceathrar iníonacha aige, maighdeana, a raibh bua na tairngreachta acu.</verse>
			<verse number="10">Bhí tamall caite againn i gCaesairia nuair a tháinig fáidh darbh ainm ‘Agabas’ anuas ó Iúdáia.</verse>
			<verse number="11">Nuair a tháinig sé inár leith, thóg sé crios Phóil agus cheangail a chosa agus a lámha féin, dá rá: “Seo mar a deir an Spiorad Naomh: an fear ar leis an crios seo, ceanglóidh na Giúdaigh mar sin é in Iarúsailéim agus tabharfaidh siad ar láimh do na gintlithe é.”</verse>
			<verse number="12">Nuair a chualamar an chaint sin, dʼimpíomar féin agus muintir na háite air gan dul suas go hIarúsailéim.</verse>
			<verse number="13">Ach dʼfhreagair Pól ansin: “Cad ab áil libh a bheith ag olagón mar sin agus ag scóladh an chroí ionam? Táim ullamh ní hamháin le mo cheangal ach leis an mbás féin a fhulaingt ar son ainm an Tiarna Íosa in Iarúsailéim.”</verse>
			<verse number="14">Nuair nach ndéanfadh sé rud orainn, ní dúramar a thuilleadh ach: “Toil an Tiarna go ndéantar.”</verse>
			<verse number="15">Tar éis na laethanta sin, dʼullmhaíomar chun bóthair agus suas linn go hIarúsailéim.</verse>
			<verse number="16">Tháinig cuid de na deisceabail ó Chaesairia lenár gcois agus thug siad sinn go dtí teach Mhnasón, seandeisceabal ón gCipir, go mbeimis ar lóistín aige.</verse>
			<verse number="17">Ar theacht dúinne go hIarúsailéim, chuir na bráithre na fáiltí geala romhainn</verse>
			<verse number="18">agus lá arna mhárach chuaigh Pól ar cuairt linn chuig Séamas. Bhí na seanóirí go léir i láthair.</verse>
			<verse number="19">Bheannaigh Pól dóibh agus dʼaithris dóibh tríd síos gach a raibh déanta ag Dia i measc na ngintlithe trína chuid freastail.</verse>
			<verse number="20">Agus nuair a chuala siad-san an scéal, thug siad glóir do Dhia dá chionn. Ansin dúirt siad: “Feiceann tú féin, a bhráthair, a liacht míle duine de na Giúdaigh a bhfuil an creideamh glactha acu agus iad go léir dúthrachtach don dlí.</verse>
			<verse number="21">Tá scéala faighte acu ort-sa, áfach, go mbíonn tú ag teagasc na nGiúdach go léir a bhfuil cónaí orthu i measc na ngintlithe a gcúl a thabhairt do Mhaois, dá rá leo gan a bpáistí a thimpeallghearradh ná na gnásanna a chleachtadh.</verse>
			<verse number="22">Cad atá le déanamh mar sin? Mar níl aon amhras ná go gcloisfidh siad go bhfuil tú tagtha.</verse>
			<verse number="23">Dá bhrí sin, déan mar a deirimid leat. Tá ceathrar fear againn anseo a bhfuil móid orthu.</verse>
			<verse number="24">Beir leat iad agus déan thú féin a íonghlanadh in éineacht leo agus íoc an costas dóibh le go ndéanfaidh siad a gceann a bhearradh. Beidh a fhios ag cách ansin nach bhfuil aon bhonn lena bhfuil cloiste acu i do thaobh ach go leanann tú féin ag coimeád an dlí.</verse>
			<verse number="25">Maidir leis na gintlithe a bhfuil an creideamh glactha acu, chuireamar féin litir chucu dá achtú dóibh staonadh ó bhia íobartha, ó fhuil, ó bhia a tachtadh agus ón bpósadh coil.”</verse>
			<verse number="26">Rug Pól na fir leis agus lá arna mhárach, tar éis dó é féin a íonghlanadh in éineacht leo, chuaigh sé isteach sa Teampall ag fógairt an lae a mbeadh tréimhse an íonghlanta thart agus a ndéanfaí an ofráil ar son gach duine acu.</verse>
			<verse number="27">Bhí na seacht lá de chóir a bheith críochnaithe nuair a chonaic na Giúdaigh ón Áise sa Teampall é. Thóg siad callán i measc an tslua go léir agus ghreamaigh siad Pól</verse>
			<verse number="28">ag glao in ard a ngutha: “Cabhair, a fheara Iosrael. Seo é an duine úd a bhíonn gach aon bhall ag teagasc cách in aghaidh ár gcine agus in aghaidh an dlí agus in aghaidh na háite seo. Agus ní hamháin sin ach rug sé Gréagaigh isteach sa Teampall leis agus sháraigh an áit naofa seo.”</verse>
			<verse number="29">Is amhlaidh a bhí siad tar éis Trofamas ó Eifeasas a fheiceáil ina theannta sa chathair agus cheap siad go raibh Pól tar éis é a thabhairt isteach sa Teampall.</verse>
			<verse number="30">Leath an gleo ar fud na cathrach go léir; rith an slua le chéile agus rug siad ar Phól agus tharraing amach as an Teampall é. Dúnadh na doirse láithreach.</verse>
			<verse number="31">Bhí siad ag iarraidh Pól a mharú nuair a tháinig scéal chun ceannasaí an díorma go raibh Iarúsailéim ar fad ina círéib.</verse>
			<verse number="32">Thug seisean saighdiúirí agus taoisigh chéid leis láithreach agus tháinig ar sodar faoina ndéin. Nuair a chonaic siad an ceannasaí agus na saighdiúirí chucu stad siad de bhualadh Phóil.</verse>
			<verse number="33">Chuaigh an ceannasaí suas chuige agus ghabh é agus dʼordaigh é a cheangal le dhá shlabhra. Dʼfhiafraigh sé ansin cérbh é agus cad a bhí déanta aige.</verse>
			<verse number="34">Thosaigh daoine sa slua dá rá seo agus daoine eile dá rá siúd agus nuair nár éirigh leis aon eolas cinnte a fháil mar gheall ar an ngleo, dʼordaigh sé é a thabhairt isteach sa dún-phort.</verse>
			<verse number="35">Nuair a shroich sé na céimeanna bhí an slua chomh fíochmhar sin go raibh sé dá iompar ag na saighdiúirí,</verse>
			<verse number="36">mar bhí an slua ar fad ar na sála orthu agus iad ag screadach: “Tóg uainn é.”</verse>
			<verse number="37">Agus Pól ar tí a thabhairt isteach sa dún-phort, dúirt sé leis an gceannasaí: “An bhfuil cead agam labhairt leat?” Dʼfhreagair seisean: “An bhfuil Gréigis agat?</verse>
			<verse number="38">Ní tú mar sin an tÉigipteach úd a chuir an cheannairc ar bun tamall ó shin agus a sheol na ceithre mhíle de na meirligh amach sa bhfhásach?”</verse>
			<verse number="39">“Is Giúdach ó Tharsas na Cilice mé,” dʼfhreagair Pól, “is saoránach de chathair nach suarach mé. Iarraim ort cead a thabhairt dom labhairt leis an slua.”</verse>
			<verse number="40">Thug sé an cead dó agus sheas Pól ar na céimeanna agus dʼfhógair ciúnas ar an slua le comhartha láimhe. Tháinig ciúnas domhain orthu agus labhair sé leo san Eabhrais mar a leanas.</verse>
		</chapter>
		<chapter number="22">
			<verse number="1">“A bhráithre agus a aithreacha, éistigí lena bhfuil le rá agam chun mo chosanta.”</verse>
			<verse number="2">Nuair a chuala siad ag labhairt san Eabhrais é, mʼéirigh siad ní ba chiúine fós.</verse>
			<verse number="3">Lean sé air: “Is Giúdach mise a rugadh i dTarsas na Cilice; tógadh sa chathair seo mé i mo dhalta ag Gamailiéil. Fuair mé oiliúint bheacht i ndlí ár sinsear agus bhí mé chomh dúthrachtach chun Dé agus atá sibh-se go léir inniu.</verse>
			<verse number="4">Rinne mé géar-leanúint go bás ar an mBealach seo. Bhíodh fir agus mná dá ngabháil agam agus dá gcur i bpríosún.</verse>
			<verse number="5">Tá an t-ard-sagart agus comhairle na seanóirí ina bhfinnéithe agam air sin. Go deimhin fuair mé litreacha uathu do na bráithre agus bhí mé ar mo bhealach go Damaisc chun an dream a bhí ann a ghabháil agus a thabhairt ar ais go hIarúsailéim go gcuirfí pionós orthu,</verse>
			<verse number="6">ach tharla agus mé ar an tslí ag druidim le Damaisc, timpeall meán lae gur las solas mór ó neamh go tobann i mo thimpeall.</verse>
			<verse number="7">Thit mé go talamh agus chuala mé an guth dá rá liom: ‘A Shóil, a Shóil, cad chuige a bhfuil tú do mo ghéarleanúint?’</verse>
			<verse number="8">‘Cé thú féin, a Thiarna?’ arsa mise dá fhreagairt. ‘Is mé Íosa Nazórach atá agat dá ghéarleanúint,’ ar seisean.</verse>
			<verse number="9">Iad seo a bhí le mo chois, chonaic siad an solas ach níor chuala siad glór an té a bhí ag caint liom.</verse>
			<verse number="10">Dúirt mé ansin: ‘Cad atá le déanamh agam, a Thiarna?’ Agus dúirt an Tiarna liom: ‘Éirigh i do sheasamh, lean ort go Damaisc agus inseofar ansin duit gach ní atá ceaptha duit le déanamh.’</verse>
			<verse number="11">Bhí gile an tsolais úd tar éis mé a dhalladh agus rug mo chomrádaithe ar láimh orm agus tháinig mé isteach i nDamaisc.</verse>
			<verse number="12">“Bhí fear darbh ainm ‘Anainias’, fear a bhí fíréanta de réir an dlí agus meas air ag na Giúdaigh go léir a chónaigh ann,</verse>
			<verse number="13">agus tháinig sé chugam, agus sheas sé os mo chomhair dá rá liom: ‘A Shóil, a bhráthair, bíodh do radharc arís agat.’ Agus ar an spota bhí mo radharc agam arís.</verse>
			<verse number="14">Ansin dúirt sé liom: ‘Tá sé ceaptha roimh ré ag Dia ár sinsear duit go mbeidh fios a thola agat, go bhfeicfidh tú an Fíréan agus go gcloisfidh tú glór a bhéil féin.</verse>
			<verse number="15">Mar beidh tú i do fhinné aige os comhair an uile dhuine ar a bhfuil feicthe agus cloiste agat.</verse>
			<verse number="16">Anois cad é an mhoill atá ort? Éirigh i do sheasamh, déantar thú a bhaisteadh agus do pheacaí a ní díot féin trí ghlaoch ar a ainm.’</verse>
			<verse number="17">“Chuaigh mé ar ais go hIarúsailéim, agus le linn dom a bheith ag guí sa Teampall, thit mé i dtámhnéal agus</verse>
			<verse number="18">chonaic mé é agus é dá rá liom: ‘Brostaigh, agus imigh leat go tapa as Iarúsailéim mar ní ghlacfaidh siad le do chuid fianaise orm-sa.’</verse>
			<verse number="19">‘Ach, a Thiarna,’ arsa mise leis, ‘nach bhfuil a fhios acu go maith go mbímse ag dul ó shionagóg go sionagóg ag cur na ndaoine a chreideann ionatsa i bpríosún agus dá sciúrsáil?</verse>
			<verse number="20">Fiú amháin nuair a bhí fuil do fhinné Stiofán dá doirteadh, bhí mé féin ar an láthair ag toiliú leis agus ag coimeád a n-éadaí do lucht a mharaithe.’</verse>
			<verse number="21">Agus is é a dúirt sé liom: ‘Gluais leat, mar is ag triall ar na gintlithe i bhfad ó bhaile a chuirfidh mé thú.’”</verse>
			<verse number="22">Dʼéist an slua leis go dtí go ndúirt sé an abairt sin. Ansin scread siad in ard a ngutha: “Cuir den saol an duine sin; ní ceart a leithéid a bheith beo.”</verse>
			<verse number="23">Agus bhí siad ag liúireach, ag croitheadh a gcuid éadaigh agus ag caitheamh deannaigh san aer.</verse>
			<verse number="24">Dʼordaigh an ceannasaí é a thabhairt isteach sa dún-phort agus dúirt é a cheistiú faoin lasc féachaint cén fáth a raibh siad ag liúireach mar sin air.</verse>
			<verse number="25">Ach nuair a bhí sé ceangailte leis na hiallacha acu, dúirt Pól leis an taoiseach céid a bhí ansiúd: “An bhfuil sé ceadaithe daoibhse saoránach Rómhánach a léasadh agus gan aon chúirt curtha air go fóill?”</verse>
			<verse number="26">Nuair a chuala an taoiseach céid an méid sin, chuaigh sé go dtí an ceannasaí: “Cad a mheasann tú a dhéanamh?” ar seisean leis, “is saoránach Rómhánach é siúd.”</verse>
			<verse number="27">Chuaigh an ceannasaí anonn go Pól. “Inis dom”, ar seisean, “an saoránach Rómhánach thusa.” “Is ea,” arsa Pól.</verse>
			<verse number="28">Dúirt an ceannasaí dá fhreagairt: “Is ea, is daor a cheannaigh mé féin an tsaorántacht sin.” “Tá sí agam-sa ó dhúchas,” dʼfhreagair Pól.</verse>
			<verse number="29">An mhuintir a bhí chun é a cheistiú, chúlaigh siad uaidh laithreach. Bhí eagla ar an gceannasaí freisin nuair a fuair sé amach gur shaoránach Rómhánach é agus é féin tar éis é a cheangal.</verse>
			<verse number="30">Lá arna mhárach, dʼfhonn a fháil amach cad é go cruinn a bhí dá chur ina leith ag na Giúdaigh, scaoil sé é agus chuir fios ar na hardsagairt agus ar an sainidrín ar fad. Ansin thug sé Pól anuas agus chuir ina sheasamh os a gcomhair é.</verse>
		</chapter>
		<chapter number="23">
			<verse number="1">Labhair Pól leis an sainidrín agus é ag cur na súl tríothu: “A bhráithre,” ar seisean, “níl scrupall dá laghad ar mo choinsias faoin gcuma inar iompair mé mé féin i bhfianaise Dé go dtí an lá atá inniu ann.”</verse>
			<verse number="2">Leis sin dʼordaigh Anainias ard-sagart, dóibh sin a bhí ina seasamh in aice leis Pól a bhualadh sa bhéal.</verse>
			<verse number="3">Ansin dʼiompaigh Pól air: “Buailfidh Dia thusa, a bhalla aolta,” ar seisean. “An bhfuil tú i do shuí ansin ag tabhairt breithiúnais orm-sa de réir an dlí agus tú féin ag sárú an dlí ag ordú mo bhualadhsa?”</verse>
			<verse number="4">An mhuintir a bhí ina seasamh ina aice, dúirt siad le Pól: “An ag tabhairt achasáin don ard-sagart atá tú?”</verse>
			<verse number="5">Dʼfhreagair Pól: “Ní raibh a fhios agam, a bhráithre, gurb é an t-ard-sagart é, mar tá scríofa: ‘Ná habair aon drochní mar gheall ar phrionsa an phobail.’”</verse>
			<verse number="6">Nuair a dʼaithin Pól gur de bhuíon na Sadúcach cuid acu agus gur de bhuíon na bhFairisíneach an chuid eile dúirt sé sa sainidrín in ard a ghutha: “A bhráithre, is Fairisíneach mise agus is de shliocht na bhFairisíneach mé. Is mar gheall ar an dóchas agus ar aiséirí na marbh atáim ar mo thriail anseo.”</verse>
			<verse number="7">Ní raibh an méid sin ráite aige nuair a mʼéirigh achrann idir na Fairisínigh agus na Sadúcaigh agus bhí an cruinniú scoilte ina dhá chuid,</verse>
			<verse number="8">mar go ndeir na Sadúcaigh nach bhfuil aiséirí ann ná aingeal ná spiorad agus creideann na Fairisínigh i ngach ceann acu.</verse>
			<verse number="9">Mhéadaigh ar an ngleo, agus mʼéirigh roinnt scríobhaithe de chuid na bhFairisíneach agus thosaigh siad ag maíomh go colgach: “Ní fhaighimid aon locht ar an bhfear seo. Más ea féin gur labhair aingeal nó spiorad leis …”</verse>
			<verse number="10">Bhí an t-achrann ag dul chomh mór sin i méid go raibh eagla ar an gceannasaí go sracfaí Pól as a chéile; dá bhrí sin dʼordaigh sé don arm dul síos agus Pól a tharrtháil uathu agus é a thabhairt isteach sa dún-phort.</verse>
			<verse number="11">An oíche dár gcionn sheas an Tiarna láimh leis agus dúirt: “Bíodh misneach agat. Faoi mar atá fianaise tugtha agat orm anseo in Iarúsailéim, ní mór duit fianaise a thabhairt ar an gcaoi chéanna sa Róimh freisin.”</verse>
			<verse number="12">Nuair a bhí sé ina lá, tháinig roinnt de na Giúdaigh le chéile agus chuaigh siad faoi gheasa gan bia ná deoch a chaitheamh nó go mbeadh Pól marbh acu.</verse>
			<verse number="13">Bhí breis agus daichead acu a thug brí na mionn sin le chéile.</verse>
			<verse number="14">Ansin chuaigh siad go dtí na hardsagairt agus na seanóirí agus dúirt leo: “Ghabhamar de gheasa orainn féin gan aon ní a bhlaiseadh nó go mbeadh Pól marbh againn.</verse>
			<verse number="15">Dá bhrí sin cuirigí sibh-se agus an sainidrín scéala chun an cheannasaí dá iarraidh Pól a chur anuas chugaibh mar dhea gur mhaith libh a chás a fhiosrú ní ba chruinne. Agus beimid-ne réidh chun é a dhíothú sula mbeidh sé tagtha i ngar.”</verse>
			<verse number="16">Fuair mac deirféar Phóil cogar scéil an luíocháin, áfach. Chuaigh sé go dtí an dún-phort agus isteach leis ag insint an scéil do Phól.</verse>
			<verse number="17">Ghlaoigh Pól ar dhuine de na taoisigh chéid agus dúirt leis: “Tabhair leat an gasúr seo go dtí an ceannasaí mar tá scéala aige le hinsint dó.”</verse>
			<verse number="18">Thug sé leis é go dtí an ceannasaí agus dúirt: “Chuir an príosúnach Pól fios orm agus dʼiarr orm an gasúr seo a thabhairt chugat mar go bhfuil rud aige le rá leat.”</verse>
			<verse number="19">Rug an ceannasaí ar láimh ar an ngasúr, chuaigh i leataobh leis agus dʼfhiafraigh de: “Cén scéal atá agat le hinsint dom?”</verse>
			<verse number="20">“A leithéid seo,” arsa an gasúr, “tá socair ag na Giúdaigh a iarraidh ort-sa Pól a chur síos amárach go dtí an sainidrín, mar dhea gur mhaith leo a chás a scrúdú ní ba chruinne.</verse>
			<verse number="21">Ach ná déan-sa rud orthu, mar tá breis agus daichead duine acu ag déanamh luíocháin air mar tá siad faoi gheasa gan bia ná deoch a chaitheamh nó go mbeidh sé curtha den saol acu. Tá siad ullamh anois chuige agus iad ag feitheamh le gealltanas uaitse.”</verse>
			<verse number="22">Scaoil an ceannasaí an gasúr chun siúil tar éis a rá leis: “Ná hinis do dhuine ar bith gur nocht tú an scéal seo dom.”</verse>
			<verse number="23">Chuir sé fios ansin ar bheirt de na taoisigh chéid agus dúirt leo: “Bíodh dhá chéad saighdiúir ullamh agaibh ar an tríú huair anocht chun dul go Caesairia agus seachtó marcach chomh maith agus dhá chéad sleádóir.</verse>
			<verse number="24">Agus bíodh beithígh iompair agaibh ar a gcuirfidh sibh Pól agus é a thabhairt slán go dtí an Gobharnóir Féilix.”</verse>
			<verse number="25">Agus scríobh sé litir ar an aiste seo a leanas:</verse>
			<verse number="26">“Beatha agus sláinte ó Chláidias Lisias chun an Ghobharnóra ró-oirirc Féilix.</verse>
			<verse number="27">Bhí beirthe ag na Giúdaigh ar an bhfear seo agus iad ar tí é a chur chun báis nuair a tháinig mé orthu leis an arm; tharrthaigh mé uathu é nuair a fuair mé amach gur shaoránach Rómhánach é.</verse>
			<verse number="28">Ansin dʼfhonn a fháil amach cén chúis a bhí acu dá cur ina leith, thug mé chun a sainidrín é.</verse>
			<verse number="29">Fuair mé amach gur mar gheall ar phointí áirithe dá ndlí féin a bhí siad dá chúiseamh agus nach raibh aon ní ina choinne a thuillfeadh bás ná príosún.</verse>
			<verse number="30">Ach nuair a cuireadh in iúl dom go raibh comh-cheilg déanta ina choinne, sheol mé chugatsa gan mhoill é agus dʼordaigh mé dá chúiseoirí a ngearán faoi a dhéanamh i do láthair-se.”</verse>
			<verse number="31">Rinne na saighdiúirí mar a dúradh leo agus thóg siad Pól agus rug leo san oíche é chomh fada le hAntapatras.</verse>
			<verse number="32">Lá arna mhárach tháinig siad ar ais go dtí an dún-phort agus lig do na marcaigh é a thionlacan.</verse>
			<verse number="33">Nuair a shroich siad Caesairia, sheachaid siad an litir don ghobharnóir agus thug Pól ar láimh dó chomh maith.</verse>
			<verse number="34">Léigh sé an litir agus dʼfhiafraigh cén cúige arbh as dó; agus nuair a fuair sé fios gurbh as an gCilic dó, dúirt sé:</verse>
			<verse number="35">“Éistfidh mé leat ar ball nuair a bheidh lucht do chúisithe anseo.” Agus dʼordaigh sé é a chur faoi choimeád i bpréatóiriam Héaróid.</verse>
		</chapter>
		<chapter number="24">
			<verse number="1">Tar éis cúig lá tháinig an t-ard-sagart Anainias anuas go Caesairia, é féin agus cuid de na seanóirí agus abhcóide darbh ainm Teartallas agus thug siad faisnéis don ghobharnóir in aghaidh Phóil.</verse>
			<verse number="2">Nuair a glaodh isteach ar Phól, thosaigh Teartallas dá chiontú mar a leanas: “A Fhéilix ró-oirirc, an tsíocháin bhuan a chuir tú faoi réim dúinn agus na leasuithe atá tugtha isteach le barr críonnachta agat ar mhaithe lenár náisiún,</verse>
			<verse number="3">fáiltímid rompu i gcónaí agus i ngach áit agus táimid thar a bheith buíoch mar gheall orthu.</verse>
			<verse number="4">Ach chun gan an iomad moille a choinneáil ort, impím ort éisteacht linn go ceansa ar feadh tamaillín.</verse>
			<verse number="5">Is crá croí dúinn an fear seo; bíonn sé ag cothú mioscaise i measc na nGiúdach ar fud an domhain agus is é an ceann é ar aicme úd na Nazórach.</verse>
			<verse number="6">Bhí sé ag iarraidh an Teampall féin a shárú ach rugamar air. Bhí sé dʼaidhm againn breith a thabhairt air de réir ár ndlí féin,</verse>
			<verse number="7">ach tháinig Lisias, an ceannasaí, orainn agus neart slua aige agus sciob sé as ár lámha é agus dʼordaigh sé do lucht a chiontaithe dul faoi do bhráid.</verse>
			<verse number="8">Má cheistíonn tú féin é sin, féadfaidh tú fios fáth na nithe go léir a chuirimid ina leith seo a fháil uaidh.”</verse>
			<verse number="9">Thaobhaigh na Giúdaigh leis, dá rá gur mar sin a bhí.</verse>
			<verse number="10">Nuair a sméid an gobharnóir ar Phól chun labhartha, dʼfhreagair sé: “Ós eol dom go bhfuil tusa i do bhreitheamh ar an náisiún seo leis na blianta fada, táim lánsásta mo cheart a phlé.</verse>
			<verse number="11">Is féidir duit a dheimhniú duit féin nach bhfuil ann ach dhá lá dhéag ó chuaigh mé suas go hIarúsailéim chun adhradh a dhéanamh,</verse>
			<verse number="12">agus ní bhfuair siad mé ag argóint le duine ar bith ná ag corraí an phobail sa Teampall ná sna sionagóga ná ar fud na cathrach.</verse>
			<verse number="13">Ná níl aon chruthú acu duit ar na cionta atá siad a chur i mo leith.</verse>
			<verse number="14">Admhaím an méid seo, áfach, gur de réir an Bhealaigh ar a dtugann siad-san ‘Aicme’, a thugaim ómós do Dhia ár sinsear agus go gcreidim gach ní dá bhfuil de réir an dlí agus scríofa sna fáithe.</verse>
			<verse number="15">Agus tá an dóchas céanna as Dia agam atá acu féin, is é sin go bhfuil aiséirí le bheith ag an dea-dhuine agus ag an drochdhuine araon.</verse>
			<verse number="16">Déanaim mo dhícheall sa ghnó seo ar choinsias glan a bheith agam i gcónaí i bhfianaise Dé agus daoine.</verse>
			<verse number="17">Tar éis mórán blianta, tháinig mé chun déirc a thabhairt do mhuintir mo chine agus ofrálacha a dhéanamh.</verse>
			<verse number="18">Is i mbun an chúraim sin a bhí mé nuair a fuair siad sa Teampall mé. Bhí mé tar éis mʼíonghlanta agus ní raibh slua ná callán ar bith ann.</verse>
			<verse number="19">Bhí roinnt Giúdach ann ón Áise, áfach–agus is iad-san ba chóir a bheith anseo os do chomhairse agus cibé gearán a bhí acu orm é a chur i mo leith.</verse>
			<verse number="20">Nó abradh an mhuintir seo féin cad é an cion a fuair siad ionam agus mé i mo sheasamh os comhair an tsainidrín,</verse>
			<verse number="21">taobh amuigh den aon abairt amháin úd a scread mé amach agus mé i mo sheasamh ina measc: ‘Is i dtaobh aiséirí na marbh atá breith dá tabhairt orm-sa inniu os bhur gcomhair.’”</verse>
			<verse number="22">Bhí eolas mós cruinn ag Féilix ar an mBealach agus chuir sé ar cairde iad, dá rá: “Nuair a thiocfaidh Lisias ceannasaí anuas, tabharfaidh mé breith ar bhur gcás.”</verse>
			<verse number="23">Dʼordaigh sé don taoiseach céid é a chur faoi choimeád ach cead a chinn a bheith aige agus gan aon duine dá chairde a chosc ar fhreastal a dhéanamh air.</verse>
			<verse number="24">Faoi cheann cúpla lá tháinig Féilix agus a bhean Drúsaille in éineacht leis. Giúdach mná ba ea ise. Chuir sé fios ar Phól agus mʼéist sé leis ag cur síos ar chreideamh in Íosa Críost.</verse>
			<verse number="25">Ach nuair a thosaigh Pól ag trácht ar an bhfíréantacht agus ar an ngeanmnaíocht agus ar an mbreithiúnas atá le teacht, bhuail scanradh Féilix agus dúirt sé: “Imigh leat don dul seo, nuair a bheidh caoi agam, cuirfidh mé fios arís ort.”</verse>
			<verse number="26">San am céanna bhí sé ag súil go dtabharfadh Pól airgead dó. Is chuige sin a chuireadh sé fios go minic air chun a bheith ag caint leis.</verse>
			<verse number="27">Nuair a bhí dhá bhliain imithe thart thóg Poircias Féastas áit Fhéilix, agus dʼfhonn fabhar na nGiúdach a tharraingt air féin, dʼfhág Féilix Pól i bpríosún.</verse>
		</chapter>
		<chapter number="25">
			<verse number="1">Trí lá tar éis dʼFhéastas teacht chun an chúige chuaigh sé suas ó Chaesairia go hIarúsailéim.</verse>
			<verse number="2">Rinne na hardsagairt agus ceannairí na nGiúdach a ngearán leis in aghaidh Phóil,</verse>
			<verse number="3">agus dʼiarr siad de ghar air go dtabharfadh sé Pól ar ais go hIarúsailéim, mar bhí luíochán dá dhéanamh acu roimhe chun é a mharú ar an tslí.</verse>
			<verse number="4">Ach dʼfhreagair Féastas go raibh Pól faoi choimeád i gCaesairia agus go mbeadh sé féin ag dul ar ais ann gan mhoill.</verse>
			<verse number="5">“Agus,” ar seisean, “tagadh daoine údarásacha agaibh síos in éineacht liom agus má tá aon ní bunoscionn leis an duine, cúisídís é.”</verse>
			<verse number="6">Tar éis dó gan thar a hocht nó a deich de laethanta a thabhairt ina measc, chuaigh sé síos go Caesairia agus an lá dár gcionn shuigh sé ina shuí breithimh agus dʼordaigh Pól a thabhairt isteach.</verse>
			<verse number="7">Nuair a tháinig sé i láthair, sheas na Giúdaigh a bhí tagtha anuas ó Iarúsailéim ina thimpeall agus thosaigh ag cur mórán cionta troma ina leith, nithe nár fhéad siad a chruthú.</verse>
			<verse number="8">Dúirt Pól mar chosaint air féin: “Níl coir ar bith déanta agam in aghaidh dhlí na nGiúdach ná in aghaidh an Teampaill ná in aghaidh Chaesair.”</verse>
			<verse number="9">Bhí fonn ar Fhéastas gnaoi na nGiúdach a tharraingt air féin agus dúirt sé mar fhreagra ar Phól: “An mbeifeá sásta dul suas go hIarúsailéim chun do thriail a sheasamh ann os mo chomhairse i dtaobh na gcionta seo?”</verse>
			<verse number="10">Ach dúirt Pól: “Táim i mo sheasamh os comhair bhinse Chaesair. Is ansiúd is ceart cúirt a chur orm. Níl aon éagóir déanta ar na Giúdaigh agam mar is eol duit féin go maith.</verse>
			<verse number="11">Má táim san éagóir agus má tá aon ní déanta agam a thuillfeadh an bás, nílim ag iarraidh an bás a sheachaint. Ach mura bhfuil aon bhun leis na nithe atá siad a chur i mo leith, ní féidir le duine ar bith mé a thabhairt suas dóibh. Gairmim Caesar.”</verse>
			<verse number="12">Ansin, tar éis dó dul chun cainte lena chomhairle, dʼfhreagair Féastas agus dúirt: “Ó ghairm tú Caesar, is go Caesar a rachaidh tú.”</verse>
			<verse number="13">Nuair a bhí roinnt laethanta curtha díobh acu, tháinig an rí Aigripe agus Beirnicé anuas go Caesairia ag fáiltiú roimh Fhéastas agus thug siad mórán laethanta ann.</verse>
			<verse number="14">Chuir Féastas scéal Phóil faoi bhráid an rí. “Tá fear anseo,” ar seisean, “a dʼfhág Féilix ina dhiaidh i bpríosún.</verse>
			<verse number="15">Fad a bhí mé in Iarúsailéim rinne na hardsagairt agus seanóirí na nGiúdach gearán liom ina thaobh agus dʼiarr é a dhaoradh.</verse>
			<verse number="16">Dúirt mé leo nach é béas na Rómhánach é aon chúisí a thabhairt suas sula ndéanfaí a chúiseoirí a thabhairt os a chomhair agus caoi a bheith aige é féin a chosaint ar an gcúiseamh.</verse>
			<verse number="17">Tháinig siad anseo liom dá bhrí sin agus, gan aon mhoill a dhéanamh, shuigh mé fúm i mo shuí breithimh lá arna mhárach agus dʼordaigh mé an duine a thabhairt isteach.</verse>
			<verse number="18">Ach nuair a mʼéirigh lucht a chúisithe níor chuir siad ina leith aon drochchoir dá raibh coinne agam léi.</verse>
			<verse number="19">Ní raibh acu ina choinne ach ceisteanna éigin a bhaineann lena gcreideamh féin agus le hÍosa éigin atá marbh ach a dúirt Pól a bhí beo.</verse>
			<verse number="20">Nuair nach raibh aon bhreith agam-sa ar na cúrsaí sin a iniúchadh, dʼfhiafraigh mé de ar mhaith leis dul go hIarúsailéim agus a thriail a sheasamh ann fúthu.</verse>
			<verse number="21">Ach is é a mʼéiligh Pól go gcuirfí faoi choimeád é nó go bhféachfadh an t-impire a chúis. Dʼordaigh mé é a choinneáil i bpríosún go dtí go gcuirfínn ag triall ar Chaesar é.”</verse>
			<verse number="22">Dúirt Aigripe le Féastas: “Ba mhaith liom féin an fear seo a chloisteáil.” “Cloisfidh tú amárach é,” ar seisean.</verse>
			<verse number="23">Lá arna mhárach tháinig Aigripe agus Beirnicé faoi lánmhustar agus ghluais siad isteach i halla na dála, agus ceannasaithe an airm agus maithe na cathrach in éineacht leo. Ar ordú ó Fhéastas tugadh Pól isteach.</verse>
			<verse number="24">Ansin labhair Féastas agus dúirt: “A rí Aigripe agus sibh-se go léir atá i láthair farainn, feiceann sibh an fear seo ar tháinig na Giúdaigh go léir ina slua chugam in Iarúsailéim agus anseo freisin agus iad ag screadach nár cheart é a bheith beo a thuilleadh.</verse>
			<verse number="25">Ach fuair mé féin nach raibh aon ní déanta aige a thuillfeadh an bás. Ach de bhrí gur ghairm sé féin an t-impire, tá socair agam é a chur chuige.</verse>
			<verse number="26">Níl aon ní dearfa agam, áfach, le scríobh mar gheall air chun mo thiarna. Sin é an fáth ar thug mé chugaibh é–agus chugatsa go háirithe, a rí Aigripe–i dtreo nuair a bheidh an fiosrú seo déanta go mbeidh rud éigin agam le scríobh.</verse>
			<verse number="27">Mar ba mhíréasúnta mar ghnó é, dar liom, príosúnach a sheoladh gan na cionta ina choinne a chur in iúl chomh maith.”</verse>
		</chapter>
		<chapter number="26">
			<verse number="1">Ansin dúirt Aigripe le Pól: “Tá cead cainte ar do shon féin anois agat.” Agus shín Pól a lámh amach agus thosaigh sé ar a chosaint féin mar a leanas:</verse>
			<verse number="2">“Is maith an bhail orm dar liom, a rí Aigripe, gur i do láthair-se atáim do mo chosaint féin inniu ar a bhfuil de chionta dá gcur i mo leith ag na Giúdaigh,</verse>
			<verse number="3">mar go bhfuil sáreolas agat-sa ar nósanna uile na nGiúdach agus ar a gcuid conspóidí. Achainím ort dá bhrí sin éisteacht go foighneach liom.</verse>
			<verse number="4">“Tá a fhios ag na Giúdaigh go léir an chuma ar chaith mise mo shaol ó mʼóige, mar gur i measc mo chine féin agus in Iarúsailéim a mhair mé ó thús.</verse>
			<verse number="5">Tá a fhios acu le fada, dá mba áil leo é a dhearbhú, gur mhair mé mar Fhairisíneach riamh anall, ag cloí leis an aicme ba dhéine dár gcreideamh.</verse>
			<verse number="6">Agus is mar gheall ar an dóchas atá agam leis an ngealltanas a thug Dia dár sinsir atáim ar mo thriail anseo anois.</verse>
			<verse number="7">Tá an dá threibh déag againn ag adhradh go dúthrachtach de lá agus dʼoíche le súil go mbainfimid amach an gealltanas sin. Is mar gheall ar an dóchas sin, a rí, atáim-se do mo chiontú ag na Giúdaigh.</verse>
			<verse number="8">Cén fáth gur dochreidte libh-se mar scéal é go dtógann Dia na mairbh?</verse>
			<verse number="9">“Bhí mé féin deimhin de tráth gurbh é mo dhualgas é gach dícheall a dhéanamh in aghaidh ainm Íosa Nazórach.</verse>
			<verse number="10">Rinne mé amhlaidh in Iarúsailéim, agus is iomaí duine den phobal naofa a chuir mé faoi ghlas i bpríosún agus údarás agam chuige ó na hardsagairt, agus nuair bhídís dá gcur chun báis, thugainnse mo ghuth ina gcoinne.</verse>
			<verse number="11">Agus is minic a bhínn ó shionagóg go sionagóg dá gcéasadh agus ag iarraidh a thabhairt orthu Dia a mhaslú. Bhí mé chomh mór sin ar buile chucu go dtéinn ar a dtóir fiú amháin go cathracha i gcéin.</verse>
			<verse number="12">“Sin é an gnó a bhí do mo thabhairt go Damaisc le cead agus le húdarás na n-ard-sagart</verse>
			<verse number="13">nuair a chonaic mé ar an mbóthar i lár an lae, a rí, solas ó neamh ba ghile ná an ghrian ag lonradh i mo thimpeall agus timpeall na bhfear a bhí le mo chois.</verse>
			<verse number="14">Thiteamar go léir chun talaimh agus chuala mé an guth dá rá liom san Eabhrais: ‘A Shóil, a Shóil, cad uime a bhfuil tú do mo ghéarleanúint? Goilleann sé ort a bheith ag speachaíl in aghaidh na mbrod.’</verse>
			<verse number="15">‘Cé thú féin, a Thiarna?’ arsa mise. Agus dúirt an Tiarna: ‘Is mé Íosa atá agat dá ghéarleanúint.</verse>
			<verse number="16">Ach éirigh i do sheasamh ón talamh, mar is chuige seo a thaispeain mé mé féin duit chun go ndéanfainn seirbhíseach dom féin díot agus go mbeifeá i do fhinné agam ar a bhfuil feicthe agat díom agus ar a bhfeicfidh tú ar ball.</verse>
			<verse number="17">Tabharfaidh mé slán thú ó do phobal féin agus ó na gintlithe mar is chucusan atáim do do chur</verse>
			<verse number="18">chun a súile a oscailt le go n-iompóidís ón dorchadas chun an tsolais agus ó chumhacht Shátain chun Dé, ar shlí go bhfaighidís maithiúnas ina bpeacaí agus ionad i measc an phobail naomhaithe, trína gcreideamh ionamsa.’</verse>
			<verse number="19">“Dá chionn sin, a rí Aigripe, ní dhearna mé neamhshuim den fhís ó neamh,</verse>
			<verse number="20">ach ag tosú dom le muintir Dhamaisce agus ina dhiaidh sin in Iarúsailéim agus ar fud dhúiche Iúdáia agus i measc na ngintlithe, dʼfhógair mé dóibh aithrí a dhéanamh agus casadh ar Dhia agus beart a dhéanamh de réir na haithrí.</verse>
			<verse number="21">Sin é an fáth a raibh na Giúdaigh ag iarraidh mé a mharú, tar éis dóibh breith orm sa Teampall.</verse>
			<verse number="22">Ach le cabhair ó Dhia táim ag seasamh an fhóid go dtí an lá inniu, ag tabhairt faisnéise do bheag agus do mhór ach gan aon ní dá rá agam thar an méid a dúirt na fáithe agus Maois a bhí le titim amach:</verse>
			<verse number="23">nárbh fholáir don Chríost fulaingt agus solas a fhógairt don phobal agus do na gintlithe trí bheith ar an gcéad duine a mʼéireodh ó mhairbh.”</verse>
			<verse number="24">Bhí Pól dá chosaint féin mar sin nuair a dúirt Féastas in ard a ghutha: “Tá tú as do mheabhair, a Phóil! An iomad den léann atá do do thiomáint as do mheabhair.”</verse>
			<verse number="25">Dʼfhreagair Pól é: “Nílim as mo mheabhair, a Fhéastas ró-oirirc,” ar seisean, “níl sa chaint atá dá rá agam ach an fhírinne lom.</verse>
			<verse number="26">Tuigeann an rí na cúrsaí seo agus sin é an fáth a bhfuilim ag labhairt go neamh-bhalbh ina fhianaise. Táim cinnte de nach bhfuil aon chuid den ghnó seo ag imeacht gan a fhios air mar ní i gclúid a tharla sé.</verse>
			<verse number="27">An gcreideann tusa na fáithe, a Rí Aigripe? Tá a fhios agam go gcreideann tú.”</verse>
			<verse number="28">Dúirt Aigripe le Pól: “Is beag nach n-áitíonn tú orm a bheith i mo Chríostaí.”</verse>
			<verse number="29">“Cibé beag mór,” arsa Pól, “go dtuga Dia duit féin agus don uile dhuine atá ag éisteacht liom inniu go mbeidh sibh mar atáim-se–ach gan na slabhraí seo a bheith oraibh.”</verse>
			<verse number="30">Ansin mʼéirigh an rí agus an gobharnóir agus Beirnicé agus an mhuintir a bhí ina suí leo,</verse>
			<verse number="31">agus ar dhul amach dóibh bhí siad ag caint le chéile, dá rá: “Níl aon ní déanta ag an bhfear sin a thuillfeadh bás ná braighdeanas dó.”</verse>
			<verse number="32">Agus dúirt Aigripe le Féastas: “Dʼfhéadfaí an fear sin a scaoileadh saor mura mbeadh gur ghairm sé Caesar.”</verse>
		</chapter>
		<chapter number="27">
			<verse number="1">Nuair a bhí sé beartaithe go seolfaimis chun na hIodáile, thug siad suas Pól agus roinnt eile príosúnach do thaoiseach céid darbh ainm Iúil, de dhíorma an impire.</verse>
			<verse number="2">Chuamar ar bord loinge in Adraimitiam, long a bhí ag triall ar chalafoirt ar feadh chósta na hÁise, agus chuireamar chun farraige. Bhí Arastarchas, Macadónach ó Theasaloinicé, in éineacht linn.</verse>
			<verse number="3">An lá dár gcionn chuamar i dtír i Siodón, agus bhí Iúil chomh lách sin le Pól gur lig sé dó dul ag fiosrú a chairde agus iad a dhéanamh cúraim de.</verse>
			<verse number="4">Chuireamar chun siúil ón áit sin agus toisc an ghaoth a bheith inár gcoinne sheolamar ar thaobh na fothana den Chipir</verse>
			<verse number="5">agus ansin trasna na farraige amach ón gCilic agus ó Phaimfilia nó gur thángamar i dtír i Míora i gcúige na Licia.</verse>
			<verse number="6">Fuair an taoiseach céid long as Cathair Alastair ansiúd a bhí ag triall ar an Iodáil, agus chuir sé sinn ar bord inti.</verse>
			<verse number="7">Ba bheag an siúl a bhí fúinn ar feadh mórán laethanta, agus ba é ár ndícheall é Cniodas a bhaint amach agus nuair nach ligfeadh an ghaoth dúinn dul ar aghaidh, sheolamar linn faoi thaobh na fothana den Chréit amach ó Shalmónae;</verse>
			<verse number="8">ag coinneáil go dlúth leis an gcósta dúinn, agus ba le dua é, bhaineamar áit amach darbh ainm ‘na Cuanta Áille’, áit atá i ngar do chathair Lasáia.</verse>
			<verse number="9">Bhí mórán aimsire curtha amú againn faoin am seo: bhí Lá an Troscaidh thart agus níorbh iontaoibh feasta leanúint den turas. Más ea thug Pól foláireamh dóibh</verse>
			<verse number="10">dá rá: “Feictear dom-sa, a fheara, go bhfuil tubaiste i ndán don turas seo agus go ndéanfar díobháil mhór ní hamháin don long agus don lasta ach dúinn féin chomh maith.”</verse>
			<verse number="11">Ach ba mhó an aird a thug an taoiseach céid ar an bhfear stiúrach agus ar an gcaptaen ná ar chaint Phóil.</verse>
			<verse number="12">Agus toisc nach raibh an cuan oiriúnach chun an geimhreadh a chaitheamh ann, mhol a bhformhór dul chun farraige ón áit, le súil go bhféadfaidís Féinics a shroichint agus an geimhreadh a chaitheamh ann–cuan de chuid na Créite a bhfuil a aghaidh siar ó dheas agus siar ó thuaidh.</verse>
			<verse number="13">Nuair a mʼéirigh gaoth bhog aneas, mheas siad go raibh rite leo; thóg siad an t-ancaire agus chun bealaigh leo cois chósta na Créite.</verse>
			<verse number="14">Ach níorbh fhada gur éirigh anfa gaoithe–an ghaoth anoir aduaidh mar a ghlaotar uirthi–agus í ag séideadh ón talamh.</verse>
			<verse number="15">Nuair a rugadh ar an long agus nárbh fhéidir a ceann a choinneáil le gaoth, ghéilleamar agus dʼimíomar le sruth.</verse>
			<verse number="16">Ritheamar faoi scáth oileáin bhig darbh ainm Caúda agus mʼéirigh linn bád na loinge a fheistiú ar éigean.</verse>
			<verse number="17">Thóg siad ar bord é agus bhain feidhm as áiseanna chun an long a fháscadh, agus ar eagla go rithfidís isteach sa tSirtis, lig siad anuas na seolta agus dʼimigh le sruth ar an gcuma sin.</verse>
			<verse number="18">An lá dár gcionn bhí an stoirm dár ngreadadh go dona agus thosaigh siad ag caitheamh an lasta thar bord</verse>
			<verse number="19">agus an lá ina dhiaidh sin theilg siad trealamh na loinge amach lena lámha féin.</verse>
			<verse number="20">Ar feadh mórán laethanta ní raibh grian ná réalta le feiceáil ach an t-anfa dár ngreadadh go dian agus gan súil ar bith againn go dtiocfaimis slán.</verse>
			<verse number="21">Faoin am seo bhí siad tamall fada gan bia a chaitheamh agus mʼéirigh Pól ina lár agus dúirt: “Dá mbʼáil libh mo chomhairle-se a ghlacadh, a fheara, agus gan corraí as an gCréit, ní tharlódh an dochar ná an díobháil seo daoibh.</verse>
			<verse number="22">Ar a shon sin impím anois oraibh misneach a bheith agaibh mar ní chaillfear duine ar bith agaibh ach an long amháin.</verse>
			<verse number="23">Mar anocht féin sheas le mo thaobh aingeal ón Dia ar leis mé agus a bhfuilim ag seirbhís dó,</verse>
			<verse number="24">agus dúirt sé liom: ‘Ná bíodh eagla ort, a Phóil, mar ní foláir duit-se seasamh os comhair Chaesair, agus a bhfuil de dhaoine ag taisteal leat, féach, tá siad bronnta suas ort ag Dia.’</verse>
			<verse number="25">Bíodh misneach agaibh dá bhrí sin, a fheara, mar go gcreidimse i nDia go dtitfidh gach ní amach mar a dúradh liom é,</verse>
			<verse number="26">agus go bhfuil i ndán dúinn go gcaithfear i dtír sinn in oileán éigin.”</verse>
			<verse number="27">Nuair a tháinig an ceathrú hoíche dhéag bhíomar fós ag imeacht le gaoth i Muir Aidria, ach faoi lár na hoíche bhraith na mairnéalaigh go raibh talamh ag druidim leo.</verse>
			<verse number="28">Nuair a thomhais siad an doimhneas fuair siad go raibh sé fiche feá; agus nuair a thomhais siad arís tar éis tamaill bhig eile ní raibh sé ach a cúig déag.</verse>
			<verse number="29">Agus ar eagla go gcaithfí ar na carraigeacha sinn chuir siad ceithre ancaire amach as deireadh na loinge agus iad ag guí go ngealfadh an lá.</verse>
			<verse number="30">Bhí na mairnéalaigh ag faire ar theitheadh as an long agus scaoil siad an bád isteach sa bhfarraige mar dhea go raibh siad chun ancairí a ligean amach as tosach na loinge.</verse>
			<verse number="31">Labhair Pól leis an taoiseach céid agus leis na saighdiúirí: “Mura bhfanann siad-san ar bord,” ar seisean, “ní féidir daoibhse teacht slán.”</verse>
			<verse number="32">Ansin ghearr na saighdiúirí téada an bháid agus lig di titim isteach sa bhfarraige.</verse>
			<verse number="33">Le breacadh an lae dʼiarr Pól orthu go léir bia a chaitheamh. “Tá sibh ar bior le ceithre lá dhéag anois ar troscadh gan greim bia a chaitheamh,” ar seisean.</verse>
			<verse number="34">“Molaim daoibh dá bhrí sin bhur gcuid a chaitheamh, mar tá bhur slánú ag brath air. Mar ní chaillfear ribe gruaige as ceann aon duine agaibh.”</verse>
			<verse number="35">Tar éis na cainte sin thóg sé bollóg aráin, ghabh sé buíochas le Dia i bhfianaise cách, bhris an t-arán agus chrom ar é a ithe.</verse>
			<verse number="36">Ghlac siad go léir misneach ansin agus chaith siad béile.</verse>
			<verse number="37">Bhí dhá chéad seachtó a sé againn ar fad ar bhord na loinge.</verse>
			<verse number="38">Nuair a bhí a ndóthain ite acu, thosaigh siad ag caitheamh an arbhair isteach sa bhfarraige dʼfhonn an long a éadromú.</verse>
			<verse number="39">Nuair a gheal an lá níor aithin siad an tír ach thug siad faoi deara cuan a raibh trá ann agus chinn siad ar an long a thiomáint i dtír ann dá mbʼfhéidir.</verse>
			<verse number="40">Más ea, scaoil siad leis na hancairí agus dʼfhág iad sa bhfarraige; lena linn sin bhog siad ceangail na stiúrach, chroch an seol mór chun na gaoithe agus thug aghaidh ar an trá.</verse>
			<verse number="41">Ach tharla siad ar oitir ghainimh agus chuaigh an long i dtalamh ann. Chuaigh a tosach i bhfostó go docht agus dʼfhan ann gan corraí aisti fad a bhí a deireadh dá réabadh ina smidiríní le fórsa na dtonnta.</verse>
			<verse number="42">Chinn na saighdiúirí ar na príosúnaigh a mharú le heagla go snámhfadh aon duine acu i dtír agus éalú leis.</verse>
			<verse number="43">Ach ní cheadódh an taoiseach céid dóibh an beart seo a chur i gcríoch mar gur theastaigh uaidh Pól a thabhairt slán. Dʼordaigh sé don mhuintir a raibh snámh acu léim isteach sa bhfarraige ar dtús agus dul i dtír</verse>
			<verse number="44">agus an chuid eile a leanúint ar chláracha adhmaid agus ar phíosaí de bhruscar na loinge. Tharla ar an gcuma sin go ndeachaigh gach duine i dtír go slán sábháilte.</verse>
		</chapter>
		<chapter number="28">
			<verse number="1">Nuair a bhíomar slán i dtír fuaireamar amach gurbh é ‘Málta’ ainm an oileáin.</verse>
			<verse number="2">Bhí na hoileánaigh thar a bheith cineálta linn; dʼfháiltigh siad romhainn uile agus las siad tine chnámh dúinn mar bhí sé ag bagairt báistí agus é fuar.</verse>
			<verse number="3">Bhailigh Pól gabháil bhrosna agus nuair a chaith sé sa tine í léim nathair nimhe amach leis an teas agus ghreamaigh dá láimh.</verse>
			<verse number="4">Nuair a chonaic na hoileánaigh an phéist ag sileadh óna lámh dúirt siad lena chéile: “Is dún-mharfóir an fear sin, ní foláir; bíodh gur tháinig sé slán ón bhfarraige, níl an chinniúint ag ligean a anama leis.”</verse>
			<verse number="5">Chroith Pól an phéist uaidh isteach sa tine gan díth ná dochar air.</verse>
			<verse number="6">Bhí coinne acu siúd go n-atfadh sé nó go dtitfeadh sé marbh láithreach, ach tar éis dóibh a bheith ag feitheamh agus ag faire ar feadh i bhfad agus gan aon ní as an tslí ag imeacht air, tháinig siad ar mhalairt aigne faoi agus dúirt gur dhia a bhí ann.</verse>
			<verse number="7">I gcomharsanacht na háite sin bhí fearann ag ceann urra an oileáin, fear darbh ainm ‘Puiblias’. Dʼfháiltigh seisean romhainn agus chuir cóir orainn go fial ar feadh trí lá.</verse>
			<verse number="8">Tharla go raibh athair Phuiblias ina luí le fiabhras agus an dinnireacht ag cur air. Chuaigh Pól isteach dá fheiceáil agus tar éis dó guí a dhéanamh ar a shon, leag sé a lámha air agus leigheas é.</verse>
			<verse number="9">Ní túisce a tharla sin ná a tháinig chuige gach uile dhuine eile ar an oileán a raibh éagruas orthu agus leigheasadh iad.</verse>
			<verse number="10">Is iomaí comhartha ómóis a thug siad dúinn agus nuair a bhíomar ag imeacht chuir siad ar bord chugainn gach a raibh de dhíth orainn.</verse>
			<verse number="11">Tar éis trí mhí ghluaiseamar chun siúil i long as Cathair Alastair a raibh an geimhreadh caite san oileán aici agus í faoi mheirge an Chúpla.</verse>
			<verse number="12">Chuamar i dtír i Sioracús agus thugamar trí lá ann.</verse>
			<verse number="13">Rinneamar timpeall as sin go Réigiam. An lá dár gcionn mʼéirigh an ghaoth aneas agus i gcionn dhá lá bhaineamar amach Puiteoilí.</verse>
			<verse number="14">Fuaireamar roinnt bráithre romhainn ansiúd agus dʼiarr siad orainn seachtain a thabhairt ina bhfochair. Agus thángamar chun na Róimhe mar sin.</verse>
			<verse number="15">Nuair a chuala na bráithre ansiúd fúinn tháinig siad amach inár n-araicis go dtí Fóram Aipias agus na Trí Thábhairne. Agus nuair a chonaic Pól iad, ghabh sé buíochas le Dia agus mhúscail a mhisneach.</verse>
			<verse number="16">Ar theacht chun na Róimhe dúinn fuair Pól cead fanacht ina lóistín féin le saighdiúir dá choimeád.</verse>
			<verse number="17">Trí lá ina dhiaidh sin ghlaoigh sé chuige cinn urra na nGiúdach agus nuair a bhí siad cruinnithe labhair sé leo: “A bhráithre,” ar seisean, “cé nach ndearna mé aon ní in aghaidh ár gcine ná in aghaidh bhéasa ár sinsear, cuireadh i ngéibheann mé in Iarúsailéim agus tugadh suas do na Rómhánaigh mé.</verse>
			<verse number="18">Scrúdaigh siad-san mé agus nuair nach raibh aon chúis orm a thuillfeadh an bás, bheartaigh siad mé a scaoileadh saor.</verse>
			<verse number="19">Ach chuir na Giúdaigh ina gcoinne agus bʼéigean dom-sa Caesar a ghairm, agus ní hé go raibh aon ní agam le cur i leith mo chine féin.</verse>
			<verse number="20">Is é fáth gur iarr mé sibh-se a fheiceáil agus labhairt libh de bhrí gur mar gheall ar dhóchas Iosrael atá an slabhra seo orm-sa.”</verse>
			<verse number="21">Dúirt siad-san leis: “Ní bhfuaireamarna litir ar bith i do thaobh ó Iúdáia, ná níor thug aon neach dár mbráithre a tháinig an treo droch-scéal ná drochthuairisc chugainn mar gheall ort.</verse>
			<verse number="22">Ba mhaith linn, áfach, do thuairimí féin a chloisteáil mar níl dʼeolas againn ar an aicme seo lena mbaineann tú ach go bhfuiltear ag cur ina coinne go forleathan.”</verse>
			<verse number="23">Shocraigh siad leis ar lá agus tháinig slua mór acu chun an lóistín chuige. Lean sé ó mhaidin go hoíche ag tabhairt a fhios an scéil dóibh: thug sé léiriú mion ar Ríocht Dé, ag áiteamh scéal Íosa orthu as dlí Mhaois agus as na fáithe.</verse>
			<verse number="24">Chuaigh a chuid cainte ina luí ar chuid acu ach bhí cuid eile acu nach ngéillfeadh dó.</verse>
			<verse number="25">Bhí easaontas eatarthu agus iad ag imeacht agus is é a dúirt Pól leo mar fhocal scoir: “Is maith mar a labhair an Spiorad le bhur n-aithreacha trí bhéal Íseáia fáidh nuair a dúirt sé:</verse>
			<verse number="26">‘Téigh go dtí an pobal seo agus abair seo leo: Éistfidh sibh go deimhin ach ní thuigfidh sibh, féachfaidh sibh go deimhin ach ní fheicfidh sibh,</verse>
			<verse number="27">Mar tá croí an phobail seo éirithe dúr, agus lena gcluasa is mall a éisteann siad, agus dhún siad a súile, ar eagla go bhfeicfidís lena súile agus go gcloisfidís lena gcluasa agus go dtuigfidís lena gcroí agus go n-iompóidís chugam-sa agus go leigheasfainn iad.’</verse>
			<verse number="28">“Bíodh a fhios agaibh dá bhrí sin go bhfuil an slánú seo Dé dá sheoladh chuig na gintlithe. Éistfidh siad-san leis.”</verse>
			<verse number="29">Nuair a bhí an méid sin ráite aige, dʼimigh na Giúdaigh uaidh amach, agus aighneas mór acu eatarthu féin.</verse>
			<verse number="30">Dʼfhan sé ar feadh lán dhá bhliain sa lóistín a bhí ar cíos aige, agus gach ar tháinig ag triall air chuir sé fáilte rompu.</verse>
			<verse number="31">Lean sé air ag fógairt Ríocht Dé agus scéal an Tiarna Íosa Críost aige dá theagasc go lánoscailte agus gan bac ar bith air.</verse>
		</chapter>
	</book>
	<book number="45">
		<chapter number="1">
			<verse number="1">Mise Pól, searbhónta Íosa Críost, a bhfuil glaoite air chun a bheith ina aspal agus atá dealaithe amach chun dea-scéal Dé.</verse>
			<verse number="2">An dea-scéal seo, a gheall Dia roimh ré trína chuid fáithe sna scríbhinní naofa,</verse>
			<verse number="3">is faoina Mhac féin é, ár dTiarna Íosa Críost. Rugadh eisean sa mhéid gur duine é de shliocht Dháiví:</verse>
			<verse number="4">ach sa mhéid gurb é spiorad na naofachta é tá sé oirnithe i gcumhacht mar Mhac do Dhia ó aiséirí dó ó mhairbh.</verse>
			<verse number="5">Is trídsean a fuair mise grásta an aspail chun géillsine an chreidimh a leathadh ar son a ainm i measc na náisiún uile.</verse>
			<verse number="6">Orthusan chomh maith tá sibh-se a bhfuil glaoite oraibh chun a bheith ina sheilbh ag Íosa Críost.</verse>
			<verse number="7">Chugaibhse go léir sa Róimh, más ea, a bhfuil grá ag Dia daoibh agus a bhfuil glaoite oraibh chun a bheith in bhur bpobal naofa aige, guím grásta agus síocháin ó Dhia ár nAthair agus ón Tiarna Íosa Críost.</verse>
			<verse number="8">Ar dtús gabhaim buíochas le mo Dhia trí Íosa Críost mar gheall oraibh uile de bhrí go bhfuil iomrá ar bhur gcreideamh ar fud an domhain go léir.</verse>
			<verse number="9">Mar, an Dia a mbím ag seirbhís dó ó mʼanam i ndea-scéal a Mhic, tá sé ina fhinné agam air go mbím ag cuimhneamh oraibh gan staonadh i mʼurnaithe i gcónaí,</verse>
			<verse number="10">agus ag achainí air go n-éireoidh liom ar dhóigh éigin teacht chugaibh ar cuairt faoi dheireadh thiar le deonú Dé.</verse>
			<verse number="11">Mar is fada liom go bhfeicfidh mé sibh chun tíolacadh éigin spioradálta a roinnt libh dʼfhonn sibh a neartú,</verse>
			<verse number="12">is é sin, go bhfaighinn, solas in bhur measc ón gcreideamh atá agaibh-se agus agam-sa araon le chéile.</verse>
			<verse number="13">Ní háil liom, a bhráithre, gan a fhios a bheith agaibh gur minic a chuir mé romham dul ar cuairt chugaibh le súil go mbainfinn fómhar in bhur meascsa chomh maith, mar a bhain mé i measc na ngintlithe eile, ach gur cuireadh bac orm go dtí seo.</verse>
			<verse number="14">Tá an dualgas céanna orm i leith Gréagach agus i leith barbar, i leith saoithe agus i leith daoithe.</verse>
			<verse number="15">Sin é faoi deara fonn a bheith orm an dea-scéal a fhógairt daoibhse freisin atá sa Róimh.</verse>
			<verse number="16">Óir ní náir liom an dea-scéal, mar is é cumhacht Dé é chun slánú a thabhairt do chách a chreideann ann, don Ghiúdach ar dtús agus don Ghréagach chomh maith,</verse>
			<verse number="17">mar is ann atá fíréantacht Dé dá foilsiú ó chreideamh go creideamh, de réir mar atá scríofa: “Ar chreideamh is ea a mhairfidh an fíréan.”</verse>
			<verse number="18">Tá fearg Dé dá foilsiú ó neamh in aghaidh éagráifeacht agus urchóid uile na ndaoine úd atá ag coinneáil na fírinne i ngéibheann lena gcuid urchóide.</verse>
			<verse number="19">Óir tá a bhfuil le foghlaim faoi Dhia soiléir dóibh de bhrí gur nocht Dia féin dóibh é.</verse>
			<verse number="20">Mar ó chruthú an domhain i leith tá a thréithe do-fheicthe–a chumhacht shíoraí agus a dhiagacht–le haithint agus le feiceáil sna nithe atá déanta. Más ea, níl aon leithscéal acu,</verse>
			<verse number="21">mar, cé go raibh eolas ar Dhia acu, níor thug siad dó an ghlóir ná an buíochas ba dhual dó mar Dhia. Is amhlaidh a chuaigh siad chun mearbhaill ina gcuid smaointe agus a dalladh an aigne dhúr iontu.</verse>
			<verse number="22">Agus iad ag maíomh gur lucht gaoise iad féin, dʼimigh siad le baois;</verse>
			<verse number="23">mhalartaigh siad glóir an Dé neamhbhásmhair ar íomhánna a raibh cló an duine bhásmhair orthu nó cló éanlaithe nó ainmhithe nó péisteanna.</verse>
			<verse number="24">Sin é an fáth ar thug Dia suas iad don mhígheanmnaíocht de réir ainmhianta a gcroí, sa tslí gur thug siad tarcaisne dá gcoirp eatarthu féin.</verse>
			<verse number="25">Mhalartaigh siad fírinne Dé ar an mbréag agus thug ómós agus seirbhís don chréatúr mar rogha ar an gcruthaitheoir, moladh go deo leis. Áiméan.</verse>
			<verse number="26">Sin é an fáth ar thug Dia suas do phaisin mhínáireacha iad; mhalartaigh a gcuid ban an taithí nádúrtha ar thaithí mhínádúrtha;</verse>
			<verse number="27">agus mar an gcéanna do na fir: thréig siad taithí nádúrtha ban agus las siad le dúil ina chéile, sa tslí go mbíodh fir ag cleachtadh míghnímh le fir agus ag fáil dóibh féin an chúitimh a bhí tuillte ag a gcuid seachráin.</verse>
			<verse number="28">Toisc nárbh fhiú leo Dia a choinneáil ar a n-aithne, dʼfhág Dia iad gan stuaim, sa tslí go ndéanfaidís nithe nach cuí;</verse>
			<verse number="29">bíonn siad líonta den uile shórt urchóide agus mallaitheachta agus sainte agus mailíse; agus bíonn siad lán den fhormad, den dún-mharú, den achrann, den chealg agus den mhioscais; bíonn siad cúlchainteach,</verse>
			<verse number="30">béadánach agus bíonn fuath acu do Dhia; bíonn siad uaibhreach, sotalach, maíteach, droch-bheartach agus easumhal do thuismitheoirí;</verse>
			<verse number="31">bíonn siad gan tuiscint gan tairise, gan taise gan trua.</verse>
			<verse number="32">Agus cé gur maith is eol dóibh reacht Dé a deir go bhfuil an bás tuillte ag daoine a dhéanfaidh a leithéidí sin, ní hé amháin go ndéanann siad féin iad ach fós molann siad le lucht a ndéanta.</verse>
		</chapter>
		<chapter number="2">
			<verse number="1">Ar an ábhar sin níl aon leithscéal agat-sa, a dhuine, is cuma cé thú féin, má thugann tú breith ar dhaoine eile, mar ag tabhairt breithe ar an bhfear thall duit, is tú féin atá tú a dhaoradh, de bhrí go ndéanann tú féin, an breitheamh, na nithe céanna.</verse>
			<verse number="2">An breithiúnas, áfach, a thugann Dia ar dhaoine a dhéanann a leithéidí sin, tá a fhios againn go mbíonn sé de réir na fírinne.</verse>
			<verse number="3">Ach tusa, a dhuine, a bhíonn ag tabhairt breithe ar na daoine a dhéanann na nithe sin, an é a mheasann tú go n-éalóidh tú ó bhreithiúnas Dé agus tú féin dá ndéanamh chomh maith leo?</verse>
			<verse number="4">Nó an amhlaidh is beag ort saibhreas a chineáltais agus a fhoighne agus a fhadfhulaingthe? Nach bhfuil a fhios agat gur do do bhrostú chun aithrí atá cineáltas Dé?</verse>
			<verse number="5">Ach de dheasca do chroí chrua neamhaithríoch tá tú ag taisceadh feirge duit féin le haghaidh lá úd na feirge nuair a fhoilseofar ceartbhreithiúnas Dé,</verse>
			<verse number="6">a chúiteoidh le cách de réir a ghníomhartha.</verse>
			<verse number="7">An mhuintir a mbíonn lorg acu ar ghlóir agus ar onóir agus ar mharthanacht trí shíorleanúint den dea-obair, tabharfaidh sé dóibh beatha shíoraí;</verse>
			<verse number="8">fearg agus fraoch áfach atá i ndán do lucht na míréire a dhiúltaíonn don fhírinne agus a ghéilleann don urchóid.</verse>
			<verse number="9">Is ea, beidh ainnise agus anacair ar gach daonnaí a dhéanann an t-olc, ar an nGiúdach ar dtús agus ar an nGréagach chomh maith.</verse>
			<verse number="10">Ach glóir agus onóir agus síocháin a bheidh ag cách a dhéanann an mhaith, ag an nGiúdach ar dtús agus ag an nGréagach chomh maith,</verse>
			<verse number="11">mar ní thaobhaíonn Dia le daoine seachas a chéile.</verse>
			<verse number="12">Gach duine dá ndearna peaca gan a bheith faoi réir an dlí caillfear é gan an dlí a chur san áireamh. Ach aon duine dá ndearna peaca agus é faoi réir an dlí, is de réir an dlí a thabharfar breith air.</verse>
			<verse number="13">Mar ní hiad na daoine a chloiseann an dlí atá fíréanta i bhfianaise Dé; ach lucht an dlí a choimeád a fhíréanófar.</verse>
			<verse number="14">Gintlithe nach bhfuil an dlí acu, gach uair dá gcomh-líonann siad forálacha an dlí ó nádúr is dlí dóibh féin iad ainneoin nach bhfuil an dlí acu.</verse>
			<verse number="15">Taispeánann siad go bhfuil éirím an dlí greanta ar an gcroí. Agus mar fhianaise bhreise acu tá a gcoinsias féin agus a gcuid plé le chéile de réir mar a bhíonn siad dá chiontú seo nó dá chosaint siúd,</verse>
			<verse number="16">an lá úd a dtabharfaidh Dia breith ar ghníomhartha rúnda na ndaoine de réir mo dhea-scéil, trí Íosa Críost.</verse>
			<verse number="17">Má thugann tusa Giúdach ort féin; agus go bhfuil do sheasamh ar an dlí; agus tú muiníneach as Dia agus fios a thola agat;</verse>
			<verse number="18">agus, de bhrí go mbíonn tú do do theagasc ag an dlí, go n-aithníonn tú na nithe is fiúntaí;</verse>
			<verse number="19">má tá tú cinnte de, mar sin, gur giolla do na daill thú agus solas don mhuintir atá sa dorchadas,</verse>
			<verse number="20">gur tú oide na n-ainbhiosán agus múinteoir na naíonán mar go bhfuil corp an eolais agus na fírinne agat sa dlí–</verse>
			<verse number="21">tusa, más ea, a bhíonn ag múineadh an fhir thall, nach múinfeá thú féin? Bíonn tú ag fógairt gan goid a dhéanamh, ach an mbíonn tú féin ag goid?</verse>
			<verse number="22">Bíonn tú dá rá gan adhaltranas a dhéanamh, ach an ndéanann tú féin adhaltranas? Is fuath leat na híola, ach an gcreachann tú a dteampaill?</verse>
			<verse number="23">Bíonn tú maíteach as an dlí ach an dtugann tú tarcaisne do Dhia tríd an dlí a bhriseadh?</verse>
			<verse number="24">Mar de réir an scrioptúir: “Is sibh-se faoi deara ainm Dé a bheith dá mhaslú i measc na ngintlithe.”</verse>
			<verse number="25">Is tairbheach é an timpeall-ghearradh go deimhin má choimeádann tú an dlí, ach más duine thú a bhriseann an dlí is cuma do thimpeallghearradh a bheith ann nó as.</verse>
			<verse number="26">Ar an taobh eile de, an fear nach bhfuil timpeallghearrtha ach a choimeádann reachtanna an dlí, nach n-áireofar é siúd nach bhfuil timpeallghearrtha mar dhuine atá?</verse>
			<verse number="27">Go deimhin an té atá gan timpeall-ghearradh na colainne, má chomh-líonann sé an dlí tabharfaidh sé daorbhreith ort-sa a bhíonn ag sárú an dlí dʼainneoin cód scríofa agus timpeall-ghearradh a bheith agat.</verse>
			<verse number="28">Mar ní fíor-Ghiúdach an té atá ina Ghiúdach ar an taobh amuigh, ná ní fíor-thimpeallghearradh an marc lasmuigh ar an gcolainn.</verse>
			<verse number="29">Ní hea, ach is é is fíor-Ghiúdach ann an té atá ina Ghiúdach ina chroí istigh; agus is é is fíor-thimpeallghearradh ann, timpeall-ghearradh an chroí nach sa litir ach sa spiorad atá. Ní ó dhaoine ach ó Dhia a fhaigheann a leithéid siúd moladh.</verse>
		</chapter>
		<chapter number="3">
			<verse number="1">Cad é an buntáiste atá ag an nGiúdach mar sin? Nó cad é an tairbhe dó an timpeall-ghearradh?</verse>
			<verse number="2">Tá tairbhe mhór ann ar gach slí. Ar an gcéad dul síos is faoi chúram na nGiúdach a cuireadh ráite Dé.</verse>
			<verse number="3">Má bhí féin cuid acu mí-dhílis, an gcuirfidh a mídhílseacht sin dílseacht Dé ar ceal?</verse>
			<verse number="4">Go deimhin ní chuirfidh. Caithfidh Dia a bheith fíor más fealltóir féin gach uile dhuine, de réir mar atá scríofa: “Ionas go bhfógrófaí fíor thú i do bhriathra agus go mbeadh an bua leat i do chúis.”</verse>
			<verse number="5">Ach má dhéanann ár gcuid urchóide fíréantacht Dé a léiriú, cad a déarfaimid? An bhfuil Dia éagórach má agraíonn sé a chuid feirge orainn? (i dtéarmaí an duine atáim ag caint).</verse>
			<verse number="6">Níl ná éagórach, mar dá mbeadh conas a thabharfadh Dia breith ar an domhan?</verse>
			<verse number="7">Mar sin féin, má dhéanann mo chuid éithighse fírinne Dé a mhéadú agus cur lena glóir, cén fáth a dtugtar breith pheacaigh fós orm?</verse>
			<verse number="8">Mar an amhlaidh a “dhéanfaimis an t-olc chun go dtiocfadh an mhaith as”, teagasc a chasann daoine áirithe linn mar mhilleadh ar ár gclú. Is maith atá an daoradh tuillte acu siúd.</verse>
			<verse number="9">Cad atá le rá mar sin? An fearr an bhail atá orainne ná mar atá orthu-san? Ní fearr ar chor ar bith, mar chuireamar i leith Giúdach agus Gréagach cheana féin go bhfuil siad uile faoi smacht an pheaca</verse>
			<verse number="10">de réir mar atá scríofa: Níl a oiread agus aon fhíréan amháin fágtha;</verse>
			<verse number="11">Níl duine ann a bhfuil tuiscint aige ná duine a bhfuil lorg aige ar Dhia.</verse>
			<verse number="12">Tá siad uile imithe ar seachrán agus chun fáin le chéile. Níl a oiread agus aon duine amháin a dhéanann an mhaith.</verse>
			<verse number="13">Tá a scornach mar a bheadh tuama ar leathadh; caint chealgach a bhíonn ar a dteanga agus nimh nathracha faoina mbeola,</verse>
			<verse number="14">agus a mbéal lán dʼeascainí agus de bhinb.</verse>
			<verse number="15">Is lúfar a gcosa chun fuil a dhoirteadh.</verse>
			<verse number="16">Eirleach agus ainnise atá ar an mbóthar a ghabhann siad,</verse>
			<verse number="17">ach bóthar na síochána ní aithnid dóibh,</verse>
			<verse number="18">ná níl eagla Dé os comhair a súl.</verse>
			<verse number="19">Mar is eol dúinn, gach a ndeir an dlí is leo sin atá faoi réir an dlí a deir sé é, chun go gcuirfear gach béal ina thost agus go mbeidh an domhan go léir freagrach do Dhia.</verse>
			<verse number="20">Mar ní fhíréanófar duine ar bith i bhfianaise Dé as an dlí a chomh-líonadh. Óir is aithne ar an bpeaca a thagann ón dlí.</verse>
			<verse number="21">Anois, áfach, tá fíréantacht Dé arna nochtadh gan spleáchas leis an dlí ach go bhfuil an dlí agus na fáithe ina bhfianaise uirthi.</verse>
			<verse number="22">Trí chreideamh in Íosa Críost téann fíréantacht seo Dé i gcion ar an uile dhuine a bhfuil an creideamh aige. Níl aon dealú ann,</verse>
			<verse number="23">mar tá an peaca déanta acu uile agus iad uile in uireasa ghlóir Dé;</verse>
			<verse number="24">fíréanaítear in aisce lena ghrásta iad de bharr na fuascailte atá in Íosa Críost,</verse>
			<verse number="25">an té ar leag Dia amach dó a bheith in shás peacaí a ghlanadh lena chuid fola ach creideamh a bheith ann, chun fíréantacht Dé a thaispeáint agus a rá gur lig sé thairis le barr a fhoighne na seanpheacaí a bhí déanta;</verse>
			<verse number="26">agus lena thaispeáint san am i láthair chomh maith go bhfuil sé fíréanta ann féin agus go bhfíréanaíonn sé gach duine a bhfuil a chreideamh in Íosa aige.</verse>
			<verse number="27">Cá bhfuil do chuid mórála, mar sin? Tá an doras dúnta uirthi. Agus cad é an saghas dlí a dhún an doras uirthi? Dlí na n-oibreacha an ea? Ní hea go deimhin, ach dlí an chreidimh.</verse>
			<verse number="28">Mar is é ár mbreith gur trí chreideamh a fhíréanaítear duine gan spleáchas dʼoibreacha an dlí.</verse>
			<verse number="29">Nó an leis na Giúdaigh amháin Dia? Nach leis na págánaigh chomh maith é? Go deimhin is leis na págánaigh chomh maith é,</verse>
			<verse number="30">mar níl ann ach an t-aon Dia amháin agus fíréanóidh sé an mhuintir thimpeallghearrtha mar gheall ar a gcreideamh agus an mhuintir gan timpeall-ghearradh trína gcreideamh chomh maith.</verse>
			<verse number="31">An bhfuilimid ag cur an dlí ar neamhní leis an gcreideamh mar sin? Nílimid ar chor ar bith. Is ag daingniú an dlí atáimid.</verse>
		</chapter>
		<chapter number="4">
			<verse number="1">Cad a déarfaimid, mar sin, faoi Abrahám, ár sinsear de réir na feola?</verse>
			<verse number="2">Más mar gheall ar a ghníomhartha a fíréanaíodh Abrahám, tá cúis mhórála aige, ach ní i bhfianaise Dé é,</verse>
			<verse number="3">mar cad é seo a deir an scrioptúr: “Chreid Abrahám Dia agus áiríodh é sin mar fhíréantacht aige.”</verse>
			<verse number="4">Nuair a dhéanann duine píosa oibre ní mar aisce a áirítear a thuarastal ach mar cheart.</verse>
			<verse number="5">An duine, áfach, nach ndéanann aon ní ach creidiúint sa té a fhíréanaíonn an t-éagráifeach, áirítear a chreideamh mar fhíréantacht aige.</verse>
			<verse number="6">Ar an gcuma chéanna go díreach tráchtann Dáiví ar aoibhneas an duine ag a n-áiríonn Dia fíréantacht gan spleáchas do ghníomhartha:</verse>
			<verse number="7">Is aoibhinn dóibh siúd ar maitheadh a gcionta dóibh agus ar clúdaíodh a bpeacaí.</verse>
			<verse number="8">Is aoibhinn don duine nach gcuireann an Tiarna a pheaca ina leith.</verse>
			<verse number="9">An do mhuintir an timpeallghearrtha an t-aoibhneas seo nó fós don mhuintir atá gan timpeall-ghearradh? Táimid a rá “gur áiríodh a chreideamh mar fhíréantacht ag Abrahám”.</verse>
			<verse number="10">Ach conas a áiríodh? Tar éis a thimpeallghearrtha nó sular timpeall-ghearradh é? Ní tar éis a thimpeallghearrtha é ach roimhe sin,</verse>
			<verse number="11">mar is amhlaidh a fuair sé comhartha an timpeallghearrtha mar shéala ar an bhfíréantacht a bhí aige de bharr a chreidimh sular timpeall-ghearradh é. Is sinsear é, mar sin, do na daoine neamh-thimpeallghearrtha go léir a bhfuil creideamh acu agus ag a n-áirítear an fhíréantacht dá bharr;</verse>
			<verse number="12">agus is sinsear chomh maith é don mhuintir atá timpeallghearrtha ach nach timpeallghearrtha amháin atá siad ach go leanann siad ina theanntasan lorg an chreidimh a bhí ag ár sinsear Abrahám sul ar timpeall-ghearradh é.</verse>
			<verse number="13">Ní mar gheall ar aon dlí a gealladh dʼAbrahám ná dá shliocht go mbeadh sé ina oidhre ar an domhan ach mar gheall ar fhíréantacht chreidimh.</verse>
			<verse number="14">Mar, más iad na daoine atá i dtaobh leis an dlí is oidhrí, tá an creideamh gan bhrí agus an gealltanas gan éifeacht.</verse>
			<verse number="15">Go deimhin déanann an dlí fearg a chothú, mar an áit nach mbíonn dlí ní bhíonn briseadh dlí ann ach a oiread.</verse>
			<verse number="16">Is ó chreideamh é dá bhrí sin, ionas go mbeadh an gealltanas le fáil saor in aisce, agus go mbeadh éifeacht aige do shliocht iomlán Abrahám, ní hamháin don chuid sin atá i dtaobh leis an dlí ach fós don chuid atá i dtaobh le creideamh Abrahám, an té is athair dúinn go léir</verse>
			<verse number="17">de réir an scrioptúir: “Tá tú ceaptha agam i dʼathair ar mhórán náisiún,” i bhfianaise an Dé ar chreid sé ann, an té a bheonn na mairbh agus a ghlaonn na nithe nach bhfuil ann ar nós na nithe atá ann.</verse>
			<verse number="18">Agus gan aon ábhar dóchais aige, chreid sé go dóchasach go mbeadh sé ina athair ar mhórán náisiún de réir mar a bhí ráite: “Amhlaidh sin a bheidh do shíol.”</verse>
			<verse number="19">Níor lagaigh ar a chreideamh ag machnamh dó ar a chorp spíonta féin–bhí sé ag tarraingt ar an gcéad–agus ar bhroinn mharbh Shárá.</verse>
			<verse number="20">Ní raibh ceist ná amhras air mar gheall ar ghealltanas Dé; go deimhin is amhlaidh a neartaíodh ina chreideamh é agus thug sé glóir do Dhia</verse>
			<verse number="21">mar go raibh sé lánchinnte de go bhféadfadh Dia a raibh geallta aige a chur i gcríoch.</verse>
			<verse number="22">Sin é an fáth ar “áiríodh a chreideamh mar fhíréantacht aige”.</verse>
			<verse number="23">Agus ní ina thaobh sin amháin a scríobhadh na focail seo: “Áiríodh mar fhíréantacht aige é”</verse>
			<verse number="24">ach inár dtaobh-na chomh maith. Mar áireofar mar fhíréantacht againne é, de bhrí go gcreidimid sa té a thóg ó mhairbh Íosa ár dTiarna,</verse>
			<verse number="25">a tugadh suas mar gheall ar ár gcionta agus a tógadh ó mhairbh i gcomhair ár bhfíréanaithe.</verse>
		</chapter>
		<chapter number="5">
			<verse number="1">Dá bhrí sin, ó táimid fíréanaithe ag an gcreideamh, tá síocháin againn le Dia trínár dTiarna Íosa Críost,</verse>
			<verse number="2">mar is trídsean atá teacht againn le creideamh ar an ngrásta seo ina mairimid. Agus ábhar mórála dúinn is ea an dóchas go bhfuil glóir Dé i ndán dúinn.</verse>
			<verse number="3">Agus ní hamháin sin ach is ábhar mórála dúinn ár dtrioblóidí agus a fhios againn go dtagann foighne ón trioblóid,</verse>
			<verse number="4">agus diongbháilteacht ón bhfoighne agus dóchas ón diongbháilteacht.</verse>
			<verse number="5">Ní chliseann an dóchas seo orainn mar tá ár gcroí líonta de ghrá Dé tríd an Spiorad Naomh a tugadh dúinn.</verse>
			<verse number="6">Nuair a bhíomar fós lag, fuair Críost bás i dtráth ar son drochdhaoine.</verse>
			<verse number="7">Is ar éigean a gheobhadh fear bás ar son duine chóir féin–is ea, bʼfhéidir go mbeadh sé de chroí aige bás a fháil ar son dea-dhuine.</verse>
			<verse number="8">Ach cruthaíonn Dia an grá atá aige dúinn trí Chríost a fháil bháis ar ár son agus sinn fós inár bpeacaigh.</verse>
			<verse number="9">Ó táimid fíréanaithe anois trína chuid fola, nach móide go mór go saorfar sinn tríd ó fhearg Dé?</verse>
			<verse number="10">Agus má rinneadh athmhuintearas idir sinn agus Dia trí bhás a Mhic agus sinn inár naimhde dó, nach móide go mór anois agus an t-athmhuintearas déanta go saorfar sinn trína bheatha?</verse>
			<verse number="11">Agus ní hé sin amháin é, ach táimid mórálach as Dia trínár dTiarna Íosa Críost, an té a ghnóthaigh an t-athmhuintearas sin anois dúinn.</verse>
			<verse number="12">Faoi mar a tháinig an peaca isteach sa saol trí aon duine amháin agus an bás isteach tríd an bpeaca, sa tslí sin leath an bás i measc cách uile de bhrí go ndearna cách uile an peaca.</verse>
			<verse number="13">Bhí an peaca ar an saol, ar ndóigh, sular tugadh an dlí ach ní chuirtear an peaca sa chuntas mura mbíonn dlí ann.</verse>
			<verse number="14">Mar sin féin bhí an bás i réim ó Ádhamh anuas go Maois fiú amháin dóibh siúd nach raibh ciontach i mbriseadh reachta ar nós Ádhaimh. Agus bhí Ádhamh ina shamhail ar an té úd a bhí le teacht.</verse>
			<verse number="15">Ach ní hé an dála céanna ag an tabhartas agus ag an gcoir é. Mar, má fuair mórán bás de bharr choir an aon duine amháin, is fairsinge go mór do mhórán a bhí grásta Dé agus an tabhartas a dáileadh de dheonú an aon duine amháin, Íosa Críost.</verse>
			<verse number="16">Agus ní hé an dála céanna ag an tabhartas agus ag an toradh a bhí ar pheaca an duine aonair é: tháinig breithiúnas an daortha as coir aonair, ach is as coireanna iomadúla a tháinig tabhartas an tsaortha.</verse>
			<verse number="17">Más trí choir an aon duine amháin a tháinig an bás i réim tríd an aon duine amháin, is mó go mór ná sin a bheidh réimeas na beatha tríd an aon duine amháin Íosa Críost, acu siúd a fhaigheann flúirse den ghrásta agus de thabhartas na fíréantachta.</verse>
			<verse number="18">Dá réir sin, faoi mar a tugadh daorbhreith ar chách uile de dheasca choir an aon duine amháin, ar an gcuma chéanna tugadh saorbhreith na beatha ar chách uile de bharr dhea-ghníomh an aon duine amháin.</verse>
			<verse number="19">Faoi mar a rinneadh peacaigh de mhórán trí easumhlaíocht an aon duine amháin, ar an gcuma chéanna déanfar fíréin de mhórán trí umhlaíocht an aon duine amháin.</verse>
			<verse number="20">Agus tháinig an dlí isteach chun méadú ar an gcoir ach an áit ar mhéadaigh ar an bpeaca is mó fós a mhéadaigh ar an ngrásta,</verse>
			<verse number="21">ionas, mar a tháinig an peaca i réim tríd an mbás, go dtiocfadh an grásta i réim tríd an bhfíréantacht chun na beatha síoraí trí Íosa Críost ár dTiarna.</verse>
		</chapter>
		<chapter number="6">
			<verse number="1">Cad a déarfaimid mar sin? An leanfaimid den pheaca chun go méadóidh ar an ngrásta?</verse>
			<verse number="2">Nár lige Dia sin! Sinne a fuair bás mar leis an bpeaca, conas a mhairfimid fós ann?</verse>
			<verse number="3">Nó an é nach dtuigeann sibh, gach duine againn a baisteadh in Íosa Críost, gur ina bhás a baisteadh é.</verse>
			<verse number="4">Go deimhin comhadhlacadh sinn sa bhás leis tríd an mbaisteadh i dtreo go siúlóimisne freisin i mbeatha úrnua, faoi mar a tógadh Críost ó mhairbh trí ghlóir an Athar.</verse>
			<verse number="5">Mar má táimid aontaithe leis trí mhacasamhail a bháis beimid aontaithe leis freisin trí mhacasamhail a aiséirí.</verse>
			<verse number="6">Tá a fhios againn é seo, gur comhchéasadh ár sean-nádúr mar aon leis ar an gcros dʼfhonn ár gcolainn pheacúil a chur ó rath, i dtreo nach mbeimis ag seirbhís don pheaca níos mó.</verse>
			<verse number="7">Mar an té atá tar éis bháis, tá sé saor ón bpeaca.</verse>
			<verse number="8">Ach má fuaireamar bás mar aon le Críost, creidimid go mbeimid beo mar aon leis chomh maith.</verse>
			<verse number="9">Tá a fhios againn ó tógadh Críost ó mhairbh nach bhfaighidh sé bás níos mó. Níl aon cheannas ag an mbás air feasta,</verse>
			<verse number="10">mar an bás a fuair sé, ba bhás mar leis an bpeaca é, don aon uair amháin go deo, ach is beatha do Dhia a bheatha feasta.</verse>
			<verse number="11">Ar an gcuma chéanna ní mór daoibhse a mheas gur daoine sibh chomh maith atá marbh don pheaca agus beo do Dhia in Íosa Críost.</verse>
			<verse number="12">Dá réir sin, ná bíodh an peaca i réim in bhur gcolainn bhásmhar le go mbeidh sibh ag géilleadh dá hainmhianta.</verse>
			<verse number="13">Agus ná tugaigí bhur mbaill bheatha suas don pheaca le bheith ina n-uirlisí urchóide ach, mar dhaoine a bheadh éiríthe beo ó mhairbh, déanaigí sibh féin a thabhairt suas do Dhia agus bíodh bhur mbaill bheatha ina n-uirlisí fíréantachta ag Dia.</verse>
			<verse number="14">Mar ní bheidh aon tiarnas ag an bpeaca oraibh de bhrí nach faoin dlí atá sibh ach faoin ngrásta.</verse>
			<verse number="15">Cad é mar sin? An ndéanfaimid an peaca nuair nach faoin dlí atáimid ach faoi ghrásta? Nár lige Dia sin!</verse>
			<verse number="16">Nach bhfuil a fhios agaibh, má thugann sibh sibh féin suas do dhuine chun umhlú dó mar sheirbhísigh, gur seirbhísigh sibh don mháistir sin a n-umhlaíonn sibh dó, cibé acu don pheaca chun báis, nó don umhlaíocht chun fíréantachta.</verse>
			<verse number="17">Bhí sibh tráth ag seirbhís don pheaca, ach a bhuí le Dia, ghéill sibh ó chroí do riail an teagaisc ar cuireadh sibh faoina threoir,</verse>
			<verse number="18">fuasclaíodh sibh ó chuing an pheaca agus chuaigh sibh faoi chuing na fíréantachta.</verse>
			<verse number="19">De dheasca bhur laige nádúrtha–is i dtéarmaí daonna atáim ag labhairt anois–faoi mar a thug sibh suas bhur mbaill bheatha tráth mar sclábhaithe don salachar agus don urchóid chun na hurchóide, tugaigí suas bhur mbaill anois mar sclábhaithe don fhíréantacht chun na naofachta.</verse>
			<verse number="20">Fad a bhí sibh in bhur sclábhaithe ag an bpeaca bhí sibh saor ón bhfíréantacht.</verse>
			<verse number="21">Agus cad é an toradh a bhíodh agaibh an uair sin ar nithe ar náir libh anois iad? Mar is é an bás a ndeireadh siúd.</verse>
			<verse number="22">Anois, áfach, ó tá sibh fuascailte ón bpeaca agus dulta i seirbhís Dé, is í an naofacht atá mar thoradh agaibh agus is í an bheatha shíoraí a deireadh siúd.</verse>
			<verse number="23">Mar pá ón bpeaca is ea an bás, ach tabhartas ó Dhia is ea an bheatha shíoraí in Íosa Críost ár dTiarna.</verse>
		</chapter>
		<chapter number="7">
			<verse number="1">Nach bhfuil a fhios agaibh, a bhráithre–ag caint atáim le daoine atá eolach ar chúrsaí dlí–nach mbíonn duine faoi smacht an dlí ach fad is beo dó.</verse>
			<verse number="2">An bhean phósta, cuir i gcás, bíonn sí ceangailte ag an dlí dá fear céile fad a mhaireann sé; ach má chailltear a fear bíonn sí saor ó dhlí a fir.</verse>
			<verse number="3">Má ghabhann sí le fear eile, mar sin, fad is beo dá fear céile glaofar adhaltrach uirthi; ach má chailltear a fear bíonn sí saor ón dlí, sa tslí nach adhaltrach í má ghabhann sí leis an bhfear eile.</verse>
			<verse number="4">Is é an dála céanna agaibh-se é, a bhráithre; fuair sibh bás mar leis an dlí trí chorp Chríost, chun go ngabhfadh sibh le fear céile eile, leis an té úd a tógadh ó mhairbh, agus gur do Dhia a thabharfaimis toradh.</verse>
			<verse number="5">Mar fad a mhaireamar sa cholainn, bhíodh na hainmhianta peacúla úd a bhíonn dá gcothú ag an dlí go gníomhach inár mbaill bheatha ag tabhairt toraidh don bhás.</verse>
			<verse number="6">Anois, áfach, ó tá bás faighte againn ó thaobh an ní úd a bhí dár gcoinneáil i ngéibheann, táimid fuascailte ón dlí chun seirbhís a dhéanamh faoi chóras nua an spioraid in ionad faoi sheanchóras an chóid scríofa.</verse>
			<verse number="7">Cad a déarfaimid mar sin? Gur peaca é an dlí? Ní hea ar chor ar bith. Mar sin féin ní chuirfinnse eolas ar an bpeaca murach an dlí. Ní thuigfinn cad is saint ann, ach go ndúirt an dlí “ná santaigh”.</verse>
			<verse number="8">Ach rug an peaca ar an bhfaill agus trí bhíthin na haithne sin dʼoibrigh gach cineál sainte ionam; mar in éagmais an dlí bíonn an peaca gan bhrí.</verse>
			<verse number="9">Lá den saol, in éagmais an dlí, bhí mise beo; ach ar theacht don aithne, bheoigh an peaca</verse>
			<verse number="10">agus fuair mise bás. An aithne úd a ceapadh le bheith ina cúis bheatha dom is ina cúis bháis a bhí sí,</verse>
			<verse number="11">mar gur rug an peaca ar an bhfaill agus trí bhíthin na haithne mheall agus mharaigh sé mé tríthi.</verse>
			<verse number="12">Más ea, is rud naofa é an dlí agus is rud naofa í an aithne, rud cóir maith.</verse>
			<verse number="13">An raibh rud maith ina chúis bháis dom, mar sin? Ní raibh ar chor ar bith, ach an peaca, i dtreo go mba léir gur pheaca é dáiríre, bhain sé feidhm as rud maith chun bás a imirt orm; agus sa tslí sin trí bhíthin na haithne, go n-éireodh an peaca peacúil thar na bearta.</verse>
			<verse number="14">Tá a fhios againn gur rud spioradálta é an dlí; táim-se collaí, áfach, agus díolta leis an bpeaca.</verse>
			<verse number="15">Go deimhin ní thuigim mo chuid iompair féin, mar ní hé an ní is áil liom a dhéanaim, ach an ní is fuath liom, is é a bhíonn ar siúl agam.</verse>
			<verse number="16">Ach más é an ní nach áil liom a dhéanaim aontaím dá réir go bhfuil an dlí go fónta.</verse>
			<verse number="17">Go deimhin féin ní mise a chuireann an beart i gcríoch feasta ach an peaca atá lonnaithe ionam.</verse>
			<verse number="18">Tá a fhios agam nach aon ní ar fónamh atá lonnaithe ionam, is é sin le rá sa chuid chollaí díom, mar bíonn fonn an dea-ghnímh orm ach ní fhaighim ionam é a chur i gcríoch.</verse>
			<verse number="19">An mhaith is áil liom ní dhéanaim í, ach an t-olc nach áil liom is é a dhéanaim.</verse>
			<verse number="20">Ach más é an ní nach áil liom a dhéanaim ní mise a chuireann i gcríoch é feasta ach an peaca atá lonnaithe ionam.</verse>
			<verse number="21">Aithním mar sin an prionsabal seo a bheith ann: nuair is áil liom an mhaith a dhéanamh is é an t-olc a bhíonn i mo ghaobhar.</verse>
			<verse number="22">Mar is aoibhinn liom dlí Dé i mo chroí istigh</verse>
			<verse number="23">ach tugaim dlí eile faoi deara i mo bhaill bheatha agus é i ngleic leis an dlí atá i mʼaigne agus ag déanamh cime díom ag dlí an pheaca atá lonnaithe i mo bhaill.</verse>
			<verse number="24">Ó, nach mise an díol trua! Cé a fhuasclóidh ón trú seo coirp mé?</verse>
			<verse number="25">A bhuí le Dia go bhfuasclófar mé trí Íosa Críost ár dTiarna. Má fhágtar fúm féin mé, mar sin, is amhlaidh a bhím ag fónamh do dhlí Dé le mʼaigne agus ag fónamh do dhlí an pheaca le mo cholainn.</verse>
		</chapter>
		<chapter number="8">
			<verse number="1">Níl aon daorbhreith anois, mar sin, ar an muintir atá in Íosa Críost,</verse>
			<verse number="2">mar tá dlí Spiorad na beatha in Íosa Críost tar éis tú a fhuascailt ó dhlí an pheaca agus an bháis.</verse>
			<verse number="3">An ní nárbh fhéidir don dlí a dhéanamh mar gur fhág an cholainn gan feidhm é, rinne Dia é i dtaobh an pheaca nuair a sheol sé uaidh a Mhac féin i riocht cholainn an pheaca, agus gur thug sé daorbhreith ar an bpeaca sa cholainn</verse>
			<verse number="4">i dtreo go bhféadfaí dualgais an dlí a chomh-líonadh ionainn nuair nach faoi réir na colainne a mhairimid ach faoi réir an Spioraid.</verse>
			<verse number="5">Iad sin a mhaireann faoi réir na colainne is ar nithe collaí a bhíonn a n-aird, ach iad sin a mhaireann faoi réir an Spioraid is ar nithe spioradálta a bhíonn a n-airdsean.</verse>
			<verse number="6">Gabhann an bás leis an meon collaí ach is beatha agus síocháin a ghabhann leis an meon spioradálta.</verse>
			<verse number="7">Is namhaid do Dhia an meon collaí mar nach ngéilleann sé do dhlí Dé agus nach féidir dó é;</verse>
			<verse number="8">agus na daoine, atá faoi réir na colainne ní féidir dóibh Dia a shásamh.</verse>
			<verse number="9">Ní faoi réir na colainne atá sibh-se, áfach, ach faoi réir an Spioraid más rud é go bhfuil Spiorad Dé lonnaithe ionaibh. Má tá duine gan Spiorad Chríost aige ní le Críost é.</verse>
			<verse number="10">Ach má tá Críost ionaibh, más marbh féin bhur gcorp de bharr an pheaca, is beo bhur spiorad de bharr na fíréantachta.</verse>
			<verse number="11">Go deimhin má bhíonn Spiorad an té a thóg Críost ó mhairbh lonnaithe ionaibh, déanfaidh an té sin a thóg Críost ó mhairbh bhur gcorp básmhar a bheoú trína Spiorad atá lonnaithe ionaibh.</verse>
			<verse number="12">Ar an ábhar sin, a bhráithre, níl aon cheangal ag an gcolainn orainn go mairfimis dá réir.</verse>
			<verse number="13">Más faoi réir na colainne a mhaireann sibh tá an bás i ndán daoibh; ach má bhásaíonn sibh gníomhartha na colainne le cúnamh an Spioraid, mairfidh sibh beo.</verse>
			<verse number="14">Mar an mhuintir a mbíonn Spiorad Dé dá dtreorú is clann ag Dia iad.</verse>
			<verse number="15">Óir, an spiorad a fuair sibh ní hé spiorad na daoirse é chun eagla a chur oraibh athuair ach spiorad na clainne trína nglaoimid ‘Abba! Athair.’</verse>
			<verse number="16">Dearbhaíonn an Spiorad féin dár spioradna gur clann Dé sinn;</verse>
			<verse number="17">agus, más clann sinn, is oidhrí sinn chomh maith, oidhrí Dé agus comhoidhrí le Críost, ós rud é go bhfuilimid páirteach leis ina pháis, le hionchas a bheith páirteach leis ina ghlóir chomh maith.</verse>
			<verse number="18">Measaim nach fiú le háireamh pianta na huaire seo le hais na glóire atá le foilsiú dúinn.</verse>
			<verse number="19">Mar tá an dúlra féin ag tnúth go díocasach le foilsiú chlann Dé.</verse>
			<verse number="20">Cuireadh an dúlra freisin ó rath, ní dá dheoin féin ach mar gheall ar an té úd a chuir ó rath é, ach i ndóchas;</verse>
			<verse number="21">mar fuasclófar an dúlra féin ó dhaoirse na truaillitheachta, chun saoirse ghlórmhar chlann Dé.</verse>
			<verse number="22">Is eol dúinn go raibh an chruthaitheacht go léir le chéile go dtí anois ag cneadach le tinneas mar a bheadh sí ar a leaba luí seoil.</verse>
			<verse number="23">Agus ní hé an dúlra amháin atá amhlaidh ach sinne féin chomh maith; cé go bhfuil céadtorthaí an Spioraid againn cheana féin, táimidne ag cneadach freisin inár gcroí istigh agus sinn ag feitheamh le go ndéanfar clann dínn, agus go mbeidh ár gcorp fuascailte.</verse>
			<verse number="24">Le dóchas a slánaíodh sinn. Ach an dóchas a fheictear ní dóchas é feasta, mar conas a bheadh duine ag tnúth le rud a bheadh ina fhianaise?</verse>
			<verse number="25">Ach ó táimidne ag súil le rud nach bhfeicimid táimid ag feitheamh go foighneach.</verse>
			<verse number="26">Ar an gcuma chéanna tagann an Spiorad i gcabhair orainn inár laige. Mar ní heol dúinn conas an ghuí féin a dhéanamh mar is cóir ach déanann an Spiorad idir-ghuí ar ár son le hosnaí nach féidir a chur i bhfocail,</verse>
			<verse number="27">agus an té úd a chíorann na croíthe, tuigeann sé cad is áil leis an Spiorad agus gur de réir thoil Dé a dhéanann sé achainí ar son na naomh.</verse>
			<verse number="28">Tá a fhios againn chomh maith go gcomhoibríonn Dia san uile ní leo siúd a bhfuil grá acu dó agus a bhfuil glaoite aige orthu de réir a chomhairle.</verse>
			<verse number="29">Mar na daoine a thogh sé roimh ré, cheap sé ó thús iad le bheith ina macasamhla dá Mhac féin sa tslí go mbeadh seisean ina chéad-ghin ar mhórán bráithre.</verse>
			<verse number="30">Agus na daoine a bhí ceaptha ó thus aige is iad sin a ghlaoigh sé; agus na daoine a bhí glaoite aige is iad sin a dʼfhíréanaigh sé, agus na daoine a bhí fíréanaithe aige, is iad sin a ghlóirigh sé.</verse>
			<verse number="31">Cad a déarfaimid faoin méid sin, más ea? Má tá Dia ar ár dtaobh, cé atá inár gcoinne?</verse>
			<verse number="32">Nuair nár lig sé uaidh a mhac féin ach é a thabhairt suas ar mhaithe linne go léir, cén fáth nach mbronnfaidh sé gach grásta eile orainn ina theannta chomh maith?</verse>
			<verse number="33">Agus cé a dhéanfaidh lucht tofa Dé a chúisiú?</verse>
			<verse number="34">Nuair atá Dia dár saoradh, cé a dhéanfaidh ár ndaoradh? An é Críost a dhéanfaidh é, an té a fuair bás agus a tógadh ó mhairbh, atá fós ar dheis Dé agus atá ag idir-ghuí ar ár son?</verse>
			<verse number="35">Cé a scarfaidh ó ghrá Chríost sinn? Trioblóid an ea, nó cruatan, nó géar-leanúint, nó gorta, nó nochtacht, nó guais, nó an claíomh féin?</verse>
			<verse number="36">Mar atá scríofa: “Ar do shon-sa táimid dár mbású ar feadh an lae; táimid dár meas mar chaoirigh atá réidh lena gcoscairt.”</verse>
			<verse number="37">Ach sna cúrsaí seo go léir, beirimid an bua go caith-réimeach tríd an té úd a thug grá dúinn.</verse>
			<verse number="38">Mar táim cinnte dearfa de nach bhféadfaidh bás ná beatha, aingil ná prionsaí ná cumhachtaí, nithe atá ann anois ná nithe atá le teacht,</verse>
			<verse number="39">an domhan thuas ná an domhan thíos, ná dúil chruthaithe ar bith eile sinn a scaradh ó ghrá Dé atá in Íosa Críost ár dTiarna.</verse>
		</chapter>
		<chapter number="9">
			<verse number="1">Táim ag insint na fírinne i gCríost, agus tá mo choinsias dá dhearbhú dom sa Spiorad Naomh, nach aon bhréag dom a rá</verse>
			<verse number="2">go bhfuil dólás mór orm agus arraing gan staonadh i mo chroí.</verse>
			<verse number="3">Níor mhiste liom a bheith faoi mhallacht agus dealaithe ó Chríost ar son bhráithre mo chine féin, de réir na colainne.</verse>
			<verse number="4">Iosraelaigh is ea iad; is leo-san a bheith ina gclann Dé; is leo an ghlóir, na conarthaí, an reacht, an liotúirge agus na gealltanais;</verse>
			<verse number="5">is leo na patrarcaí, agus is díobh an Críost de réir na colainne–an té atá ina Dhia ar an uile ní, moladh go deo leis. Áiméan.</verse>
			<verse number="6">Ní hamhlaidh atá teipthe ar bhriathar Dé, mar ní Iosraelach an uile dhuine de shliocht Iosrael,</verse>
			<verse number="7">ná ní hiad clann Abrahám iad uile toisc gur dá shliocht iad. Ní hea sin, ach mar a deir an scrioptúr: “Is trí Íosác a ainmneofar sliocht duit.”</verse>
			<verse number="8">Is é sin le rá, ní hiad clann na feola atá ina gclann Dé; ní áirítear ina shliocht dó ach an chlann a rugadh de réir an ghealltanais.</verse>
			<verse number="9">Mar is iad seo focail an ghealltanais: “Tiocfaidh mé um an dtaca seo arís agus beidh mac ag Sárá.”</verse>
			<verse number="10">Agus ní hé sin amháin é ach i gcás Ribeacá freisin: ghabh sise clann ó aon fhear amháin, ónár sinsear Íosác,</verse>
			<verse number="11">ach sular rugadh iad agus sula raibh aon ní olc maith déanta fós acu,</verse>
			<verse number="12">dúradh léi: “Beidh an sinsear ag seirbhís don sóisear,” ionas go mbeadh beartas roghnaithe Dé buan agus nach ag brath ar ghníomhartha daoine a bheadh sé ach ar an té a ghlaonn,</verse>
			<verse number="13">de réir mar atá scríofa: “Thugas grá dʼIacób, agus fuath dʼÉasáú.”</verse>
			<verse number="14">Cad a déarfaimid mar sin? Go bhfuil éagóir ag baint le Dia, an ea?</verse>
			<verse number="15">Ní hea ar chor ar bith, mar féach cad a dúirt sé le Maois: “Déanfaidh mé trócaire ar mo rogha duine agus déanfaidh mé trua don duine is rogha liom chomh maith.”</verse>
			<verse number="16">Ní rud é, mar sin, atá ag brath ar thoil an duine ná ar a chuid iarrachtaí ach ar thrócaire Dé.</verse>
			<verse number="17">Arís sa scrioptúr deir sé le Faró: “Is chuige seo go díreach a dʼardaigh mé thú chun feidhm a bhaint asat le mo chumhacht a thaispeáint agus mʼainm a fhógairt ar fud an domhain go léir.”</verse>
			<verse number="18">Dá réir sin déanann sé trócaire ar an duine is rogha leis agus cruann sé an croí ina rogha duine chomh maith.</verse>
			<verse number="19">Déarfaidh tú liom, ní foláir: “Cad é an gearán atá aige ar dhaoine, más ea, mar cé a fhéadfaidh cur in aghaidh a thola?”</verse>
			<verse number="20">Arú, cé hé thusa, a dhuine, le bheith tagrach le Dia? An ndéarfaidh an pota leis an bpotadóir: “Cad ab áil leat mé a dhéanamh mar seo?”</verse>
			<verse number="21">An amhlaidh nach bhfuil dʼúdarás ag an gcriadóir ar an gcré áras chun onóra agus áras chun neamhonóra a dhéanamh den chnapán céanna?</verse>
			<verse number="22">Agus, nuair ab áil le Dia a chuid feirge a thaispeáint agus a chuid cumhachta a léiriú, má chuir sé suas go fada foighneach leis na hárais a bhí ina ndíol feirge agus iad ar bhealach a mbasctha,</verse>
			<verse number="23">dʼfhonn saibhreas a ghlóire a léiriú do na hárais a bhí ina ndíol trócaire agus a bhí ullamh ó thús aige le haghaidh na glóire sin?</verse>
			<verse number="24">Mar is sinne a ghlaoigh sé ní as measc na nGiúdach amháin ach as measc na ngintlithe chomh maith.</verse>
			<verse number="25">Mar a deir sé i Leabhar Hóisé: “Glaofaidh mé ‘mo phobal féin’ ar phobal nach liom, Agus ‘mo mhuirnín’ uirthi siúd nach muirneach liom,</verse>
			<verse number="26">Agus san áit a ndúradh leo: Ní haon phobal liom-sa sibh, Glaofar clann Dé bheo orthu ansiúd.”</verse>
			<verse number="27">Agus fógraíonn Íseáia faoi Iosrael: “Bíodh clann Iosrael chomh líonmhar le gaineamh na trá, ní shlánófar ach a bhfuíoll,</verse>
			<verse number="28">mar go nglanfaidh an Tiarna an scór leis an tír go hachomair agus go cinnte.”</verse>
			<verse number="29">Agus mar a thairngir Íseáia: “Ach gur fhág Tiarna na slua sliocht againn bheimis ar nós Shodam agus ar chuma Ghomóra.”</verse>
			<verse number="30">Cad a déarfaimid mar sin? An méid seo: na gintlithe nach raibh aon tóir ar fhíréantacht acu, bhain siad amach í, an fhíréantacht a thagann ó chreideamh.</verse>
			<verse number="31">Iosrael, áfach, a bhí ag tóraíocht dlí fíréantachta, níor tháinig siad suas leis an dlí sin.</verse>
			<verse number="32">Agus cad é an fáth? De bhrí nach ar chreideamh a bhí siad ag brath ach ar ghníomhartha. Bhuail siad a gcos faoin gceap tuisle</verse>
			<verse number="33">mar atá scríofa: “Féach, tá ceap tuisle agus carraig oilbhéime dá leagan agam i Síón; ach an té a chreideann ann, ní bheidh díomá air.”</verse>
		</chapter>
		<chapter number="10">
			<verse number="1">Go deimhin, a bhráithre, is é mian mo chroí é agus mo ghuí chun Dé orthu go slánófaí iad.</verse>
			<verse number="2">Tugaim fianaise orthu go bhfuil díograis acu do Dhia ach nach díograis dea-eolais é.</verse>
			<verse number="3">Mar nuair nár aithin siad fíréantacht Dé ach iad ag iarraidh a bhfíréantacht féin a bhunú, níor ghéill siad dʼfhíréantacht Dé.</verse>
			<verse number="4">Mar is é Críost buaic an dlí chun fíréantachta don uile dhuine a chreideann ann.</verse>
			<verse number="5">Is é a scríobhann Maois faoin bhfíréantacht a thagann ón dlí: “An té a chomh-líonann í, mairfidh sé inti.”</verse>
			<verse number="6">Ach is é a deir an fhíréantacht a thagann ó chreideamh: Ná habair leat féin: “Cé a rachaidh suas ar neamh?” (is é sin le rá chun Críost a thabhairt anuas);</verse>
			<verse number="7">nó: “Cé a rachaidh síos sa duibheagán?” (is é sin le rá chun Críost a thabhairt aníos ó mhairbh).</verse>
			<verse number="8">Ach cad a deir sé? “Tá an briathar i ngar duit, i do bhéal agus i do chroí” (is é sin le rá briathar an chreidimh atáimidne a fhógairt).</verse>
			<verse number="9">Mar má adhmhaíonn tú ó do bhéal gurb é Íosa an Tiarna agus má chreideann tú ó do chroí gur thóg Dia ó mhairbh é, slánófar thú.</verse>
			<verse number="10">Is sa chroí a bhíonn an creideamh a fhíréanaíonn agus sa bhéal a bhíonn an admháil a shlánaíonn.</verse>
			<verse number="11">Agus deir an scrioptúr: “Gach aon duine a chreideann ann ní bheidh díomá air.”</verse>
			<verse number="12">Mar níl aon dealú idir Giúdach agus Gréagach mar is é an t-aon Tiarna amháin atá orthu go léir agus caitheann sé go flaithiúil lena nglaonn air,</verse>
			<verse number="13">“mar gach aon duine a ghlaofaidh ar ainm an Tiarna, slánófar é.”</verse>
			<verse number="14">Ach conas a ghlaofaidís ar an té nár chreid siad ann? Agus conas a chreidfidís sa té nár chuala siad trácht air? Agus conas a chloisfidís trácht air gan duine dá fhógairt dóibh?</verse>
			<verse number="15">Agus conas a dhéanfadh daoine é a fhógairt mura gcuirtear amach iad chuige sin? Mar atá scríofa: “Nach álainn iad cosa lucht fógartha an dea-scéil.”</verse>
			<verse number="16">Ach ní gach aon duine a ghéill don dea-scéal, de réir mar a deir Íseáia: “A Thiarna, cé a chreid ár dteagasc?”</verse>
			<verse number="17">Is ó theagasc a thagann an creideamh, mar sin, agus is trí sheanmóireacht Chríost a thagann an teagasc féin.</verse>
			<verse number="18">Ach ceist agam: An é nár chuala siad an scéala? Chuala go deimhin mar “chuaigh a nglór amach ar fud an domhain go léir agus a mbriathra go himill na cruinne.”</verse>
			<verse number="19">Ceist eile agam: An amhlaidh nár thuig Iosrael an scéal? Ar an gcéad ásc dúirt Maois: “Cuirfidh mé in éad sibh le dream nach pobal agus cuirfidh mé i bhfeirg sibh le cine gan chiall.”</verse>
			<verse number="20">Agus téann Íseáia chomh fada lena rá: “An mhuintir nach raibh do mo lorg, is iad a fuair mé. Agus an mhuintir nach raibh do mʼfhiafraí, is dóibh a dʼfhoilsigh mé mé féin.”</verse>
			<verse number="21">Ach is é a deir sé faoi Iosrael: “Shíneas mo lámha ar feadh an lae chun pobail atá easumhal ceanndána.”</verse>
		</chapter>
		<chapter number="11">
			<verse number="1">Ceist agam mar sin: An bhfuil Dia tar éis a phobal féin a shéanadh? Níl ar chor ar bith. Nach Iosraelach mé féin de shliocht Abrahám agus de threibh Bhiniáimin?</verse>
			<verse number="2">Níor shéan Dia an pobal a bhí aitheanta aige ó thus mar a phobal féin. An é nach eol daoibh cad é a deir an scrioptúr sa trácht úd ag Éilias agus clann Iosrael dá gcásamh aige le Dia:</verse>
			<verse number="3">“A Thiarna, mharaigh siad do chuid fáithe, leag siad dʼaltóirí ar lár, níor fágadh ach mé féin agus tá siad ar thóir mʼanama.”</verse>
			<verse number="4">Agus cad é an freagra a thug Dia air? “Choimeád mé dom féin seacht míle fear nár fheac a nglúin do Bhál.”</verse>
			<verse number="5">Is é an dála céanna é san am i láthair: tá fuíoll ann agus iad tofa trí ghrásta.</verse>
			<verse number="6">Agus más trí ghrásta a toghadh iad ní de bharr oibreacha é, mar dá mba ea níor ghrásta an grásta a thuilleadh.</verse>
			<verse number="7">Cad a thagann de sin? Tá, an ní a raibh clann Iosrael ar a thóir, ní bhfuair siad é; ach an mhuintir thofa, fuair siad agus cruadh an chuid eile,</verse>
			<verse number="8">mar atá scríofa: “Dhall Dia an aigne iontu: dʼfhág sé a súile gan radharc agus a gcluasa gan éisteacht go dtí an lá inniu féin.”</verse>
			<verse number="9">Agus deir Dáiví freisin: “Go raibh a bhféasta ina ghaiste dóibh agus ina líon, ina cheap tuisle agus ina shás pionóis dóibh.</verse>
			<verse number="10">Go ndalltar a súile chun nach mbeidh radharc acu, agus coinnigh a ndroim ar cromadh de shíor.”</verse>
			<verse number="11">Ceist eile agam: An é tuisle a dtreascartha a baineadh as na Giúdaigh? Ní hea ar chor ar bith; ach ba chúis slánaithe do na gintlithe a gcoir ar shlí go mbeadh cúis éada ag na Giúdaigh leo.</verse>
			<verse number="12">Má ba rath ar an domhan a gcoir agus má ba rath ar na gintlithe a meath, nach mó go mór an rath a bheidh ann nuair a thiocfaidh a líon iomlán isteach.</verse>
			<verse number="13">Agus tá rud le rá agam libh-se, a ghintlithe: Sa mhéid gur mé aspal na ngintlithe, is ag méadú mʼfheidhmeannais a bheidh mé</verse>
			<verse number="14">le mo chine féin a spreagadh chun iomaíochta agus cuid éigin acu a shlánú.</verse>
			<verse number="15">Mar, má tugadh an domhan chun athmhuintearais trína gcaitheamh amach, cad a thiocfaidh dá nglacadh ar ais ach beatha ó mhairbh?</verse>
			<verse number="16">Más naofa céadtoradh an taois, ní taise don chnapán ar fad é; agus más naofa fréamh an chrainn, ní taise do na craobhacha é.</verse>
			<verse number="17">Agus má scoitheadh féin cuid de na craobhacha den chrann olóige agus má nódaíodh thusa, an ológ fhiáin, ina n-áit sa tslí go bhfuil tú páirteach anois i sú na holóige,</verse>
			<verse number="18">ná bí dá mhaíomh sin ar na craobhacha scoite. Ach má tá maíomh le déanamh agat, bí ag maíomh nach tusa atá ag iompar na fréimhe ach gurb í an fhréamh atá do dʼiomparsa.</verse>
			<verse number="19">Déarfaidh tú liom ar ndóigh: “Is ea, ach scoitheadh craobhacha den chrann chun mise a nódú ann.”</verse>
			<verse number="20">Tá go maith, ach is mar gheall ar easpa creidimh a scoitheadh iad agus is é do chreideamh atá do do choimeádsa suas. Ná bíodh aon éirí in airde ort, dá bhrí sin, ach eagla.</verse>
			<verse number="21">Más rud é nár lig Dia leis na craobhacha dúchais ní ligfidh sé leat-sa ach a oiread.</verse>
			<verse number="22">Tabhair do dʼaire cineáltas Dé agus a dhéine: a dhéine a bhí sé orthu siúd a thit ar lár agus a chineáltacht atá Dia leat-sa–ma leanann tú faoina chineáltas: ach mura leanann, gearrfar thusa anuas chomh maith.</verse>
			<verse number="23">Agus iad siúd, má shéanann siad a ndíchreideamh, nódófar sa chrann arís iad, mar tá sé ar chumas Dé iad a nódú ar ais ann.</verse>
			<verse number="24">Má gearradh thusa den ológ fhiáin ba dhúchas duit is gur nódaíodh in aghaidh nádúir san fhíorológ tú, nach móide go mór go nódófar na craobhacha dúchais ar ais ina n-ológ dhílis féin?</verse>
			<verse number="25">Le heagla go mbeadh rómheas agaibh ar bhur gcuid gaoise féin ní háil liom gan fios na rúndiamhaire seo a bheith agaibh, a bhráithre: Tá cruas croí tagtha ar chuid dʼIosrael, nó go mbeidh iomlán na ngintlithe tagtha isteach</verse>
			<verse number="26">agus, mar sin, slánófar Iosrael ar fad de réir mar atá scríofa: “Tiocfaidh an fuascailteoir as Síón; ruaigfidh sé an éagráifeacht as Iacób.</verse>
			<verse number="27">Agus seo é an conradh a dhéanfaidh mé leo nuair a thógfaidh mé a bpeacaí chun siúil.”</verse>
			<verse number="28">Maidir leis an dea-scéal, is naimhde iad do Dhia–rud a théann chun sochair daoibhse; ach maidir leis an toghadh is ionúin leis iad mar gheall ar na patrarcaí,</verse>
			<verse number="29">mar ní cúis aiféala choíche do Dhia a thíolacthaí ná a rogha.</verse>
			<verse number="30">Bhí sibh-se tráth easumhal do Dhia ach tá trócaire déanta anois oraibh trína n-easumhlaíochtsan.</verse>
			<verse number="31">Is é an dála céanna acu siúd é: tá siad-san éirithe easumhal anois nuair atá trócaire déanta oraibhse chun go ndéanfar trócaire orthu chomh maith.</verse>
			<verse number="32">Mar chuir Dia an uile dhuine i ngeibheann san easumhlaíocht dʼfhonn trócaire a dhéanamh orthu uile.</verse>
			<verse number="33">Cad é doimhneas ollmhaitheasaí agus eagna agus eolas Dé! Nach do-thuigthe atá a bhreithiúnais agus nach dorianta atá a bhealaí!</verse>
			<verse number="34">“Cé a thuig aigne an Tiarna? Nó cé a bhí riamh ina chomhairleoir aige?”</verse>
			<verse number="35">Nó “Cé a thug rud riamh dó go bhfaigheadh sé a chúiteamh?”</verse>
			<verse number="36">Mar is uaidh-sean agus trídsean agus dó-san gach uile ní dá bhfuil ann. Glóir go deo leis. Áiméan.</verse>
		</chapter>
		<chapter number="12">
			<verse number="1">Ar an ábhar sin, a bhráithre, táim dá iarraidh oraibh as ucht thrócaire Dé, bhur gcoirp a thoirbhirt ina n-íobairt bheo naofa thaitneamhach do Dhia; sin é bhur n-adhradh spioradálta.</verse>
			<verse number="2">Ná leanaigí patrún an tsaoil seo ach cuirigí malairt meoin oraibh féin trí ath-nuachan aigne ar shlí go n-aithneoidh sibh cad é is toil le Dia, cad é atá maith agus taitneamhach agus foirfe.</verse>
			<verse number="3">De bhrí an ghrásta a tugadh dom, is é a deirim leis an uile dhuine agaibh gan meas thar ceart a bheith ag aon duine air féin ach é féin a mheas go cothrom de réir thomhas an chreidimh a roinn Dia leis.</verse>
			<verse number="4">Faoi mar atá mórán ball san aon chorp amháin againn agus gan an cúram céanna ar aon bhall díobh,</verse>
			<verse number="5">is é an dála céanna againn féin é: dá líonmhaire atáimid is aon chorp amháin sinn i gCríost agus gach duine againn ina mbaill dá chéile.</verse>
			<verse number="6">Na tíolacthaí atá againn tá siad éagsúil le chéile de réir an ghrásta a tugadh dúinn. Mar sin, an té a fuair bua na fáistine déanadh sé fáistine de réir an chreidimh.</verse>
			<verse number="7">An té a fuair bua freastail, déanadh sé freastal: bíodh an múinteoir ag múineadh</verse>
			<verse number="8">agus an comhairleoir ag comhairliú; bíodh an t-almsóir go fial, an fear ceannais go dúthrachtach agus an té a thugann lámh chúnta go gealgháireach.</verse>
			<verse number="9">Bíodh bhur ngrá saor ón gcur i gcéill; bíodh fuath agaibh don olc agus cloígí leis an maith.</verse>
			<verse number="10">Bíodh grá bráthar agaibh dá chéile agus tugaigí tús urraime dá chéile;</verse>
			<verse number="11">bígí dúthrachtach gan leisce, ar lasadh leis an Spiorad, agus ag seirbhís don Tiarna.</verse>
			<verse number="12">Bígí suairc le dóchas, seasmhach faoi thrioblóid, ag guí gan staonadh,</verse>
			<verse number="13">ag tabhairt riar a gcáis do na naoimh, agus ag cleachtadh na féile.</verse>
			<verse number="14">Beannaígí bhur ngéarleantóirí–is ea, bíodh an bheannacht agaibh dóibh in áit na mallachta.</verse>
			<verse number="15">Bígí lúcháireach le lucht na lúcháire agus dobrónach le lucht an dobróin.</verse>
			<verse number="16">Bígí báúil le cách agus in ionad a bheith ardnósach déanaigí caidreamh leis na daoine ísle. Ná héirígí teann as bhur gcuid gaoise féin.</verse>
			<verse number="17">Ná himrígí cor in aghaidh an chaim ar aon duine ach an rud uasal a bheith mar aidhm agaibh os comhair an tsaoil.</verse>
			<verse number="18">Más féidir é, chomh fada le bhur ndícheall, mairigí go síochánta le cách uile.</verse>
			<verse number="19">Agus, a mhuintir na páirte, ná hagraígí díoltas ar dhuine ar bith; fágaigí an agairt faoi fhearg Dé de réir mar atá scríofa: “Fúmsa an díoltas,” deir an Tiarna, “mise a chúiteoidh.”</verse>
			<verse number="20">Ach “má bhíonn ocras ar do namhaid tabhairse rud le hithe dó, agus má bhíonn tart air tabhair dó rud le hól. Má dhéanann tú amhlaidh beidh tú ag carnadh aibhleoga tine ar a cheann”.</verse>
			<verse number="21">Ná faigheadh an t-olc an lámh uachtair ort ach faighse an lámh uachtair ar an olc leis an maith.</verse>
		</chapter>
		<chapter number="13">
			<verse number="1">Bíodh gach duine géilliúil do na húdaráis atá os a chionn, mar níl údarás ar bith ann ach ó Dhia; agus na húdaráis atá ann is é Dia a cheap iad.</verse>
			<verse number="2">Aon duine, mar sin, a chuireann in aghaidh an údaráis, is ag cur in aghaidh ordú Dé a bhíonn sé, agus na daoine a chuireann ina aghaidh sin tarraingeoidh siad daorbhreith orthu féin.</verse>
			<verse number="3">Ní don dea-ghníomh is baol na rialtóirí ach don drochghníomh. An áil leat gan eagla fhear an údaráis a bheith ort? Más áil déan an mhaith agus beidh moladh agat uaidh</verse>
			<verse number="4">mar is é seirbhíseach Dé é ar mhaithe leat. Ach más é an t-olc a dhéanann tú, bíodh a eagla ort mar ní gan ábhar a bhíonn an claíomh dá iompar aige: is é seirbhíseach Dé é chun díoltas a agairt le díbheirg ar an té a dhéanann an t-olc.</verse>
			<verse number="5">Ar an ábhar sin is éigean géilleadh don údarás agus ní le heagla na díbheirge amháin é ach ar mhaithe leis an gcoinsias chomh maith.</verse>
			<verse number="6">Is ar an ábhar céanna a íocann sibh cánacha; feidhmeannaigh Dé iad na bailitheoirí agus caitheann siad a ndúthracht ar an obair seo.</verse>
			<verse number="7">Íocaigí do chách a bhfuil dlite dó, mar sin: an cháin dʼfhear na cánach agus an dleacht dʼfhear na dleachta, urraim don té is díol urraime agus ómós don té is díol ómóis.</verse>
			<verse number="8">Ná bíodh fiacha ar bith ag aon duine oraibh ach amháin fiacha an ghrá a thabhairt dá chéile. Mar an té a thugann grá dá chomharsa tá an dlí comhlíonta aige.</verse>
			<verse number="9">Na haitheanta “ná déan drúis,” “ná déan marú,” “ná déan goid,” “ná santaigh,” agus aon aithne eile dá bhfuil ann, tá coimriú déanta orthu go léir san abairt seo: “Gráigh do chomharsa mar thú féin.”</verse>
			<verse number="10">Ní dhéanann an grá aon olc ar an gcomharsa, agus, dá bhrí sin, is é an grá comh-líonadh an dlí.</verse>
			<verse number="11">Agus de bhrí go dtuigeann sibh an uair atá ann, is mithid daoibh dúiseacht as bhur gcodladh, mar is gaire dúinn ár slánú anois ná nuair a ghlacamar leis an gcreideamh.</verse>
			<verse number="12">Tá sé i bhfad amach san oíche agus ní fada uainn an lá. Caithimis oibreacha an dorchadais uainn, mar sin, agus cuirimis orainn cathéide an tsolais.</verse>
			<verse number="13">Mairimis go béasach mar dhaoine atá faoi sholas an lae, gan ragairne gan meisce, gan striapachas gan drúis, gan achrann gan éad.</verse>
			<verse number="14">Agus cuirigí oraibh an Tiarna Íosa Críost mar éide agus ná bígí ag déanamh cúraim den cholainn dʼfhonn a hainmhianta a shásamh.</verse>
		</chapter>
		<chapter number="14">
			<verse number="1">Bíodh glacadh agaibh leis an duine atá lag sa chreideamh gan dul ag conspóid leis faoina thuairimí.</verse>
			<verse number="2">Creideann duine amháin nach miste dó gach sórt bia a ithe, ach an duine atá lag sa chreideamh ní itheann sé ach glasraí.</verse>
			<verse number="3">An duine a itheann, ná bíodh droch-mheas aige ar an duine nach n-itheann; agus an duine nach n-itheann, ná bíodh sé ag tabhairt breithe ar an duine a itheann, mar go bhfuil glactha ag Dia leis siúd.</verse>
			<verse number="4">Agus cé hé thusa chun breith a thabhairt ar sheirbhíseach duine eile? Seasann sé nó titeann sé i láthair a mháistir féin. Agus is seasamh a dhéanfaidh sé mar tá sé ar chumas an Tiarna é a choimeád ina sheasamh.</verse>
			<verse number="5">Bíonn duine ann agus is rogha leis lá seachas a chéile; duine eile agus is mar a chéile leis gach aon lá. Bíodh gach duine socair faoin gceist ina aigne féin.</verse>
			<verse number="6">An fear a dhéanann lá áirithe a chomóradh, is chun onóra Dé a dhéanann sé é. Agus an fear a chaitheann cineál áirithe bia is chun onóra Dé a chaitheann sé é agus is do Dhia a altaíonn sé. Agus an fear a staonann ó bhia áirithe is chun onóra Dé a staonann sé uaidh, agus is do Dhia a altaíonn seisean chomh maith.</verse>
			<verse number="7">Ní dó féin a mhaireann aon duine againn ná ní dó féin a fhaigheann sé bás.</verse>
			<verse number="8">Má mhairimid beo is don Tiarna a mhairimid, agus más bás a fhaighimid is don Tiarna a fhaighimid bás chomh maith. Cibé acu beo nó marbh dúinn, mar sin, is leis an Tiarna sinn.</verse>
			<verse number="9">Mar is chuige seo a fuair Críost bás agus a mʼéirigh beo: chun go mbeadh tiarnas ar bheo agus ar mhairbh araon aige.</verse>
			<verse number="10">Tusa, más ea, cad ab áil leat ag tabhairt breithe ar do bhráthair? Nó tusa, cad ab áil leat droch-mheas a bheith ar do bhráthair agat? Mar caithfimid go léir seasamh os comhair suí breithiúnais Dé,</verse>
			<verse number="11">mar tá scríofa: “Dar mo bheo,” deir an Tiarna, “ach go bhfeacfar gach glúin os mo chomhair agus déanfaidh gach teanga admháil do Dhia.”</verse>
			<verse number="12">Dá réir sin tabharfaidh gach duine dínn cuntas air féin do Dhia.</verse>
			<verse number="13">Éirímis as a bheith ag tabhairt breithe ar a chéile feasta más ea agus ina ionad sin cuirigí an méid seo romhaibh: gan ceap tuisle ná titime a chur sa bhealach ar bhráthair.</verse>
			<verse number="14">Is eol dom agus táim deimhin de sa Tiarna Íosa nach neamh-ghlan ní ar bith ann féin; ach má chreideann duine go bhfuil rud neamh-ghlan is neamh-ghlan dó sin é.</verse>
			<verse number="15">Má bhíonn an bia a chaitheann tusa ag goilliúint ar bhráthair leat, níl tú ag maireachtáil feasta de réir an ghrá. An duine a bhfuair Críost bás ar a shon ná mill é leis an mbia a chaitheann tú.</verse>
			<verse number="16">Agus ná tarraingítear míchlú ar an maith seo agaibh,</verse>
			<verse number="17">mar ní cúrsaí ite agus óil é Ríocht Dé ach fíréantacht agus síocháin agus lúcháir sa Spiorad Naomh.</verse>
			<verse number="18">An té a dhéanann seirbhís do Chríost ar an gcuma sin bíonn gean air ag Dia agus gnaoi air ag daoine.</verse>
			<verse number="19">Bíodh tóir againn dá réir sin ar an tsíocháin a chothú agus ar a bheith ag treisiú le chéile.</verse>
			<verse number="20">Ná cuir-se obair Dé ar ceal mar gheall ar chúrsaí bia. Tá gach cineál bia glan ann féin ach is olc an mhaise é don duine a mbíonn a n-itheann sé ina chúis tuisle do dhuine eile.</verse>
			<verse number="21">Is éard ab fhearr a dhéanamh gan feoil a ithe ná fíon a ól ná gníomh ar bith a dhéanamh a bheadh ina chúis tuisle (nó scannail nó laige) do bhráthair.</verse>
			<verse number="22">An creideamh atá agat bíodh sé ina threoir duit féin i bhfianaise Dé. Is méanar don duine nach mbíonn ceist ná amhras air faoin rud a mbíonn a aigne socair air.</verse>
			<verse number="23">An duine, áfach, a chaitheann bia agus é idir dhá chomhairle, bíonn sé siúd ciontach toisc nach ó chreideamh é; mar is peaca gach ní nach ó chreideamh.</verse>
		</chapter>
		<chapter number="15">
			<verse number="1">Sinne atá láidir ní mór dúinn cur suas le laigí na bhfann agus gan a bheith ar mhaithe linn féin</verse>
			<verse number="2">ach gach duine againn ar mhaithe leis an gcomharsa dʼfhonn é a neartú.</verse>
			<verse number="3">Ní ar mhaithe leis féin a bhí Críost ach mar atá scríofa: “Is orm-sa a thit aithisí na ndaoine a bhí do dʼaithisiú.”</verse>
			<verse number="4">Gach ar scríobhadh fadó is dár dteagascna a scríobhadh é chun go mbeadh an fhoighne agus an sólás atá le fáil sa scrioptúr ina n-ábhar dóchais againn.</verse>
			<verse number="5">Go dtuga Dia na foighne agus an tsóláis daoibhse a bheith báúil le chéile de réir mheon Chríost Íosa</verse>
			<verse number="6">ar shlí go mbeidh sibh dʼaontoil agus dʼaonghuth ag moladh Dé agus Athair ár dTiarna Íosa Críost.</verse>
			<verse number="7">Bíodh glacadh agaibh le chéile, mar sin, mar a ghlac Críost libh féin chun glóire Dé.</verse>
			<verse number="8">Is é atáim a rá gur ar son fírinne Dé a tháinig Críost ag freastal ar lucht an timpeallghearrtha chun na gealltanais a tugadh do na patrarcaí a dhaingniú</verse>
			<verse number="9">agus san am céanna chun go dtabharfadh na gintlithe glóir do Dhia ar son a thrócaire, mar atá scríofa: “Molfaidh mé thú dá bhrí sin i measc na náisiún, agus canfaidh mé do dʼainm le duan.”</verse>
			<verse number="10">Agus deirtear in áit eile: “Déanaigí gairdeachas, a náisiúna, mar aon lena phobal féin.”</verse>
			<verse number="11">Agus in áit eile fós: “Molaigí an Tiarna, a náisiúna uile agus móradh na pobail go léir é.”</verse>
			<verse number="12">Agus arís, deir Íseáia: “Eascróidh fréamh de chuid Ieise, an té a éireoidh chun na náisiúin a rialú. As siúd a bheidh a muinín acu.”</verse>
			<verse number="13">Go ndéana Dia an dóchais sibh a líonadh den áthas agus den tsíocháin uile sa chreideamh ar shlí go mbeidh raidhse den dóchas agaibh trí chumhacht an Spioraid Naoimh.</verse>
			<verse number="14">I dtaca libh-se, a bhráithre liom, táim féin cinnte go bhfuil sibh lán de dhea-chroí agus go bhfuil fuílleach eolais den uile shórt agaibh agus gur féidir libh comhairle a thabhairt dá chéile.</verse>
			<verse number="15">Is é fáth a bhfuilim ag scríobh chugaibh–agus mé dian go maith oraibh anseo agus ansiúd–chun bhur gcuimhne a mhúscailt, agus táim dá dhéanamh mar gheall ar an ngrásta a fuair mé ó Dhia,</verse>
			<verse number="16">a bheith i mo mhinistir ag Íosa Críost chun na ngintlithe agus dea-scéal Dé mar chúram sagartúil orm chun go mbeadh na gintlithe ina n-íobairt thaitneamhach dó agus iad coisricthe ag an Spiorad Naomh.</verse>
			<verse number="17">Is ábhar mórtais dom, dá bhrí sin, a bhfuil déanta agam do Dhia in Íosa Críost.</verse>
			<verse number="18">Ní leomhfaidh mé a lua ach a bhfuil déanta ag Críost tríom chun na gintlithe a thabhairt faoina réir le briathar agus le gníomh,</verse>
			<verse number="19">le neart comharthaí agus éachtaí agus le cumhacht an Spioraid Naoimh. Dá réir sin tá dea-scéal Chríost craobhscaoilte go forleathan agam ó Iarúsailéim amach agus mór-thimpeall chomh fada le hIllireacam.</verse>
			<verse number="20">Bhí sé ina phrionsabal agam gan an dea-scéal a fhógairt áit ar bith ach an áit nach raibh trácht ar ainm Íosa cheana, le heagla go mbeinn ag tógáil ar bhonn a bhí leagtha ag duine eile,</verse>
			<verse number="21">ach déanamh mar atá scríofa: “Iad siúd nach bhfuair scéala air, feicfidh siad é agus iad siúd nár chuala trácht air tuigfidh siad.”</verse>
			<verse number="22">Sin é an fáth a raibh bac chomh minic sin orm teacht chugaibh.</verse>
			<verse number="23">Ach ós rud é nach bhfuil a thuilleadh slí chun oibre sna críocha seo agam, agus go bhfuilim le blianta fada ag tnúth le dul ar chuairt chugaibh,</verse>
			<verse number="24">nuair a bheidh mé ag dul chun na Spáinne, tá súil agam go bhfeicfidh mé sibh agus mé ar mo bhealach anonn, agus go ndéanfaidh sibh-se mé a thionlacan ar aghaidh ann, tar éis dom tamall aoibhnis a thabhairt in bhur gcuideachta ar dtús.</verse>
			<verse number="25">I láthair na huaire, áfach, táim ag dul go hIarúsailéim le cabhair do na naoimh.</verse>
			<verse number="26">Thograigh an Mhacadóin agus an Acháia bailiúchán airgid a dhéanamh i gcomhair a bhfuil de bhochtáin ar na naoimh in Iarúsailéim.</verse>
			<verse number="27">Ach má tá go ndearna siad, is iad féin atá faoi chomaoin acu-san. Mar, má fuair na gintlithe a gcion de mhaoin spioradálta na nGiúdach, ba chóir dóibh fónamh dóibh-sean lena maoin shaolta.</verse>
			<verse number="28">Chomh luath agus a bheidh an gnó seo curtha i gcríoch agam, agus an fáltas seo seachadta slán faoi shéala dóibh, cuirfidh mé chun siúil bhur mbealachsa go dtí an Spáinn</verse>
			<verse number="29">agus tá a fhios agam go mbeidh flúirse de bheannachtaí Chríost agam daoibh ar mo theacht dom chugaibh.</verse>
			<verse number="30">Táim dá iarraidh dʼachainí oraibh, a bhráithre, trínár dTiarna Íosa Críost agus trí ghrá an Spioraid Naoimh, cuidiú liom sa choimhlint atá romham le hurnaithe a dhéanamh chun Dé ar mo shon,</verse>
			<verse number="31">go dtiocfaidh mé slán ó dhíchreidmhigh Iúdáia agus go mbeidh na naoimh lánsásta le mo chabhair dʼIarúsailéim;</verse>
			<verse number="32">agus le toil Dé tiocfaidh mé chugaibh faoi lúcháir agus ligfidh mé mo scíth in bhur measc.</verse>
			<verse number="33">Dia na síochána libh go léir. Áiméan.</verse>
		</chapter>
		<chapter number="16">
			<verse number="1">Fágaim cúram ár siúrach Féibé oraibh. Feidhmeannach san eaglais i gCeinchré is ea í.</verse>
			<verse number="2">Fáiltígí roimpi ar son an Tiarna mar is dual do na naoimh agus cuidigí léi in aon ní a mbeidh gá aici libh: mar is iomaí duine ar sheas sí leis agus liom féin chomh maith.</verse>
			<verse number="3">Beannaígí do mo chomhoibrithe in Íosa Críost, do Phriosca agus dʼAcúbas,</verse>
			<verse number="4">a chuir a gceann i mbaol ar son mʼanama-sa; agus ní mise amháin atá buíoch díobh ach eaglaisí uile na ngintlithe chomh maith.</verse>
			<verse number="5">Beannaígí freisin don eaglais ina dteachsan. Beannaígí do mo chara ionúin, Eapaenatas, an chéad duine san Áise a ghabh le Críost.</verse>
			<verse number="6">Beannaígí do Mháire, bean a shaothraigh go dian in bhur measc.</verse>
			<verse number="7">Beannaígí dʼAndronacas agus dʼIúinias, comhthírigh agus comhchimí liom féin, a bhfuil iomrá orthu i measc na n-aspal agus a bhí i gCríost romhamsa.</verse>
			<verse number="8">Beannaígí dʼAimpliatas, mo chara ionúin sa Tiarna.</verse>
			<verse number="9">Beannaígí dʼUrbánas ár gcomhoibrí i seirbhís Chríost, agus do mo chara ionúin Stachas.</verse>
			<verse number="10">Beannaígí don Chríostaí tofa úd, Apallaes, agus do theaghlach Arastabúlas.</verse>
			<verse number="11">Beannaígí do mo chomhthíreach, Héaróidión, agus dá bhfuil de Chríostaithe i dteaghlach Nairciseas.</verse>
			<verse number="12">Beannaígí do Thriofáíne agus do Thriofósa, beirt atá ag saothrú ar son an Tiarna. Beannaígí do Pheirsis ionúin, bean a shaothraigh go dian ar son an Tiarna.</verse>
			<verse number="13">Beannaígí do Rufas atá tofa sa Tiarna, agus dá mháthair, bean ar máthair dom-sa leis í.</verse>
			<verse number="14">Beannaígí dʼAsancratas, do Fhleagón, do Heirméas, do Phatrabas, do Hearmás, agus do na bhráithre ina dteannta;</verse>
			<verse number="15">dʼFhiolólagas, dʼIúilia, do Néireas agus dá dheirfiúr; dʼOilimpeas, agus do na naoimh go léir ina dteannta.</verse>
			<verse number="16">Beannaígí dá chéile le póg naofa. Cuireann eaglaisí uile Chríost a mbeannacht chugaibh.</verse>
			<verse number="17">Achainím oraibh, a bhráithre, súil a choimeád orthu sin a adhnann achrainn agus a dhéanann deacrachtaí in éadan an teagaisc a múineadh daoibh. Seachnaígí iad,</verse>
			<verse number="18">mar ní do Chríost ár dTiarna atá a leithéidí sin ag fónamh ach dá gcraos féin agus meallann siad croí na neamhurchóideach lena gcuid bladair agus plámáis.</verse>
			<verse number="19">Rud eile, tá a fhios ag an saol a dhílseacht atá sibh, agus is mé atá ríméadach asaibh. Mar sin féin ba mhaith liom sibh a bheith eolgaiseach ar an maith agus dall ar an olc.</verse>
			<verse number="20">Agus déanfaidh Dia na síochána Sátan a bhrú faoi bhur gcosa gan mhoill. Grásta ár dTiarna Íosa Críost go raibh agaibh.</verse>
			<verse number="21">Cuireann mo chomhoibrí, Tiomóid, a bheannacht chugaibh, agus mo chomhthírigh, Lúicias agus Iasón agus Sósapataer.</verse>
			<verse number="22">Agus cuirimse, Teirtias, an té a scríobh síos an litir seo, mo bheannacht chugaibh sa Tiarna chomh maith.</verse>
			<verse number="23">Beannacht chugáibh ó Gháias, fear an tí seo atá ina dhea-thíosach don eaglais go léir; beannacht ó Earastas, cisteoir na cathrach, agus ón mbráthair Cuartas. (</verse>
			<verse number="24">Grásta ár dTiarna Íosa Críost go raibh agaibh go léir.)</verse>
			<verse number="25">Moladh leis an té úd atá in ann sibh a dhaingniú de réir an dea-scéil a chraobhscaoilimse, agus an fhorógra faoi Íosa Críost, an dea-scéal ina bhfoilsítear an rúndiamhair a bhí folaithe ar feadh na gcianta</verse>
			<verse number="26">ach atá nochta anois agus curtha in iúl, ar ordú an Dé shíoraí le cabhair scríbhinní na bhfáithe, do na náisiúin uile dʼfhonn iad a thabhairt chun géillsine an chreidimh.</verse>
			<verse number="27">Moladh le Dia, an t-aon Dia eagnaí, trí Íosa Críost le saol na saol. Áiméan.</verse>
		</chapter>
	</book>
	<book number="46">
		<chapter number="1">
			<verse number="1">Mise Pól, a bhfuil glaoite air de dheoin Dé chun a bheith ina aspal ag Íosa Críost, agus an bráthair Sóstainéas in éineacht liom,</verse>
			<verse number="2">chuig eaglais Dé sa Choraint, chucu sin atá coisricthe in Íosa Críost agus a bhfuil glaoite ina naoimh orthu mar aon leis an uile dhuine a ghlaonn i ngach áit ar ainm ár dTiarna Íosa Críost, an té is Tiarna orainne agus orthu-san:</verse>
			<verse number="3">grásta chugaibh agus síocháin ó Dhia ár nAthair agus ón Tiarna Íosa Críost.</verse>
			<verse number="4">Bím ag síorghabháil buíochais le Dia ar bhur son as an ngrásta atá bronnta aige oraibh in Íosa Críost.</verse>
			<verse number="5">Mar tá raidhse den uile shórt faighte agaibh ann: raidhse den urlabhra agus raidhse den eolas.</verse>
			<verse number="6">Tá an fhianaise ar Chríost dulta chomh daingean sin i bhfeidhm oraibh</verse>
			<verse number="7">nach bhfuil tabhartas ar bith in easnamh oraibh fad atá sibh ag feitheamh lenár dTiarna Íosa Críost a nochtadh chugaibh.</verse>
			<verse number="8">Coimeádfaidh seisean daingean sibh go deireadh na dála, gan cháim lá ár dTiarna Íosa Críost.</verse>
			<verse number="9">Tá Dia dílis agus is é a ghlaoigh oraibh chun a bheith rannpháirteach lena Mhac, ár dTiarna Íosa Críost.</verse>
			<verse number="10">Impím oraibh, a bhráithre, in ainm ár dTiarna Íosa Críost, sibh go léir a bheith ar aon fhocal agus gan aon siosmaí a bheith eadraibh, ach sibh a bheith dlúite le chéile ar aon aigne agus ar aon intinn.</verse>
			<verse number="11">Mar tá sé curtha ar mo shúile dom ag muintir Chlóé, a bhráithre, go mbíonn sibh in achrann le chéile.</verse>
			<verse number="12">Is é atá i gceist agam go mbíonn gach duine agaibh dá rá: “leanaimse Pól,” nó “leanaimse Apallós,” nó “leanaimse Céafas,” nó “leanaimse Críost.”</verse>
			<verse number="13">An amhlaidh atá Críost roinnte ina chodanna? An é Pól a céasadh ar an gcros ar bhur son? An in ainm Phóil a baisteadh sibh?</verse>
			<verse number="14">Buíochas le Dia nár bhaist mise duine ar bith agaibh ach amháin Criospas agus Gáias.</verse>
			<verse number="15">Ní bheidh sé le rá ag aon duine, mar sin, gurb i mʼainm-se a baisteadh sibh.</verse>
			<verse number="16">Is ea, bhaist mé teaghlach Stiofáin chomh maith ach thairis sin ní heol dom gur bhaist mé duine ar bith eile.</verse>
			<verse number="17">Mar ní ag baisteadh a chuir Críost uaidh mé ach ag fógairt an dea-scéil agus é a dhéanamh gan dul i muinín eagna urlabhra ar eagla cros Chríost a choilleadh.</verse>
			<verse number="18">Scéal seo na croise, is díth céille é dar leo sin atá ar bhealach a millte, ach is é cumhacht Dé é dar linne atá ar bhealach ár slánaithe.</verse>
			<verse number="19">Mar tá scríofa: “Cuirfidh mé eagna lucht na heagna ar neamhní; cuirfidh mé éirim lucht na héirime ar leataobh.”</verse>
			<verse number="20">Cá bhfuil an t-eagnaí? Cá bhfuil an fear léinn? Cá bhfuil aighneasóir na haoise seo? Nach bhfuil Dia tar éis díth céille a dhéanamh dʼeagna an tsaoil?</verse>
			<verse number="21">Nuair nár éirigh leis an saol, trína chuid eagna, aithne a chur ar Dhia, thograigh Dia as a chuid eagna féin na creidmhigh a shlánú trí dhíth céille an fhorógra seo againne.</verse>
			<verse number="22">Bíonn na Giúdaigh ag iarraidh “comharthaí” agus na Gréagaigh ag iarraidh “eagna,”</verse>
			<verse number="23">ach níl againne dá fhógairt ach Críost a céasadh. Col a ghlacann na Giúdaigh leis sin agus is díth céille é dar leis na gintlithe;</verse>
			<verse number="24">ach dóibh siúd a bhfuil glaoite orthu, idir Ghiúdaigh agus Ghréagaigh, is é Críost cumhacht Dé agus eagna Dé é.</verse>
			<verse number="25">Mar is críonna díth céille Dé ná eagna dhaoine agus is treise laige Dé ná an duine.</verse>
			<verse number="26">Breathnaígí ar bhur nglao, a bhráithre, agus a laghad agaibh a bhí eagnaí de réir chaighdeán an tsaoil, ná ceannasach ná uasal.</verse>
			<verse number="27">Ach thogh Dia nithe díchéillí an tsaoil chun lucht na heagna a náiriú. Thogh Dia nithe laga an tsaoil chun na nithe láidre a náiriú.</verse>
			<verse number="28">Thogh Dia nithe uirísle agus nithe suaracha an tsaoil agus nithe nach bhfuil ann chun na nithe atá ann a chur ar neamhní,</verse>
			<verse number="29">ionas nach ndéanfadh daonnaí ar bith maíomh i bhfianaise Dé.</verse>
			<verse number="30">Eisean a bheir daoibhse a bheith in Íosa Críost an té a ndearna Dia eagna de dúinne, agus fíréantacht agus naofacht agus fuascailt.</verse>
			<verse number="31">Dá réir sin, mar atá scríofa: “An té a bhfuil mórtas air, bíodh a mhórtas as an Tiarna aige.”</verse>
		</chapter>
		<chapter number="2">
			<verse number="1">I dtaca liom-sa, a bhráithre, nuair a tháinig mé chugaibh, níor tháinig mé ag fógairt rúndiamhair Dé le hardnós cainte ná eagna.</verse>
			<verse number="2">Shocraigh mé i mʼaigne fad a bheinn in bhur measc gan aon ní eile a aithint ach Íosa Críost agus eisean arna chéasadh.</verse>
			<verse number="3">Is mé a bhí go lagbhríoch in bhur measc agus mé lán dʼuamhan agus dʼeagla.</verse>
			<verse number="4">Agus ní ar bhriathra mealltacha na heagna daonna a bhí mo scéal agus mʼfhógra ag brath ach ar fhoilsiú an Spioraid agus na cumhachta,</verse>
			<verse number="5">i dtreo nach ar eagna dhaonna a bheadh bhur gcreideamhsa bunaithe ach ar chumhacht Dé.</verse>
			<verse number="6">Ach labhraímidne eagna i measc na muintire atá tagtha in inmhe, ach ní hí eagna an tsaoil seo í ná eagna lucht ceannais an tsaoil seo, dream atá ag imeacht as.</verse>
			<verse number="7">Is í eagna rúnda Dé atá i gceist againne, an eagna a bhí folaithe ó dhaoine ach a bhí ceaptha ag Dia roimh thús aimsire chun glóir a thabhairt dúinne.</verse>
			<verse number="8">Ní raibh fios na heagna seo ag duine ar bith de cheannairí an tsaoil seo mar dá mbeadh a fhios acu í ní chéasfaidís Tiarna na glóire ar an gcros.</verse>
			<verse number="9">Mar atá scríofa: “Nithe nach bhfaca súil iad agus nár chuala cluas iad, nithe nár smaoinigh an duine orthu ina aigne, is iad atá ullamh ag Dia dóibh siúd a bheir grá dó.”</verse>
			<verse number="10">Is dúinne a nocht Dia na nithe seo le cabhair an Spioraid. Scrúdaíonn an Spiorad gach uile ní, fiú duibheagáin Dé féin.</verse>
			<verse number="11">Cé a thuigeann cúrsaí an duine ach spiorad an duine féin istigh ann? Ar an gcuma chéanna níl aon duine a thuigeann cúrsaí Dé ach Spiorad Dé.</verse>
			<verse number="12">Ní hé spiorad an tsaoil seo atá faighte againne ach an Spiorad a sheol Dia chun go dtuigfimis na nithe atá bronnta orainn ag Dia.</verse>
			<verse number="13">Agus ní i mbriathra na heagna daonna a chuirimid síos ar na nithe sin ach i mbriathra a mhúin an Spiorad dúinn nuair a bhímid ag míniú chúrsaí an spioraid dóibh siúd a bhfuil an Spiorad iontu.</verse>
			<verse number="14">An duine nádúrtha, ní ghlacann sé leis na nithe a bhaineann le Spiorad Dé; is díth céille leis iad agus ní féidir dó iad a thuiscint mar is de réir an Spioraid nach foláir iad a mheas.</verse>
			<verse number="15">Ach an duine spioradálta, féadann seisean gach ní a mheas ach ní féidir dʼaon duine eisean a mheas.</verse>
			<verse number="16">Óir “cé a thuigeann aigne an Tiarna? Nó cé a thabharfaidh comhairle dó?” Tá aigne Chríost againne, áfach.</verse>
		</chapter>
		<chapter number="3">
			<verse number="1">I dtaca liom féin de, a bhráithre, níorbh fhéidir dom labhairt libh mar dhaoine spioradálta ach mar dhaoine collaí, mar naíonáin i gCríost.</verse>
			<verse number="2">Is bainne a thug mé daoibh le hól in áit an bhia thirim toisc nach raibh sibh in inmhe; go deimhin níl sibh in inmhe fós féin</verse>
			<verse number="3">de bhrí go bhfuil sibh collaí go fóill. Fad atá éad agus achrann eadraibh nach daoine collaí atá ionaibh agus sibh do bhur n-iompar féin de réir ghnás an tsaoil?</verse>
			<verse number="4">Nuair a bhíonn “leanaimse Pól” ag duine agus “leanaimse Apallós” ag duine eile nach de ghnáthmhuintir an tsaoil sibh?</verse>
			<verse number="5">Céard é Apallós nó céard é Pól? Níl iontu ach na seirbhísigh trínar chreid sibh, gach duine acu mar a dháil an Tiarna air:</verse>
			<verse number="6">mise a chuir an síol, Apallós a chuir an t-uisce leis ach is é Dia a chuir ag fás é.</verse>
			<verse number="7">Ní hiad an síoladóir, mar sin, ná an t-uiscitheoir, ar fiú iad aon ní ach Dia amháin, a chuireann an síol ag fás.</verse>
			<verse number="8">Is é an dá mhar a chéile iad an síoladóir agus an t-uiscitheoir ach cúiteofar a shaothar féin le gach duine acu.</verse>
			<verse number="9">Comhoibrithe le Dia atá ionainne agus gort Dé, foirgneamh Dé, is ea sibh-se.</verse>
			<verse number="10">De réir an ghrásta a thug Dia dom, leag mise an bhunsraith mar a dhéanfadh an t-ardsaor oilte agus fear eile atá ag tógáil uirthi. Faireadh gach duine a chuid tógála féin, áfach,</verse>
			<verse number="11">mar ní féidir dʼaon duine bunsraith eile a leagan ach an ceann atá thíos cheana féin, agus is é Íosa Críost an bhunsraith sin.</verse>
			<verse number="12">Cibé duine a dhéanfaidh tógáil ar an mbunsraith sin, úsáideadh sé ór, airgead nó clocha lómhara, adhmad, féar nó tuí,</verse>
			<verse number="13">beidh saothar cách soiléir le feiceáil; mar nochtfaidh an Lá é; mar nochtfar é sa lasair agus tástálfaidh an lasair cén sórt oibre a bheidh déanta ag cách.</verse>
			<verse number="14">Má sheasann saothar tógála duine an triail, gheobhaidh sé a thuarastal;</verse>
			<verse number="15">ach má loisctear saothar duine, fágfar gan díol é; tiocfaidh sé féin slán, áfach, mar dhuine a bheadh gafa trí thine.</verse>
			<verse number="16">Nach dtuigeann sibh, a bhráithre, gur sibh teampall Dé agus go bhfuil Spiorad Dé ina chónaí ionaibh.</verse>
			<verse number="17">Duine ar bith a mhilleann teampall Dé, millfidh Dia eisean, mar is naofa é teampall Dé–agus is sibh-se an teampall sin.</verse>
			<verse number="18">Ná bíodh aon dul amú ar aon duine; aon duine agaibh a áiríonn é féin a bheith eagnaí de réir ghnás an tsaoil seo, bíodh sé ina amadán le go mbeadh sé eagnaí dáiríre.</verse>
			<verse number="19">Mar níl in eagna an tsaoil seo ach díth céille i bhfianaise Dé, mar tá scríofa: “Sáinníonn sé na saoithe ina gcuid glicis féin”;</verse>
			<verse number="20">agus arís: “Is eol don Tiarna smaointe na saoithe a bheith baoth.”</verse>
			<verse number="21">Dá réir sin, ná bíodh duine ar bith ag déanamh mórtais as daoine, mar is libh-se an t-iomlán:</verse>
			<verse number="22">Pól agus Apallós agus Céafas, an domhan, an bheatha agus an bás, a bhfuil ann agus a bhfuil le teacht–is libh-se iad uile,</verse>
			<verse number="23">agus is le Críost sibh-se agus is le Dia Críost.</verse>
		</chapter>
		<chapter number="4">
			<verse number="1">Tuigeadh daoine gurb é atá ionainne, seirbhísigh do Chríost agus maoir ar rúndiamhara Dé.</verse>
			<verse number="2">Éilítear ansin ar na maoir duine a bheith dílis.</verse>
			<verse number="3">Is róchuma liom-sa, más ea, sibh-se nó cúirt daoine ar bith a thabhairt breithe orm. Go deimhin ní thugaim féin breith orm féin</verse>
			<verse number="4">mar siúd is go bhfuil coinsias glan agam ní fhágann sin neamh-chiontach mé. Is é an Tiarna féin a thugann breith orm-sa.</verse>
			<verse number="5">Ná bígíse, dá bhrí sin, ag tabhairt breithe roimh ré, nó go dtiocfaidh an Tiarna agus tabharfaidh seisean chun solais na nithe atá folaithe sa dorchadas agus nochtfaidh sé rúin na gcroíthe, agus ansin gheobhaidh cách a mholadh ó Dhia.</verse>
			<verse number="6">Thagair mé na nithe seo dom féin agus dʼApallós, a bhráithre, ar mhaithe libh-se, i dtreo go bhfoghlaimeodh sibh ónár gcásna gan a bheith ag dul thar cailc, agus gan duine a bheith ag déanamh mórtais as duine amháin i gcoinne duine eile.</verse>
			<verse number="7">Cé a thugann an seasamh ar leith duit-se? Céard atá agat nach bhfuair tú? Agus más amhlaidh a fuair tú é, cad ab áil leat a bheith ag maíomh as faoi mar nach bhfuair tú é.</verse>
			<verse number="8">Is ea, tá sibh sásta anois; tá sibh saibhir; tá rí agus rath oraibh dár mbuíochasna! Is trua liom gan an rath a bheith oraibh dáiríre ionas go mbeimisne i réim i bpáirt libh.</verse>
			<verse number="9">Mar is dóigh liom go bhfuilimidne, aspail, curtha ar taispeáint ag Dia in eireaball thiar na caith-réime mar chimí a mbeadh an bás i ndán dóibh, mar gur sampla saolta sinn os comhair aingeal agus daoine.</verse>
			<verse number="10">Is amadáin sinne ar son Chríost fad atá sibh-se stuama i gCríost. Táimidne lag agus tá sibh-se láidir; tá sibh-se faoi mheas agus tá droch-mheas orainne.</verse>
			<verse number="11">Go dtí an uair seo féin tá ocras agus tart agus easpa éadaigh orainn; bítear ag gabháil de dhoirne orainn agus gan teach ná treibh againn.</verse>
			<verse number="12">Bímid ag obair agus ag luain lenár lámha féin. Nuair a cháintear sinn, guímid beannacht; nuair a dhéantar géar-leanúint orainn fulaingímid leis;</verse>
			<verse number="13">nuair a mhaslaítear sinn tugaimid an freagra séimh. Níl ionainn go dtí anois féin ach dríodar an tsaoil agus dramhaíl an uile ní.</verse>
			<verse number="14">Ní ag iarraidh sibh a náiriú atáim ag scríobh na nithe seo ach ag tabhairt comhairle bhur leasa daoibh mar gur sibh-se mo chlann mhuirneach féin.</verse>
			<verse number="15">Bíodh na mílte treoraí agaibh i gCríost, níl mórán aithreacha agaibh mar gur mise a ghin sibh in Íosa Críost tríd an dea-scéal.</verse>
			<verse number="16">Impím oraibh dá bhrí sin aithris a dhéanamh orm.</verse>
			<verse number="17">Is chuige sin atáim ag cur Thiomóid chugaibh: is é mo mhac muirneach dílis é sa Tiarna agus cuirfidh sé i gcuimhne daoibh mo bhealaí i gCríost a bhíonn agam dá bhfógairt i ngach eaglais ar fud an bhaill.</verse>
			<verse number="18">Tá cuid agaibh éirithe mórchúiseach faoi mar nach mbeinn ag teacht chugaibh ar chor ar bith.</verse>
			<verse number="19">Beidh mé chugaibh gan mhoill áfach le cúnamh Dé agus is é éifeacht lucht na mórchúise a bhraithfidh mé ansin agus ní hea a gcuid cainte.</verse>
			<verse number="20">Mar ní sa chaint atá Ríocht Dé suite ach san éifeacht.</verse>
			<verse number="21">Cé acu is rogha libh, mar sin, mé a theacht chugaibh le slat nó mé a theacht le grá agus le spiorad na séimhe?</verse>
		</chapter>
		<chapter number="5">
			<verse number="1">Táthar dá rá go forleathan go bhfuil an drúis in bhur measc agus is drúis í nach bhfaightear i measc na bpágánach féin;</verse>
			<verse number="2">is é sin le rá go bhfuil duine agaibh i lánúnas lena leasmháthair. Agus sibh-se lán de mhórchúis! Ag déanamh bróin ba chóra daoibh a bheith chun go n-ardófaí uaibh an té a rinne amhlaidh.</verse>
			<verse number="3">I dtaca liom féin de, cé go bhfuilim i bhfad uaibh i bpearsa, tá mo spiorad ansiúd faraibh agus, chomh maith agus dá mbeinn in bhur láthair, tá mo bhreith tugtha cheana féin agam ar an té a rinne an gníomh sin,</verse>
			<verse number="4">mar atá: sibh-se a theacht le chéile in ainm ár dTiarna Íosa agus mise ó spiorad in bhur dteannta agus ar údarás ár dTiarna Íosa</verse>
			<verse number="5">an duine sin a thabhairt suas do Shátan lena chorp a mhilleadh i dtreo go dtiocfaidh a anam slán lá úd an Tiarna.</verse>
			<verse number="6">Ní healaí daoibh an mhórchúis; nach bhfuil a fhios agaibh go ndéanann pinse gabháile an taos go léir a ghabháileadh.</verse>
			<verse number="7">Glanaigí amach an tseanghabháile ionas go mbeadh sibh in bhur dtaos úrnua gan gabháile ar bith ionaibh–agus is mar sin atá sibh, mar tá Críost, ár n-uan Cásca, íobartha.</verse>
			<verse number="8">Déanaimis an fhéile a cheiliúradh dá bhrí sin, agus ní leis an tseanghabháile é, le gabháile an oilc agus na hurchóide, ach le slimarán an ionracais agus na fírinne.</verse>
			<verse number="9">Dúirt mé libh i mo litir gan aon chaidreamh a bheith agaibh le drúisigh.</verse>
			<verse number="10">Ní hiad drúisigh an tsaoil seo i gcoitinne a bhí i gceist agam ar ndóigh, na bithiúnaigh agus gadaithe agus íoltóirí i gcoitinne, mar nár mhór daoibh an saol a fhágáil sa chás sin.</verse>
			<verse number="11">Is é a bhí i gceist agam gan aon chaidreamh a bheith agaibh le duine atá in ainm a bheith ina bhráthair ach é tugtha don drúis, nó don tsaint, nó don íoladhradh, nó don bhéadán, nó don mheisce, nó don robáil; agus fiú amháin gan ithe i dteannta a leithéid.</verse>
			<verse number="12">Cad ab áil liom-sa breith a thabhairt ar an muintir atá lasmuigh? Tabharfaidh Dia féin breith orthu siúd.</verse>
			<verse number="13">Ach nach libh-se breith a thabhairt ar an muintir laistigh? “Díbrígí an coirpeach as bhur measc.”</verse>
		</chapter>
		<chapter number="6">
			<verse number="1">Nuair a bhíonn cúis ag duine agaibh ar dhuine eile an mbíonn sé mʼéadan air an scéal a chur faoi bhreith na neamhfhíréan in ionad na naomh?</verse>
			<verse number="2">An é nach dtuigeann sibh gurb iad na naoimh a thabharfaidh breith ar an domhan? Agus más oraibhse atá breith a thabhairt ar an domhan, an amhlaidh nach bhfuil sibh in ann ceisteanna suaracha a réiteach?</verse>
			<verse number="3">Nach bhfuil a fhios agaibh go dtabharfaimid breith ar na haingil féin gan trácht ar nithe saolta?</verse>
			<verse number="4">Dá bhrí sin má bhíonn cúrsaí saolta le réiteach agaibh, cad ab áil libh iad a chur faoi bhreithiúnas daoine nach bhfuil seasamh ar bith sa phobal Críostaí acu?</verse>
			<verse number="5">Mo náire sibh! An amhlaidh nach bhfuil aon duine stuama oraibh féin a dʼfhéadfadh réiteach a dhéanamh idir a bhráithre,</verse>
			<verse number="6">ach bráthair ag cur dlí ar bhráthair agus é a dhéanamh i láthair ainchreidmheach?</verse>
			<verse number="7">Is locht oraibh a bheith ag dul chun dlí le chéile ar chor ar bith. Cén fáth nach gcuireann sibh suas leis an éagóir? Cén fáth nach bhfulaingíonn sibh leis an bhfeall?</verse>
			<verse number="8">Ina ionad sin is amhlaidh a bhíonn sibh féin ag déanamh na héagóra agus an fhill agus is ar bhur mbráithre féin é chomh maith.</verse>
			<verse number="9">An é nach dtuigeann sibh nach bhfaighidh drochdhaoine Ríocht Dé mar oidhreacht? Ná bíodh aon dul amú oraibh: drúisigh ná íoltóirí ná adhaltraigh ná piteoga ná sodamaigh</verse>
			<verse number="10">ná gadaithe ná santacháin ná meisceoirí ná cáinteoirí ná robálaithe–ní bhfaighidh siad Ríocht Dé mar oidhreacht.</verse>
			<verse number="11">Agus is mar sin a bhí cuid agaibh-se tráth ach tá sibh nite anois, tá sibh coisricthe agus fíréanaithe in ainm an Tiarna Íosa Críost agus i Spiorad ár nDé.</verse>
			<verse number="12">“Tá gach ní ceadaithe dom”–ach ní hé gach ní a théann chun sochair. “Tá gach ní ceadaithe dom”–ach ní mise a bheidh faoi smacht ag aon rud.</verse>
			<verse number="13">“Is don ghoile atá an bia ann agus is don bhia an goile”–ach cuirfidh Dia idir bhia agus ghoile ar neamhní. Ní don drúis atá an corp ann, áfach, ach don Tiarna agus is don chorp atá an Tiarna ann.</verse>
			<verse number="14">Mar ní hamháin gur thóg Dia an Tiarna ó mhairbh ach tógfaidh sé sinne ó mhairbh lena chumhacht chomh maith.</verse>
			<verse number="15">Nach bhfuil a fhios agaibh gur baill bheatha de Chríost bhur gcoirp? Más ea, an bhfuilim chun baill bheatha Chríost a thógáil agus baill bheatha mheirdrí a dhéanamh díobh? Nár lige Dia sin!</verse>
			<verse number="16">Nach bhfuil a fhios agaibh an té a bhíonn go dlúth i bpáirt le meirdreach go mbíonn sé dʼaon chorp léi? Mar a deir an scrioptúr: “Aon cholainn amháin a bheidh sa bheirt acu.”</verse>
			<verse number="17">An té a bhíonn go dlúth i bpáirt leis an Tiarna áfach, bíonn sé dʼaon spiorad leis.</verse>
			<verse number="18">Seachnaígí an drúis dá réir sin. Gach peaca eile dá ndéanann an duine, is lasmuigh dá chorp a bhíonn sé, ach is in aghaidh a choirp féin a pheacaíonn fear na drúise.</verse>
			<verse number="19">Nach bhfuil a fhios agaibh gur teampall bhur gcorp ag an Spiorad Naomh atá istigh ionaibh mar bhronn Dia oraibh é? Ní libh féin sibh</verse>
			<verse number="20">mar gur daor a ceannaíodh sibh. Más ea, tugaigí glóir do Dhia le bhur gcorp.</verse>
		</chapter>
		<chapter number="7">
			<verse number="1">Maidir leis na nithe ar scríobh sibh ina dtaobh: Is ea, bʼfhearr dʼfhear gan baint le bean;</verse>
			<verse number="2">ach le heagla na drúise bíodh a bhean féin ag gach fear agus bíodh a fear féin ag gach bean.</verse>
			<verse number="3">Tugadh an fear a cearta pósta dá bhean agus tugadh an bhean mar an gcéanna a chearta dá fear.</verse>
			<verse number="4">Mar ní ag an mbean atá ceannas ar a corp féin ach ag a fear; agus an fear mar an gcéanna, ní aige atá ceannas ar a chorp ach ag an mbean.</verse>
			<verse number="5">Agus ná diúltaígí dá chéile ach amháin ar feadh seala le toil a chéile dʼfhonn a bheith saor chun urnaithe agus ansin teacht ar ais le chéile arís ar eagla go gcuirfeadh Sátan cathú oraibh de dheasca ainriantachta.</verse>
			<verse number="6">Is mar chomhairle a deirim an méid sin, áfach, agus ní mar ordú.</verse>
			<verse number="7">Ba mhaith liom gach duine a bheith ar mo nós féin, ach bíonn a thabhartas féin ó Dhia ag cách, duine mar seo agus duine eile mar siúd.</verse>
			<verse number="8">Is é a deirim leis na daoine singile agus leis na baintreacha go mbʼfhearr dóibh fanacht mar atá siad ar mo nós féin.</verse>
			<verse number="9">Ach mura mbíonn guaim acu orthu féin pósaidís, mar is fearr pósadh ná loscadh.</verse>
			<verse number="10">Tá an foláireamh seo le tabhairt agam, áfach, dóibh seo atá pósta, agus ní uaim féin é ach ón Tiarna: ná tréigeadh bean a fear céile–</verse>
			<verse number="11">ach má thréigeann fanadh sí gan pósadh nó déanadh sí mór arís leis–agus ná scaoileadh fear a bhean chéile uaidh.</verse>
			<verse number="12">Deirim an méid seo leis an gcuid eile–is uaim féin é agus ní ón Tiarna–an bráthair a bhfuil díchreidmheach mná aige agus í sásta cónaí leis, ná scaoileadh sé uaidh í.</verse>
			<verse number="13">Agus an bhean a bhfuil díchreidmheach fir aici agus é sásta cónaí léi, ná scaoileadh sí uaithi é.</verse>
			<verse number="14">Mar tá an díchreidmheach fir naomhaithe ag an mbean agus tá an díchreidmheach mná naomhaithe ag an mbráthair: mura mbeadh sin bheadh bhur gclann neamh-ghlan–ach tá siad naofa dáiríre.</verse>
			<verse number="15">Ach má tá fonn scarúna ar an gcéile díchreidmheach, imíodh sé leis; níl an bráthair ná an bhean faoi cheangal ina leithéid sin de chás mar gur chun maireachtáil go suaimhneach a ghlaoigh Dia oraibh.</verse>
			<verse number="16">Agus cá bhfios duit a bhean, go sábhálfaidh tú dʼfhear céile? Agus cá bhfios duit-se, a dhuine, go sábhálfaidh tú do bhean?</verse>
			<verse number="17">Taobh amuigh de sin, leanadh gach duine den saol a bhí ceaptha ag an Tiarna dó, mar a bhí aige nuair a fuair sé an glao ó Dhia. Sin é an riail a leagaimse síos sna heaglaisí uile.</verse>
			<verse number="18">Má bhí duine timpeallghearrtha nuair a glaodh air, ná bíodh sé ag iarraidh na comharthaí a chur ar ceal. Má bhí duine gan timpeall-ghearradh nuair a glaodh air, ná timpeallghearrtar anois é.</verse>
			<verse number="19">Is cuma an timpeall-ghearradh ann nó as ach aitheanta Dé a choimeád.</verse>
			<verse number="20">Fanadh gach duine sa ghairm bheatha ina raibh sé nuair a glaodh air.</verse>
			<verse number="21">An daor a bhí ionat nuair a fuair tú an glao? Má ba ea, ná cuireadh sin as duit–ach más féidir duit dul saor, bʼfhearr duit an deis a ghlacadh.</verse>
			<verse number="22">An daorfhear a bhfuil glaoite sa Tiarna air, is saorfhear leis an Tiarna é. Ar an gcuma chéanna an saorfhear a fuair an glao, is daorfhear le Críost é.</verse>
			<verse number="23">Ceannaíodh sibh go daor; más ea, ná cuirtear sibh faoi dhaorsmacht daoine.</verse>
			<verse number="24">Dá réir sin, a bhráithre, fanadh gach duine i bhfianaise Dé mar a bhí sé nuair a fuair sé an glao.</verse>
			<verse number="25">Maidir le maighdeana, níl aon ordú agam ón Tiarna; tá mo thuairim féin agam le tabhairt daoibh, áfach, mar dhuine atá iontaofa de bharr thrócaire an Tiarna.</verse>
			<verse number="26">Is é is dóigh liom-sa, mar gheall ar strus na huaire, go mbʼfhearr do dhuine fanacht mar atá sé.</verse>
			<verse number="27">Má tá tú ceangailte le bean, ná bí ag lorg do scaoilte; má tá tú scaoilte ó bhean, ná bí ag iarraidh bean a phósadh.</verse>
			<verse number="28">Má phósann tú, áfach, ní haon pheaca duit é agus má phósann cailín óg ní haon pheaca dise é. Beidh anró an tsaoil ar a leithéidí áfach agus ba mhaith liom sibh a shábháil air sin.</verse>
			<verse number="29">Is é atáim a rá libh, a bhráithre, go bhfuil an uain dulta i ngiorracht; dá chionn sin, iad seo a bhfuil bean acu, bídís ar chuma daoine nach mbeadh aon bhean acu;</verse>
			<verse number="30">bíodh lucht an ghoil faoi mar nach mbeidís ag gol, agus bíodh lucht na lúcháire faoi mar nach mbeidís ag déanamh lúcháire.</verse>
			<verse number="31">Iad sin a bhíonn ag ceannach, bídís ar chuma daoine nach mbeadh dada ina seilbh acu; agus iad siúd a bhíonn ag gabháil do ghnóthaí an tsaoil ná bídís gafa iontu, mar tá dreach an tsaoil seo ag síothlú.</verse>
			<verse number="32">Is amhlaidh ba mhaith liom sibh a bheith saor ó imní. Bíonn an fear singil buartha faoi ghnóthaí an Tiarna ag iarraidh an Tiarna a shásamh;</verse>
			<verse number="33">ach bíonn an fear pósta buartha faoi ghnóthaí an tsaoil ag iarraidh a bhean a shásamh, rud a fhágann é i ngalar na gcás.</verse>
			<verse number="34">Ar an gcuma chéanna bíonn an bhean shingil nó an cailin óg buartha faoi chúrsaí an Tiarna dʼfhonn a bheith naofa idir chorp agus anam; ach bíonn an bhean phósta buartha faoi chúrsaí an tsaoil ag iarraidh a fear a shásamh.</verse>
			<verse number="35">Is ar mhaithe libh a deirim an méid seo, agus ní ag iarraidh laincis a chur oraibh atáim, ach le go mbeadh gach ní ina cheart, agus go bhfónfadh sibh don Tiarna gan cur isteach ná amach oraibh.</verse>
			<verse number="36">Más dóigh le duine nach bhfuil sé ag déanamh mar is cuí le hiníon leis agus í go maith in aois a pósta agus gan aon réiteach eile aige air, déanadh sé mar is áil leis; pósaidís agus ní haon pheaca dó é.</verse>
			<verse number="37">Ar an taobh eile, áfach, an fear atá daingean diongbháilte ina chroí, agus gan aon iallach air ach é ar a chomhairle féin, agus a shocraíonn ina aigne ar a iníon a choinneáil mar atá sí, beidh rud maith déanta aige.</verse>
			<verse number="38">Más ea, an fear a chuireann a iníon i gcríoch, beidh rud maith déanta aige ach an fear nach ndéanann, beidh rud is fearr fós déanta aige sin.</verse>
			<verse number="39">Bíonn ceangal ar bhean fad a mhaireann a fear; ach má chailltear an fear, níl a bhac uirthi a rogha duine a phósadh–ach é a bheith ina phósadh sa Tiarna.</verse>
			<verse number="40">Is sonasaí a bheidh sí, áfach, i mo thuairimse, má fhanann sí mar atá sí; agus is dóigh liom go bhfuil Spiorad Dé agam-sa chomh maith.</verse>
		</chapter>
		<chapter number="8">
			<verse number="1">An cheist seo faoin mbia a ofráiltear do na híola: ar ndóigh tuigimid go bhfuil “fios” againn go léir. Mar sin féin cothaíonn an fios seo an mhórchúis, ach is é an grá a dhéanann tógáil.</verse>
			<verse number="2">An duine a mhaíonn go bhfuil fios fátha an scéil aige níl fios a ghnó mar ba chóir fós aige,</verse>
			<verse number="3">ach an té a bhfuil grá do Dhia aige, tá sé aitheanta ag Dia.</verse>
			<verse number="4">Maidir leis an mbia íobartha seo a ithe, is eol dúinn nach bhfuil, dáiríre, bonn ar bith le híola agus nach bhfuil ach an t-aon Dia amháin ann.</verse>
			<verse number="5">Tá gan amhras déithe mar dhea ar neamh agus ar talamh–go deimhin tá ‘déithe’ agus ‘tiarnaí’ ann go líonmhar.</verse>
			<verse number="6">Mar sin féin níl ann, i dtaca linne de, ach an t-aon Dia amháin, an tAthair arb uaidh an uile ní agus arb ina chomhair atáimidne ann; agus níl ann ach an t-aon Tiarna amháin, Íosa Críost, ar tríd a thagann an uile ní agus ar tríd atáimidne ann chomh maith.</verse>
			<verse number="7">Ní hé gach aon duine a bhfuil an tuiscint seo aige áfach. Tá daoine áirithe ann agus oiread taithí acu ar na híola go dtí seo, go gcaitheann siad an bia faoi mar go mbeadh sé íobartha don íol dáiríre agus toisc a gcoinsias a bheith lag fágtar smál dá réir air.</verse>
			<verse number="8">Ach ní hé an bia a dhlúthóidh le Dia sinn; ní fearrde sinn é a chaitheamh agus ní measaide sinn é a fhágáil inár ndiaidh.</verse>
			<verse number="9">Bígí aireach, áfach, ar eagla go mbeadh an tsaoirse sin agaibh ina ceap tuisle do na laga.</verse>
			<verse number="10">Mar an duine a bhfuil an coinsias go lag aige, má fheiceann sé tusa, fear an eolais, i do shuí chun boird istigh i dteampall págánach, nach mbrostófar é chun an bia íobartha a chaitheamh chomh maith?</verse>
			<verse number="11">An duine lag is bráthair duit agus a bhfuair Críost bás ar a shon, déantar é a mhilleadh le do chuid-se eolais.</verse>
			<verse number="12">Nuair a pheacaíonn sibh in aghaidh bhur mbráithre ar an gcuma sin agus a gcoinsias lag a ghonadh, is in aghaidh Chríost a dhéanann sibh an peaca dáiríre.</verse>
			<verse number="13">Dá chionn sin, má chuireann an bia mo bhráthairse ar a aimhleas, ní bhlaisfidh mé feoil go deo arís ar eagla go gcuirfinn ar a aimhleas é.</verse>
		</chapter>
		<chapter number="9">
			<verse number="1">Nach saorfhear mise chomh maith le cách? Nach aspal mé? Nach bhfuil Íosa ár dTiarna feicthe agam? Nach sibh-se mo shaothar sa Tiarna?</verse>
			<verse number="2">Fiú mura bhfuil meas aspail ag daoine eile orm, is dearbh gur aspal daoibhse mé mar gur sibh-se an séala ar mo mhisean sa Tiarna.</verse>
			<verse number="3">Seo é mo fhreagra orthu siúd a bhíonn ag beachtaíocht orm:</verse>
			<verse number="4">Nach bhfuil ceart ite agus óil againn?</verse>
			<verse number="5">Nach bhfuil sé de cheart againn bean chéile a bheith lenár gcois againn dála na n-aspal eile, dála bhráithre an Tiarna agus dála Chéafas?</verse>
			<verse number="6">An orm-sa agus ar Bharnabas amháin atá coiscthe an saothar láimhe a thabhairt suas?</verse>
			<verse number="7">Cé a théann riamh ag saighdiúireacht ar a chostas féin? Cé a chuireann fíon-ghort ach nach n-itheann cuid dá thoradh? Nó cén t-aoire a dhéanann aoireacht ach nach n-ólann bainne a thréada féin?</verse>
			<verse number="8">Agus an i dtaobh le hargóintí ón ngnáthshaol atáim, nó nach bhfuil an rud céanna le rá ag an dlí?</verse>
			<verse number="9">Is ea, tá scríofa i ndlí Mhaois: “Ná cuir pusachán ar an damh agus é ag satailt an arbhair.”</verse>
			<verse number="10">An iad na daimh is cás le Dia? Nó nach chugainne a bhí sé dáiríre? Is chugainn a scríobhadh é gan dabht, dá thabhairt le fios nach miste don treabhadóir agus don bhuailteoir a bheith ag súil lena gcion den toradh a fháil.</verse>
			<verse number="11">Má chuireamarna síol spioradálta daoibhse, an mór an ní é má bhainimid toradh saolta uaibh?</verse>
			<verse number="12">Má fhaigheann daoine eile an ceart seo uaibh, nach móide go bhfaighmisne uaibh é? Ach níor bhaineamar feidhm riamh as an gceart sin. Ina ionad sin cuirimid suas le gach sórt ar eagla go gcuirfimis bac dá laghad ar dhea-scéal Chríost.</verse>
			<verse number="13">Nach eol daoibh, iad sin a bhíonn i mbun shearmanais an teampaill, go gcaitheann siad bia an teampaill; agus iad sin a bhíonn ag freastal ag an altóir, go bhfaigheann siad a gcion de bhia na haltóra?</verse>
			<verse number="14">Ar an gcuma chéanna dʼachtaigh an Tiarna do lucht fógartha an dea-scéil a mbeatha a bhaint as an dea-scéal.</verse>
			<verse number="15">Ach níor bhain mise feidhm as aon cheart acu sin agus ní dá n-éileamh dom féin anois atáim ag scríobh na litreach seo. Bʼfhearr liom bás a fháil ar dtús ná go bhfágfadh duine ar bith mé gan mʼábhar maíte.</verse>
			<verse number="16">Ní haon chúis mhaíte dom a bheith ag fógairt an dea-scéil, mar is é mo dhualgas é, agus is dom-sa is mairg mura ndéanfaidh mé an dea-scéal a fhógairt.</verse>
			<verse number="17">Dá mba de mo dheoin féin a bheinn dá dhéanamh sin bheadh tuarastal ag dul dom; ach más de mʼainneoin é, is dualgas é atá curtha orm.</verse>
			<verse number="18">Cén tuarastal atá ag dul dom mar sin? Tá, go ndéanaim an dea-scéal a fhógairt saor in aisce gan feidhm ar bith a bhaint as an gceart is liom ón dea-scéal.</verse>
			<verse number="19">Bíodh nach bhfuil buannacht ag duine ar bith orm, rinne mé sclábhaí díom féin don uile dhuine dʼfhonn breis a thabhairt liom.</verse>
			<verse number="20">Leis na Giúdaigh bhí mé mar a bheadh Giúdach dʼfhonn na Giúdaigh a thabhairt liom. Leo sin atá faoi réir an dlí bhí mé mar dhuine a bheadh faoi réir an dlí–cé nach bhfuilim faoina réir dáiríre–dʼfhonn an mhuintir atá faoi réir an dlí a thabhairt liom.</verse>
			<verse number="21">Leo siúd atá saor ón dlí bhí mé mar dhuine a bheadh saor ón dlí dʼfhonn an mhuintir atá saor ón dlí a thabhairt liom–cé nach bhfuilim saor ó dhlí Dé ach mé faoi dhlí Chríost.</verse>
			<verse number="22">Bhí mé lag leis na laga dʼfhonn na laga a thabhairt liom. Bhí mé ag iarraidh gach duine a shásamh dʼfhonn cuid áirithe acu a shábháil ar chuma éigin.</verse>
			<verse number="23">Is ar mhaithe leis an dea-scéal a dhéanaim gach ní ionas go mbeinn i bpáirt ann.</verse>
			<verse number="24">Iad siúd a bhíonn ag rás i gcomórtas nach bhfuil a fhios agaibh go ritheann siad go léir, ach nach mbeireann ach an t-aon duine amháin acu an chraobh leis. Rithigíse ar shlí go mbainfidh sibh an chraobh thar barr amach.</verse>
			<verse number="25">Níl aon iomaitheoir díobh nach í an mheasarthacht a ghnáthaíonn sé i ngach ní. Níl le baint acu siúd ach craobh dhíomuan ach tá craobh le baint againne nach dtréigfidh choíche.</verse>
			<verse number="26">I dtaca liom féin, nuair a rithimse rás ní chun seachráin é; nuair a bhím ag dornáil ní mar bheinn ag bualadh an aeir é.</verse>
			<verse number="27">Ní hea ach tugaim bascadh do mo chorp agus coinním faoi smacht é le heagla go gcolfaí mé féin tar éis dom a bheith ag fógairt ar dhaoine eile.</verse>
		</chapter>
		<chapter number="10">
			<verse number="1">Ní háil liom nach mbeadh a fhios agaibh, a bhráithre, go raibh ár sinsir uile faoi scáth an scamaill agus go ndeachaigh siad uile tríd an muir,</verse>
			<verse number="2">agus gur baisteadh iad uile sa scamall agus sa mhuir i gcomhar le Maois.</verse>
			<verse number="3">Chaith siad uile an bia spioradálta céanna</verse>
			<verse number="4">agus dʼól siad an deoch spioradálta chéanna mar gur ól siad deoch ón gcarraig spioradálta a bhí dá leanúint–agus ba é Críost an charraig sin.</verse>
			<verse number="5">Mar sin féin ní raibh Dia buíoch dá bhformhór agus dá chomhartha sin fágadh sínte iad faoin bhfásach.</verse>
			<verse number="6">Is mar shampla dúinne a tharla na nithe sin, dá fhógairt dúinn gan dúil a chur i ndrochnithe faoi mar a chuir siad siúd.</verse>
			<verse number="7">Ná bígí ag adhradh déithe bréige, más ea, faoi mar a bhí cuid acu siúd de réir mar atá scríofa: “Shuigh an pobal seo fúthu ag ithe agus ag ól agus mʼéirigh siad suas chun spóirt.”</verse>
			<verse number="8">Agus ná déanaimis drúis faoi mar a rinne cuid acu siúd nó gur thit in aon lá amháin trí mhíle ar fhichid acu.</verse>
			<verse number="9">Ná cuirimis triail ar an Tiarna faoi mar a rinne cuid acu siúd nó gur mharaigh na nathracha nimhe iad.</verse>
			<verse number="10">Agus ná déanaigí monabhar mar a rinne cuid acu sin monabhar gur scrios an scriosadóir iad.</verse>
			<verse number="11">Tharla na nithe sin dóibh mar shampla dúinne agus scríobhadh iad mar rabhadh dúinne ar ar tháinig críoch na n-aoiseanna.</verse>
			<verse number="12">Dá réir sin an té ar dóigh leis go bhfuil sé ina sheasamh, tugadh sé aire ar eagla go dtitfeadh sé.</verse>
			<verse number="13">Níor rug aon triail oraibh go dtí seo a bhí thar chumas an duine. Mar tá Dia dílis agus ní ligfidh sé bhur dtástáil thar bhur n-acmhainn agus nuair a thiocfaidh an triail cuirfidh sé an bealach ar fáil chomh maith i dtreo go mbeidh ar bhur gcumas teacht uaithi slán.</verse>
			<verse number="14">Dá chionn sin, a chairde ionúine, seachnaígí an t-íoladhradh.</verse>
			<verse number="15">Ós ag caint le daoine stuama atáim, breithnígí féin a bhfuil agam dá rá:</verse>
			<verse number="16">Cupán an altaithe a bheannaímid, nach páirtíocht i bhfuil Chríost é? Agus an t-arán a bhrisimid nach páirtiocht i gcorp Chríost é?</verse>
			<verse number="17">Ós aon arán amháin é, níl ionainne dá líonmhaire sinn ach aon chorp amháin toisc go gcaithimid go léir an t-aon arán amháin.</verse>
			<verse number="18">Breathnaígí Iosrael na staire: an chuid acu a chaitheann an bia íobartha nach mbíonn siad páirteach san altóir?</verse>
			<verse number="19">Céard atá i gceist agam? Go bhfuil brí ar bith leis an mbia a ofráiltear dʼíola nó go bhfuil brí ar bith leis an íol?</verse>
			<verse number="20">Ní hea go deimhin; ach toisc gur do dheamhain agus nach do Dhia a ofrálann na págánaigh a gcuid íobairtí, níor mhaith liom go mbeadh aon pháirt agaibh-se leis na deamhain sin.</verse>
			<verse number="21">Ní féidir daoibh cupán an Tiarna a ól agus cupán na ndeamhan a ól chomh maith. Ní féidir daoibh suí chun bord an Tiarna agus suí chun bord na ndeamhan chomh maith.</verse>
			<verse number="22">An ag griogadh an Tiarna chun éada atáimid? Nó an amhlaidh is treise sinn ná é?</verse>
			<verse number="23">“Tá gach ní ceadaithe.” Tá, ach ní hé gach ní a théann chun sochair. Tá gach ní ceadaithe ach níl gach ní fóinteach.</verse>
			<verse number="24">Ná bíodh aon duine ar mhaithe leis féin ach ar mhaithe lena chomharsa.</verse>
			<verse number="25">Aon ní a bhíonn dá dhíol ar an margadh, ithigí é gan ceist ó thaobh coinsiasa</verse>
			<verse number="26">mar “is le Dia an domhan agus a bhfuil ann”.</verse>
			<verse number="27">Agus má thugann neamhchreidmheach cuireadh chun dinnéir daoibh agus gurb áil libh dul ann, gach a gcuirtear os bhur gcomhair ithigí é gan cheist ó thaobh coinsiasa.</verse>
			<verse number="28">Má deir duine éigin libh áfach: “Is bia íobartha é seo,” ná caithígí an bia sin, ar mhaithe leis an té a chuir in iúl daoibh é agus ar mhaithe leis an gcoinsias–</verse>
			<verse number="29">ní hé do choinsias féin atá i gceist agam ach coinsias an fhir thall. Cén fáth a mbeadh mo shaoirse-se dá meas de réir coinsias duine eile?</verse>
			<verse number="30">Má chaithimse mo chuid go buíoch cén fáth a gcáinfí mé mar gheall ar bhia a altaím? Dá bhrí sin cibé acu a dhéanann sibh ithe nó ól nó ní ar bith eile, déanaigí an t-iomlán chun glóire Dé.</verse>
			<verse number="31">Ná cuirigí as do Ghiúdaigh ná do Ghréagaigh ná dʼeaglais Dé.</verse>
			<verse number="32">Sin é mo dhála-sa: bím ag iarraidh gach duine a shásamh i ngach slí gan aon tóir agam ar mo leas féin ach ar leas an tslua le hionchas go slánofaí iad.</verse>
		</chapter>
		<chapter number="11">
			<verse number="1">Déanaigíse aithris orm-sa mar a dhéanaimse aithris ar Chríost.</verse>
			<verse number="2">Molaim sibh as a bheith ag cuimhneamh orm i gcónaí agus as a bheith ag cloí leis na traidisiúin a thaobhaigh mé libh.</verse>
			<verse number="3">Ba mhaith liom go dtuigfeadh sibh, áfach, go bhfuil Críost ina cheann ar gach fear, go bhfuil an fear ina cheann ar a bhean agus go bhfuil Dia ina cheann ar Chríost.</verse>
			<verse number="4">Aon fhear a dhéanann urnaí nó a thugann tairngreacht agus a cheann clúdaithe aige, tugann sé náire don té is ceann air.</verse>
			<verse number="5">Aon bhean, áfach, a dhéanann urnaí nó a thugann tairngreacht agus í ceann-nochta, tugann sí náire don té is ceann uirthi; is cuma é agus a ceann a bheith bearrtha.</verse>
			<verse number="6">Mar mura gclúdaíonn bean a ceann, déantar í a bhearradh. Agus ós cúis aithise do bhean a ceann a bhearradh nó a folt a ghearradh, clúdaíodh sí a ceann.</verse>
			<verse number="7">Ní gá dʼfhear a cheann a chlúdach mar is íomhá agus macasamhail Dé é; ach is macasamhail den fhear an bhean;</verse>
			<verse number="8">mar ní ón mbean a tháinig an fear ach is ón bhfear a tháinig an bhean.</verse>
			<verse number="9">Agus ní ar mhaithe leis an mbean a cruthaíodh an fear: is ar mhaithe leis an bhfear a cruthaíodh an bhean.</verse>
			<verse number="10">Dá réir sin ní miste don bhean comhartha an smachta a bheith ar a ceann aici mar gheall ar na haingil.</verse>
			<verse number="11">Ina dhiaidh sin agus uile níl an bhean neamh-spleách leis an bhfear ná an fear neamh-spleách leis an mbean sa Tiarna;</verse>
			<verse number="12">faoi mar a tháinig an bhean ón bhfear ar dtús, is ón mbean a shaolaítear an fear agus is ó Dhia a thagann an uile ní.</verse>
			<verse number="13">Fágaim faoi bhur mbreith féin an scéal; an cuí do bhean a bheith ag guí chun Dé agus gan aon ní ar a ceann aici?</verse>
			<verse number="14">Nach é a mhúineann an nádúr féin dúinn gur cúis aithise dʼfhear a chuid gruaige a bheith fada aige</verse>
			<verse number="15">ach gur barr maise do bhean a cuid gruaige a bheith amhlaidh? Go deimhin is mar chumhdach a tugadh an folt di.</verse>
			<verse number="16">Ach má tá fonn aighnis ar aon duine faoin scéal, níl a mhalairt de nós againne ná ag eaglaisí Dé.</verse>
			<verse number="17">Sa treoir seo atáim a thabhairt daoibh níl aon mholadh le déanamh agam oraibh mar nach fearrde sibh bhur dteacht le chéile ach gur measaide sibh é.</verse>
			<verse number="18">Ar an gcéad dul síos cloisim go mbíonn easaontas eadraibh nuair a thagann sibh le chéile mar eaglais, rud a chreidim cuid mhaith.</verse>
			<verse number="19">Caithfidh aicmí a bheith oraibh gan dabht chun go n-aithneofaí cé hiad na daoine fiúntacha oraibh.</verse>
			<verse number="20">Ach nuair a thagann sibh i gceann a chéile mar sin ní ag caitheamh séire an Tiarna é,</verse>
			<verse number="21">mar is amhlaidh a thosaíonn gach duine ar a shéire féin a chaitheamh roimh an gcuid eile, agus bíonn ocras ar dhuine amháin agus duine eile ar meisce.</verse>
			<verse number="22">Nach bhfuil tithe de bhur gcuid féin agaibh chun a bheith ag ithe agus ag ól iontu? Nó an é is áil libh eaglais Dé a dhíspeagadh agus na boicht a náiriú? Cad a déarfaidh mé libh mar sin? Sibh a mholadh dá bharr, an ea? Go deimhin ní mholfaidh mé.</verse>
			<verse number="23">Is é fios a fuair mé féin ón Tiarna agus a thug mé daoibhse: mar atá, an oíche a bhí an Tiarna Íosa le tabhairt ar láimh, thóg sé arán</verse>
			<verse number="24">agus, ar altú dó, bhris agus dúirt: “Is é seo mo chorp atá le tabhairt suas ar bhur son; déanaigí é seo mar chuimhne orm.”</verse>
			<verse number="25">Mar an gcéanna tar éis na proinne thóg sé an cupán ag rá: “Is é an cupán seo an nuachonradh i mo chuid fola. Déanaigí é seo mar chuimhne orm a mhinice a ólfaidh sibh é.”</verse>
			<verse number="26">A mhinice, más ea, a itheann sibh an t-arán seo agus a ólann sibh an cupán, bíonn sibh ag fógairt bhás an Tiarna nó go dtiocfaidh sé.</verse>
			<verse number="27">Dá chionn sin, duine ar bith a chaitheann an t-arán nó a ólann cupán an Tiarna go míchuí beidh sé ciontach i gcorp agus i bhfuil an Tiarna.</verse>
			<verse number="28">Déanadh duine é féin a scrúdú mar sin sula gcaitheann sé an t-arán agus sula n-ólann sé as an gcupán,</verse>
			<verse number="29">mar an té a itheann agus a ólann gan corp an Tiarna a aithint, is é a dhaoradh féin a itheann agus a ólann sé.</verse>
			<verse number="30">Sin é an fáth a bhfuil a oiread sin agaibh tinn agus lag agus cuid mhaith agaibh tar éis bháis.</verse>
			<verse number="31">Dá mbreithneoimis sinn féin ní bheadh breith dá tabhairt orainn.</verse>
			<verse number="32">Ach nuair a thugann Dia breith orainn is dár gceartú a bhíonn sé i dtreo nach ndaorfaí sinn mar aon leis an saol.</verse>
			<verse number="33">Dá bhrí sin, a bhráithre, nuair a thagann sibh le chéile chun bia a chaitheamh, fanaigí lena chéile.</verse>
			<verse number="34">Má bhíonn ocras ar dhuine ar bith, itheadh sé a chuid sa bhaile sa tslí nach do bhur ndaoradh a thiocfaidh sibh le chéile. Socróidh mé na cúrsaí eile nuair a thiocfaidh mé.</verse>
		</chapter>
		<chapter number="12">
			<verse number="1">Maidir le tíolacthaí an Spioraid, níor mhaith liom, a bhráithre, go mbeadh aon aineolas oraibh ina dtaobh.</verse>
			<verse number="2">Tá a fhios agaibh fad a bhí sibh in bhur bpágánaigh go mbíodh sibh do bhur seoladh ar mearbhall i ndiaidh na n-íol balbh.</verse>
			<verse number="3">Sin é an fáth a bhfuilim dá thabhairt le fios daoibh nach féidir dʼaon duine “Mallacht ar Íosa” a rá agus é ag labhairt faoi anáil Spioraid Dé agus nach féidir dʼaon duine ach a oiread “Is é Íosa an Tiarna” a rá ach amháin faoi anáil an Spioraid Naoimh.</verse>
			<verse number="4">Tá tíolacthaí difriúla ann ach an t-aon Spiorad amháin;</verse>
			<verse number="5">tá feidhmeannais dhifriúla ann ach an t-aon Tiarna amháin;</verse>
			<verse number="6">agus tá oibreacha difriúla ann ach is é an Dia céanna a bhíonn dá n-oibriú go léir i ngach ceann riamh acu.</verse>
			<verse number="7">An léiriú a dhéantar ar an Spiorad i ngach duine ar leith, is chun tairbhe an phobail mhóir é.</verse>
			<verse number="8">Mar shampla faigheann duine amháin labhairt go heagnaí ón Spiorad agus faigheann duine eile labhairt go feasach ón Spiorad céanna.</verse>
			<verse number="9">Faigheann duine eile creideamh tríd an Spiorad céanna, agus duine eile buanna leighis tríd an aon Spiorad.</verse>
			<verse number="10">Faigheann duine eile cumas míorúiltí agus duine eile fós bua na tairngreachta agus duine eile arís na spioraid a aithint ó chéile. Bíonn teangacha éagsúla ag duine amháin agus míniú teangacha ag duine eile.</verse>
			<verse number="11">Ach is é an Spiorad ceannann céanna a bhíonn ag oibriú sna tíolacthaí seo uile agus é ag dáileadh ar gach duine faoi leith de réir mar is áil leis féin.</verse>
			<verse number="12">Is aonad an corp agus mórán ball ann, ach dá líonmhaire iad na baill ní dhéanann siad uile ach aon chorp amháin. Is é an dála céanna ag Críost é:</verse>
			<verse number="13">mar cibé acu Giúdaigh nó Gréagaigh sinn, saor nó daor, baisteadh an uile dhuine againn leis an aon Spiorad amháin, isteach san aon chorp amháin agus as an aon Spiorad amháin tugadh deoch le hól dúinn.</verse>
			<verse number="14">Ní haon bhall amháin atá sa chorp ach mórán ball.</verse>
			<verse number="15">Má deir an chos: “Toisc nach lámh mé, ní bhainimse leis an gcorp,” ní fhágann sin nach cuid den chorp í.</verse>
			<verse number="16">Nó má deir an chluas: “Toisc nach súil mé, ní bhainimse leis an gcorp,” ní fhágann sin nach cuid den chorp í.</verse>
			<verse number="17">Dá mba shúil an corp iomlán, cá mbeadh an éisteacht? Nó dá mba éisteacht an t-iomlán cá mbeadh an boladh?</verse>
			<verse number="18">Faoi mar atá, áfach, shocraigh Dia gach ball ar leith de na baill bheatha sa chorp de réir mar ab áil leis féin é.</verse>
			<verse number="19">Dá mba aon bhall amháin an t-iomlán acu, cá mbeadh an corp?</verse>
			<verse number="20">Is amhlaidh mar atá an scéal, áfach: tá mórán ball ann agus aon chorp amháin.</verse>
			<verse number="21">Más ea, ní féidir don tsúil a rá leis an lámh: “Níl aon ghnó agam díot-sa”; ná ní féidir don cheann a rá leis na cosa: “Níl aon ghnó agam díbhse.”</verse>
			<verse number="22">Ní hea, ach na baill a bhfuil an chuma is leochailí orthu, is iad is riachtanach.</verse>
			<verse number="23">Agus na baill den chorp is lú gradam linn, is iad is onóraí a chóirímid; agus na baill is lú maise atá againn is iad is cuibhiúla a mhaisítear,</verse>
			<verse number="24">rud nach gá a dhéanamh dár mbaill mhaisiúla. Chuir Dia an corp le chéile sa tslí gur thug sé breis den ghradam don bhall a bhí dá cheal,</verse>
			<verse number="25">ar shlí nach mbeadh aon deighilt sa chorp ach go mbeadh na baill ag déanamh an chúraim chéanna dá chéile.</verse>
			<verse number="26">Dá chionn sin, má bhíonn tinneas ar bhall amháin bíonn na baill go léir i gcomhphian leis, agus má bhíonn ball faoi mheas, bíonn na baill go léir ag déanamh comhghairdis leis.</verse>
			<verse number="27">Is sibh-se corp Chríost agus is ball dá chuid gach duine ar leith agaibh.</verse>
			<verse number="28">San eaglais tá daoine áirithe ceaptha ag Dia ina n-aspail sa chéad áit; sa dara háit tá na fáithe; sa tríú háit tá na múinteoirí; ansin tá lucht míorúiltí agus ina ndiaidh sin tá lucht leighis, lucht freastail, lucht stiúrtha, agus lucht teangacha éagsúla.</verse>
			<verse number="29">An aspail sibh uile? An fáithe sibh uile? An múinteoirí sibh uile? An bhfuil cumas míorúiltí agaibh uile?</verse>
			<verse number="30">An bhfuil buanna leighis agaibh uile? An bhfuil labhairt i dteangacha agaibh uile? An bhfuil míniú teangacha agaibh uile?</verse>
			<verse number="31">Is ar na tíolacthaí is tábhachtaí ba cheart tóir a bheith agaibh agus táim-se chun ríbhealach a thaispeáint daoibh.</verse>
		</chapter>
		<chapter number="13">
			<verse number="1">Má labhraím i dteangacha daoine agus aingeal ach gan aon ghrá a bheith agam, níl ionam ach mar a bheadh prás ag fuaimneach nó ciombail ag clingeadh.</verse>
			<verse number="2">Má tá bua fáidheoireachta agam, eolas ar gach rúndiamhair agus fios gach ní agam agus a oiread lánchreidimh agam agus a dʼaistreodh na sléibhte ach gan aon ghrá a bheith agam, is neamhní mé.</verse>
			<verse number="3">Má roinnim amach mo mhaoin shaolta go léir, agus má thugaim suas mo chorp le dó ach gan aon ghrá a bheith agam, ní haon tairbhe dom é.</verse>
			<verse number="4">Bíonn an grá foighneach agus bíonn sé lách; ní bhíonn éad air; ní dhéanann sé maíomh</verse>
			<verse number="5">ná mórtas; ní bhíonn sé mímhúinte ná leithleasach, míchéadfach ná agrach.</verse>
			<verse number="6">Ní háil leis an éagóir ach is aoibhinn leis an mhaith.</verse>
			<verse number="7">Bíonn sé lán dʼfhadfhulaingt, lán de chreideamh, lán de dhóchas agus lán dʼfhoighne.</verse>
			<verse number="8">Rachaidh an fháidheoireacht ar ceal, rachaidh na teangacha dá dtost, agus rachaidh an t-eolas ar neamhní, ach ní rachaidh an grá i léig go deo.</verse>
			<verse number="9">Mar tá ár gcuid eolais easnamhach agus tá ár bhfáidheoireacht easnamhach;</verse>
			<verse number="10">agus nuair a thiocfaidh ann an rud foirfe, rachaidh an rud easnamhach ar neamhní.</verse>
			<verse number="11">Fad a bhí mé i mo leanbh, bhí caint agus meon agus réasún an linbh agam, ach ar mʼéirí suas i mʼfhear dom, dʼfhág mé bealaí an linbh i mo dhiaidh.</verse>
			<verse number="12">Faoi láthair ní fheicimid ach mar a bheadh scáil go doiléir i scáthán ach ar ball gheobhaimid radharc aghaidh ar aghaidh air. Níl ach breaceolas agam faoi láthair ach beidh eolas iomlán agam ar ball, chomh hiomlán leis an eolas atá orm.</verse>
			<verse number="13">Tá trí ní ann atá buan, más ea, creideamh, dóchas agus grá, ach is é an grá an ní is mó orthu-san.</verse>
		</chapter>
		<chapter number="14">
			<verse number="1">Saothraígí an grá mar sin ach bíodh dúil agaibh sna tíolacthaí spioradálta chomh maith agus go mór mór san fháidheoireacht.</verse>
			<verse number="2">Mar an té a labhraíonn i dteanga, ní le daoine a bhíonn sé ag labhairt ach le Dia, mar nach dtuigeann duine ar bith é ach é ag trácht faoi anáil an Spioraid ar nithe rúnda.</verse>
			<verse number="3">An té a thugann tairngreacht, áfach, is ag labhairt le daoine a bhíonn sé, dá neartú, dá spreagadh agus dá misniú.</verse>
			<verse number="4">An té a labhraíonn i dteanga is leis féin amháin a threisíonn sé, ach an té a thugann tairngreacht bíonn sé ag treisiú leis an eaglais.</verse>
			<verse number="5">Ba mhaith liom sibh go léir a bheith ag labhairt i dteangacha, ach bʼfhearr liom go dtabharfadh sibh tairngreacht, mar is éifeachtaí an fáidh ná fear na dteangacha a labhairt mura ndéanann duine éigin a chuid cainte sin a mhíniú dʼfhonn treisiú leis an eaglais.</verse>
			<verse number="6">Cuirim i gcás, a bhráithre, go dtagaimse chugaibh ag labhairt i dteangacha, cén tairbhe daoibh mé mura mbíonn foilsiú éigin nó eolas nó tairngreacht nó teagasc éigin agam le tabhairt daoibh?</verse>
			<verse number="7">Na huirlisí ceoil féin, nithe neamhbheo ar nós na feadóige agus na cruite, mura mbíonn dealú idir na nótaí iontu, conas a aithneofar a mbeidh dá sheinm orthu?</verse>
			<verse number="8">Agus má thugann an stoc uaidh glór éiginnte, cé a ullmhóidh é féin chun catha?</verse>
			<verse number="9">Sibh-se mar an gcéanna, mura labhraíonn sibh go soiléir sa teanga, conas a thuigfear a mbeidh dá rá? Ag caint san aer a bheidh sibh.</verse>
			<verse number="10">Is iomaí sin teanga dhifriúil sa domhan agus gan aon cheann acu gan bhrí.</verse>
			<verse number="11">Ach mura dtuigimse ciall na cainte beidh mé i mo choimhthíoch don chainteoir agus beidh an cainteoir ina choimhthíoch dom-sa.</verse>
			<verse number="12">Sibh-se mar an gcéanna: ó tá dúil agaibh i dtíolacthaí an Spioraid, bíodh tóir agaibh ar an tosaíocht a bheith agaibh ag treisiú leis an eaglais.</verse>
			<verse number="13">An té a labhraíonn i dteanga, mar sin, bíodh sé ag guí go ndéanfaidh duine éigin a chaint a mhíniú.</verse>
			<verse number="14">Má dhéanaimse guí i dteanga is é mo spiorad a bhíonn ag guí ach bíonn mʼintleacht seasc.</verse>
			<verse number="15">Cad atá le déanamh mar sin? Tá, go ndéanfaidh mé guí le mo spiorad ach go ndéanfaidh mé guí le mʼintleacht chomh maith. Canfaidh mé le mo spiorad ach canfaidh mé le mʼintleacht chomh maith.</verse>
			<verse number="16">Más le do spiorad amháin a mholann tú conas a chuirfidh aon ghnáthdhuine ‘Áiméan’ le dʼaltú nuair nach bhfuil a fhios aige cad atá tú a rá?</verse>
			<verse number="17">Bíodh féin go bhfuil dʼaltú ar fheabhas, ní haon tairbhe den fhear thall é.</verse>
			<verse number="18">A bhuí le Dia gur mó a labhraím féin i dteangacha ná duine ar bith agaibh,</verse>
			<verse number="19">ach nuair a bhím in eaglais is fearr liom cúig fhocal a labhairt ó mʼintleacht chun daoine eile a theagasc ná deich míle focal a labhairt i dteanga.</verse>
			<verse number="20">A bhráithre, ná bígí leanbaí in bhur meon; is ea, bígí ar nós an linbh ó thaobh na hurchóide, ach bígí fásta suas ó thaobh an mheoin de.</verse>
			<verse number="21">Tá scríofa sa dlí: “Labhróidh mé leis an bpobal seo,” arsa an Tiarna, “trí bhéal na n-allúrach agus trí bheola na n-eachtrannach, ach ní éisteoidh siad liom ar a shon sin.”</verse>
			<verse number="22">Dá réir sin is comhartha na teangacha, ní do na creidmhigh ach do na díchreidmhigh; ach is do na creidmhigh is comhartha an fháidheoireacht agus ní do na díchreidmhigh.</verse>
			<verse number="23">Cuirim i gcás má bhíonn an eaglais cruinnithe i gceann a chéile agus iad go léir ag labhairt i dteangacha agus go dtagann tuataí nó díchreidmhigh isteach, nach é a déarfaidh siad gur as bhur meabhair atá sibh?</verse>
			<verse number="24">Más ag tabhairt tairngreachta a bhíonn siad go léir, áfach, agus díchreidmheach nó tuata a theacht isteach, is amhlaidh a bheidh sé dá chiontú ag gach duine agus dá mheas ag gach duine.</verse>
			<verse number="25">Nochtfar rúin a chroí agus caithfidh sé é féin ar a bhéal ag déanamh ómóis do Dhia agus ag fógairt go bhfuil Dia in bhur measc dáiríre.</verse>
			<verse number="26">Cad atá le déanamh mar sin, a bhráithre? Tá, nuair a thagann sibh i gceann a chéile bíonn ag gach duine salm nó teagasc nó foilsiú nó caint i dteanga nó míniú ar an gcaint sin; ach bíodh gach ní acu ag treisiú leis an gcomhluadar.</verse>
			<verse number="27">Má dhéantar caint i dteanga, ná labhraíodh ach beirt nó triúr ar a mhéad, gach duine acu ar a sheal féin agus bíodh duine amháin ag míniú na cainte.</verse>
			<verse number="28">Más rud é nach mbíonn aon duine ann a mhíneodh an chaint, fanadh gach duine ina thost san eaglais agus bíodh an chaint idir é féin agus Dia.</verse>
			<verse number="29">Maidir leis na fáithe, ná labhraíodh thar bheirt nó thriúr agus déanadh an chuid eile a gcaint a mheas.</verse>
			<verse number="30">Ach má fhaigheann duine eile foilsiú agus é ina shuí, bíodh an chéad duine ina thost;</verse>
			<verse number="31">mar tá cead fáidheoireachta agaibh go léir, ach é a dhéanamh duine ar dhuine ar shlí go mbeidh sibh go léir ag foghlaim agus ag fáil spreagadh.</verse>
			<verse number="32">Tá tíolacthaí spioradálta na bhfáithe faoi stiúir na bhfáithe féin,</verse>
			<verse number="33">mar ní hé Dia an imris é Dia ach Dia na síochána. Mar is gnách in eaglaisí uile na naomh,</verse>
			<verse number="34">fanadh na mná ina dtost sna heaglaisí. Níl aon chead labhartha acu ach iad a bheith faoi smacht mar a deirtear sa dlí.</verse>
			<verse number="35">Más áil leo fios aon ní a fháil, cuiridís ceist ar a bhfear sa bhaile, mar is náireach an mhaise do bhean labhairt in eaglais.</verse>
			<verse number="36">An amach uaibh-se a tháinig briathar Dé? nó an chugaibhse amháin a tháinig sé?</verse>
			<verse number="37">Más dóigh le haon duine gur fáidh nó duine spioradálta é féin, tuigeadh sé gur aithne ón Tiarna na nithe atá dá scríobh agam.</verse>
			<verse number="38">Má bhíonn duine ainbhiosach, beifear ainbhiosach air.</verse>
			<verse number="39">Bíodh dúil agaibh san fháidheoireacht, dá bhrí sin, a bhráithre, agus ná coiscigí labhairt i dteangacha.</verse>
			<verse number="40">Ach déantar gach ní go cuí agus de réir oird.</verse>
		</chapter>
		<chapter number="15">
			<verse number="1">Ba mhaith liom a mheabhrú anois daoibh, a bhráithre, an dea-scéal úd a dʼfhógair mé daoibh agus ar ghlac sibh-se leis agus a bhfuil sibh suite go daingean de.</verse>
			<verse number="2">Is ann chomh maith atá bhur slánú le fáil má chloíonn sibh go dlúth leis an teagasc mar a thug mise daoibh é–ach murab in aisce a chreid sibh.</verse>
			<verse number="3">Thug mé daoibh mar chéad nithe an teagasc a bhí faighte agam féin: go bhfuair Críost bás in éiric ár bpeacaí, de réir na scrioptúr;</verse>
			<verse number="4">gur adhlacadh é agus gur éirigh sé an tríú lá de réir na scrioptúr;</verse>
			<verse number="5">gur thaispeáin sé é féin do Chéafas agus ina dhiaidh sin don dáréag;</verse>
			<verse number="6">gur thaispeáin sé é féin do bhreis agus cúig chéad de na bráithre in éineacht a bhfuil a bhformhór ar marthain go fóill cé go bhfuil cuid acu ar shlí na fírinne.</verse>
			<verse number="7">Ansin thaispeáin sé é féin do Shéamas agus ina dhiaidh sin do na haspail go léir.</verse>
			<verse number="8">Agus i ndeireadh na dála thaispeáin sé é féin dom-sa faoi mar gur dhuine mé a rugadh in antráth.</verse>
			<verse number="9">Mar is mise an duine is lú ar fad de na haspail–ní fiú mé go dtabharfaí aspal orm de bhrí go ndearna mé géar-leanúint ar eaglais Dé.</verse>
			<verse number="10">Ach le grásta Dé táim mar atáim agus ní díomhaoin a bhí a ghrásta i mo leith. Níorbh ea go deimhin mar is déine a shaothraigh mé ná aspal ar bith acu, siúd is nach mise faoi deara é ach grásta Dé a bhí ag obair liom.</verse>
			<verse number="11">Ach is cuma idir mise agus iad-san, sin mar a fhógraímid agus sin mar a chreid sibh-se.</verse>
			<verse number="12">Ós é atá dá fhógairt go bhfuil Críost éirithe ó mhairbh, cad a bheir do chuid agaibh-se a rá nach bhfuil aiséirí na marbh ann ar chor ar bith?</verse>
			<verse number="13">Mura bhfuil aiséirí na marbh ann níl Críost ach a oiread aiséirithe.</verse>
			<verse number="14">Agus mura bhfuil Críost aiséirithe tá ár bhfógairt gan bhonn agus tá bhur gcreideamhsa gan bhonn mar an gcéanna.</verse>
			<verse number="15">Agus níl ionainne ach finnéithe bréige ar Dhia de bhrí gur dhearbhaíomar ar Dhia gur thóg sé Críost ó mhairbh, rud nach ndearna sé más fiór nach n-aiséiríonn na mairbh.</verse>
			<verse number="16">Mar más rud é nach n-aiséiríonn na mairbh níl Críost aiséirithe ach chomh beag.</verse>
			<verse number="17">Agus más rud é nach bhfuil Críost aiséirithe is baoth bhur gcreideamh agus tá sibh in bhur bpeacaí go fóill.</verse>
			<verse number="18">Agus rud eile de, an mhuintir atá tar éis bháis i gCríost, tá deireadh leo.</verse>
			<verse number="19">Más le haghaidh an tsaoil seo amháin atá ár ndóchas as Críost againn níl aon díol trua is mó ná sinn.</verse>
			<verse number="20">Ach tá Críost dáiríre aiséirithe ó mhairbh, céadtoradh na muintire atá ina gcodladh.</verse>
			<verse number="21">Faoi mar is duine amháin faoi deara an bás is duine amháin faoi deara aiséirí na marbh chomh maith.</verse>
			<verse number="22">Faoi mar a fhaigheann gach duine bás in Ádhamh, athbheofar gach duine chomh maith i gCríost.</verse>
			<verse number="23">Beidh gach duine ina rang féin áfach; Críost an chéad toradh; ansin nuair a fhillfidh sé aiséireoidh an mhuintir a bheidh i bpáirt le Críost;</verse>
			<verse number="24">agus ansin beidh an deireadh ann nuair a thabharfaidh sé suas an Ríocht do Dhia an tAthair, tar éis dó gach ceannas agus tiarnas agus cumhacht a chur ar neamhní.</verse>
			<verse number="25">Mar ní foláir dó a bheith ina rí go dtí go mbeidh a naimhde go léir curtha faoi chois aige.</verse>
			<verse number="26">Agus is é namhaid deireanach atá le cloí an bás.</verse>
			<verse number="27">Óir “tá gach ní curtha faoi chois aige.” Ach nuair a deirtear “tá gach ní curtha faoina chois” is follas nach bhfuil an té a chuir gach ní faoina chois san áireamh.</verse>
			<verse number="28">Nuair a bheidh gach ní faoina smacht, ansin rachaidh an Mac féin faoi réir an té a chuir gach ní faoi, sa tslí go mba é Dia gach ní don uile ní.</verse>
			<verse number="29">Rud eile de, cén fheidhm a bhíonn leo siúd a bhaistear thar ceann na marbh? Más rud é nach n-aiséiríonn na mairbh ar chor ar bith, cad chuige a mbaistear thar a gceann iad?</verse>
			<verse number="30">Agus cad chuige a dtéimid-ne i mbaol gach uair den lá?</verse>
			<verse number="31">Chomh cinnte agus atá brod orm asaibhse i gCríost Íosa ár dTiarna, a bhráithre, níl lá de mo shaol nach dtéimse i mbaol mo bháis.</verse>
			<verse number="32">Mura mbeadh agam ach aidhmeanna daonna nuair a chuaigh mé ag troid le beithígh allta in Eifeasas, cad é an tairbhe dom é? Más rud é nach n-aiséiríonn na mairbh “bímis ag ithe agus ag ól mar go mbeidh an bás amárach againn.”</verse>
			<verse number="33">Ná bíodh aon dul amú oraibh: “milleann drochchomhluadar dea-bhéasa.”</verse>
			<verse number="34">Croithigí suas i gceart anois sibh féin agus éirígí as an bpeaca, mar tá cuid agaibh gan aithne ar Dhia. Is chun náire a chur oraibh atáim dá rá.</verse>
			<verse number="35">Fiafróidh duine éigin: “Conas a aiséireoidh na mairbh? Cén sórt coirp a bheidh acu ag teacht?”</verse>
			<verse number="36">A dhuine gan chiall, an síol a chuireann tú sa talamh ní thagann beatha ann gan é a fháil bháis ar dtús.</verse>
			<verse number="37">Agus an ní a chuireann tú ní hé an “corp” a bheidh ann ar ball é ach gráinne lom cruithneachta cuirim i gcás nó a leithéid eile.</verse>
			<verse number="38">Agus tugann Dia corp dó mar is áil leis, a chorp féin do gach síol ar leith acu.</verse>
			<verse number="39">Ní mar a chéile gach cineál feola ach tá cineál amháin ag daoine, cineál eile ag beithígh, cineál eile ag éanlaith, agus cineál eile fós ag éisc.</verse>
			<verse number="40">Agus tá na dúile Neimhe ann agus dúile na talún. Agus ní hionann loinnir do na dúile Neimhe agus do dhúile na talún.</verse>
			<verse number="41">Ní hionann loinnir don ghrian ná don ghealach ná do na réiltíní, agus níl aon dá réiltín ar aon loinnir le chéile.</verse>
			<verse number="42">Is é an dála céanna ag aiséirí na marbh é. Cuirtear i so-mhillteacht; éireofar i ndo-mhillteacht.</verse>
			<verse number="43">Cuirtear in easonóir; éireofar i nglóir. Cuirtear i laige; éireofar i neart.</verse>
			<verse number="44">Cuirtear é ina chorp nádúrtha; éireoidh sé ina chorp osnádúrtha. Má tá corp nádúrtha ann, tá corp osnádúrtha ann chomh maith.</verse>
			<verse number="45">Mar atá scríofa: “Rinneadh anam beo den chéad duine, Ádhamh.” Is ea, agus rinne spiorad a bheonn den dara hÁdhamh.</verse>
			<verse number="46">Ach ní hé an rud osnádúrtha is túisce a bhí ann ach an rud nádúrtha agus an rud osnádúrtha ina dhiaidh.</verse>
			<verse number="47">Is ó chré na talún a tháinig an chéad duine agus é talmhaí ach is ó neamh an dara duine.</verse>
			<verse number="48">Bíonn na daoine talmhaí ar aon dul leis an duine úd a tháinig ón talamh, agus bíonn na daoine neamhaí ar aon dul leis an duine úd ó neamh.</verse>
			<verse number="49">Agus faoi mar a ghlacamar cló an duine thalmhaí orainn, glacaimis cló an duine neamhaí orainn chomh maith.</verse>
			<verse number="50">Is é atáim a rá libh, a bhráithre, nach féidir dʼfhuil agus dʼfheoil Ríocht Dé a shealbhú mar oidhreacht ná ní féidir don rud so-mhillte an do-mhillteacht a shealbhú.</verse>
			<verse number="51">Ach tá rúndiamhair agam le nochtadh daoibh: ní bhfaighimid go léir bás ach tiocfaidh claochlú orainn go léir.</verse>
			<verse number="52">Tiocfaidh sé orainn in aon nóiméad amháin, i bhfaiteadh na súl, ar shéideadh an trumpa dhéanaigh. Nuair a shéidfidh an trumpa, éireoidh na mairbh agus iad domhillte; agus claochlófar sinne,</verse>
			<verse number="53">mar ní foláir don chorp so-mhillte seo cló do-mhillte a chur uime; ní foláir don chorp básmhar seo cló neamh-bhásmhar a chur uime.</verse>
			<verse number="54">Agus nuair a bheidh an corp so-mhillte seo ina chló do-mhillte, an corp básmhar seo ina chló neamh-bhásmhar, fíorófar ansin an focal úd atá scríofa:</verse>
			<verse number="55">“Tá an bás slogtha siar ag an mbua. Anois, a bháis, cá bhfuil do bhua? A bháis, cá bhfuil do chealg?”</verse>
			<verse number="56">Is é an peaca cealg an bháis agus is é an dlí neart an pheaca.</verse>
			<verse number="57">Buíochas le Dia a thugann dúinn an bua trínár dTiarna Íosa Críost.</verse>
			<verse number="58">Dá bhrí sin, a bhráithre ionúine, bígí daingean dobhogtha dícheallach i mbun ghnó an Tiarna agus a fhios agaibh nach bhfuil bhur saothar in aisce, sa Tiarna.</verse>
		</chapter>
		<chapter number="16">
			<verse number="1">Maidir leis an mbailiúchán i gcomhair an phobail naofa, leanaigíse freisin an treoir a thug mé dʼeaglaisí na Galáite.</verse>
			<verse number="2">Ar an gcéad lá den tseachtain cuireadh gach duine agaibh i dtaisce a oiread agus is acmhainn dó, sa tslí nach mbeidh aon bhailiúchán le déanamh nuair a thiocfaidh mise chugaibh.</verse>
			<verse number="3">Ansin ar theacht dom, cibé daoine dá dtabharfaidh sibh litreacha creidiúnais dóibh, cuirfidh mé go hIarúsailéim iad le bhur ndeontas.</verse>
			<verse number="4">Agus má fhónann dom féin dul ann chomh maith, beidh siad-san le mo chois.</verse>
			<verse number="5">Tar éis dom gabháil tríd an Macadóin tiocfaidh mé chugaibh ar cuairt–mar is é bealach na Macadóine a ghabhfaidh mé–</verse>
			<verse number="6">agus caithfidh mé tamall libh, nó an geimhreadh ar fad bʼfhéidir, agus ansin féadfaidh sibh-se mé a thionlacan cibé bealach a ngabhfaidh mé.</verse>
			<verse number="7">Níor mhaith liom gan ach cuairt reatha a thabhairt oraibh. Tá súil agam tamall maith a thabhairt libh más toil leis an Tiarna é.</verse>
			<verse number="8">Fanfaidh mé in Eifeasas go Cincís,</verse>
			<verse number="9">mar tá doras mór ar leathadh romham chun oibre–agus tá naimhde go leor agam.</verse>
			<verse number="10">Má thagann Tiomóid féachaigí chuige go gcuirfidh sibh ar a shuaimhneas é in bhur measc mar is í obair an Tiarna atá sé a dhéanamh ar mo dhála féin.</verse>
			<verse number="11">Ná bíodh duine ar bith ag caitheamh anuas air. Agus déanaigí é a sheoladh go síochánta ar a bhealach ar ais chugam-sa mar táim féin mar aon leis na bráithre ag súil leis.</verse>
			<verse number="12">Maidir lenár mbráthair Apallós, rinne mé tathant air go dian dul ag triall oraibh in éineacht leis na bráithre eile, ach níl fonn dá laghad air dul ann faoi láthair. Tiocfaidh sé, áfach, nuair a bheidh an deis aige.</verse>
			<verse number="13">Bígí ag faire agus seasaigí fód an chreidimh; bígí cróga calma.</verse>
			<verse number="14">Gach ní dá ndéanann sibh, déanaigí le grá é.</verse>
			<verse number="15">Tá achainí agam oraibh, a bhráithre. Mar is eol daoibh, is é teaghlach Stiofáin céadtorthaí na hAcháia agus tá a ndúthracht caite acu ag fónamh do na naoimh.</verse>
			<verse number="16">Bígí géilliúil dá leithéidí sin agus don uile dhuine atá ag obair agus ag saothrú leo.</verse>
			<verse number="17">Tá áthas orm Stiofán agus Fortúnátas agus Acháiacas a bheith tagtha anseo. In bhur n-éagmais-se ba mhór an sásamh dom iad a theacht,</verse>
			<verse number="18">mar chuir siad mʼaigne chun suaimhnis, agus bhur n-aignese chomh maith. Bíodh meas agaibh ar a leithéidí sin.</verse>
			<verse number="19">Cuireann eaglaisí na hÁise a mbeannacht chugaibh. Na mílte beannacht sa Tiarna ó Acúbas agus ó Phriosca mar aon leis an eaglais a thagann le chéile sa teach acu.</verse>
			<verse number="20">Beannacht ó na bráithre uile. Beannaígí dá chéile leis an bpóg naofa.</verse>
			<verse number="21">Tá mo bheannacht-sa dá scríobh agam le mo lámh féin–Pól.</verse>
			<verse number="22">Mallacht ar an té nach dtugann grá don Tiarna. Maranatha [tar, a Thiarna].</verse>
			<verse number="23">Grásta an Tiarna Íosa libh</verse>
			<verse number="24">agus mo ghrá-sa libh uile i gCríost Íosa. Áiméan.</verse>
		</chapter>
	</book>
	<book number="47">
		<chapter number="1">
			<verse number="1">Mise Pól, aspal le hÍosa Críost de dheonú Dé, agus an bráthair Tiomóid. Beannaímid dʼeaglais Dé sa Choraint agus dá bhfuil de naoimh san Acháia ar fad.</verse>
			<verse number="2">Grásta agus síocháin chugaibh ó Dhia an tAthair agus ón Tiarna Íosa Críost.</verse>
			<verse number="3">Moladh le Dia, le hAthair ár dTiarna Íosa Críost, le hAthair gach trócaire agus le Dia an tsóláis uile.</verse>
			<verse number="4">Is é a thugann sólás dúinne cibé anacair a bheireann orainn, i dtreo go mbímid i riocht sólás a thabhairt do dhaoine eile a bhíonn in aon anacair leis an sólás lena bhfaighimid féin sólás ó Dhia.</verse>
			<verse number="5">Óir má fhaighimid flúirse de pheannaidí Chríost, faighimid flúirse sóláis ó Chríost chomh maith céanna.</verse>
			<verse number="6">Nuair a bhímid dár gcrá, is ar mhaithe le sólás agus slánú a bhuachan daoibhse é; agus nuair a fhaighimid sólás is geall le sólás daoibhse freisin é, mar go gcuireann sé ar bhur gcumas cur suas go foighneach leis na peannaidí céanna a bhíonn ag cur orainn féin.</verse>
			<verse number="7">Agus tá bonn maith lenár ndóchas asaibh, de bhrí go dtuigimid, ó tá sibh páirteach inár bpianta, go mbeidh sibh i bpáirt linn sa sólás chomh maith.</verse>
			<verse number="8">Níor mhaith liom, a bhráithre, go mbeadh sibh dall ar an anró a rug orainn san Áise; bhíomar cloíte chomh mór sin thar ár gcumas go rabhamar i ndeireadh na feide.</verse>
			<verse number="9">Bhraitheamar gurbh í breith an bháis a bhí tugtha orainn, rud a mhúin dúinn gan bheith ag brath orainn féin ach ar an Dia a thógann na mairbh.</verse>
			<verse number="10">Eisean a thug saor ó bhéala an bháis sinn agus is é a thabharfaidh saor sinn feasta. Is air sin atá ár seasamh go dtabharfaidh sé slán sinn amach anseo</verse>
			<verse number="11">ach sibh-se a theacht i gcabhair orainn le hurnaithe. Sa tslí sin, ní beag a bheidh ag gabháil buíochais thar ár gceann as an aisce a bhronnfaidh sé orainn ar impí mhóráin.</verse>
			<verse number="12">Is é seo ár gcúis mhórála: fianaise ár gcoinsiasa go raibh ár n-iompar de réir naofacht agus ionracas Dé os comhair an tsaoil, go háirithe inár gcaidreamh libh-se; agus ní ar eagna dhaonna a bhíomar ag brath ach ar ghrásta Dé.</verse>
			<verse number="13">Ní chuirimid aon ní síos inár litreacha chugaibh thar an méid a léann sibh iontu nó a thuigeann sibh astu.</verse>
			<verse number="14">Agus tá súil agam go dtuigfidh sibh go hiomlán ar ball an ní a thuigeann sibh go pointe áirithe anois, is é sin, go bhféadfaidh sibh a bheith chomh mórálach céanna asainn lá an Tiarna Íosa agus a bheimidne asaibhse.</verse>
			<verse number="15">Bhí mé chomh cinnte de sin gur bheartaigh mé ar dtús dul chugaibh ar cuairt agus comaoin dhúbailte a chur oraibh</verse>
			<verse number="16">is é sin le rá, dul bhur mbealachsa chun na Macadóine agus teacht chugaibh athuair ar mo bhealach ar ais ón Macadóin, agus sibh-se mé a thionlacan faoi dhéin Iúdáia.</verse>
			<verse number="17">An raibh aon ghuagacht orm agus mé ag cinneadh air seo? Nó, an cúrsa a leagaim amach dom féin, an de réir mheon an tsaoil a leagaim amach é i dtreo go mbíonn ‘sea’ ina ‘ní hea’ agam?</verse>
			<verse number="18">Dar Dia dílis ní raibh aon ‘sea’ agus ‘ní hea’ inár dteachtaireacht chugaibhse.</verse>
			<verse number="19">Íosa Críost, Mac Dé, atá fógartha in bhur measc againn–agam féin, ag Silveánas agus ag Tiomóid–ní raibh aon ‘sea’ agus ‘ní hea’ ann siúd; ní raibh ann ach an ‘sea,’</verse>
			<verse number="20">mar is é an ‘sea’ scoir é ar a bhfuil geallta ag Dia. Sin é an fáth freisin gur trídsean a deirimid ár ‘nÁiméan’ chun glóire Dé.</verse>
			<verse number="21">Mar is é Dia a dhaingníonn sinne agus sibh-se araon i gCríost; is é a dʼung sinn</verse>
			<verse number="22">agus a bhuail a stampa orainn agus a chuir geall an Spioraid inár gcroí.</verse>
			<verse number="23">Dearbhaím daoibh ar mʼanam i bhfianaise Dé gur dʼfhonn gan goilliúint oraibh a dʼfhan mé gan teacht go dtí an Choraint go fóill.</verse>
			<verse number="24">Ní ag rialúchán ar bhur gcreideamh atáimid, mar tá sibh suite seasmhach sa chreideamh mar atá; ní hea, ach ag cabhrú libh chun a bheith sonasach.</verse>
		</chapter>
		<chapter number="2">
			<verse number="1">Bheartaigh mé i mʼaigne, dá réir sin, gan cuairt bhrónach eile a thabhairt oraibh.</verse>
			<verse number="2">Mar má chuirimse brón oraibh cé atá ann chun áthas a chur orm ach an duine céanna ar chuir mé brón air?</verse>
			<verse number="3">Sin é go díreach an rud a scríobh mé chugaibh i dtreo, nuair a thiocfainn, nach brón a gheobhainn ó na daoine dar dual áthas a chur orm, mar bhí mé cinnte fúibh go léir go mba chúis áthais daoibhse áthas a bheith orm-sa.</verse>
			<verse number="4">Is mór an buaireamh agus an scalladh croí a bhí orm ag scríobh chugaibh agus is iomaí deoir a thit ó mo shúile, ach ní dʼfhonn sibh-se a bhuaireamh a scríobh mé ach dʼfhonn is go dtuigfeadh sibh méid mo ghrá daoibh.</verse>
			<verse number="5">Má bhí aon duine ina ábhar buartha, ní orm-sa amháin a ghoill sé ach oraibhse go léir a bheag nó a mhór, chun gan luí róthrom air mar scéal.</verse>
			<verse number="6">Ní beag dá leithéid, áfach, an pionós seo a ghearr an tromlach air.</verse>
			<verse number="7">Is é a mhalairt is córa daoibh a dhéanamh anois, is é sin maithiúnas agus sólás a thabhairt dó ar eagla go gcloífí é faoi iomad den bhrón.</verse>
			<verse number="8">Táim dá iarraidh dʼachainí oraibh dá bhrí sin bhur ngrá a chruthú dó.</verse>
			<verse number="9">Mar is chuige seo a scríobh mé chugaibh, chun sibh a thriail, féachaint an mbeadh sibh umhal i ngach ní.</verse>
			<verse number="10">An té a maitheann sibh-se dó, maithimse dó chomh maith. Mar cibé ní a mhaith mise dó, is ar mhaithe libh-se a rinne mé é i bhfianaise Chríost</verse>
			<verse number="11">ar eagla go bhfaigheadh Sátan buntáiste oraibh–agus is maith is eol dúinn a chleasa siúd.</verse>
			<verse number="12">Ar dhul dom go Tróás ag fógairt dea-scéal Chríost, cé go raibh doras ar leathadh ag an Tiarna romham,</verse>
			<verse number="13">mar sin féin ní raibh aon suaimhneas ar mʼanam nuair nach bhfuair mé mo bhráthair Títeas ann romham. Dʼfhág mé slán acu dá bhrí sin agus dʼimigh liom go dtí an Mhacadóin.</verse>
			<verse number="14">A bhuí le Dia a bhíonn i gcónaí dár seoladh ina mhórshiúl caith-réimeach i gCríost agus ag leathadh eolais air trínár mbíthin i ngach áit mar a bheadh boladh cumhra ann.</verse>
			<verse number="15">Mar is cuma sinne nó cumhracht Chríost ag dul suas chun Dé i measc na ndaoine atá ar bhealach a slánaithe agus i measc na ndaoine atá ar bhealach a millte chomh maith;</verse>
			<verse number="16">do bhuíon acu is boladh marfach é a sheolann chun báis iad, agus don bhuíon eile is boladh beomhar é a sheolann iad chun na beatha. Agus cé atá in ann chun na hoibre seo?</verse>
			<verse number="17">Táimidne, mar ní ag mangaireacht bhriathar Dé a bhímidne dála a lán eile ach dá fhógairt go dílis i gCríost i bhfianaise Dé, mar theachtaireacht ó Dhia.</verse>
		</chapter>
		<chapter number="3">
			<verse number="1">An ag tosú ar ár moladh féin arís atáimid? An gá dúinne, dála daoine áirithe éile, litreacha creidiúnais a thabhairt chugaibhse nó iad a fháil uaibh?</verse>
			<verse number="2">Is sibh-se ár litir chreidiúnais agus í scríofa ar ár gcroí agus í le haithint agus le léamh ag cách uile.</verse>
			<verse number="3">Is follas don saol gur litir ó Chríost sibh atá arna scríobh againne ach nach le dúch a scríobhadh í ach le Spiorad an Dé bheo, agus nach ar tháibhléid chloiche a greanadh í ach ar tháibhléid an chroí dhaonna.</verse>
			<verse number="4">Sin é an mhuinín atá againn as Dia i bpáirt le Críost.</verse>
			<verse number="5">Ní hé go dtig linn uainn féin aon ní a chur síos dár gcumas féin. Is ó Dhia ár gcumas</verse>
			<verse number="6">mar is é a chuir ar ár gcumas a bheith inár maoir ar chonradh nua; ach ní conradh litreach é ach conradh sa Spiorad, mar is trúig bháis an litir scríofa ach is údar beatha an Spiorad.</verse>
			<verse number="7">An córas básmhar úd a bhí greanta i litreacha ar chloch, má tháinig sé ann faoi niamhracht chomh mór sin nár fhéad clann Iosrael stánadh san aghaidh ar Mhaois mar gheall ar a ghile a bhí sí, siúd is go raibh an ghile ag tréigean,</verse>
			<verse number="8">nach mó go mór an niamhracht a bheidh leis an gcóras spioradálta?</verse>
			<verse number="9">Má bhí niamhracht ag gabháil le córas ár ndaortha, nach móide go mór go mbeadh niamhracht ag gabháil le córas ár bhfíréanaithe?</verse>
			<verse number="10">Go deimhin féin, le hais na niamhrachta thar barr seo, níl niamhracht ar bith anois sa rud a bhí chomh niamhrach sin tráth.</verse>
			<verse number="11">Má bhí niamhracht ag gabháil le córas a bhí sealadach nach niamhraí go mór a bheidh an córas atá buan?</verse>
			<verse number="12">Ní cás dúinn a bheith teann dá bhrí sin nuair atá dóchas chomh mór sin againn.</verse>
			<verse number="13">Ní hionann dúinne agus do Mhaois a chuireadh púicín ar a cheann ar shlí nach mbeadh clann Iosrael ag stánadh ar an loinnir neamh bhuan úd ag tréigean.</verse>
			<verse number="14">Dalladh an intinn iontu, áfach, agus go dtí an lá atá inniu ann fanann an púicín céanna orthu gan tógáil nuair a bhíonn an seantiomna dá léamh dóibh, mar is i bpáirt le Críost a thógtar an púicín chun siúil.</verse>
			<verse number="15">Is ea, go dtí an lá inniu féin bíonn púicín anuas ar a n-aigne nuair a bhíonn Maois dá léamh dóibh,</verse>
			<verse number="16">ach “nuair a iompófar chun an Tiarna tógfar an púicín chun siúil.”</verse>
			<verse number="17">Is é an Tiarna an Spiorad, agus aon áit a mbíonn Spiorad an Tiarna bíonn saoirse ann.</verse>
			<verse number="18">Níl aon phúicín orainne, áfach; tá scáil de ghlóir an Tiarna le feiceáil inár ngnúis mar a bheadh i scáthán agus sinn ag dul i gcosúlacht leis-sean ó niamhracht go niamhracht faoi luí Spiorad an Tiarna.</verse>
		</chapter>
		<chapter number="4">
			<verse number="1">Ós le trócaire a leagadh an cúram seo orainn, ní loicimid choíche.</verse>
			<verse number="2">Tá diúltaithe againn, áfach, do na nithe táire úd a dhéantar faoi choim. Ní ag cealgaireacht a thugaimidne ár saol ná ag camadh bhriathar Dé ach ag iarraidh dul i bhfeidhm ar gach coinsias daonna trí léirnochtadh na fírinne i bhfianaise Dé.</verse>
			<verse number="3">Má tá ár ndea-scéal folaithe ar dhuine ar bith, is orthu siúd atá ar bhealach a millte atá sé folaithe,</verse>
			<verse number="4">is é sin ar lucht an dí-chreidimh a bhfuil an intinn dallta iontu ag dia an tsaoil seo ar eagla go lonródh an solas orthu, solas niamhrach dhea-scéal Chríost, an té is macasamhail de Dhia féin.</verse>
			<verse number="5">Ní dár bhfógairt féin atáimid ach ag fógairt Íosa Críost inA Thiarna agus gan ionainne ach seirbhísigh daoibhse ar son Íosa.</verse>
			<verse number="6">An Dia a dúirt: “Bíodh solas ag lonradh as an dorchadas,” is é an Dia céanna é a chuir solas ag lonradh inár gcroí-ne dʼfhonn eolas na glóire diaga ar chuntanós Chríost a chur ar ár súile dúinn.</verse>
			<verse number="7">Is i bprócaí cré atá an tseoid seo i gcoimeád againn, dʼfhonn a chruthú gur le Dia an chumhacht as cuimse agus nach uainn féin í.</verse>
			<verse number="8">Bítear dár gciapadh ó gach taobh ach nílimid teanntaithe; bímid i gcrua-chás ach nílimid in éadóchas;</verse>
			<verse number="9">bítear dár ngéar-leanúint ach nílimid tréigthe; bítear dár síneadh ach nílimid díscithe.</verse>
			<verse number="10">Bíonn bás Íosa ar iompar inár gcorp againn de shíor ar shlí go mbeidh beatha Íosa le feiceáil inár gcorp chomh maith.</verse>
			<verse number="11">Fad is beo sinn bímid dár dtabhairt suas chun báis de shíor ar son Íosa, ionas go mbeidh beatha Íosa soiléir le feiceáil inár gcolainn bhásmhar.</verse>
			<verse number="12">Dá réir sin is é an bás atá ag obair ionainne fad atá an bheatha ag obair ionaibhse.</verse>
			<verse number="13">Ach tá againne an spiorad céanna úd an chreidimh atá luaite sa scrioptúr: “Chreid mé agus labhair mé dá réir.” Creidimidne chomh maith agus labhraímid dá réir,</verse>
			<verse number="14">mar go bhfuil a fhios againn, an té úd a thóg an Tiarna Íosa ó mhairbh, go dtógfaidh sé sinne mar aon le hÍosa, agus go seolfaidh sé sinne agus sibh-se araon ina láthair.</verse>
			<verse number="15">Is ar mhaithe libh-se é seo ar fad i dtreo, nuair a leathfaidh grásta Dé i measc breis daoine, go mbeidh breis buíochais chun glóire Dé.</verse>
			<verse number="16">Sin é an fáth nach loicimid choíche. Más ea féin go bhfuilimid ag meathlú ar an taobh amuigh, tá an taobh istigh dá ath-nuachan ó lá go lá.</verse>
			<verse number="17">An buaireamh beag gearrshaolach seo atá orainn, tá ualach as cuimse den ghlóir bhithbhuan dá thuilleamh aige dúinn.</verse>
			<verse number="18">Ní ar na nithe infheicthe atá ár n-aire againne ach ar na nithe dofheicthe, mar níl sna nithe infheicthe ach seal ach mairfidh na nithe dofheicthe go bráth.</verse>
		</chapter>
		<chapter number="5">
			<verse number="1">Tá a fhios againn nuair a leagtar ar lár an bhoth seo ina gcónaímid ar talamh, go bhfuil áitreabh le fáil ó Dhia againn sna flaithis, teach cónaithe síoraí nár tógadh le lámha daoine.</verse>
			<verse number="2">Go deimhin fad a bhímid anseo, bímid ag tnúth go hosnaíoch lenár n-áitreabh ar neamh a chur umainn mar bhrat,</verse>
			<verse number="3">agus nuair a bheidh sé sin curtha umainn ní bheimid nocht.</verse>
			<verse number="4">Is ea, fad a bhímid i mboth an choirp bímid ag osnaíl go cloíte, ach ní hé is áil linn an corp saolta a bhaint dínn ach an corp eile a chur umainn lasmuigh de, ionas go slogfar siar an rud básmhar ag an mbeatha.</verse>
			<verse number="5">Agus is é a réitigh ina chomhair seo leis féin sinn, Dia a thug dúinn an Spiorad i ngeall leis.</verse>
			<verse number="6">Bímid lán de mhisneach i gcónaí dá bhrí sin, cé go bhfuil a fhios againn fad atá ár gcónaí sa chorp go bhfuilimid ar deoraíocht ón Tiarna.</verse>
			<verse number="7">Mar is le creideamh a shiúlaimid bóthar an tsaoil seo agus ní le radharc na súl é.</verse>
			<verse number="8">Mar sin féin táimid lán de mhisneach cé go mbʼfhearr linn go mór an corp a bheith fágtha againn agus a bheith inár gcónaí leis an Tiarna.</verse>
			<verse number="9">Ach cibé acu sa bhaile leis a bhímid nó as baile uaidh, níl dʼaidhm againn ach é a shásamh.</verse>
			<verse number="10">Mar ní mór dúinn go léir teacht os comhair suí breithimh Chríost chun go bhfaighidh gach duine againn luach an tsaothair a bheidh déanta sa chorp againn, bíodh sé olc nó maith.</verse>
			<verse number="11">Tuigimid cad is eagla Dé ann agus déanaimid áiteamh dá réir ar dhaoine. Is follas do Dhia ár meon agus tá súil agam gur follas do bhur gcoinsias-sa freisin é.</verse>
			<verse number="12">Ní dár moladh féin libh arís atáimid ach ag iarraidh bun a thabhairt daoibh chun a bheith bródúil asainn, dʼfhonn is go mbeadh freagra agaibh orthu siúd a bhíonn bródúil as dreach an duine in áit a bheith bródúil as a mheon.</verse>
			<verse number="13">Má táimid as ár meabhair, is ar son Dé é; má táimid inár gciall is ar mhaithe libh-se é.</verse>
			<verse number="14">Is é grá Chríost atá dár dtiomáint ón uair a dʼaithníomar go bhfuair aon duine amháin bás ar son cách uile agus dá réir sin go bhfuil an uile dhuine tar éis bháis.</verse>
			<verse number="15">Agus fuair sé bás ar son cách dʼfhonn is nach ar mhaithe leo féin a mhairfeadh na beo feasta ach ar mhaithe leis an té sin a fuair bás ar a son agus a dʼaiséirigh ó mhairbh.</verse>
			<verse number="16">As seo amach dá bhrí sin ní dhéanaimid neach ar bith a mheas do réir caighdeáin shaolta. Más ea féin go ndearnamar Críost a mheas de réir an chaighdeáin sin tráth, ní dhéanaimid amhlaidh a thuilleadh.</verse>
			<verse number="17">Mar, aon duine atá i gCríost, is duine é atá cruthaithe as an nua; tá an sean i léig, féach, agus tá an nua tagtha.</verse>
			<verse number="18">Is é Dia a thug an t-iomlán i gcríoch, mar is é a thug sinne chun athmhuintearais leis féin trí Chríost agus a dʼfhág an t-athmhuintearas ina chúram orainne.</verse>
			<verse number="19">Is é sin le rá go raibh Dia i gCríost ag tabhairt an domhain chun athmhuintearais leis féin, gan cionta na ndaoine a agairt orthu, agus gur fúinne a dʼfhág sé fógairt an athmhuintearais sin.</verse>
			<verse number="20">Dá réir sin is ambasadóirí thar ceann Chríost sinne mar gur trínne atá Dia ag achainí. Is é a impímid oraibh in ainm Chríost athmhuintearas a dhéanamh le Dia.</verse>
			<verse number="21">Mar an té úd nárbh eol dó an peaca, rinne Dia peaca de ar mhaithe linne, dʼfhonn go ndéanfaí dínne fíréantacht Dé ann.</verse>
		</chapter>
		<chapter number="6">
			<verse number="1">Ag obair dúinn i gcomhar leis impímid oraibh gan an grásta a fuair sibh uaidh a chur amú.</verse>
			<verse number="2">Mar is é a deir sé: “Ar uair na faille thug mé cluas duit; ar lá an tslánaithe tháinig mé i gcabhair ort.” Is í seo, féach, uair na faille; inniu lá an tslánaithe.</verse>
			<verse number="3">Le heagla go mbeifí ag lochtú ár gcuid seirbhíse, ní chuirimid ceap tuisle sa bhealach ar aon duine,</verse>
			<verse number="4">ach cruthaímid, i ngach cor dár saol, gur searbhóntaí Dé sinn, ag cur suas go foighneach le hanacair agus le cruatan agus le hanró;</verse>
			<verse number="5">le sciúrsáil, le braighdeanas agus le círéib; le diansaothar, le heaspa codlata agus le hocras.</verse>
			<verse number="6">Cruthaímid freisin é le hionracas, le heolas, le seasmhacht agus le cineáltas; leis an Spiorad Naomh, le grá dílis,</verse>
			<verse number="7">le fógairt na fírinne agus le cumhacht Dé; bíonn an fhíréantacht ina harm cosanta agus ina harm ionsaithe againn;</verse>
			<verse number="8">bíonn meas orainn agus droch-mheas, clú agus míchlú. Bíonn ainm na bréige orainn cé go bhfuilimid fíor.</verse>
			<verse number="9">Is daoine anaithnide sinn a bhfuil aithne ag an saol mór orainn, bímid in ainm a bheith i mbéal báis agus féach sinn go beo beathach; bímid in ainm a bheith dár smachtú ach nílimid tugtha suas chun báis.</verse>
			<verse number="10">Tá ainm an bhróin orainn agus sinn i gcónaí lúcháireach; tá ainm an bhochtanais orainn agus sinn ag saibhriú na sluaite; tá ainm an dealúis orainn agus an uile ní inár seilbh againn.</verse>
			<verse number="11">Tá labhartha againn go hoscailte libh, a mhuintir na Corainte, tá ár gcroí ar leathadh romhaibh</verse>
			<verse number="12">agus gan aon easpa slí ann daoibh. In bhur gcroí féin atá an chúngracht.</verse>
			<verse number="13">Díolaigí an comhar linn, a chlann ó, agus bígí chomh hoscailte céanna.</verse>
			<verse number="14">Ná téigí i bpáirtíocht éagothrom le díchreidmhigh. Cén pháirt atá ag an bhfíréantacht leis an urchóid? Cén bhaint atá ag an solas leis an dorchadas?</verse>
			<verse number="15">Cén cumann atá ag Críost le Beiliár? Cén chuid atá ag an gcreidmheach leis an díchreidmheach?</verse>
			<verse number="16">Cén ceangal atá ag teampall Dé le déithe bréige? Mar is sinne teampall Dé bheo, de réir mar atá ráite ag Dia féin: “Cónóidh mé agus siúlfaidh mé ina measc, beidh mé i mo Dhia acu agus beidh siad-san ina bpobal agam-sa.</verse>
			<verse number="17">Imígí as a measc, dá bhrí sin, agus scaraigí leo; ná bainigí le rud neamh-ghlan agus beidh fáilte agam-sa romhaibh.</verse>
			<verse number="18">Beidh mé i mʼathair agaibh agus beidh sibh-se in bhur gclann mhac agus iníonacha agam-sa. arsa an Tiarna uilechumhachtach.”</verse>
		</chapter>
		<chapter number="7">
			<verse number="1">Nuair atá a leithéidí sin de ghealltanais againn, a mhuintir na páirte, glanaimis dínn gach smál coirp agus anama agus cuirimis ár naomhú i gcríoch faoi eagla Dé.</verse>
			<verse number="2">Déanaigí áit dúinn in bhur gcroí. Ní dhearnamar éagóir ná dochar ná calaois ar dhuine ar bith agaibh.</verse>
			<verse number="3">Ní dá chasadh libh atáim, mar tá ráite agam cheana libh go bhfuil sibh i gcochall mo chroí agam chun bás nó beatha a fháil liom ann.</verse>
			<verse number="4">Is mór í mʼiontaoibh asaibh agus is mór é mo bhród. Agus ainneoin mo chuid anacra táim lán de shólás agus ag cur thar maoil le háthas.</verse>
			<verse number="5">Ar theacht dúinn chun na Macadóine ní raibh aon suaimhneas le fáil ag ár gcolainn ach crosa ar gach taobh, achrann ón taobh amuigh agus imní ón taobh istigh.</verse>
			<verse number="6">Ach an Dia a thugann sólás do na huirísle, thug sé sólás dúinne nuair a tháinig Títeas ar an láthair.</verse>
			<verse number="7">Agus níorbh é a theacht sin amháin a chuir misneach orainn ach an spreagadh a bhí faighte aige uaibh-se chomh maith; thug sé cuntas dom ar a mhéad a bhí sibh ag tnúth liom, ar an mbrón a bhí oraibh agus ar a dhíograisí a bhí sibh dom, rud a chuir go mór le mo lúcháir.</verse>
			<verse number="8">Más ea féin gur chuir mé brón oraibh leis an litir úd agam, níl aon aiféala orm faoi. Nó má bhí aiféala orm tuigim gur ghoill an litir sin oraibh dʼala na huaire,</verse>
			<verse number="9">tá áthas anois orm, ní de chionn go raibh sibh-se buartha ach de chionn gur thug an bhuairt chun aithrí sibh. Bhí bhur mbuairt de réir thoil Dé agus dá bhrí sin ní raibh sibh aon ní chun deiridh linne.</verse>
			<verse number="10">Mar an bhuairt a bhíonn de réir thoil Dé, saothraíonn sí an aithrí úd a sheolann daoine ar bhóthar a slánaithe agus ní haon chúis aiféala é sin, ach ní thagann ón mbuairt shaolta ach an bás.</verse>
			<verse number="11">Féach an toradh a bhí ar an mbuairt sin a chuir Dia oraibh; cad é mar dhúthracht a chothaigh sí ionaibh, cad é mar fhonn cosanta, cad é mar mhíchéadfa, cad é mar fhaitíos! Cad é mar dhíograis agus mar fhonn cúitimh a spreag sí ionaibh! Chruthaigh sibh go raibh sibh neamhurchóideach sa ghnó seo ar fad.</verse>
			<verse number="12">Nuair a scríobh mé an litir úd chugaibh, ní ar mhaithe le fear déanta na héagóra a bhí mé, ná ar mhaithe leis an té a ndearnadh an éagóir air, ach dʼfhonn bhur ndílseacht dom-sa a chur ar bhur súile daoibh i bhfianaise Dé.</verse>
			<verse number="13">Sin é an fáth a bhfuil sólás orainn. Agus mar bharr ar ár sólás, bhí áthas níos mó fós orainn faoin ngliondar a bhí ar Thíteas toisc gur chuir sibh-se go léir a aigne chun suaimhnis.</verse>
			<verse number="14">Cibé mórtas a rinne mé asaibhse leis, níorbh aon chúis náire dom é, ach faoi mar nár labhair mé riamh libh-se ach an fhírinne ghlan, an maíomh a rinne mé asaibh le Títeas tháinig sé isteach fíor chomh maith céanna.</verse>
			<verse number="15">Agus is ag dul i méid atá a chion oraibh nuair a chuimhníonn sé ar chomh humhal agus a bhí sibh go léir dó, agus ar chomh hurramach uamhnach agus a dʼfháiltigh sibh roimhe.</verse>
			<verse number="16">Is cúis áthais dom-sa go dtig liom a bheith lánmhuiníneach asaibh.</verse>
		</chapter>
		<chapter number="8">
			<verse number="1">Ba mhaith liom fios a thabhairt anois daoibh, a bhráithre, ar an ngrásta atá bronnta ag Dia ar eaglaisí na Macadóine.</verse>
			<verse number="2">Cé gur promhadh go dian san anró iad, tá siad lán dʼáthas, agus dʼainneoin iad a bheith beo bocht is iad croí na féile iad.</verse>
			<verse number="3">Thug siad uathu de réir a n-acmhainne, ní hea, ar mʼanam, ach thar a n-acmhainn; agus dá ndeoin féin</verse>
			<verse number="4">dʼimpigh siad orainn go bog agus go crua ligean dóibh a bheith páirteach sa ghar seo atá dá dhéanamh do na naoimh.</verse>
			<verse number="5">Agus, rud nach raibh aon súil againn leis, thug siad suas iad féin ar dtús don Tiarna agus dúinne ina dhiaidh sin de dheonú Dé.</verse>
			<verse number="6">Sin é an fáth gur mholamar do Thíteas an gnó carthanachta seo a thabhairt chun críche in bhur measc ó ba é a chuir tús leis.</verse>
			<verse number="7">Agus ós rud é go bhfuil flúirse den uile shórt agaibh, flúirse den chreideamh, den líofacht, den eolas, den uile dhíograis agus den ghrá a dʼfhoghlaim sibh uainne, bígí flaithiúil sa charthanacht seo chomh maith.</verse>
			<verse number="8">Ní ag tabhairt orduithe daoibh atáim ach ag iarraidh dáiríre bhur ngrá a mheas de réir díograis daoine eile.</verse>
			<verse number="9">Tá a fhios agaibh go maith an chomaoin a chuir ár dTiarna Íosa Críost oraibh: siúd is go raibh sé saibhir rinne sé bochtán de féin ar mhaithe libh-se, dʼfhonn is go ndéanfaí daoine saibhre díbh trína bhochtaineacht-san.</verse>
			<verse number="10">Tá comhairle agam, áfach, le tabhairt daoibh sa ghnó seo, comhairle bhur leasa, mar ní hé amháin gur sibh-se na chéad daoine a thosaigh ar an ngnó seo a chur i ngníomh bliain ó shin ach bhí sibh ar na chéad daoine a bheartaigh é.</verse>
			<verse number="11">Tugaigí an gnó chun críche anois agus bígí chomh fonnmhar céanna dá chríochnú de réir bhur ngustail agus a bhí sibh dá bheartú.</verse>
			<verse number="12">Má bhíonn an dea-thoil ann beifear sásta leis an duine a thugann de réir a acmhainne agus gan dul thar a acmhainn,</verse>
			<verse number="13">mar ní gá daoibh sibh féin a chreachadh ag fóirithint ar dhaoine eile.</verse>
			<verse number="14">Níl ann ach ceist cothroime: an fuílleach atá agaibh-se i láthair na huaire, coinneoidh sé riar a gcáis leo siúd: agus an fuílleach a bheidh acu sin coinneoidh sé riar bhur gcáis libh-se ar ball, agus sa tslí sin beidh cothrom ann</verse>
			<verse number="15">de réir mar atá scríofa: “An té a chnuasaigh mórán, ní raibh an iomarca aige, agus an té a chnuasaigh beagán, ní raibh easnamh air.”</verse>
			<verse number="16">Míle buíochas le Dia a chuir an díograis chéanna chun cabhraithe libh i gcroí Thíteas.</verse>
			<verse number="17">Ní hé amháin gur aontaigh sé le mʼachainíse ach bhí sé chomh díograiseach sin go ndeachaigh sé ag triall oraibh dá dheoin féin.</verse>
			<verse number="18">Agus chuireamar lena chois an bráthair úd a bhfuil moladh air mar shoiscéalaí ar fud na n-eaglaisí go léir.</verse>
			<verse number="19">Agus ní hamháin sin, ach is é atá tofa ag na heaglaisí ina chompánach aistir agam-sa sa bheartas carthanachta seo atá idir lámha againn ar son ghlóir an Tiarna agus dʼfhonn ár ndíograis a thaispeáint.</verse>
			<verse number="20">Táimid ar ár n-aire, áfach, nach mbeidh gearán ag duine ar bith orainn faoin gciste fial seo atá faoinár gcúram.</verse>
			<verse number="21">Mar is é ár n-aidhm an rud ceart a dhéanamh ní hamháin i bhfianaise an Tiarna ach i bhfianaise daoine chomh maith.</verse>
			<verse number="22">Agus chuireamar bráthair dár gcuid lena gcois, fear a bhfuil a dhíograis tástáilte againn go mion minic agus gur díograisí ná riamh anois é le méid na hiontaoibhe atá aige asaibhse.</verse>
			<verse number="23">Maidir le Títeas, is páirtí liom féin é agus cúntóir chun freastail oraibhse. Agus i dtaca lenár mbráithre de, is teachtaí ó na heaglaisí iad agus is creidiúint iad do Chríost.</verse>
			<verse number="24">Taispeánaigí, dá bhrí sin, i bhfianaise na n-eaglaisí go bhfuil grá agaibh dóibh agus nach miste dúinne a bheith bródúil asaibh.</verse>
		</chapter>
		<chapter number="9">
			<verse number="1">Ní gá dom aon ní a scríobh chugaibh faoin mbailiúchán i gcomhair na naomh.</verse>
			<verse number="2">Mar tá a fhios agam an díograis atá ionaibh faoi agus bím ag déanamh gaisce asaibh le muintir na Macadóine agus ag rá go bhfuil an Acháia faoi réir chuige le bliain anuas. Go deimhin féin is í bhur ndíograis-se a spreag a bhformhór eile chun gnímh.</verse>
			<verse number="3">Ach ar eagla nach mbeadh i mo chuid mórtais sa chás seo ach caint dhíomhaoin, táim ag seoladh na mbráithre chugaibh i dtreo go mbeidh sibh ullamh faoi mar a dúirt mé.</verse>
			<verse number="4">Mar dá dtagadh roinnt Macadónach le mo chois agus gan sibh-se a bheith ullamh rompu, nach orm-sa a bheadh an náire, gan trácht oraibh féin–tar éis dom a bheith chomh teann sin asaibh?</verse>
			<verse number="5">Mheas mé dá bhrí sin nár mhór dom a iarraidh ar na bráithre dul ag triall oraibh romham agus an deontas a bhí geallta agaibh a eagrú roimh ré i dtreo go mbeadh sé réidh i mo chomhair agus é ina dheontas fial in áit a bheith ina ainchíos.</verse>
			<verse number="6">Seo mar atá an scéal: an té a chuireann an síol go gann, is gann an fómhar a bhainfidh, ach an té a chuireann go fairsing, bainfidh sé fómhar fairsing.</verse>
			<verse number="7">Déanadh gach duine dá bhrí sin mar a bhí beartaithe ina chroí aige, agus déanadh sé sin gan doicheall gan éigean mar is geal le Dia an té a thugann go fáilteach.</verse>
			<verse number="8">Tá ar chumas Dé gach tabhartas a bhronnadh go fairsing oraibh, i dtreo go mbeadh lán bhur ndóthain agaibh den uile shórt i gcónaí agus fuílleach i gcomhair gach dea-chúise,</verse>
			<verse number="9">de réir mar atá scríofa: “Roinn sé go fial ar na boicht, mairfidh a mhaoin go deo.”</verse>
			<verse number="10">An té úd a sholáthraíonn síol don síoladóir agus a thugann arán le hithe, soláthróidh sé an síol daoibhse chomh maith; méadóidh sé an síol agus iomadóidh sé torthaí bhur bhfíréantachta.</verse>
			<verse number="11">Beidh sibh saibhir bhur ndóthain i gcónaí chun a bheith fial le cách agus beidh ár mbuíochas dá bharr sin ar Dhia.</verse>
			<verse number="12">Mar an tseirbhís naofa seo atá idir lámha againn, ní hé amháin go bhfuil sí ag soláthar riar a gcáis do na naoimh ach tá rabharta buíochais dá thuilleamh chomh maith aici do Dhia.</verse>
			<verse number="13">De bharr na seirbhíse profa seo beidh siad ag moladh Dé as bhur n-umhlaíocht ag admháil dhea-scéal Chríost agus as an bhflaithiúlacht lenar roinn sibh bhur gcuid orthu féin agus ar chách eile.</verse>
			<verse number="14">Agus beidh siad ag guí oraibh go geanúil de bharr an ghrásta as cuimse a bhronn Dia oraibh.</verse>
			<verse number="15">Buíochas le Dia mar gheall ar a thabhartas do-inste!</verse>
		</chapter>
		<chapter number="10">
			<verse number="1">Tá achainí phearsanta dá iarraidh agam oraibh as ucht chineáltas agus cheansacht Chríost, ós duine mise, Pól, a bhíonn go huiríseal agus mé in bhur láthair agus go dána libh agus mé i bhfad uaibh.</verse>
			<verse number="2">Táim dá iarraidh oraibh gan a thabhairt orm a bheith dána nuair a thiocfaidh mé chugaibh agus feidhm a bhaint as an teanntas úd a mheasaim a úsáid in aghaidh daoine áirithe a cheapann gurb iad bealaí an tsaoil seo a leanaimid.</verse>
			<verse number="3">Mairimid sa saol, is fíor, ach ní de réir ghnás an tsaoil seo a fhearaimid cath.</verse>
			<verse number="4">Na hairm chogaidh a bheartaímid, ní airm shaolta iad ach airm a bhfuil cumas ó Dhia acu daingin a threascairt. Leagaimid ar lár leo argóintí</verse>
			<verse number="5">agus gach sórt móiréise a sheasann in aghaidh eolas Dé, agus déanaimid cime de gach smaoineamh dʼfhonn é a chur faoi réir Chríost.</verse>
			<verse number="6">Agus táimid réidh chun gach saghas míréire a smachtú an túisce a bheidh sibh-se faoi réir go hiomlán.</verse>
			<verse number="7">Féachaigí ar a bhfuil os comhair bhur súl. Aon duine a áitíonn air féin gur le Críost é, smaoiníodh sé arís ar an méid seo: gur le Críost sinne chomh maith céanna leis.</verse>
			<verse number="8">Má dhéanaim maíomh beagán thar fóir as ár gcuid údaráis–údarás a thug an Tiarna dúinn chun sibh-se a thógáil agus ní chun sibh a leagan–ní bhfaighidh mé aon náire mar gheall air.</verse>
			<verse number="9">Ní maith liom go gceapfaí gur le litreacha amháin a dhéanaim bagairt.</verse>
			<verse number="10">“Bíonn a chuid litreacha daingean, feidhmiúil,” deir daoine, “ach is dearóil an teacht i láthair atá ann agus tá a chuid urlabhra gan éifeacht.”</verse>
			<verse number="11">Tuigeadh a leithéid sin ina aigne go mbíonn ár mbeart ar an láthair ag cur leis an mbriathar a scríobhtar i bhfad uaibh.</verse>
			<verse number="12">Ní bheadh sé de dhánacht ionainn gan dabht sinn féin a chur i gcomórtas ná i gcóimheas le daoine áirithe a bhíonn dá gcur féin i gcion. Ach ní maith an chiall dóibh-sean iad féin a thomhas ná a mheas dá réir féin.</verse>
			<verse number="13">Nílimidne chun dul thar fóir leis an maíomh, áfach; fanfaimid laistigh den limistéar a leag Dia amach dúinn agus a shíneann chomh fada libh-se.</verse>
			<verse number="14">Nílimid ag dul thar teorainn amhail is nach mbeimis tagtha comh fada libh, mar bhíomar ar na chéad daoine a thug dea-scéal Chríost chugaibh.</verse>
			<verse number="15">Nílimid ag dul thar cailc, más ea, agus ag maíomh as saothar daoine eile. Agus tá súil againn, de réir mar a mhéadaíonn ar bhur gcreideamhsa, go dtiocfaidh borradh agus fás ar an saothar a rinneamar in bhur measc laistigh dár limistéar féin,</verse>
			<verse number="16">agus go ndéanfaimid an dea-scéal a fhógairt thar bhur gcríocha amach agus nach mbeimid ag maíomh as an obair atá déanta cheana ag duine eile sa ghort a bhí leagtha amach dó.</verse>
			<verse number="17">“An té a bhfuil fonn maíte air, déanadh sé maíomh as an Tiarna,”</verse>
			<verse number="18">mar ní hé an fear a mholann é féin atá dea-mheasta ach an fear a molann Dia é.</verse>
		</chapter>
		<chapter number="11">
			<verse number="1">Ba mhaith liom dá gcuirfeadh sibh suas anois le beagán díth céille uaim-se. Déanaigí sin, más ea.</verse>
			<verse number="2">Táim ag éad libh mar a bheadh Dia féin, mar tá sibh luaite agam le Críost mar a bheadh maighdean gheanmnaí dá tabhairt dá haon fhear céile.</verse>
			<verse number="3">Ach faoi mar a mheall an nathair nimhe Éabha lena chuid glicis tráth, is é eagla atá orm go gclaonfar bhur smaointe agus go dtréigfidh sibh bhur nglandílseacht do Chríost.</verse>
			<verse number="4">Mar, má thagann duine éigin ag fógairt Íosa daoibh nach é an té a fhógraíomar-na, nó má fhaigheann sibh spiorad nach é an Spiorad a fuair sibh uainne, nó má ghlacann sibh le dea-scéal seachas an dea-scéal lenar ghlac sibh, is breá mar a chuireann sibh suas leis.</verse>
			<verse number="5">Ní dóigh liom go bhfuilim-se pioc chun deiridh ar na sáraspail sin.</verse>
			<verse number="6">Más tuata féin ar urlabhra mé, ní haon tuata mé ar eolas, rud atá léirithe agam i ngach slí daoibh riamh anall.</verse>
			<verse number="7">Nó an é peaca atá déanta agam dea-scéal Dé a fhógairt daoibh saor in aisce agus mé féin a ísliú dʼfhonn sibh-se a ardú?</verse>
			<verse number="8">Lom mé eaglaisí eile agus ghlac mé pá uathu chun freastal oraibhse;</verse>
			<verse number="9">agus fad a bhí mé in bhur measc agus mé ar an ngann-chuid, ní raibh mé i mo mhuirear ar dhuine ar bith agaibh mar ba iad na bráithre a tháinig ón Macadóin a choinnigh riar mo cháis liom. Níor lig mé dom féin a bheith i mʼualach ar bith oraibh ná ní ligfidh mé amach anseo.</verse>
			<verse number="10">Dar fírinne Chríost ionam, ní mhúchfar an maíomh seo ionam laistigh de chríocha na hAcháia.</verse>
			<verse number="11">Agus cén fáth? Toisc nach bhfuil cion agam oraibhse, an ea? Tá a fhios ag Dia go bhfuil.</verse>
			<verse number="12">An ní seo atáim a dhéanamh leanfaidh mé dá dhéanamh sa tslí nach bhfágfaidh mé cos fúthu siúd a bhíonn i gcónaí ag lorg leithscéil chun a bheith ag maíomh go bhfuil siad ar aon chéim linne.</verse>
			<verse number="13">Níl iontu siúd ach aspail bhréige, oibreoirí mímhacánta faoi riocht aspail Chríost.</verse>
			<verse number="14">Ach cá hionadh sin, nuair a chuireann Sátan féin riocht an aingil ghil air féin?</verse>
			<verse number="15">Ní mór an ní é, dá bhrí sin, má théann a sheirbhísigh sin i riocht sheirbhísigh na fíréantachta. Bhéarfaidh críoch iad sin, áfach, a bheidh de réir a ngníomhartha.</verse>
			<verse number="16">Deirim arís é: ná tugadh aon duine meas amadáin orm-sa. Ach más é sin an meas atá agaibh orm, glacaigí liom mar amadán go ndéanfaidh mé beagán mórtais chomh maith le cách.</verse>
			<verse number="17">Níl an méid a deirim dá rá agam le húdarás an Tiarna ach le barr díth céille agus mé ag maíomh go teann.</verse>
			<verse number="18">Ós rud é go bhfuil mórán eile ag maíomh as a gcumas nádúrtha, déanfaidh mise maíomh chomh maith leo,</verse>
			<verse number="19">mar tá sibh-se chomh stuama sin go gcuireann sibh suas go fonnmhar le hamadáin:</verse>
			<verse number="20">cuireann sibh suas, mar shampla, leis an duine a bhíonn ag déanamh giollaí díbh, nó ag déanamh foghla oraibh, nó ag teacht i dtír oraibh, nó ag cur gothaí air féin, nó ag tarraingt leiceadair oraibh.</verse>
			<verse number="21">Is náir liom a admháil go bhfuilimidne rólag chun a leithéid a dhéanamh, ach aon ní a leomhfadh duine ar bith acu sin maíomh as–caint bhuile í seo–tá an maíomh céanna le déanamh agam-sa.</verse>
			<verse number="22">An Eabhraigh iad? Is ea mise freisin. An Iosraelaigh iad? Is ea mise chomh maith. An sliocht Abrahám iad? Is ea mise chomh maith céanna.</verse>
			<verse number="23">An searbhóntaí do Chríost iad? Tá saochan céille anois orm ní foláir–ach is mó ná sin mise, mar is mó go mór a shaothraigh mé ná iad; ba mhinice i gcarcair mé: fuaireas léasadh gan áireamh agus ba mhinic mé i mbaol an bháis.</verse>
			<verse number="24">Cúig huaire a fuair mé na naoi mbuille is tríocha ó na Giúdaigh.</verse>
			<verse number="25">Gabhadh de shlata orm faoi thrí agus gabhadh de chlocha orm aon uair amháin; longbhriseadh mé faoi thrí agus thug mé lá agus oíche san uisce.</verse>
			<verse number="26">Ba mhinic i mo shiúlta mé agus gur bhaol dom aibhneacha agus gur bhaol dom robálaithe; ba bhaol dom mo chine féin agus ba bhaol dom na gintlithe. Ba bhaol dom sa chathair agus ba bhaol dom faoin bhfásach; ba bhaol dom ar muir agus ba bhaol dom na bráithre bréige.</verse>
			<verse number="27">Ba mhinic ag saothar agus ag tiaráil mé agus ar easpa codlata; ba mhinic ocras agus tart orm agus mé gan bhia, gan teas, gan éadach.</verse>
			<verse number="28">Agus gan na nithe eile a bhac, bíonn cúram na n-eaglaisí uile ina mhuirín laethúil orm.</verse>
			<verse number="29">Cé a bhaintear dá threoir nach mbímse scólta mar gheall air?</verse>
			<verse number="30">Más éigean dom maíomh a dhéanamh, is as mo laigí féin a mhaífidh mé.</verse>
			<verse number="31">Tá a fhios ag Dia, ag Athair ár dTiarna Íosa Críost, moladh go deo leis nach aon bhréag atáim dá rá:</verse>
			<verse number="32">i nDamaisc dom bhí ceann-phort rí Aratas ag faire na cathrach chun mé a ghabháil;</verse>
			<verse number="33">ach scaoileadh anuas i gciseán mé trí fhuinneog san fhalla agus mʼéalaigh mé uaidh.</verse>
		</chapter>
		<chapter number="12">
			<verse number="1">Is ea, is éigean dom maíomh a dhéanamh, cé nach aon tairbhe dom é, agus tráchtfaidh mé anois ar aislingí agus ar fhoilsithe an Tiarna.</verse>
			<verse number="2">Tá aithne agam ar fhear i gCríost agus ceithre bliana déag ó shin fuadaíodh é go harda na bhflaitheas. Níl a fhios agam cé acu bhí sé ina cholainn nó lasmuigh di–ag Dia amháin atá a fhios–</verse>
			<verse number="3">ach tá a fhios agam gur fuadaíodh an fear seo go Parthas–níl a fhios agam-sa cé acu bhí sé ina cholainn nó lasmuigh dá cholainn, ag Dia atá a fhios–</verse>
			<verse number="4">agus gur chuala sé briathra diamhara nach ceadmhach don daonnaí a aithris.</verse>
			<verse number="5">Is as an duine sin a dhéanfaidh mé mórtas ach mórtas ar bith ní dhéanfaidh mé asam féin ach amháin as mo laigí.</verse>
			<verse number="6">Dá mba mhian liom mórtas a dhéanamh, áfach, níorbh aon mhórtas amadáin é mar nach mbeadh agam dá insint ach an fhírinne ghlan. Ní dhéanfaidh mé amhlaidh, áfach, le heagla go mbeadh breis measa ag daoine orm thar a bhfeiceann siad ionam ná thar a gcloiseann siad uaim.</verse>
			<verse number="7">Agus le heagla go gcuirfeadh na foilsithe iontacha sin an iomarca éirí in airde orm, cuireadh bior sa bheo ionam, teachtaire ó Shátan chun mé a ghreadadh ar shlí nach dtiocfadh aon éirí in airde orm.</verse>
			<verse number="8">Dʼagair mé an Tiarna faoi thrí é a chur díom,</verse>
			<verse number="9">ach is é a dúirt sé liom: “Is leor duit mo ghrásta, mar is tríd an laige a thagann an neart chun foirfeachta.” Is móide is fonn liom dá bhrí sin a bheith ag maíomh as mo laigí le hionchas go luífeadh cumhacht Chríost orm.</verse>
			<verse number="10">Sin é fáth go bhfuilim sásta le mo laigí, leis na tarcaisní, na hangair, na géar-leanúintí agus na cúngrachtaí a bhíonn le fulaingt agam ar son Chríost. Mar nuair a bhím lag, sin é an uair a bhím láidir.</verse>
			<verse number="11">Tá amadán déanta agam díom féin, agus is sibh-se faoi deara dom é mar is daoibhse ba chóir mo pháirt a ghlacadh. Mura fiú le háireamh féin mé, ní mhaithfinn bonn do na sáraspail úd.</verse>
			<verse number="12">Tá comharthaí an aspail curtha i gcríoch le barr foighne in bhur measc le míorúiltí agus le hiontais agus le fearta.</verse>
			<verse number="13">Cad é an buntáiste a bhí ag na heaglaisí eile oraibh ach amháin nach raibh mise i mo mhuirín oraibh? Maithigí dom an éagóir sin!</verse>
			<verse number="14">Seo anois an tríú huair dom a bheith réidh chun teacht chugaibh. Ach ní chuirfidh mé aon chostas oraibh mar ní hé bhur gcuid atá uaim ach sibh féin. Tar éis an tsaoil níl dʼfhiacha ar leanaí stór a chur i dtaisce dá dtuismitheoirí ach is ar na tuismitheoirí atá sé dʼfhiacha stór a chur i dtaisce dá gclann.</verse>
			<verse number="15">Caithfidh mise mo stór oraibhse go fonnmhar agus caithfidh mé mé féin oraibh chomh maith. Má tá grá thar fóir agam daoibh, an lúide an grá a bheidh orm?</verse>
			<verse number="16">Bíodh féin nach raibh mé i mo mhuirín oraibh, bhí mé chomh glic sin, deir sibh, gur rug mé oraibh le cealg.</verse>
			<verse number="17">An amhlaidh a rug mé buntáiste oraibh trí dhuine éigin dár sheol mé chugaibh?</verse>
			<verse number="18">Dʼiarr mé ar Thíteas dul chugaibh agus chuir mé an bráthair lena chois. An é Títeas a rinne an slad oraibh? Nach é an Spiorad céanna a bhí dár seoladh araon agus nár leanamar araon an lorg céanna?</verse>
			<verse number="19">An é atá dá cheapadh agaibh ar feadh an ama gur ag seasamh ár gcirt libh a bhíomar? Ní hea sin! Is i bhfianaise Dé atáim ag labhairt agus i gCríost. Ní raibh dʼaidhm againn tríd síos, a chlann ó, ach sibh-se a thógáil.</verse>
			<verse number="20">Mar is é eagla atá orm, nuair a thiocfaidh mé chugaibh nach mbeidh sibh-se mar ba mhaith liom sibh a bheith agus nach mbeidh mise mar ba mhaith libh-se mé a bheith. Is eagal liom go mbeidh achrann agus éad, go mbeidh aighneas ann agus imreas, cáineadh agus cúlghearradh, mustar agus mí-ord.</verse>
			<verse number="21">Tá eagla orm nuair a thiocfaidh mé arís go n-ísleoidh mo Dhia mé os bhur gcomhair agus go mbeidh mé ag mairgneach faoina liacht daoine a rinne peacaí mígheanmnaíochta agus drúise agus collaíochta agus nach ndearna aithrí iontu go fóill.</verse>
		</chapter>
		<chapter number="13">
			<verse number="1">Is é seo an tríú huair agam ag teacht chugaibh. “Deimhneofar gach scéal ar fhocal a dó nó a trí dʼfhinnéithe.”</verse>
			<verse number="2">Thug mé foláireamh cheana dóibh sin a rinne peaca roimh ré agus don chuid eile go léir; agus tugaim foláireamh dóibh anois agus mé as láthair, faoi mar a rinne agus mé i láthair don dara huair, nach ndéanfaidh mé trua ar bith daoibh má thagaim arís–</verse>
			<verse number="3">ós rud é go bhfuil cruthúnas uaibh gurb é Críost atá ag labhairt ionamsa. Níl aon laige ann siúd ina chuid plé libh-se ach é go cumasach in bhur measc.</verse>
			<verse number="4">Is fíor gur céasadh ar an gcros é le barr laige ach tá sé beo anois le cumhacht Dé. Is é an dála céanna againne é: táimidne lag ann ach beimid beo mar aon leis trí chumhacht Dé chun freastal oraibhse.</verse>
			<verse number="5">Déanaigí sibh féin a thriail agus a thástáil féachaint an bhfuil sibh ag leanúint den chreideamh. Nó an é nach dtuigeann sibh go bhfuil Íosa Críost ionaibh–rud atá mura bhfuil cliste oraibh?</verse>
			<verse number="6">Tá súil agam, áfach, go dtuigfidh sibh nach bhfuil cliste orainne.</verse>
			<verse number="7">Táimid ag guí Dé nach ndéanfaidh sibh aon olc–ach ní dʼfhonn a thaispeáint go bhfuil éirithe linn sa triail é, ach dʼfhonn is go ndéanfadh sibh-se an mhaith fiú amháin dá ndealródh sé go raibh teipthe orainn.</verse>
			<verse number="8">Ní féidir dúinn aon ní a dhéanamh in aghaidh na fírinne ach ar son na fírinne amháin.</verse>
			<verse number="9">Bíonn áthas orainn fiú amháin nuair a bhímid féin lag agus sibh-se go láidir. Is é ár nguí go gcuirfear sibh-se ar lán bhur leasa.</verse>
			<verse number="10">Is é fáth a bhfuilim dá scríobh seo chugaibh agus mé i bhfad uaibh, i dtreo nuair a thiocfaidh mé ar an láthair nach gá dom an déine a oibriú oraibh de réir an údaráis a bhronn an Tiarna orm, údarás chun sibh a thógáil in áit sibh a leagan ar lár.</verse>
			<verse number="11">Agus anois, a bhráithre, fágaim slán agaibh. Déanaigí bhur mbeatha a leasú. Tugaigí spreagadh dá chéile. Bígí socair síochánta le chéile agus beidh Dia an ghrá agus na síochána faraibh.</verse>
			<verse number="12">Beannaígí dá chéile leis an bpóg naofa. Cuireann na naoimh go léir a mbeannacht chugaibh.</verse>
			<verse number="13">Grásta ár dTiarna Íosa Críost agus grá Dé agus cumann an Spioraid Naoimh libh go léir.</verse>
		</chapter>
	</book>
	<book number="48">
		<chapter number="1">
			<verse number="1">Mise Pól aspal–ach ní ó dhaoine ná trí dhuine ach trí Íosa Críost agus trí Dhia an tAthair, a thóg ó mhairbh é.</verse>
			<verse number="2">Táim féin agus a bhfuil i mo theannta de na bráithre ag cur ár mbeannachta chuig eaglaisí na Galáite.</verse>
			<verse number="3">Grásta chugaibh agus síocháin ó Dhia ár nAthair agus ón Tiarna Íosa Críost</verse>
			<verse number="4">a thug suas é féin in éiric ár bpeacaí chun sinn a fhuascailt ón saol urchóideach seo de réir mar ba thoil le Dia ár nAthair</verse>
			<verse number="5">moladh go deo leis. Áiméan.</verse>
			<verse number="6">Is ionadh liom a thapúla atá sibh ag tréigean an té a ghlaoigh oraibh i ngrásta Chríost agus ag iompú ar dhea-scéal eile.</verse>
			<verse number="7">Níl aon dea-scéal eile ann ar ndóigh ach go bhfuil daoine áirithe ag cur mearbhaill oraibh agus ag iarraidh dea-scéal Chríost a chur as a riocht.</verse>
			<verse number="8">Mar, má dhéanaimidne féin nó aingeal ó neamh dea-scéal a fhógairt daoibh a bheadh bunoscionn leis an dea-scéal atá fógartha againn, go raibh mallacht Dé air.</verse>
			<verse number="9">An ní atá ráite againn, deirim anois arís é: duine ar bith a dhéanann dea-scéal a fhógairt daoibh atá bunoscionn leis an dea-scéal atá faighte agaibh, go raibh mallacht Dé anuas air.</verse>
			<verse number="10">Cé atáim ag iarraidh a mhealladh chugam anois, daoine nó Dia? An daoine a shásamh is mian liom? Dá mba dhaoine a bhí mé ag iarraidh a shásamh, ní i mo sclábhaí ag Críost a bheinn.</verse>
			<verse number="11">An dea-scéal atá fógartha agam-sa, a bhráithre, geallaimse daoibh nach aon earra daonna atá ann.</verse>
			<verse number="12">Ní ó dhuine a fuair mise é ná ó mhúinteoir ar bith, ach trí fhoilsiú ó Íosa Críost.</verse>
			<verse number="13">Chuala sibh iomrá, ní foláir, ar mo chuid iompair tráth nuair a lean mé an creideamh Giúdach, mar a rinne mé géar-leanúint as cuimse ar eaglais Dé ag iarraidh í a dhíothú,</verse>
			<verse number="14">agus mar a sháraigh mé formhór lucht mo linne de mo chine féin i gcleachtadh an Ghiúdachais, de bharr na díograise thar meán a bhí ionam i dtaobh thraidisiúin mo shinsear.</verse>
			<verse number="15">Ach nuair ba dheoin leis an té, a dhealaigh amach mé fad a bhí mé fós i mbroinn mo mháthar, agus a ghlaoigh chuige féin mé as ucht a ghrásta–</verse>
			<verse number="16">nuair ba dheoin leis siúd a Mhac a fhoilsiú dom chun go gcraobhscaoilfinn a dhea-scéal i measc na ngintlithe, ní dheachaigh mé i gcomhairle le daonnaí ar bith</verse>
			<verse number="17">ná ní dheachaigh mé suas go hIarúsailéim ag triall ar na daoine a bhí ina n-aspail romham, ach imeacht liom láithreach chun na hAráibe agus ar ais go Damaisc ina dhiaidh sin.</verse>
			<verse number="18">Trí bliana ina dhiaidh sin chuaigh mé suas go hIarúsailéim ag fiosrú Chéafas agus thug mé coicís ina theannta,</verse>
			<verse number="19">ach duine ar bith eile de na haspail ní fhaca mé ach amháin Séamas, bráthair an Tiarna.</verse>
			<verse number="20">Dearbhaím i bhfianaise Dé nach bhfuil focal bréige ina bhfuil dá scríobh agam.</verse>
			<verse number="21">Agus is go dúichí na Siria agus na Cilice a chuaigh mé ina dhiaidh sin.</verse>
			<verse number="22">Ní raibh aithne súl fós ag eaglais Chríost in Iúdáia orm;</verse>
			<verse number="23">ní raibh acu ach scéal scéil “faoin duine úd a bhíodh dár ngéar-leanúint tráth agus atá anois ag craobhscaoileadh an chreidimh a bhíodh sé ag iarraidh a scriosadh roimhe seo,”</verse>
			<verse number="24">agus thugaidís glóir do Dhia mar gheall orm.</verse>
		</chapter>
		<chapter number="2">
			<verse number="1">Faoi chionn ceithre bliana déag chuaigh mé suas go hIarúsailéim arís, mé féin agus Barnabas, agus thug Títeas liom chomh maith.</verse>
			<verse number="2">Foilsiú ó Dhia faoi deara dom dul ann; agus i gcomhairle phríobháideach leis na cinn urra chuir mé faoina mbráid an dea-scéal mar a bhím dá fhógairt i measc na ngintlithe. Rinne mé amhlaidh le heagla go mba shaothar in aisce dom an cúrsa a bhí tugtha agam agus a bhí dá thabhairt agam go fóill.</verse>
			<verse number="3">Ach fiú amháin Títeas a bhí le mo chois, ar a shon gur Ghréagach é, níor cuireadh iallach air a thimpeallghearradh</verse>
			<verse number="4">ainneoin na mbráithre bréige a tugadh isteach faoi choim. Shleamhnaigh siad san isteach le spiaireacht a dhéanamh ar an tsaoirse atá againn i gCríost, chun sinn a chur i ndaoirse;</verse>
			<verse number="5">ach níor ghéilleamar-na a oiread agus nóiméad dóibh. Chuireamar ina gcoinne le hionchas go gcoimeádfaí fírinne an dea-scéil ar láimh shábháilte daoibhse.</verse>
			<verse number="6">Ach i dtaca leis na daoine measúla orthu–is cuma liom-sa a chéimiúla a bhí siad mar ní fhéachann Dia ar phearsa seachas a chéile–ach níor chuir na cinn urra seo aon dualgas breise orm-sa,</verse>
			<verse number="7">ach a mhalairt; dʼaithin siad go raibh fógairt an dea-scéil don mhuintir gan timpeall-ghearradh curtha ina chúram orm-sa chomh maith céanna agus a bhí fógairt an dea-scéil do lucht an timpeallghearrtha ina chúram ar Pheadar;</verse>
			<verse number="8">mar an té úd a bhí ag obair i bPeadar ina mhisean chuig lucht an timpeallghearrtha is é a bhí ag obair ionamsa i mo mhisean chuig na gintlithe.</verse>
			<verse number="9">Agus nuair a dʼaithníodar an grásta a bhí bronnta orm, thug na crainn taca sin, Séamas agus Céafas agus Eoin, deaslámh na páirte dom féin agus do Bharnabas, ar chuntar go rachaimisne chuig na gintlithe agus iad féin chuig na Giúdaigh.</verse>
			<verse number="10">Níor chuir siad dʼagús sa scéal ach go gcuimhneoimis ar na boicht, an rud céanna díreach a raibh fonn orm féin a dhéanamh.</verse>
			<verse number="11">Rud eile de, nuair a tháinig Céafas go hAintíoch, chuir mé ina choinne lena bhéal mar bhí sé san éagóir.</verse>
			<verse number="12">Chaitheadh sé bia leis na gintlithe nó gur tháinig daoine áirithe do bhuíon Shéamais ar an láthair, ach an túisce a tháinig siad-san thosaigh sé ag cúbadh chuige agus ag fanacht amach ó na gintlithe le heagla mhuintir an timpeallghearrtha.</verse>
			<verse number="13">Agus ghabh an chuid eile de na Giúdaigh páirt leis sa chlaidhreacht i dtreo gur baineadh Barnabas féin dá threoir lena gcuid fimínteachta.</verse>
			<verse number="14">Ach nuair a thug mé féin faoi deara nach raibh siad ionraic faoi fhírinne an dea-scéil, dúirt mé le Céafas i bhfianaise cách: “Má mhaireann tusa ar an nós gintlí in áit an nóis Ghiúdaigh ar a shon gur Giúdach tú féin, conas is féidir duit mar sin a thabhairt ar na gintlithe an nós Giúdach a leanúint?”</verse>
			<verse number="15">Is Giúdaigh ó dhúchas sinne agus ní haon pheacaigh de shliocht gintlí atá ionainn.</verse>
			<verse number="16">Tá a fhios againn ar a shon sin nach ó chomh-líonadh an dlí a fhíréanaítear duine ach trí chreideamh in Íosa Críost, agus dá réir sin chuireamar féin ár gcreideamh in Íosa Críost ionas go bhfíréanófaí sinn de bharr ár gcreidimh ann seachas de bharr an dlí a chomh-líonadh, mar “ní fhíréanófar neach ar bith de bharr comh-líonadh an dlí”.</verse>
			<verse number="17">Ach má fhaightear go bhfuilimidne peacúil leis agus sinn ag lorg na fíréantachta i gCríost, an bhfuil, más ea, lámh ag Críost sa pheaca? Níl ar chor ar bith!</verse>
			<verse number="18">Má dhéanaim-sé, áfach, an córas a leag mé ar lár a chur suas arís, cruthaím ansin go bhfuilim ciontach.</verse>
			<verse number="19">Mar is tríd an dlí a fuair mise bás i leith an dlí chun go mairfinn beo i leith Dé; céasadh ar an gcros mé in éineacht le Críost</verse>
			<verse number="20">agus ní mise a mhaireann beo feasta ach Críost a mhaireann ionam. An saol a chaithim sa cholainn anois, caithim é faoi luí an chreidimh atá agam i Mac Dé a thug suas é féin ar mo shon le neart grá dom.</verse>
			<verse number="21">Níl grásta Dé agam dá chaitheamh uaim, óir más ón dlí a thagann fíréantacht, fuair Críost bás in aisce.</verse>
		</chapter>
		<chapter number="3">
			<verse number="1">A Ghalátacha gan chiall, cé a dʼimir an draíocht oraibh tar éis an léiriú gléineach a tugadh daoibh ar Íosa Críost céasta?</verse>
			<verse number="2">Tá aon cheist amháin agam oraibh: an de bharr an dlí a chomh-líonadh a fuair sibh an Spiorad, nó de chionn gur chreid sibh an teachtaireacht a chuala sibh?</verse>
			<verse number="3">Conas a dʼfhéadfadh sibh a bheith chomh héaganta sin? Tar éis daoibh tosú leis an Spiorad, an bhfuil sibh ag críochnú anois leis an gcolainn?</verse>
			<verse number="4">An saothar in aisce a bhfuil gafa tríd agaibh, má ba in aisce é?</verse>
			<verse number="5">Nuair a bhronnann Dia an Spiorad oraibh agus éachtaí a dhéanamh in bhur measc, an de bharr an dlí a chomh-líonadh a dhéanann sé amhlaidh nó de chionn gur chreid sibh an teachtaireacht</verse>
			<verse number="6">dála mar a rinne Abrahám; chreid seisean Dia agus áiríodh ina fhíréantacht aige é.</verse>
			<verse number="7">Bíodh a fhios agaibh mar sin gurb iad lucht an chreidimh atá ina gclann ag Abrahám.</verse>
			<verse number="8">Chonaic an scrioptúr roimh ré gur de bharr an chreidimh a dʼfhíréanódh Dia na gintlithe agus réamhfhógair an dea-scéal sin dʼAbrahám: “Beannófar ionatsa na náisiúin uile.”</verse>
			<verse number="9">Fágann sin gurb iad lucht an chreidimh atá beannaithe mar aon le hAbrahám, fear an chreidimh.</verse>
			<verse number="10">Iad siúd atá ag brath ar an dlí, áfach, tá mallacht anuas orthu, mar tá scríofa: “Is mallaithe gach n-aon nach gcloíonn lena bhfuil scríofa i leabhar an dlí agus iad a chur i gcríoch.”</verse>
			<verse number="11">Is léir nach bhfíréanaítear duine ar bith ag an dlí i bhfianaise Dé, mar “is le creideamh a mhairfidh an fíréan”.</verse>
			<verse number="12">Ní ar chreideamh atá an dlí ag brath, áfach, mar is é a deirtear sa dlí “an té a dhéanfaidh na nithe seo beidh sé beo dá mbarr”.</verse>
			<verse number="13">Ach dʼfhuascail Críost ó mhallacht an dlí sinn nuair a rinneadh rud mallaithe de féin ar ár son mar tá scríofa: “Is mallaithe cách a chrochtar ar chrann.”</verse>
			<verse number="14">Tharla amhlaidh chun go dtitfeadh beannacht Abrahám ar na gintlithe in Íosa Críost agus go bhfaighimisne, tríd an gcreideamh, an Spiorad a bhí geallta.</verse>
			<verse number="15">Tógaimis sampla ón ngnáthshaol, a bhráithre. Nuair a bhíonn uacht daingnithe mar is cuí, ní dhéanann aon duine í a chealú ná cur léi.</verse>
			<verse number="16">Anois, is dʼAbrahám agus dá shíol a tugadh na gealltanais, agus féach ní “do do shíolta” atá ráite faoi mar bheifí ag tagairt dá lán daoine, ach “do do shíol”–ag tagairt don aon duine amháin, is é sin, do Chríost.</verse>
			<verse number="17">Ach is chuige seo atáim: an conradh a bhí daingnithe ag Dia, ní féidir don reacht a tháinig i bhfeidhm ceithre chéad agus tríocha bliain ina dhiaidh sin an conradh sin a chur ar ceal agus an gealltanas a chur ar neamhní.</verse>
			<verse number="18">Más le ceart dlí a thagann an oidhreacht, ní de bharr gealltanais í a thuilleadh. Is trí ghealltanas, áfach, a bhronn Dia ar Abrahám í.</verse>
			<verse number="19">Cad chuige an dlí mar sin? Cuireadh leis an gconradh é toisc na gcionta nó go dtiocfadh an síol úd ar tugadh an gealltanas dó. Ordaíodh trí bhíthin aingeal é le cabhair idir-ghabhálaí.</verse>
			<verse number="20">Níl feidhm le hidir-ghabhálaí ag duine aonair agus is aon Dia.</verse>
			<verse number="21">An bhfuil an dlí bunoscionn le gealltanais Dé mar sin? Níl ar chor ar bith. Dá dtugtaí dlí, áfach, a mbeadh ar a chumas beatha a thabhairt, bheadh fíréantacht ag teacht ón dlí dáiríre;</verse>
			<verse number="22">ach dhaingnigh an scrioptúr an uile ní faoi ghlas an pheaca, ar shlí go dtabharfaí ar gealladh do chreideamh in Íosa Críost do lucht an chreidimh sin.</verse>
			<verse number="23">Sular tháinig an creideamh, bhíomar dár gcoimeád faoi ghlas i ngéibheann ag an dlí nó go nochtfaí an creideamh a bhí le teacht.</verse>
			<verse number="24">Dá bhrí sin, bhí an dlí mar a bheadh giolla againn nó go dtiocfadh Críost agus go bhfíréanófaí sinn tríd an gcreideamh.</verse>
			<verse number="25">Anois, áfach, nuair atá an creideamh tagtha nílimid faoi smacht an ghiolla a thuilleadh,</verse>
			<verse number="26">mar is mac do Dhia gach uile dhuine agaibh de bharr bhur gcreidimh in Íosa Críost.</verse>
			<verse number="27">Gach duine agaibh a baisteadh i gCríost, tá Críost curtha uime aige mar éide.</verse>
			<verse number="28">Níl Giúdach ná Gréagach oraibh feasta, níl saor ná daor, fireann ná baineann; is aon sibh uile i gCríost Íosa.</verse>
			<verse number="29">Agus más le Críost sibh, is síol Abrahám sibh chomh maith agus tá sibh in bhur n-oidhrí aige de réir mar a bhí geallta.</verse>
		</chapter>
		<chapter number="4">
			<verse number="1">Is é a mheasaim a rá, a bhráithre: fad a bhíonn an t-oidhre mionaoiseach, ní bhíonn difríocht ar bith idir é agus an daor, siúd is gur leis an t-eastát ar fad,</verse>
			<verse number="2">ach é faoi réir caomhnóirí agus riarthóirí nó go dtagann an t-am a bhíonn ceaptha ag an athair.</verse>
			<verse number="3">Is é an dála céanna againne é: fad a bhíomar mionaoiseach, bhíomar mar a bheadh daoir faoi smacht ag dúile an tsaoil seo.</verse>
			<verse number="4">Ach nuair a tháinig iomláine na haimsire, sheol Dia uaidh a mhac, a rugadh ó bhean agus é faoi smacht an dlí,</verse>
			<verse number="5">dʼfhonn an mhuintir a bhí faoin dlí a fhuascailt agus go ndéanfaí clann altrama dínne.</verse>
			<verse number="6">Agus mar chruthú gur clann mhac dó sibh chuir Dia Spiorad a Mhic inár gcroí agus ‘Abba, a Athair’ dá screadadh aige.</verse>
			<verse number="7">Ní daor thú feasta mar sin ach mac; agus más mac thú is oidhre thú chomh maith de dheonú Dé.</verse>
			<verse number="8">Lá den saol nuair nach raibh aon aithne agaibh ar Dhia, bhí sibh ag seirbhís do dhéithe nár dhéithe iad dáiríre.</verse>
			<verse number="9">Anois, áfach, tá aithne curtha agaibh ar Dhia nó, ba chirte a rá, tá aithne curtha ag Dia oraibh. Cad ab áil libh, dá bhrí sin, a bheith ag filleadh ar na dúile dearóile suaracha úd dʼfhonn dul ag daoirseacht dóibh athuair?</verse>
			<verse number="10">Agus sibh ag comóradh laethanta féile agus míonna agus ráithí agus blianta!</verse>
			<verse number="11">Is eagal liom gur in aisce a chaith mé dua libh!</verse>
			<verse number="12">Impím oraibh, a bhráithre, teacht ar aon dul liom-sa faoi mar a tháinig mise ar aon dul libh-se. Ní dhearna sibh aon éagóir orm.</verse>
			<verse number="13">Tá a fhios agaibh gurb easláinte choirp faoi deara dom an dea-scéal a fhógairt daoibh den chéad uair;</verse>
			<verse number="14">agus bíodh gur mhór an chros oraibh an bhreoiteacht chéanna níor ghlac sibh col ná déistin liom ach fáiltiú romham mar a dʼfháilteodh sibh roimh aingeal ó Dhia nó roimh Íosa Críost féin.</verse>
			<verse number="15">Cad a dʼimigh ar bhur gcroíúlacht? Ar mʼfhocal daoibh go sracfadh sibh bhur súile amach agus iad a thabhairt dom, dá mbʼfhéidir é.</verse>
			<verse number="16">An bhfuilim i mo namhaid anois agaibh de chionn go bhfuilim ag insint na fírinne?</verse>
			<verse number="17">Ní le dea-rún atá na daoine eile úd ag déanamh cúram mór díbhse; níl uathu ach sinne a dhealú amach uaibh ionas go ndéanfadh sibh-se cúram mór díobh féin.</verse>
			<verse number="18">Is breá an rud mór a bheith dá dhéanamh díbh má dhéantar le dea-chroí é agus ní hamháin nuair a bhím in bhur láthair ach an t-am ar fad.</verse>
			<verse number="19">A chlann ó, táim mar bheinn ar luí seoil libh arís nó go gcumtar Críost ionaibh.</verse>
			<verse number="20">Is trua nach bhfuilim in bhur measc an nóiméad seo agus bheadh a mhalairt de phort agam daoibh, de bhrí go bhfuilim i ngalar na gcás agaibh.</verse>
			<verse number="21">Sibh-se arb áil libh a bheith faoi réir an dlí, ceist agam oraibh: an gcloiseann sibh a bhfuil le rá ag an dlí?</verse>
			<verse number="22">Óir tá scríofa go raibh beirt mhac ag Abrahám, mac acu ón daorbhean agus an duine eile ón tsaorbhean.</verse>
			<verse number="23">Rugadh mac na daormhná ar an ngnáthshlí ach is de bharr gealltanais a rugadh mac na saormhná.</verse>
			<verse number="24">Tá fáthchiall leis an méid sin: seasann an bheirt bhan sin don dá chonradh. Bean amháin acu, is é sin le rá, Hágár, a rug a leanbh i ndaoirse, seasann sí sin don chonradh a tugadh ar Shliabh Shíonáí–</verse>
			<verse number="25">sliabh san Aráib is ea Síonáí agus freagraíonn sí dʼIarúsailéim an lae inniu mar go bhfuil Iarúsailéim agus a clann i ndaorbhroid.</verse>
			<verse number="26">Is saorbhean, áfach, an Iarúsailéim neamhaí, agus is ise is máthair dúinne</verse>
			<verse number="27">mar tá scríofa: “Bíodh gliondar ort, a bhean aimrid nár shaolaigh clann! Ardaigh do liú a bhean nach raibh riamh ar luí seoil. Óir is líonmhaire clann na mná tréigthe na clann na mná a bhfuil fear aici.”</verse>
			<verse number="28">Is sibh-se, a bhráithre, an chlann a rugadh de bharr gealltanais, dála Íosác.</verse>
			<verse number="29">Ach faoi mar a tharla an uair úd go mbíodh an mac a rugadh go nádúrtha ag géar-leanúint an mhic a rugadh faoi luí an Spioraid, is é an dála céanna inniu é.</verse>
			<verse number="30">Ach cad é seo a deir an scrioptúr: “Caith amach an daorbhean agus a mac, mar ní bheidh aon pháirt go deo ag mac na daormhná in oidhreacht mhac na saormhná.”</verse>
			<verse number="31">Dá réir sin, a bhráithre, ní clann daormhná sinne ach clann na saormhná.</verse>
		</chapter>
		<chapter number="5">
			<verse number="1">Dʼfhonn is go mbeimis saor is ea a dʼfhuascail Críost sinn. Seasaigí go daingean dá bhrí sin agus ná cuirtear sibh faoi chuing na daoirse athuair.</verse>
			<verse number="2">Seo mise Pól dá rá libh nach ndéanfaidh Críost aon mhaitheas daoibh má dhéantar timpeall-ghearradh oraibh.</verse>
			<verse number="3">Dearbhaím arís don uile dhuine a ndéantar timpeall-ghearradh air, go bhfuil sé de dhualgas air an dlí a choimeád ina iomláine.</verse>
			<verse number="4">Agus sibh-se a bhíonn ag lorg na fíréantachta sa dlí tá sibh dealaithe ó Chríost agus tá gnaoi Dé caillte agaibh.</verse>
			<verse number="5">Is ón gcreideamh, áfach, atáimidne ag súil leis an bhfíréantacht a fháil faoi luí an Spioraid.</verse>
			<verse number="6">Mar in Íosa Críost is cuma an timpeall-ghearradh ann nó as, ach an creideamh a oibríonn trí ghrá.</verse>
			<verse number="7">Bhí sibh ag dul chun cinn go hálainn. Cé a chuir bac oraibh géilleadh don fhírinne?</verse>
			<verse number="8">Ní ón té úd a ghlaoigh oraibh a tháinig an t-áiteamh sin!</verse>
			<verse number="9">“Déanann pinse gabháile an taos ar fad a ghabháileadh.”</verse>
			<verse number="10">Tá muinín agam asaibh sa Tiarna nach é a mhalairt de thuairim a bheidh agaibh-se. An duine seo atá do bhur suaitheadh, cibé ar bith é féin, íocfaidh sé as a choir.</verse>
			<verse number="11">I dtaca liom-sa de, a bhráithre, más fíor go mbím fós ag fógairt timpeallghearrtha, cén fáth a bhfuilim fós do mo ghéarleanúint? Dá mbeinn ag déanamh amhlaidh bheadh scannal na croise ar neamhní.</verse>
			<verse number="12">Iad siúd atá ag cur mearbhaill oraibh is é mo thrua nach ndéanann siad iad féin a choilleadh chomh maith!</verse>
			<verse number="13">Is chun saoirse a bheith agaibh a glaodh oraibh, a bhráithre. Ach ná bíodh an tsaoirse sin ina leithscéal agaibh chun na collaíochta; ní hea, ach bígí ag déanamh seirbhíse dá chéile le teann grá.</verse>
			<verse number="14">Mar is féidir an dlí ar fad a chur in aon abairt amháin: “Gráigh do chomharsa mar thú féin.”</verse>
			<verse number="15">Ach má leanann sibh ag ithe agus ag gearradh a chéile, bígí aireach, ar eagla go millfeadh sibh a chéile ar fad.</verse>
			<verse number="16">Is é a mheasaim a rá: mairigí faoi luí an Spioraid, agus níl aon bhaol go ngéillfidh sibh dʼainmhianta na colainne.</verse>
			<verse number="17">Tá mianta na colainne bunoscionn le mianta an Spioraid agus tá mianta an Spioraid bunoscionn le mianta na colainne. Téann siad glan in éadan a chéile agus sin é an fáth nach ndéanann sibh-se na nithe is áil libh a dhéanamh.</verse>
			<verse number="18">Más é an Spiorad atá do bhur stiúradh níl sibh faoi smacht ag an dlí.</verse>
			<verse number="19">Is follas iad gníomhartha na colainne, mar atá drúis, gáirsiúlacht agus graostacht;</verse>
			<verse number="20">íoladhradh agus asarlaíocht; eascairdeas, achrann, agus formad; fearg, bruíonta, clampar agus faicsin,</verse>
			<verse number="21">éad, murdail, meisce, ragairne, agus a leithéidí eile. Táim ag tabhairt foláirimh anois daoibh faoi mar a thug mé cheana: an mhuintir a dhéanann nithe den sórt sin ní bhfaighidh siad Ríocht Dé mar oidhreacht.</verse>
			<verse number="22">Is é toradh a thugann an Spiorad uaidh, áfach, grá, lúcháir, síocháin, foighne, cineáltas, dea-chroí, dílseacht,</verse>
			<verse number="23">láchas agus measarthacht. Agus níl aon reacht in aghaidh a leithéidí sin!</verse>
			<verse number="24">Agus iad siúd a bhaineann le Críost Íosa tá siad tar éis a gcolainn agus a cuid paisean agus mianta a chéasadh ar an gcros.</verse>
			<verse number="25">Ós é an Spiorad atá dar mbeoú, leanaimis a threoir.</verse>
			<verse number="26">Agus ná bímis mórchúiseach ná ag saighdeadh a chéile ná ag éad le chéile.</verse>
		</chapter>
		<chapter number="6">
			<verse number="1">A bhráithre, má bheirtear ar dhuine ag déanamh rud éigin as an tslí, sibh-se a bhfuil an Spiorad agaibh, déanaigí é a cheartú go mín réidh agus féach chugat féin nach gcuirfear an cathú ort féin leis.</verse>
			<verse number="2">Déanaigí ualaí a chéile a iompar agus sa tslí sin beidh sibh ag comh-líonadh dhlí Chríost.</verse>
			<verse number="3">Nuair is dóigh le duine gan aird gur mór le rá é féin, is dá mhealladh féin atá sé.</verse>
			<verse number="4">Déanadh gach duine a shaothar féin a thástáil, agus ansin beidh rud éigin dá chuid féin amháin aige le maíomh as in ionad cuid duine eile.</verse>
			<verse number="5">Mar beidh a ualach féin le hiompar ag cách.</verse>
			<verse number="6">An duine a bhíonn ag foghlaim an chreidimh, roinneadh sé a chuid maoine ar a oide múinte.</verse>
			<verse number="7">Ná bíodh aon dul amú oraibh: ní féidir bob a bhualadh ar Dhia. Mar a chuireann duine an síol is ea a bhainfidh sé an fómhar.</verse>
			<verse number="8">An té a chuireann síol i ngort na colainne bainfidh sé fómhar an mhillte, ach an té a chuireann síol i ngort an Spioraid, bainfidh sé fómhar na beatha síoraí.</verse>
			<verse number="9">Ná bímis cortha choíche den mhaith a dhéanamh; má leanaimid de gan staonadh bainfimid an fómhar in am is i dtráth.</verse>
			<verse number="10">Fad atá an deis againn, mar sin, déanaimis an mhaith do chách agus go háirithe do líon tí an chreidimh.</verse>
			<verse number="11">Féachaigí na litreacha móra seo ina bhfuilim ag scríobh chugaibh le mo láimh féin.</verse>
			<verse number="12">Na daoine seo atá ag brú an timpeallghearrtha oraibh, is iad-san ar mhaith leo a bheith taibhseach sa cholainn agus gan dʼaidhm acu ach go n-éalóidís ó ghéarleanúint mar gheall ar chrois Chríost.</verse>
			<verse number="13">Fiú amháin na daoine a ndéantar timpeall-ghearradh orthu, ní choimeádann siad féin an dlí, ach is maith leo sibh-se a bheith timpeallghearrtha dʼfhonn is go mbeidís ag maíomh as bhur gcolainn.</verse>
			<verse number="14">Nár lige Dia go ndéanfainnse maíomh as rud ar bith ach amháin as crois ár dTiarna Íosa Críost, an chros trína bhfuilim-se céasta i dtaca leis an saol agus trína bhfuil an saol céasta i dtaca liom.</verse>
			<verse number="15">Is cuma timpeall-ghearradh, nó gan timpeall-ghearradh, ach cruthú as an nua.</verse>
			<verse number="16">Síocháin agus trócaire ar an uile dhuine a leanann an prionsabal seo agus ar Iosrael Dé.</verse>
			<verse number="17">Ná bíodh aon duine do mo bhuaireamh as seo amach, mar tá marcanna ár dTiarna Íosa Críost ar mo chorp agam.</verse>
			<verse number="18">Go raibh grásta ar dTiarna Íosa Críost agaibh, a bhráithre. Áiméan.</verse>
		</chapter>
	</book>
	<book number="49">
		<chapter number="1">
			<verse number="1">Mise Pól, aspal Íosa Críost de dheoin Dé ag beannú do na naoimh (in Eifeasas) atá dílis i gCríost.</verse>
			<verse number="2">Grásta chugaibh agus síocháin ó Dhia, ár nAthair, agus ón Tiarna Íosa Críost.</verse>
			<verse number="3">Moladh le Dia, le hAthair ár dTiarna Íosa Críost, a bhronn orainn, i gCríost, gach tabhartas spioradálta sna flaithis.</verse>
			<verse number="4">Roimh thúsú an domhain roghnaigh sé sinn i gCríost chun a bheith naofa gan locht os a chomhair.</verse>
			<verse number="5">Le barr grá dúinn leag sé amach ó thús de réir mhian a thola féin go mbeimisne inár gclann aige</verse>
			<verse number="6">trí Íosa Críost, i dtreo go molfaí an grásta as cuimse a roinn sé orainn go fras ina Mhac muirneach.</verse>
			<verse number="7">Is sa Mhac sin, as ucht a chuid fola, atá ár bhfuascailt faighte againne, maithiúnas ár gcionta,</verse>
			<verse number="8">de réir iomadúlacht an ghrásta a roinn sé orainn go fial. Le teann eagna agus gaoise</verse>
			<verse number="9">nocht sé dúinn rún a thola– de réir an chuspóra a bhí leagtha amach aige ó thús lena chur i gcríoch i gCríost,</verse>
			<verse number="10">nuair a bheadh an t-ionú tagtha– mar atá, an beartas gach a bhfuil ar neamh agus ar talamh a thabhairt le chéile faoi cheannas Chríost.</verse>
			<verse number="11">Mar is i gCríost a roghnaíodh sinne inár n-oidhrí agus a leagadh amach dúinn, de réir intinn an té úd a oibríonn gach ní de réir chomhairle a thola féin,</verse>
			<verse number="12">a bheith ar na chéad daoine a chuirfeadh a muinín i gCríost chun moladh agus glóir Dé.</verse>
			<verse number="13">Agus is i bpáirt leis a roghnaíodh sibh-se freisin, nuair a chuala sibh-se briathar na fírinne agus dea-scéal bhur slánaithe, nuair a chreid sibh ann agus gur buaileadh oraibh stampa an Spioraid Naoimh a bhí geallta.</verse>
			<verse number="14">Is éarlais an Spiorad ar ár n-oidhreacht nó go bhfaighimid seilbh iomlán uirthi; chun moladh a ghlóire.</verse>
			<verse number="15">Sin é an fáth, ón uair a chuala mé iomrá ar an gcreideamh atá agaibh-se sa Tiarna Íosa agus ar an ngrá atá agaibh do na naoimh go léir,</verse>
			<verse number="16">nar stad mé ach ag gabháil buíochais le Dia ar bhur son agus ag cuimhneamh oraibh i mʼurnaithe.</verse>
			<verse number="17">Bím dá iarraidh ar Dhia ár dTiarna Íosa Críost, ar Athair na Glóire, spiorad na heagna agus na géarchúise a thabhairt daoibh chun go gcuirfeadh sibh aithne air.</verse>
			<verse number="18">Go soilsítear súile bhur n-aigne ar shlí go dtuigfidh sibh cad é mar údar dóchais daoibh bhur ngairm aige agus cad é mar oidhreacht fhairsing ghlórmhar atá aige i ndán don phobal naofa</verse>
			<verse number="19">agus ollmhaitheas na cumhachta a chuir sé i bhfeidhm ar ár son-na, creidmhigh–an chumhacht éachtach úd</verse>
			<verse number="20">a chuir sé ag obair i gCríost nuair a thóg sé ó mhairbh é agus chuir ina shuí ar a dheis sna flaithis é</verse>
			<verse number="21">go hard os cionn gach ceannais agus údaráis agus cumhachta agus tiarnais agus os cionn gach ainm dar féidir a ainmniú ní sa saol seo amháin é ach sa saol atá le teacht chomh maith.</verse>
			<verse number="22">Agus chuir sé gach ní faoina smacht agus cheap é, os cionn gach ní, ina cheann ar an Eaglais is corp dó</verse>
			<verse number="23">agus arb í iomláine an té úd a líonann gach ní go hiomlán í.</verse>
		</chapter>
		<chapter number="2">
			<verse number="1">Lá den saol bhí sibh-se marbh de bharr na gcionta agus na bpeacaí a chleacht sibh</verse>
			<verse number="2">nuair a leanadh sibh bealaí an tsaoil seo agus nuair a ghéilleadh sibh do phrionsa ríocht an aeir, don spiorad úd atá ag gníomhú inniu féin i lucht na míréire.</verse>
			<verse number="3">Bhíomar-na uile ar an mbuíon sin tráth, nuair a ghéillimis dʼainmhianta na colainne agus nuair a dhéanaimis riar na colainne agus a cuid smaointe. Bhí fearg Dé anuas orainne ó dhúchas chomh maith le cách eile.</verse>
			<verse number="4">Ach bhí Dia lán de thrócaire agus thug sé grá chomh mór sin dúinn</verse>
			<verse number="5">fiú amháin nuair a bhíomar marbh de dheasca ár gcionta, gur athbheoigh sé sinn in éineacht le Críost–is in aisce a slánaíodh sibh–</verse>
			<verse number="6">gur thóg sé sinn ó mhairbh in éineacht leis agus gur chuir inár suí sinn sna flaithis in Íosa Críost,</verse>
			<verse number="7">dʼfhonn a léiriú do na haoiseanna a bhí le teacht chomh hollmhór is a bhí stór a ghrásta agus a fhlaithiúlacht a bhí sé linne i gCríost Íosa.</verse>
			<verse number="8">Mar is le grásta a slánaíodh sibh, trí chreideamh. Ní uaibh féin é; is tabhartas é ó Dhia.</verse>
			<verse number="9">Agus ní de bharr oibreacha i dtreo nach bhfuil cúis mhaíte ag duine ar bith.</verse>
			<verse number="10">Is dá dhéantús sinn mar gur cruthaíodh i gCríost Íosa sinn chun ár saol a thabhairt i mbun na ndea-oibreacha a bhí ullamh roimh ré dúinn ag Dia.</verse>
			<verse number="11">Cuimhnígí, dá bhrí sin, ar an mbail a bhí oraibhse tráth–sibh-se na gintlithe ó dhúchas a raibh ‘lucht an fhorchraicinn’ mar ainm oraibh ag an dream a thugadh ‘lucht an timpeallghearrtha’ orthu féin, ag tagairt don mharc lámhdhéanta úd ar an gcolainn.</verse>
			<verse number="12">Cuimhnígí go raibh sibh an uair úd ar deighilt ó Chríost, nach raibh aon chuid agaibh i stát Iosrael ná aon pháirt agaibh sna conarthaí ná sna gealltanais, go raibh sibh gan dóchas sa saol agus gan Dia féin.</verse>
			<verse number="13">Anois, áfach, tá sibh i gCríost Íosa; sibh-se a bhí tráth i bhfad i gcéin, tá sibh tagtha i ngaire de bharr fhuil Chríost.</verse>
			<verse number="14">Mar is eisean ár síocháin; is é a rinne aon bhuíon amháin den dá phobal nuair a leag sé ar lár an balla deighilte, an naimhdeas ina cholainn,</verse>
			<verse number="15">agus chuir ar ceal an dlí agus a chuid aitheanta agus forálacha dʼfhonn aon duine nua amháin a dhéanamh den bheirt ann féin trí shíocháin a dhéanamh eatarthu,</verse>
			<verse number="16">agus an dá bhuíon a thabhairt chun athmhuintearais le Dia in aon chorp amháin leis an gcros ar ar chuir sé an naimhdeas chun báis.</verse>
			<verse number="17">Tháinig sé ag fógairt dhea-scéal na síochána daoibhse a bhí i bhfad uaidh agus dóibh sin a bhí ina chóngar;</verse>
			<verse number="18">mar is tríd atá teacht againn araon ar an Athair faoi luí an aon Spioraid.</verse>
			<verse number="19">Dá réir sin ní eachtrannaigh ná coimhthígh sibh a thuilleadh ach comhshaoránaigh leis na naoimh agus baill de líon tí Dé.</verse>
			<verse number="20">Is foirgneamh sibh a bhfuil na haspail agus na fáithe ina mbunsraith faoi agus Críost Íosa féin ina chloch chinn chúinne aige.</verse>
			<verse number="21">Is ann a nasctar an foirgneamh ar fad le céile agus éiríonn sé in airde ina theampall naofa sa Tiarna.</verse>
			<verse number="22">Is ann chomh maith atá sibh-se do bhur gcomhthógáil agus áit chónaithe Dé dá dhéanamh díbh faoi luí an Spioraid.</verse>
		</chapter>
		<chapter number="3">
			<verse number="1">Sin é an fáth a bhfuilim-se, Pól, agus mé i mo ghéibheannach ag Críost Íosa mar gheall oraibhse, gintlithe–</verse>
			<verse number="2">tá iomrá cloiste agaibh, ní foláir, ar an gcúram a thug Dia mar ghrásta dom in bhur gcomhair</verse>
			<verse number="3">agus mar a thug sé fios a rúin dom in aisling. Tá scríofa agam faoi seo go hachomair cheana</verse>
			<verse number="4">agus má léann sibh é féadfaidh sibh mo léargas-sa ar rúndiamhair Chríost a thuiscint.</verse>
			<verse number="5">Níor tugadh fios an rúin seo do na glúinte daoine a chuaigh romhainn ach tá sé arna nochtadh ag Dia anois faoi luí an Spioraid dá aspail naofa agus dá fháithe.</verse>
			<verse number="6">Agus is é rún é: gur comhoidhrí na gintlithe, gur comhbhaill den aon chorp iad agus go bhfuil siad comhpháirteach sa ghealltanas i gCríost Íosa tríd an dea-scéal.</verse>
			<verse number="7">Rinneadh maor ar an dea-scéal sin díom-sa nuair a bhronn Dia a ghrásta orm le héifeacht a chumhachta féin.</verse>
			<verse number="8">Is mé an duine is dearóile de na naoimh go léir, ach is dom-sa a tugadh an grásta seo: saibhreas do-chuimsithe Chríost a fhógairt do na gintlithe</verse>
			<verse number="9">agus leagan amach an rúin a léiriú do chách. Bhí an rún seo folaithe leis na cianta i nDia a chruthaigh gach a bhfuil ann,</verse>
			<verse number="10">i dtreo go bhfaigheadh tiarnais agus údaráis na spéire eolas anois tríd an Eaglais ar eagna ilghnéitheach Dé</verse>
			<verse number="11">de réir an bheartais shíoraí a chuir sé i bhfeidhm i gCríost Íosa ár dTiarna.</verse>
			<verse number="12">Is é Críost a bheir dúinn a bheith teann de bharr ár gcreidimh agus dul go muiníneach i láthair Dé.</verse>
			<verse number="13">Impím oraibh, dá bhrí sin, gan a bheith do-mheanmnach mar gheall ar na trioblóidí atá ag cur orm-sa ar bhur son, mar is údar glóire daoibh iad.</verse>
			<verse number="14">Sin é an fáth a dtéim ar mo ghlúine i bhfianaise an Athar</verse>
			<verse number="15">óna n-ainmnítear gach clann ar neamh agus ar talamh.</verse>
			<verse number="16">Go dtuga sé daoibh as ollmhaitheas a ghlóire go bhfaighidh sibh neart agus cumas inmheánach trína Spiorad,</verse>
			<verse number="17">go gcónóidh Críost in bhur gcroí trí chreideamh, go mbeidh sibh préamhaithe agus bunaithe sa ghrá</verse>
			<verse number="18">ar shlí go bhféadfaidh sibh féin agus na naoimh go léir fad agus leithead agus airde agus doimhneas an ghrá a thuiscint;</verse>
			<verse number="19">go gcuirfidh sibh eolas ar ghrá Chríost atá os cionn tuisceana agus go líonfar sibh de líonmhaireacht iomlán Dé.</verse>
			<verse number="20">Glóir don té úd ar féidir dó i bhfad níos mó a dhéanamh ná mar a dʼiarrfaimisne nó smaoineamh féin air, tríd an gcumhacht atá ag obair ionainn.</verse>
			<verse number="21">Glóir go raibh aige san Eaglais agus i gCríost Íosa ó ghlúin go glúin go brách na breithe. Áiméan.</verse>
		</chapter>
		<chapter number="4">
			<verse number="1">Táim ag impí oraibh, dá bhrí sin, agus mé i mo ghéibheannach ag an Tiarna, bhur saol a thabhairt go cuí de réir na gairme atá faighte agaibh</verse>
			<verse number="2">agus sibh a bheith lán dʼuirísle, de láchas agus dʼfhoighne. Cuirigí suas go carthanach le chéile</verse>
			<verse number="3">agus déanaigí bhur ndícheall chun an aontacht a thagann ón Spiorad a choimeád faoi cheangal na síochána.</verse>
			<verse number="4">Aon chorp amháin agus aon Spiorad amháin atá ionaibh faoi mar nach bhfuil ach aon dóchas amháin agaibh ó fuair sibh bhur ngairm ó Dhia.</verse>
			<verse number="5">Níl ann ach aon Tiarna amháin, aon chreideamh amháin agus aon bhaisteadh amháin.</verse>
			<verse number="6">Níl ann ach aon Dia amháin atá ina Athair ag cách: é os cionn cách agus ag gníomhú i gcách agus istigh i gcách uile.</verse>
			<verse number="7">Ach tá a thabhartas féin faighte ag gach duine ar leith againn de réir mar a riar Críost orainn é,</verse>
			<verse number="8">faoi mar a deir an scrioptúr: “Ar dhul in airde dó, ghabh sé slua cimí agus thug tabhartais do dhaoine.”</verse>
			<verse number="9">Cad tá le tuiscint as an “dul in airde” sin ach gur tháinig sé anuas chomh maith ar an domhan íochtarach seo?</verse>
			<verse number="10">An té sin a tháinig anuas, is é an duine céanna é a chuaigh thar na flaithis uile amach chun go líonfadh sé an chruinne cheathartha.</verse>
			<verse number="11">Agus is eisean a thug do dhaoine áirithe a bheith ina n-aspail, do dhaoine eile a bheith ina bhfáithe, do dhaoine eile a bheith ina soiscéalaithe, agus do dhaoine eile fós a bheith ina n-aoirí agus ina múinteoirí,</verse>
			<verse number="12">dʼfhonn na naoimh a chur in oiriúint dá ndualgas, mar atá, corp Chríost a thógáil mar theach;</verse>
			<verse number="13">go dtí go mbeimid go léir tagtha chun aontacht chreidimh agus chun aontacht eolais ar Mhac Dé nó go mbeimid tagtha in inmhe, ar comhchéim le Críost féin agus é i mbun a mhéide.</verse>
			<verse number="14">Ní bheimid inár naíonáin feasta, dár luascadh i measc na dtonn agus dár gcaitheamh anonn agus anall ag gach leoithne theagaisc dá séideann le cealg daoine agus a chlisteacht atá siad chun duine a sheoladh ar a aimhleas.</verse>
			<verse number="15">Má leanaimid den fhírinne le teann grá, áfach, fásfaimid suas i ngach slí nó go ndéanfar dínn Críost, is ceann orainn.</verse>
			<verse number="16">Mar is é a bheir don chorp a bheith fite fuaite ina chéile le cabhair gach nasc dá bhfuil ag fónamh dó, agus, de réir mar a bhíonn gach ball ag gníomhú mar is cuí, fásann an corp iomlán agus téann i méid sa ghrá.</verse>
			<verse number="17">Is é a deirim libh, mar sin, in ainm an Tiarna, gan bhur saol a chaitheamh ar nós na bpágánach a mbíonn a n-aird ar nithe baotha,</verse>
			<verse number="18">a bhfuil scamall ar a n-aigne, agus iad dealaithe amach ó bheatha Dé de dheasca a gcuid aineolais agus chruas a gcroí.</verse>
			<verse number="19">Le barr patuaire tá siad tugtha suas don drabhlás agus do gach sórt graostachta a chleachtadh gan srianadh.</verse>
			<verse number="20">Ní mar sin a chuir sibh-se eolas ar Chríost, áfach,</verse>
			<verse number="21">má éist sibh leis i gceart agus más í an fhírinne atá in Íosa a múineadh daoibh.</verse>
			<verse number="22">Agus is é teagasc a fuair sibh bhur sean-saol a chaitheamh uaibh, an sean-nadúr a bhíonn dá thruailliú ag ainmhianta claona;</verse>
			<verse number="23">ath-nuachan a dhéanamh ar bhur meon agus ar bhur n-aigne</verse>
			<verse number="24">agus an nadúr úrnua a ghabháil chugaibh, an nádúr a cruthaíodh in íomhá Dé ar fhíréantacht agus ar naofacht fhíor.</verse>
			<verse number="25">Cuirigí uaibh an t-éitheach, dá bhrí sin, agus labhraígí an fhírinne lena chéile, gach duine agaibh, mar is baill dá chéile sinn.</verse>
			<verse number="26">Más ea féin go dtagann fearg oraibh, ná déanaigí an peaca dá bharr,</verse>
			<verse number="27">agus ná maireadh an racht thar luí na gréine le heagla go dtabharfadh sibh áiméar don diabhal.</verse>
			<verse number="28">An té a bhíonn ag goid, ná déanadh sé goid níos mó ach bíodh sé ag obair go macánta lena dhá lámh féin ionas go mbeadh rud aige le roinnt ar an té atá ar an ngann-chuid.</verse>
			<verse number="29">Ná tagadh a oiread agus droch-fhocal amháin as bhur mbéal ach an dea-fhocal fointeach a oirfidh don ócáid agus a rachaidh chun sochair don lucht éisteachta.</verse>
			<verse number="30">Ná cuirigí brón ar Spiorad Naofa Dé a bhfuil a stampa buailte oraibh i gcomhair lá na fuascailte.</verse>
			<verse number="31">Cuirigí uaibh ar fad an ghangaid, an ghoimh, an fhearg, an callán, an t-achasán mar aon le gach mioscais.</verse>
			<verse number="32">Bígí muinteartha le chéile agus atruach, ag maitheamh dá chéile faoi mar mhaith Dia daoibh féin i gCríost.</verse>
		</chapter>
		<chapter number="5">
			<verse number="1">Déanaigí aithris ar Dhia mar gur sibh a chlann mhuirneach,</verse>
			<verse number="2">agus mairigí de réir an ghrá faoi mar a ghráigh Críost sinne agus a thug é féin suas ina ofráil chun Dé agus ina íobairt chumhra ar ár son.</verse>
			<verse number="3">Maidir le drúis nó graostacht dʼaon sórt nó saint, ná luaitear in bhur measc iad fiú amháin, mar ní healaí do na naoimh iad.</verse>
			<verse number="4">Ná bíodh agaibh ach a oiread an drochchaint ná an tseafóid ná an magadh, nithe nach n-oireann; ag gabháil buíochais do Dhia ba chóra daoibh a bheith.</verse>
			<verse number="5">Bíodh a fhios seo agaibh: duine ar bith atá tugtha don drúis nó don mhígheanmnaíocht nó don tsaint–rud is ionann agus íoladhradh–níl aon pháirt aige i Ríocht Chríost agus Dé.</verse>
			<verse number="6">Ná mealladh aon duine sibh le hargóintí baotha, mar sin iad na peacaí a tharraingíonn fearg Dé anuas ar lucht na míréire.</verse>
			<verse number="7">Ná bíodh aon bhaint agaibh-se lena leithéidí;</verse>
			<verse number="8">mar ní raibh ionaibh tráth ach dorchadas, ach is solas anois sibh sa Tiarna. Iompraígí sibh féin, más ea, ar nós chlann an tsolais–</verse>
			<verse number="9">bíonn toradh an tsolais le feiceáil san uile shórt maitheasa agus fíréantachta agus fírinne.</verse>
			<verse number="10">Aimsígí cad é an ní is áil leis an Tiarna</verse>
			<verse number="11">agus ná bíodh aon pháirt agaibh i ngnóthaí seasca an dorchadais ach iad a cháineadh.</verse>
			<verse number="12">Mar is náireach le lua féin na nithe a dhéanann siad faoi choim.</verse>
			<verse number="13">Gach uile ní a nochtar faoin solas, áfach, éiríonn sé follasach</verse>
			<verse number="14">agus gach ní a bhíonn follasach, bíonn sé ina sholas.Sin é an fáth a ndeirtear: “Dúisigh a chodlatáin! Éirigh ó na mairbh agus lonróidh Críost ort.”</verse>
			<verse number="15">Bígí cúramach faoi bhur gcuid iompair, dá bhrí sin, agus gan a bheith ar nós daoine gan chiall ach ar nós daoine ciallmhara</verse>
			<verse number="16">ag cur na huaire chun sochair, mar is olc iad na saolta seo.</verse>
			<verse number="17">Ná bíodh aon mhearbhall oraibh, dá bhrí sin, ach tuigigí go cruinn cad is toil don Tiarna.</verse>
			<verse number="18">Agus ná bíodh meisce fíona oraibh mar níl ansin ach drabhlás, ach bígí lán den Spiorad,</verse>
			<verse number="19">ag rá salm agus iomann agus laoithe spioradálta le chéile, ag cantain agus ag salmaireacht chun an Tiarna in bhur gcroí istigh,</verse>
			<verse number="20">ag gabháil buíochais gan stad le Dia an tAthair ar son an uile ní in ainm ár dTiarna Íosa Críost.</verse>
			<verse number="21">Bígí géilliúil dá chéile le hómós do Chríost.</verse>
			<verse number="22">Bíodh na mná umhal dá gcuid fear mar a bheidís don Tiarna,</verse>
			<verse number="23">mar tá an fear ina cheann ar a bhean ar nós mar atá Críost ina cheann ar an Eaglais agus ina shlánaitheoir ar an gcorp.</verse>
			<verse number="24">Faoi mar atá an Eaglais faoi smacht Chríost, ar an dála céanna bíodh na mná faoi smacht a gcuid fear i ngach ní.</verse>
			<verse number="25">A fheara, bíodh grá agaibh-se do bhur mná faoi mar a bhí grá ag Críost don Eaglais agus thug suas é féin ar a son dʼfhonn í a choisreacan do Dhia.</verse>
			<verse number="26">Rinne sé í a íonglanadh le briathar i bhfothragadh an uisce</verse>
			<verse number="27">dʼfhonn í réiteach dó féin ina hEaglais niamhrach, gan smál ná roc uirthi ná aon ní dá shórt ach í naofa gan cháim.</verse>
			<verse number="28">Go deimhin, tá dʼfhiacha ar na fir a mná a ghráú mar a ghráíonn siad a gcolainn féin, mar an té a thugann grá dá bhean is dó féin a thugann sé grá.</verse>
			<verse number="29">Ní raibh aon duine riamh a thug fuath dá cholainn féin; is amhlaidh a dhéanann sé í a chothú agus a chumhdach faoi mar a dhéanann Críost don Eaglais,</verse>
			<verse number="30">de bhrí gur baill dá chorp sinne.</verse>
			<verse number="31">“Mar sin de, fágfaidh duine a athair agus a mháthair chun a bheith dlúth i bpáirt lena bhean agus aon cholainn amháin a bheidh sa bheirt acu.”</verse>
			<verse number="32">Is mór an rúndiamhair í seo, ach is dá tagairt atáim-se do Chríost agus don Eaglais.</verse>
			<verse number="33">Ar aon chuma grádh gach duine agaibh-se a bhean mar é féin agus tugadh an bhean ómós dá fear.</verse>
		</chapter>
		<chapter number="6">
			<verse number="1">A leanaí, bígí umhal do bhur dtuismitheoirí, sa Tiarna, mar is é an ceart é.</verse>
			<verse number="2">“Tabhair do dʼathair agus do do mháthair onóir”; sin í an chéad aithne a bhfuil gealltanas ag dul léi:</verse>
			<verse number="3">“ionas go mbeidh an rath ort agus go mbeidh saol fada ar talamh agat.”</verse>
			<verse number="4">Agus sibh-se, a aithreacha, ná déanaigí bhur leanaí a chiapadh, ach iad a thógáil faoi oiliúint agus smacht an Tiarna.</verse>
			<verse number="5">A sheirbhíseacha, bígí umhal ómósach do bhur máistrí saolta le dílseacht chroí mar a bheadh sibh do Chríost féin,</verse>
			<verse number="6">agus gan a bheith ag súilseirbhís ar nós lucht lútála ach sibh ag déanamh thoil Dé ó chroí mar a dhéanfadh seirbhísigh Chríost.</verse>
			<verse number="7">Déanaigí bhur ndualgas le fonn amhail agus dá mba don Tiarna a bheadh sibh ag seirbhís agus nach do dhaoine,</verse>
			<verse number="8">agus a fhios agaibh, cibé ní fónta a dhéanann sibh, go bhfaighidh gach duine, saor nó daor, a chúiteamh ón Tiarna.</verse>
			<verse number="9">Agus sibh-se, a mháistrí, déanaigí-se mar an gcéanna dóibh; caithigí uaibh an bhagairt agus bíodh a fhios agaibh go bhfuil an Máistir céanna agaibh-se agus acu-san ar neamh agus gur cuma leis siúd duine seachas a chéile</verse>
			<verse number="10">Mar bhuille scoir, téigí i neart sa Tiarna le fuinneamh a chumhachta.</verse>
			<verse number="11">Cuirigí iomaibh cathéide Dé chun a bheith in ann seasamh in aghaidh chealga an diabhail.</verse>
			<verse number="12">Mar ní le naimhde daonna atáimid i ngleic ach le tiarnais agus cumhachtaí agus rialtóirí dhomhan seo an dorchadais, le hainspridí na bhflaitheas.</verse>
			<verse number="13">Gabhaigí cathéide Dé chugaibh, dá bhrí sin, i dtreo nuair a thiocfaidh lá an oilc, go bhféadfaidh sibh an fód a sheasamh, agus go mbeidh sibh fós in bhur seasamh tar éis daoibh an cath a bhaint ar an iomlán.</verse>
			<verse number="14">Seasaigí go daingean, dá bhrí sin, agus an fhírinne fáiscthe faoi bhur gcoim agaibh mar chrios, an fhíréantacht mar lúireach ar bhur n-ucht</verse>
			<verse number="15">agus fonn leata dhea-scéal na síochána mar bhróga ar bhur gcosa agaibh.</verse>
			<verse number="16">Gabhaigí chugaibh i gcónaí an creideamh mar sciath lena bhféadfaidh sibh gach diúracán dearg de chuid an namhad mhallaithe a mhúchadh.</verse>
			<verse number="17">Glacaigí an slánú mar chlogad agus briathar Dé mar chlaíomh ón Spiorad.</verse>
			<verse number="18">Agus bígí ag guí le hurnaí agus le himpí gach uair faoi luí an Spioraid. Fanaigí in bhur ndúiseacht chuige sin ag guí go buanseasmhach ar na naoimh uile.</verse>
			<verse number="19">Agus guígí orm-sa chomh maith, le hionchas, nuair a osclóidh mé mo bhéal, go dtabharfar dom labhairt go dána agus rún an dea-scéil a fhógairt–</verse>
			<verse number="20">an dea-scéal a bhfuilim-se i mo thoscaire air agus mé faoi ghlas féin; guígí go ndéanfaidh mé é a fhógairt chomh dána agus is cóir.</verse>
			<verse number="21">Tabharfaidh Tichiceas, mo chara ionúin agus mo chúntóir dílis in obair an Tiarna, faisnéis iomlán daoibh fúmsa ionas go mbeidh a fhios agaibh conas táim agus conas atá ag éirí liom.</verse>
			<verse number="22">Táim dá sheoladh chugaibh dʼaon ghnó chun fios mo chúrsaí a bheith agaibh agus chun sólás a chur ar bhur gcroí.</verse>
			<verse number="23">Go dtuga Dia an tAthair agus an Tiarna Íosa Críost síocháin agus grá mar aon le creideamh do na bráithre uile.</verse>
			<verse number="24">Go raibh grásta ar chách a bheir grá buanmharthanach dár dTiarna Íosa Críost.</verse>
		</chapter>
	</book>
	<book number="50">
		<chapter number="1">
			<verse number="1">Pól agus Tiomóid, seirbhísigh Íosa Críost, ag beannú don phobal naofa uile i bhFilipe atá aontaithe le hÍosa Críost, agus dá gcuid uachtarán agus cúntóirí.</verse>
			<verse number="2">Grásta chugaibh agus síocháin ó Dhia ár nAthair agus ó Íosa Críost ár dTiarna.</verse>
			<verse number="3">Gach uair dá gcuimhním oraibh gabhaim buíochas le mo Dhia</verse>
			<verse number="4">agus gach uair a bhím ag guí déanaim guí oraibh uile go lúcháireach,</verse>
			<verse number="5">mar gheall ar an bpáirt a bhí agaibh sa dea-scéal ón gcéad lá riamh go dtí inniu.</verse>
			<verse number="6">Agus táim cinnte den mhéid seo: an té a thosaigh an dea-obair in bhur measc go leanfaidh sé dá chur i gcríoch go dtí lá Íosa Críost.</verse>
			<verse number="7">Is maith is ceart dom an aigne seo a bheith agam in bhur dtaobh go léir, de bhrí go bhfuil sibh i gcochall mo chroí agam agus a rá go bhfuil sibh go léir rannpháirteach sa ghrásta a bhronn Dia orm, cibé acu a bhím i gcuibhrinn nó ag cosaint agus ag daingniú an dea-scéil.</verse>
			<verse number="8">Tá a fhios ag Dia go bhfuilim ag tnúth libh uile le cion Íosa Críost féin.</verse>
			<verse number="9">Is é mo ghuí go rachaidh bhur ngrá dá chéile i méid agus i méid le barr eolais agus tuisceana,</verse>
			<verse number="10">sa tslí go mba rogha libh na nithe is fearr agus go mbeidh sibh glan gan locht i gcomhair lá Chríost</verse>
			<verse number="11">agus go mbeidh sibh lán de thorthaí na fíréantachta sin a thagann trí Íosa Críost, chun moladh agus glóir Dé.</verse>
			<verse number="12">Ba mhaith liom é seo a chur in iúl daoibh, a bhráithre: an cor atá orm-sa gurb amhlaidh a chuidigh sé leis an dea-scéal a chur chun cinn</verse>
			<verse number="13">mar gur follas don gharda praetóireach ar fad agus do chách eile gur ar son Chríost atáim-se i ngéibheann.</verse>
			<verse number="14">Rud eile de, chuir mo chuibhrinn misneach sa Tiarna ar fhormhór mo bhráithre Críostaí i dtreo gur dána ná riamh iad ag fógairt an dea-scéil gan scáth gan eagla.</verse>
			<verse number="15">Tá daoine áirithe gan dabht agus is le teann formaid agus aighnis a dhéanann siad Críost a fhógairt ach tá an chuid eile dá dhéanamh le dea-rún.</verse>
			<verse number="16">Is le neart grá dom atá siad-san ag obair mar go dtuigeann siad gur ag cosaint an dea-scéil atáim ceaptha.</verse>
			<verse number="17">Ach an dream atá ag fógairt Chríost le teann mioscaise, ní le hintinn ghlan atá siad dá dhéanamh ach dʼfhonn anacair a tharraingt orm-sa agus mé i ngéibheann.</verse>
			<verse number="18">Ach nach cuma é? Mar, cibé acu le cur i gcéill nó le dáiríreacht é, is é Críost atá dá fhógairt ar aon chuma agus sin é an rud a chuireann áthas orm; agus leanfaidh mé ag déanamh áthais mar gheall air</verse>
			<verse number="19">mar go bhfuil a fhios agam go rachaidh sé chun mo shlánaithe le cabhair bhur n-urnaithe-se agus le cúnamh ó Spiorad Íosa Críost.</verse>
			<verse number="20">Mar tá súil agus dóchas láidir agam nach gcuirfear aon náire ar aon chor orm ach le gach muinín anois mar ba ghnáth go nglóireofar Críost i mo chorp, cibé acu beatha nó bás atá i ndán dom.</verse>
			<verse number="21">Mar is é Críost is beatha dom-sa agus ba shochar dom an bás.</verse>
			<verse number="22">Ar an taobh eile, áfach, má bhíonn rath ar mo shaothar fad a mhairim sa cholainn, ní fheadar cé acu rogha a dhéanfaidh mé.</verse>
			<verse number="23">Táim i gcás idir dhá chomhairle: tá fonn orm síothlú liom agus a bheith fara Críost, mar ba é ab fhearr go mór.</verse>
			<verse number="24">Ach is riachtanaí go bhfanfainn sa cholainn ar mhaithe libh-se.</verse>
			<verse number="25">Ós deimhin liom sin, tá a fhios agam go bhfanfaidh mé ann go fóill chun cuidiú libh-se uile dʼfhonn bhur gcreideamh a chur chun cinn agus bhur lúcháir ann a mhéadú,</verse>
			<verse number="26">i dtreo nuair a thiocfaidh mé arís chugaibh go mbeidh sibh níos bródúla ná riamh asam in Íosa Críost.</verse>
			<verse number="27">Ní mór daoibh, áfach, bhur saol a thabhairt go fiúntach de réir dhea-scéal Chríost. Sa tslí sin, cibé acu a thagaim do bhur bhfeiceáil nó a bheidh mé i bhfad uaibh, beidh sé le clos agam in bhur dtaobh go bhfuil sibh ag seasamh an fhóid san aon spiorad agus ag troid gualainn ar ghualainn dʼaontoil ar son chreideamh an dea-scéil,</verse>
			<verse number="28">agus gan eagla ar bith oraibh roimh bhur naimhde. Is cruthú é sin go bhfuil bascadh i ndán dóibh-sean ag Dia agus bhur slánú i ndán daoibhse.</verse>
			<verse number="29">Mar tá sé faighte de phribhléid agaibh-se as ucht Chríost ní hamháin creideamh a bheith agaibh ann ach fulaingt ar a shon chomh maith.</verse>
			<verse number="30">Tá an comhrac céanna le tabhairt agaibh-se a chonaic sibh dá thabhairt agam-sa agus a chloiseann sibh a bheith dá thabhairt agam anois féin.</verse>
		</chapter>
		<chapter number="2">
			<verse number="1">Dá bhrí sin más fiú aon ní an sólás a fhaigheann sibh i gCríost, más fiú aon ní an spreagadh a thagann ón ngrá, más fiú aon ní bhur gcumann leis an Spiorad, má tá cion nó trua ar bith ionaibh,</verse>
			<verse number="2">cuirigí barr ar mo chuid áthais trí bheith ar aon aigne le chéile, ar aon ghrá, ar aon toil agus ar aon aigne.</verse>
			<verse number="3">Ná déanaigí aon ní le teann iomaíochta ná le teann gaisce, ach sibh dá mheas go huiríseal gur fearr daoine eile ná sibh féin.</verse>
			<verse number="4">Ná bíodh aon duine agaibh ag cuimhneamh ar a leas féin amháin ach ar leas na gcomharsana chomh maith.</verse>
			<verse number="5">Bígí ar aon mheon le hÍosa Críost:</verse>
			<verse number="6">An té úd a bhí i riocht Dé ó dhúchas, níorbh éadáil leis a bheith ar chomhchéim le Dia,</verse>
			<verse number="7">Ach lom sé é féin. Agus chuir air riocht an sclábhaí agus tháinig chun a bheith ina dhuine mar chách eile.</verse>
			<verse number="8">Agus ar theacht ann dó i gcló daonna, dʼísligh sé é féin agus bhí umhal go bás– go bás na Croise féin.</verse>
			<verse number="9">Sin é an fáth ar ardaigh Dia thar na bearta é agus bhronn air an t-ainm úd atá os cionn gach ainm,</verse>
			<verse number="10">i dtreo nuair a luafaí ainm Íosa go gcromfadh glúin gach neach dá bhfuil ar neamh agus ar talamh agus in Ifreann</verse>
			<verse number="11">agus go ndearbhódh gach teanga, in ómós do Dhia an tAthair, gurb é Íosa Críost an Tiarna.</verse>
			<verse number="12">Dá bhrí sin, a mhuintir na páirte, faoi mar a rinne sibh rud orm i gcónaí agus mé in bhur measc, déanaigí rud anois orm níos mó ná riamh agus mé i bhfad uaibh, agus saothraígí bhur slánú faoi uamhan agus faoi eagla,</verse>
			<verse number="13">mar is é Dia atá ag spreagadh idir rún agus ghníomh ionaibh de réir a dhea-thola féin.</verse>
			<verse number="14">Déanaigí gach ní gan chasaoid ná argóint, ar shlí go mbeidh sibh gan locht gan urchóid, in bhur gclann gan cháim ag Dia i lár glúine atá truaillithe claon</verse>
			<verse number="15">agus go mbeidh sibh chomh feiceálach ina measc le soilse na cruinne</verse>
			<verse number="16">mar go bhfuil scéal na beatha le tairiscint agaibh dóibh. Dá chionn beidh sé le maíomh agam-sa lá Chríost nach in aisce a thug mé mo chúrsa agus nach in aisce a rinne mé saothar.</verse>
			<verse number="17">Fiú amháin má tá mo chuid fola le doirteadh agam mar dheoch ofrála ar an íobairt a dhéanann sibh chun Dé le bhur gcreideamh, tá áthas orm faoi agus déanaim comh-ghairdeas libh uile.</verse>
			<verse number="18">Bíodh an t-áthas céanna oraibhse agus déanaigí comh-ghairdeas liom-sa.</verse>
			<verse number="19">Tá súil agam, le toil an Tiarna Íosa, nach fada go gcuirfidh mé Tiomóid chugaibh le hionchas go gcuirfidh bhur dtuairisc éirí croí orm.</verse>
			<verse number="20">Níl aon duine agam atá chomh báúil leis-sean ná chomh himníoch dáiríre fúibh-se.</verse>
			<verse number="21">Mar is iad a gcúrsaí féin agus ní hiad cúrsaí Íosa Críost is cás leis an gcuid eile ar fad.</verse>
			<verse number="22">Is eol daoibh féin a fheabhas a chruthaigh sé ag obair le mo thaobhsa ar son an dea-scéil, mar a bheadh mac ag fónamh dá athair.</verse>
			<verse number="23">Más ea, táim ag brath ar é a chur chugaibh an túisce a bheidh a fhios agam conas a bheidh an scéal agam féin.</verse>
			<verse number="24">Agus tá súil agam sa Tiarna nach fada go mbeidh mé féin chugaibh chomh maith.</verse>
			<verse number="25">Measaim, áfach, nach mór dom mo bhráthair Eapafraidíteas a chur chugaibh. Is comhoibrí agus comhthrodaí liom é agus is sibh-se féin a sheol chugam ina theachta é chun riar mo cháis a sholáthar dom.</verse>
			<verse number="26">Is fada leis uaidh sibh go léir agus tá imní air toisc gur chuala sibh go raibh sé breoite.</verse>
			<verse number="27">Agus is é a bhí breoite go deimhin agus i mbéala an bháis féin, ach rinne Dia trócaire air–agus ní air sin amháin é ach orm-sa freisin mar gur shábháil sé ó bhrón ar bhrón mé.</verse>
			<verse number="28">Is móide dá chionn sin an fonn atá orm é a chur ar ais chugaibh mar go mbeidh áthas oraibhse é a fheiceáil agus go laghdóidh sin mo bhuairtse.</verse>
			<verse number="29">Cuirigí fíorchaoin fáilte roimhe sa Tiarna dá bhrí sin, agus bíodh meas agaibh ar a leithéid mar is ar mhaithe le gnó an Tiarna a chuaigh sé i mbaol an bháis agus chuir a bheo i bhfiontar ag tabhairt na cabhrach dom-sa a bhí thar bhur gcumas-sa a thabhairt.</verse>
		</chapter>
		<chapter number="3">
			<verse number="1">Agus mar fhocal scoir, a bhráithre liom, bíodh áthas oraibh sa Tiarna. Níl leisce ar bith orm a bhfuil scríofa cheana agam a scríobh arís chugaibh mar is é bhur leas é.</verse>
			<verse number="2">Seachnaígí na gadhair! Seachnaígí lucht na mioscaise! Seachnaígí lucht ciorraithe an choirp!</verse>
			<verse number="3">Is againne atá an fíor-thimpeallghearradh mar is faoi anáil an Spioraid a adhraimid Dia agus is as Íosa Críost atá ár maíomh in ionad dul i muinín na colainne,</verse>
			<verse number="4">siúd is go bhféadfainnse a bheith teann as an gcolainn chomh maith le cách. Go deimhin cibé duine eile atá teann as an gcolainn, is mó ná sin an bun atá agam-sa le bheith amhlaidh:</verse>
			<verse number="5">de shliocht Iosrael mé, de threibh Bhiniáimin, Eabhrach den fhíorfhuil Eabhrach, agus timpeall-ghearradh mé ar an ochtú lá. I dtaca leis an dlí bhí mé i mʼFhairisíneach;</verse>
			<verse number="6">i dtaca le díograis chreidimh bhí mé i mo ghéarleantóir ar an Eaglais, agus i dtaca le fíréantacht dhlithiúil bhí mé gan cháim.</verse>
			<verse number="7">Na buntáistí seo a bhí agam, áfach, tá áirithe anois agam gur caillteanas glan iad mar gheall ar Chríost.</verse>
			<verse number="8">Agus ní hé sin amháin é ach áirím gur caillteanas gach uile ní le hais an bhua thar barr atá faighte agam: aithne a chur ar Íosa Críost, mo Thiarna. Ar mhaithe leis sin ligeas an t-iomlán ar ceal, agus tuigtear dom nach raibh ann ach truflais, le go ndéanfainn Críost a ghnóthú</verse>
			<verse number="9">agus mé a bheith aontaithe leis. Ní hí mʼfhíréantacht féin atá anois agam, is é sin le rá an fhíréantacht a ghabhann le comh-líonadh an dlí, ach an fhíréantacht a ghabhann le creideamh i gCríost, an fhíréantacht a thagann ó Dhia féin agus atá bunaithe ar an gcreideamh.</verse>
			<verse number="10">Níl uaim anois ach aithne a chur ar Chríost agus ar éifeacht a aiséirí, ar a bheith páirteach leis ina phiolóidí agus a bheith cosúil leis ina bhás</verse>
			<verse number="11">le hionchas go dtiocfainn ar shlí éigin chun an aiséirí ó mhairbh.</verse>
			<verse number="12">Ní hé go bhfuil mo chuspóir bainte amach agam go fóill ná go bhfuilim tagtha chun foirfeachta go fóill; ach leanaim orm ag iarraidh an duais a bhreith liom mar go bhfuil beirthe orm féin ag Íosa Críost.</verse>
			<verse number="13">Is ea, a bhráithre, ní dóigh liom go bhfuil an báire liom go fóill: níl dá dhéanamh amháin agam ach an bóthar atá gafa a ligean i ndearmad agus luí amach go dícheallach ar an mbóthar atá romham</verse>
			<verse number="14">agus leanúint orm faoi dhéin na sprice nó go mbeidh an duais bainte agam–an ghairm in airde a tháinig ó Dhia in Íosa Críost.</verse>
			<verse number="15">An méid againn atá tagtha in inmhe fir, bíodh an dearcadh sin againn. Ach má tá a mhalairt de dhearcadh agaibh-se faoi rud ar bith, cuirfidh Dia ar an eolas sibh faoi sin freisin.</verse>
			<verse number="16">Cibé scéal é leanaimis den bhóthar atá gafa againn go dtí seo.</verse>
			<verse number="17">Déanaigí aithris orm-sa le chéile, a bhráithre. Bígí ag faire ar na daoine a dhéanann de réir an tsampla a thugaimid daoibh.</verse>
			<verse number="18">Is minic ráite agam cheana libh–agus deirim libh anois é go deorach–go bhfuil mórán ag imeacht ina naimhde do chros Chríost.</verse>
			<verse number="19">Is é a mbascadh is dán dóibh sin; níl de Dhia acu ach a mbolg agus iad bródúil as a gcuid mínáire agus gan ach nithe saolta ina gceann acu.</verse>
			<verse number="20">Ar neamh atá ár mbaile dúchais againne, áfach, agus is ó neamh atáimid ag súil lenar bhfuasclóir a theacht, an Tiarna Íosa Críost.</verse>
			<verse number="21">Déanfaidh seisean an corp uiríseal seo againn a athmhúnlú ar aon dul lena chorp glórmhar féin–as ucht na cumhachta lena bhféadann sé gach uile ní a thabhairt faoina smacht.</verse>
		</chapter>
		<chapter number="4">
			<verse number="1">Dá bhrí sin, a bhráithre ionúine na páirte, ós sibh-se mʼaoibhneas agus mo chuid den saol, seasaigí go daingean sa Tiarna, a chairde cléibh.</verse>
			<verse number="2">Impím ar Eoidia agus ar Shinticé teacht chun muintearais le chéile sa Tiarna;</verse>
			<verse number="3">agus iarraim ort-sa, a pháirtí dhil, lámh chúnta a thabhairt dóibh mar gur sheas siad gualainn ar ghualainn liom-sa ag cosaint an dea-scéil, mar aon le Cléimeans agus leis na cúntóirí eile agam a bhfuil a n-ainmneacha scríofa i leabhar na beatha.</verse>
			<verse number="4">Bígí lúcháireach i gcónaí sa Tiarna. Deirim arís é: bíodh lúcháir oraibh.</verse>
			<verse number="5">Bíodh bhur gceansacht le feiceáil ag an saol mór mar ní fada uainn an Tiarna.</verse>
			<verse number="6">Ná bígí imníoch faoi rud ar bith ach cibé ní atá in easnamh oraibh cuirigí in iúl do Dhia é le hurnaí agus guí agus buíochas buan.</verse>
			<verse number="7">Agus sa tslí sin beidh síocháin Dé atá os cionn ár dtuisceana ag gardáil bhur gcroí agus bhur smaointe in Íosa Críost.</verse>
			<verse number="8">Mar fhocal scoir, a bhráithre, bíodh bhur n-aire ar an rud fíor, ar an rud uasal, ar an rud cóir, ar an rud naofa, ar an rud measúil, ar an rud creidiúnach, ar an rud atá suáilceach inmholta.</verse>
			<verse number="9">Má chuireann sibh i bhfeidhm an teagasc a mhúin mé daoibh agus a ghlac sibh uaim agus na nithe a chuala sibh nó a chonaic sibh mé a dhéanamh, beidh Dia na síochána faraibh.</verse>
			<verse number="10">Bhí ardáthas orm sa Tiarna gur tháinig athbhláth faoi dheireadh thiar ar an tsuim atá agaibh ionam i gcónaí ach gan aon chaoi agaibh í a thaispeáint.</verse>
			<verse number="11">Ní ag casaoid faoin ngannchúis atáim mar tá foghlamtha agam-sa a bheith sásta lena bhfuil agam.</verse>
			<verse number="12">Tá eolas agam ar an gcaolchuid agus ar an bhflúirse. Tá seantaithí agam ar gach sórt: ar an mórdhóthain agus ar an ocras, ar an bhflúirse agus ar an ngann-chuid.</verse>
			<verse number="13">Táim in ann gach ní a dhéanamh le cabhair an té úd a thugann neart dom.</verse>
			<verse number="14">Mar sin féin ba mhaith an mhaise daoibhse teacht i gcabhair orm i mo chruachás.</verse>
			<verse number="15">Tá a fhios agaibh féin, a mhuintir Fhilipe, nuair a dʼfhág mé an Mhacadóin ag tosú ar an tsoiscéalaíocht, nach ndeachaigh aon eaglais i bpáirtíocht ná i gcomhar liom sa ghnó ach sibh-se amháin.</verse>
			<verse number="16">Agus le linn dom a bheith i dTeasaloinicé, chuir sibh riar mo cháis chugam, agus ní haon uair amháin é ach faoi dhó.</verse>
			<verse number="17">Ach ní hé bhur síntiús is mór agam-sa ach an brabach iomadúil atá ag dul daoibh.</verse>
			<verse number="18">Tá mo dhóthain agam-sa anois agus breis. Tá flúirse agam ó fuair mé bhur síntiús ó Eapafraidíteas. Is geall le boladh cumhra an síntiús sin nó le híobairt thaitneamhach a shásódh Dia.</verse>
			<verse number="19">Agus déanfaidh mo Dhia riar go fial ar gach riachtanas daoibhse as a fhlúirse féin i nglóir in Íosa Críost.</verse>
			<verse number="20">Moladh le Dia, ár nAthair, le saol na saol. Áiméan.</verse>
			<verse number="21">Beirigí beannacht chun gach duine den phobal naofa in Íosa Críost. Cuireann na bráithre atá in éineacht liom a mbeannacht chugaibhse.</verse>
			<verse number="22">Cuireann an pobal naofa uile anseo a mbeannacht chugaibh agus iad sin go háirithe a bhaineann le teaghlach Chaesair.</verse>
			<verse number="23">Grásta an Tiarna Íosa Críost go raibh agaibh uile.</verse>
		</chapter>
	</book>
	<book number="51">
		<chapter number="1">
			<verse number="1">Mise Pól, aspal Íosa Críost de dheoin Dé, agus an bráthair Tiomóid–</verse>
			<verse number="2">guímid beannacht ar an bpobal naofa i gColasae, ar na bráithre dílse i gCríost. Grásta chugaibh agus síocháin ó Dhia ár nAthair.</verse>
			<verse number="3">Gach uair dá mbímid ag guí, gabhaimid buíochas le Dia, le hAthair ár dTiarna Íosa Críost, mar gheall oraibh,</verse>
			<verse number="4">mar tá iomrá cloiste againn ar bhur gcreideamh in Íosa Críost agus ar an ngrá atá agaibh don phobal naofa go huile</verse>
			<verse number="5">toisc súil a bheith agaibh lena bhfuil in áirithe daoibh sna flaithis. Chuala sibh iomrá ar an luach saothair seo den chéad uair i dteachtaireacht na fírinne, is é sin sa dea-scéal</verse>
			<verse number="6">a tháinig chugaibh agus atá ag fás agus ag tabhairt toraidh uaidh ar fud an domhain mhóir, go díreach mar atá aige dá dhéanamh in bhur measc féin freisin ón gcéad lá a chuala sibh iomrá ar ghrásta Dé agus a chuir sibh eolas air dáiríre.</verse>
			<verse number="7">Is é múinteoir a bhí agaibh ár gcomhsclábhaí ionúin féin, Eipeafras, searbhónta dílis do Chríost agus fear ionaid dúinne;</verse>
			<verse number="8">agus is é a chuir síos dúinn chomh maith ar an ngrá atá ionaibhse faoi luí an Spioraid.</verse>
			<verse number="9">Sin é an fáth, ón lá a chualamar an scéal, nár stadamar ach ag guí oraibh, dá iarraidh go líonfaí sibh dʼeolas ar a thoil le barr eagna agus tuisceana spioradálta,</verse>
			<verse number="10">ionas go dtabharfadh sibh bhur saol mar is dual de réir an Tiarna agus go mbeadh sé lánsásta libh; go dtiocfadh forás ar bhur ndea-oibreacha agus méadú ar bhur n-eolas ar Dhia;</verse>
			<verse number="11">go gcuirfeadh a neart glórmhar ar bhur gcumas cur suas go foighneach le gach ní</verse>
			<verse number="12">agus go mbeadh sibh go lúcháireach ag gabháil buíochais leis an Athair a dheonaigh daoibh a bheith páirteach in oidhreacht an phobail naofa sa solas</verse>
			<verse number="13">agus a dʼfhuascail sinn ó chumhacht an dorchadais agus dʼaistrigh isteach sinn i Ríocht a mhic mhuirnigh.</verse>
			<verse number="14">Is tríd an Mac sin atá ár bhfuascailt le fáil, is é sin, maithiúnas na bpeacaí.</verse>
			<verse number="15">Is íomhá den Dia dofheicthe é agus céad-ghin gach dúile cruthaithe</verse>
			<verse number="16">mar is trídsean a cruthaíodh a bhfuil ar neamh agus ar talamh bídís sofheicthe nó dofheicthe, idir Thróin agus Thiarnais idir Phrionsachtaí agus Chumhachtaí. Is trídsean agus dó-san a cruthaíodh an t-iomlán.</verse>
			<verse number="17">Tá tosach aige orthu uile agus is ann a choinnítear ar bun iad.</verse>
			<verse number="18">Is é ceann an choirp é, ceann na hEaglaise. Is é an tús é, an chéad-ghin ó mhairbh i dtreo go mbeadh an tosach aige ar gach slí.</verse>
			<verse number="19">Mar is ann ab áil le lánmhaireacht iomlán Dé a bheith ina cónaí,</verse>
			<verse number="20">agus is trídsean ab áil leis gach a bhfuil ar neamh agus ar talamh a thabhairt chun athmhuintearais leis féin, agus síocháin a dhéanamh leo trí fhuil a chroise.</verse>
			<verse number="21">Tráth dá raibh, bhí sibh-se féin in earraid le Dia agus naimhdeach dó in bhur n-aigne, de dheasca bhur ndroch-ghníomhartha;</verse>
			<verse number="22">ach tá athmhuintearas déanta aige anois libh trína bhás ina chorp collaí dʼfhonn sibh a thabhairt ina láthair go naofa gan cháim gan locht.</verse>
			<verse number="23">Ní mór daoibh, áfach, fanacht bunaithe go daingean ar an gcreideamh, agus gan bogadh ón dóchas a lasadh ionaibh ag an dea-scéal atá cloiste agaibh agus atá fógartha don uile dhuine faoin spéir agus a bhfuilim-se, Pól, i mo mhaor air.</verse>
			<verse number="24">Is cúis áthais dom-sa a bhfuil dá fhulaingt anois agam ar bhur son. Cibé easnamh a bhí ar pheannaidí Chríost táim-se dá dhéanamh suas i mo cholainn féin ar mhaithe lena chorpsan, is é sin, ar mhaithe leis an Eaglais.</verse>
			<verse number="25">Rinneadh maor ar an Eaglais díom-sa de bharr an chúraim a thug Dia dom le déanamh daoibhse, mar atá briathar Dé a fhógairt ina iomláine:</verse>
			<verse number="26">an rúndiamhair a bhí ceilte ar feadh na gcianta agus na nglúine, ach atá nochta anois dá phobal naofa.</verse>
			<verse number="27">Ba dheoin le Dia a nochtadh dóibh-sean cad é mar shaibhreas glórmhar a thugann an rúndiamhair seo do na gintlithe, is é sin, go bhfuil Críost in bhur measc ag deimhniú na glóire daoibh.</verse>
			<verse number="28">Sin é an Críost a bhímidne a fhógairt: bímid ag tabhairt comhairle agus teagaisc do chách le barr eagna, dʼfhonn an uile dhuine a thabhairt chun foirfeachta i gCríost.</verse>
			<verse number="29">Is chuige sin chomh maith a bhímse ag obair ar mo dhícheall leis an bhfuinneamh uaidh atá ag oibriú go tréan ionam.</verse>
		</chapter>
		<chapter number="2">
			<verse number="1">Ba mhaith liom go dtuigfeadh sibh a dhéine a bhím ag coimhlint ar bhur son agus ar son mhuintir Láódacáia agus ar son an dreama nár leag riamh súil orm.</verse>
			<verse number="2">Is é atá uaim, go mbeadh misneach ar a gcroí, go mbeidís nasctha dá chéile le grá agus go dtiocfaidís chun barr cinnteachta agus tuisceana ionas go gcuirfidís eolas ar rúndiamhair Dé,</verse>
			<verse number="3">is é sin, ar Chríost a bhfuil stór uile na heagna agus an eolais i bhfolach ann.</verse>
			<verse number="4">Táim dá rá sin libh le heagla go gcuirfeadh duine éigin an dubh ina gheal oraibh le hargóintí mealltacha.</verse>
			<verse number="5">Mar, más ea féin go bhfuilim i bhfad uaibh i bpearsa, táim faraibh sa spiorad, agus is cúis áthais dom sibh a fheiceáil in ord agus in eagar, agus a dhaingne atá bhur gcreideamh i gCríost.</verse>
			<verse number="6">Mar sin de, ós rud é go bhfuil glactha agaibh le hÍosa Críost mar Thiarna, tugaigí bhur saol i bpáirt leis.</verse>
			<verse number="7">Bígí préamhaithe ann agus bunaithe air agus daingean sa chreideamh faoi mar a múineadh daoibh é, agus bígí lán de bhuíochas.</verse>
			<verse number="8">Bígí aireach, áfach, le heagla go mbuailfeadh aon duine bob oraibh leis an bhfealsúnacht bhaoth mhealltach úd a leanann traidisiúin dhaonna agus atá bunaithe ar phrionsabail an tsaoil in áit a bheith bunaithe ar Chríost.</verse>
			<verse number="9">Mar is i gCríost atá iomláine Dé ina chónaí go corpartha</verse>
			<verse number="10">agus tá sibh-se tagtha chun iomláine ann. Is é ceann gach tiarnais agus údaráis é.</verse>
			<verse number="11">Is ann freisin a timpeall-ghearradh sibh-se ach ní leis an timpeall-ghearradh a rinneadh le lámh an duine é ach le timpeall-ghearradh Chríost, trínar baineadh an nádúr collaí anuas díbh.</verse>
			<verse number="12">Comhadhlacadh sibh in éineacht leis sa bhaisteadh agus chomhéirigh sibh ó mhairbh in éineacht leis chomh maith as ucht an chreidimh a bhí agaibh i gcumhacht Dé a thóg ó mhairbh é.</verse>
			<verse number="13">Bhí sibh marbh de dheasca bhur gcionta agus de cheal thimpeallghearradh na colainne; ach dʼathbheoigh Dia sibh i bpáirt le Críost; mhaith sé dúinn ár gcionta uile,</verse>
			<verse number="14">agus an banna scríofa úd a bhí inár gcoinne lena chuid forálacha chuir sé ar ceal é agus ghlan as an tslí é dá thairneáil ar an gCros.</verse>
			<verse number="15">Lom sé na tiarnais agus na húdaráis, chuir ar taispeáint iad os comhair an tsaoil agus dʼardaigh leis iad i gcaith-réim na Croise.</verse>
			<verse number="16">Dá chionn sin ná ligigí dʼaon duine a bheith ag ordúchán oraibh faoi chúrsaí bia agus dí ná i dtaobh féilte cinn bhliana nó féilte míosúla nó laethanta sabóide.</verse>
			<verse number="17">Níl sna cúrsaí sin ach scáil na nithe a bhí le teacht ach is é Críost an t-ábhar féin.</verse>
			<verse number="18">Agus ná ligigí dʼaon duine calaois a imirt oraibh ar scáth na huirísleachta ná adhradh na n-aingeal. Ag brath ar a bhfuil feicthe aige féin a bhíonn a leithéid siúd agus é i mborr le bród díomhaoin as a mheon saolta féin.</verse>
			<verse number="19">Agus níl aon cheangal idir é agus an ceann a thugann cothú don chorp ar fad agus a shnaidhmeann le chéile é lena chuid alt agus ballnasc agus a chuireann ag fás é mar is áil le Dia.</verse>
			<verse number="20">Ós rud é go bhfuil sibh básaithe mar aon le Críost agus reidh le dúile an tsaoil, cad ab áil libh a bheith ag géilleadh do rialacha ar nós:</verse>
			<verse number="21">“Ná bain leis seo,” “Ná blais é sin,” “Ná teagmhaigh leis siúd,” amhail agus dá mbeadh sibh ag maireachtáil sa saol go fóill?</verse>
			<verse number="22">Rialacha is ea iad sin a bhaineann le nithe a ídítear sa chaitheamh agus gan iontu ach orduithe agus teagasc daonna.</verse>
			<verse number="23">Tá gan amhras, cuma na heagna orthu lena gcuid forchráifeachta agus uirísleachta agus cránas coirp, ach ní fiú biorán iad chun an chollaíocht a shrianadh.</verse>
		</chapter>
		<chapter number="3">
			<verse number="1">Agus ós rud é go bhfuil sibh éirithe ó mhairbh mar aon le Críost, bíodh lorg agaibh ar na nithe atá thuas mar a bhfuil Críost ina shuí ar dheis Dé.</verse>
			<verse number="2">Bíodh bhur n-aire ar na nithe atá thuas agus ní ar na nithe atá ar talamh.</verse>
			<verse number="3">Mar tá sibh tar éis bháis agus tá bhur mbeatha folaithe i nDia i bpáirt le Críost.</verse>
			<verse number="4">Is é Críost bhur mbeatha, agus nuair a nochtfaidh seisean chugainn nochtfaidh sibh-se chomh maith faoi ghlóir in éineacht leis.</verse>
			<verse number="5">Básaígí dá bhrí sin an taobh saolta díbh féin: an drúis, an neamhghlaine, an paisean, an ainmhian agus an tsaint úd nach bhfuil inti ach íoladhradh.</verse>
			<verse number="6">Is nithe iad sin a tharraingíonn fearg Dé anuas ar dhaoine.</verse>
			<verse number="7">Bhí sibh-se tugtha do na nithe sin tráth mhair sibh ina measc.</verse>
			<verse number="8">Ach ní mór daoibh iad go léir a chaitheamh uaibh anois: caithigí uaibh an fhearg, an cuthach agus an mhailís; agus ná bíodh achasán ná caint ghraosta in bhur mbéal agaibh.</verse>
			<verse number="9">Agus ná hinsígí bréaga dá chéile mar go bhfuil bhur sean-nádúr bainte díbh agaibh mar aon lena chuid gníomhartha</verse>
			<verse number="10">agus nádúr nua curtha umaibh–nádúr a bhíonn dá shíor-nuachan ar dheilbh an té a chruthaigh é go dtí go mbeidh fíoraithne agaibh air.</verse>
			<verse number="11">Ní Giúdach ná Gréagach atá ann feasta, duine timpeallghearrtha ná duine gan timpeall-ghearradh, barbarach ná Scitiach, saor ná daor ach Críost amháin–Críost an Uile agus é san uile ní.</verse>
			<verse number="12">Dá bhrí sin, ós sibh-se an pobal tofa, pobal naofa muirneach Dé, cuirigí umaibh trua croí, cineáltas, uirísle, ceansacht agus foighne.</verse>
			<verse number="13">Cuirigí suas le chéile agus cibé locht a bhíonn ag duine agaibh ar dhuine eile maithigí dá chéile é; faoi mar a mhaith an Tiarna daoibh, déanaigí-se mar an gcéanna.</verse>
			<verse number="14">Agus mar bharr ar gach ní acu sin cuirigí umaibh an grá mar is é a chuirfidh bail agus críoch ar an iomlán.</verse>
			<verse number="15">Agus bíodh síocháin Chríost i réim in bhur gcroí mar is chun síocháin a bheith agaibh a glaodh sibh le chéile in aon chorp amháin. Agus bígí buíoch.</verse>
			<verse number="16">Bíodh briathar Chríost ina chónaí faoi rath in bhur measc. Déanaigí a chéile a chomhairliú agus a theagasc le barr eagna. Canaigí sailm agus iomainn agus laoithe spioradálta in ómós do Dhia agus buíochas in bhur gcroí.</verse>
			<verse number="17">Agus gach ní dá ndéanann sibh le briathar nó le gníomh, déanaigí an t-iomlán in ainm an Tiarna Íosa ag gabháil buíochais le Dia an tAthair tríd.</verse>
			<verse number="18">A mhná, bígí faoi smacht bhur bhfear céile mar is dual sa Tiarna.</verse>
			<verse number="19">A fheara, bíodh grá agaibh do bhur mná agus gan a bheith garg leo.</verse>
			<verse number="20">A leanaí, bígí umhal do bhur dtuismitheoirí i ngach ní mar is taitneamhach sin leis an Tiarna.</verse>
			<verse number="21">A aithreacha, ná déanaigí bhur leanaí a chrá le heagla go gcuirfí droch-mhisneach orthu.</verse>
			<verse number="22">A dhaora, bígí umhal i ngach ní do bhur máistrí daonna. Ná bígí ag súilseirbhís ar nós lucht na lútála, ach ag obair le dea-chroí, le hurraim don Tiarna.</verse>
			<verse number="23">Cibé rud a bhíonn sibh a dhéanamh, oibrígí le fonn faoi mar gur don Tiarna agus nach do dhaoine a bheadh sibh dá dhéanamh,</verse>
			<verse number="24">ó tá a fhios agaibh go bhfaighidh sibh an oidhreacht mar chúiteamh ón Tiarna; is don Tiarna Críost atá sibh ag seirbhís.</verse>
			<verse number="25">Agus cúiteofar an éagóir le fear déanta na héagóra chomh maith céanna mar níl aon leatrom ag baint le Dia.</verse>
		</chapter>
		<chapter number="4">
			<verse number="1">A mháistrí, caithigí go cóir cothrom le bhur ndaoir. Bíodh a fhios agaibh go bhfuil máistir agaibh féin ar neamh.</verse>
			<verse number="2">Bígí ag guí gan staonadh; bígí ag faire lena linn agus ag gabháil buíochais le Dia.</verse>
			<verse number="3">Agus déanaigí guí orainne chomh maith, dá iarraidh ar Dhia bealach a réiteach dúinn chun a bhriathar a leathadh agus chun rúndiamhair Chríost a fhógairt. Ós í an rúndiamhair sin faoi deara dom a bheith i ngéibheann,</verse>
			<verse number="4">guígí Dia go ndéanfaidh mé í a nochtadh chomh soiléir agus is cuí dom í a fhógairt.</verse>
			<verse number="5">Bígí críonna in bhur gcaidreamh leis na díchreidmhigh agus bainigí leas iomlán as an deis atá agaibh.</verse>
			<verse number="6">Bíodh bhur gcomhrá leo go suáilceach deisbhéalach i gcónaí ionas go bhféadfaidh sibh an freagra pras a thabhairt do chách.</verse>
			<verse number="7">Tabharfaidh an bráthair ionúin Tichíceas tuairisc iomlán daoibh ar mo chúrsaí-se. Seirbhíseach dílis is ea é agus comhsclábhaí dom-sa sa Tiarna</verse>
			<verse number="8">agus táim dá sheoladh chugaibh dʼaon ghnó chun fios mo cháis a thabhairt daoibh agus misneach a chur ar bhur gcroí.</verse>
			<verse number="9">Agus beidh lena chois an bráthair dílis ionúin, Onaesamas, fear de bhur mbuíon féin. Inseoidh siad-san daoibh a bhfuil ag titim amach anseo.</verse>
			<verse number="10">Cuireann mo chomh-chime, Arastarchas, a bheannacht chugaibh agus Marcas, col ceathrar Bharnabas, chomh maith. Fuair sibh treoracha uaim cheana féin faoi Mharcas agus fáiltígí roimhe má thagann sé.</verse>
			<verse number="11">Cuireann Íosa, dá ngairtear Iústas, a bheannacht chugaibh freisin. Sin iad na haon daoine de lucht an timpeallghearrtha atá ag cabhrú liom chun Ríocht Dé a leathadh agus is sólás dom iad.</verse>
			<verse number="12">Cuireann seirbhíseach Íosa Críost, Eipeafras, a bheannacht chugaibh; duine díbh féin is ea é agus bíonn sé ag guí go dúthrachtach oraibh gan stad, dá iarraidh sibh a choimeád go daingean diongbháilte ag comh-líonadh thoil Dé go hiomlán.</verse>
			<verse number="13">Geallaimse daoibh gurb é atá ag obair go dian ar bhur son agus ar son mhuintir Láódacáia agus Hiarapoil.</verse>
			<verse number="14">Cuireann an dochtúir lách, Lúcás, agus Déamas, a mbeannacht chugaibh mar an gcéanna.</verse>
			<verse number="15">Tugaigí mo bheannacht-sa do na bráithre i Láódacáia agus do Nimfe agus don eaglais a thagann le chéile ina teach.</verse>
			<verse number="16">Agus nuair a bheidh an litir seo léite agaibh, tugaigí do bhur n-aire go léifear in eaglais Láódacáia í chomh maith agus go léifidh sibh-se an litir a chuirfear chugaibh ó Láódacáia.</verse>
			<verse number="17">Agus abraigí é seo le hArchapas: “Féach chuige go dtabharfaidh tú chun críche an cúram a fuair tú le déanamh sa Tiarna.”</verse>
			<verse number="18">Beannacht oraibh faoi mo lámh féin–Pól. Ná déanaigí dearmad ar mo shlabhraí. Grásta go raibh agaibh.</verse>
		</chapter>
	</book>
	<book number="52">
		<chapter number="1">
			<verse number="1">Pól agus Silveánas agus Tiomóid ag beannú dʼeaglais na dTeasalónach, i nDia an tAthair agus sa Tiarna Íosa Críost. Grásta chugaibh agus síocháin.</verse>
			<verse number="2">Ní stadaimid ach ag gabháil buíochais le Dia mar gheall oraibh uile agus ag cuimhneamh oraibh gan staonadh inár n-urnaithe.</verse>
			<verse number="3">Cuimhnímid i láthair Dé, ár nAthair, ar a bhríomhaireacht atá bhur gcreideamh, ar a dhícheallaí atá bhur ngrá agus ar a sheasmhacht atá bhur ndóchas as ár dTiarna Íosa Críost.</verse>
			<verse number="4">A bhráithre, a bhfuil gnaoi Dé oraibh, tá a fhios agaibh mar a roghnaigh sé sibh;</verse>
			<verse number="5">mar ní le briathra béil amháin a tháinig ár ndea-scéal chugaibh ach le cumhacht agus le lándeimhniú an Spioraid Naoimh. Agus tá a fhios agaibh-se mar a thugamar ár saol, fad a bhíomar in bhur measc, ar mhaithe libh.</verse>
			<verse number="6">Agus rinne sibh-se aithris orainn agus ar an Tiarna, mar dʼainneoin gach anacra ghlac sibh leis an mbriathar uainn le lúcháir an Spioraid Naoimh,</verse>
			<verse number="7">sa tslí go raibh sibh mar shampla ag a bhfuil de chreidmhigh sa Mhacadóin agus san Acháia.</verse>
			<verse number="8">Mar is uaibh-se amach a leath briathar Dé, agus ní sa Mhacadóin agus san Acháia amháin é, mar tá scéal bhur gcreidimh i nDia scaipthe san uile áit, i dtreo nach gá dúinne aon ní a rá faoi.</verse>
			<verse number="9">Tá na daoine féin ag cur síos ar an bhfáilte a chuir sibh romhainn agus mar a chas sibh ar Dhia ó na déithe bréige chun dul ag seirbhís don fhíor-Dhia beo</verse>
			<verse number="10">agus chun feitheamh lena Mhac Íosa a theacht ó na flaithis –an Mac a thóg sé ó mhairbh agus atá dár bhfuascailt ón bhfearg atá le teacht.</verse>
		</chapter>
		<chapter number="2">
			<verse number="1">Tá a fhios agaibh féin, a bhráithre, nárbh aon turas in aistear ár gcuairt oraibh.</verse>
			<verse number="2">Bhí droch-íde agus tarcaisne faighte i bhFilipe againn roimhe sin, mar is eol daoibh, ach fuaireamar de mhisneach ó Dhia a dhea-scéal a fhógairt daoibhse dʼainneoin freasúra láidir.</verse>
			<verse number="3">Ní mearbhall aigne ná drochintinn a bhí dár spreagadh ná ní ag iarraidh daoine a mhealladh a bhíomar;</verse>
			<verse number="4">ach de bhrí gurbh fhiú le Dia sinn a dhea-scéal a chur inár gcúram, craolaimid é dá réir, ní dʼfhonn daoine a shásamh ach dʼfhonn Dia a shásamh, mar is eisean a phromhann ár n-intinn.</verse>
			<verse number="5">Agus mar is eol daoibh féin, ní dhearnamar plámás libh riamh,</verse>
			<verse number="6">agus tá a fhios ag Dia nach ar scáth na sainte a bhíomar ag obair ná ag lorg molta ó dhaoine, uaibh-se ná eile,</verse>
			<verse number="7">cé go bhféadfaimis a bheith teann oraibh mar thoscairí ó Chríost. Ach bhíomar chomh séimh, fad a bhíomar in bhur measc, le banaltra ag muirniú a páistí.</verse>
			<verse number="8">Bhíomar chomh ceanúil sin oraibh go rabhamar sásta ní hamháin an dea-scéal a roinnt oraibh ach ár n-anam féin a roinnt oraibh chomh maith, agus a ansa linn a bhí sibh.</verse>
			<verse number="9">Is cuimhin libh, a bhráithre, an saothar agus an sclábhaíocht a rinneamar; mar a bhímis ag obair de lá is dʼoíche ar eagla go mbeimis inár muirín ar dhuine ar bith agaibh le linn dúinn dea-scéal Dé a chraobhscaoileadh daoibh.</verse>
			<verse number="10">Tá a fhianaise oraibh féin agus ar Dhia go rabhamar ionraic macánta neamhurchóideach libh-se, a bhfuil an creideamh agaibh.</verse>
			<verse number="11">Mar is eol daoibh, bhíomar le gach duine agaibh mar bheadh athair lena pháistí,</verse>
			<verse number="12">do bhur spreagadh agus do bhur misniú, agus ag agairt oraibh bhur saol a thabhairt mar is dual de réir Dé atá ag glaoch oraibh isteach ina Ríocht ghlórmhar féin.</verse>
			<verse number="13">Agus tá cúis eile againn le bheith ag gabháil buíochais gan staonadh le Dia: de bhrí, nuair a ghlac sibh le briathar Dé a chuala sibh uainn, nach mar theachtaireacht dhaonna a ghlac sibh é ach mar bhriathar Dé, agus sin é go díreach an rud atá ann dáiríre, mar is é Dia atá ag obair ionaibhse a bhfuil an creideamh agaibh.</verse>
			<verse number="14">Tá sibh-se, a bhráithre, ag leanúint lorg eaglaisí Dé atá in Íosa Críost ar fud Iúdáia; mar tá an íde chéanna faighte agaibh-se ó bhur gcomhthírigh agus a fuair siad-san ó na Giúdaigh,</verse>
			<verse number="15">ón mbuíon chéanna a dʼimir bás ar an Tiarna Íosa agus ar na fáithe agus a rinne géar-leanúint orainne. Níl Dia buíoch díobh, áfach, agus is naimhde iad don chine daonna,</verse>
			<verse number="16">mar go bhfuil siad ag cur baic orainne labhairt leis na gintlithe dʼfhonn is go slánofaí iad. Sa tslí sin tá siad ag cur bairr ar a bhfuil de pheacaí déanta acu riamh anall; ach tá fearg Dé tagtha suas leo faoi dheireadh.</verse>
			<verse number="17">Maidir linn féin, a bhráithre, ní rabhamar scartha libh ach tamall beag aimsire–as raon ár súl a bhí sibh ach ní as raon ar gcroí–nuair a tháinig dúil rómhór orainn bhur ngnúis a fheiceáil arís.</verse>
			<verse number="18">Bhí fonn orainn teacht chugaibh–ba mhian liom-sa, Pól, teacht chugaibh arís agus arís eile–ach choisc Sátan orainn é.</verse>
			<verse number="19">Tar éis an tsaoil, cén t-ábhar dóchais agus áthais atá againn ach sibh-se? Cén chraobh a bheidh againn le maíomh aisti os comhair an Tiarna Íosa Críost, nuair a thiocfaidh sé, ach sibh-se?</verse>
			<verse number="20">Is ea, is sibh-se, go deimhin údar ár mórtais agus ár lúcháire.</verse>
		</chapter>
		<chapter number="3">
			<verse number="1">Dá chionn sin nuair nár fhéadamar é a sheasamh a thuilleadh, shocraíomar go bhfágfaí sinn féin inár n-aonar san Aithin,</verse>
			<verse number="2">agus sheolamar chugaibhse ar mbráthair Tiomóid, fear atá ina chúntóir ag Dia i bhfógairt dhea-scéal Chríost. Sheolamar chugaibh é chun sibh a dhaingniú agus a neartú in bhur gcreideamh,</verse>
			<verse number="3">ar shlí nach suaithfí aon duine agaibh le trioblóidí na huaire. Tá a fhios agaibh féin gurb é seo an rud atá ceaptha dúinn.</verse>
			<verse number="4">Dúramar libh cheana, fad a bhíomar in bhur measc, go raibh ciapadh i ndán dúinn; rud a tharla mar is eol daoibh.</verse>
			<verse number="5">Sin é an fáth nár fhéad mé é a sheasamh a thuilleadh agus ar chuir mé teachtaire ag triall oraibh ag cur thuairisc bhur gcreidimh ar eagla go mbeadh an cathaitheoir tar éis an cathú a chur oraibh agus go mbeadh ár saothar in aisce againn.</verse>
			<verse number="6">Nuair a tháinig Tiomóid ar ais chugainn uaibh anois beag, áfach, is é an scéal maith a bhí aige dúinn ar bhur gcreideamh agus ar bhur ngrá. Dʼinis sé dúinn go mbíonn sibh ag cuimhneamh go ceanúil orainn i gcónaí agus go bhfuil sibh chomh mór ag tnúth lenár bhfeiceáil agus atáimidne libh-se.</verse>
			<verse number="7">Mar sin de, a bhráithre, ba mhór an tógáil chroí dúinn bhur gcreideamhsa i lár ár gcuid angair agus ár gcuid anacra,</verse>
			<verse number="8">mar gur beo dúinne anois nuair atá sibh-se ag seasamh an fhóid go daingean sa Tiarna.</verse>
			<verse number="9">Cén buíochas is féidir dúinn a ghabháil le Dia as a bhfuil de lúcháir curtha orainn agaibh os comhair ár nDé?</verse>
			<verse number="10">Bímid dá ghuí go dúthrachtach de lá is dʼoíche go bhfeicfimid bhur ngnúis arís agus, cibé bearna atá ar bhur gcreideamh, go líonfaimid í.</verse>
			<verse number="11">Go ndéana Dia, ár nAthair, agus Íosa ár dTiarna, ar mbóthar chugaibh a réiteach dúinn.</verse>
			<verse number="12">Agus go ndéana an Tiarna bhur ngrá dá chéile agus do chách eile a mhéadú go fras nó go mbeidh sé ar aon chéim leis an ngrá atá againne daoibh.</verse>
			<verse number="13">Agus go ndaingní sé bhur gcroíthe sa naofacht sa tslí go mbeidh siad gan cháim os comhair Dé, ár nAthair, ar theacht dár dTiarna Íosa agus a chuid naomh in éineacht leis.</verse>
		</chapter>
		<chapter number="4">
			<verse number="1">Rud eile de, a bhráithre, fuair sibh le fios uainne–conas ba chóir daoibh bhur saol a thabhairt chun Dia a shásamh agus tá sibh ag déanamh amhlaidh cheana. Táim dá iarraidh dʼachainí anois oraibh in ainm an Tiarna Íosa, déanamh níos fearr fós.</verse>
			<verse number="2">Tá a fhios agaibh cad iad na treoracha a thugamar daoibh ar údarás an Tiarna Íosa.</verse>
			<verse number="3">Is é is toil le Dia go mbeadh sibh naofa, go seachnódh sibh an drúis,</verse>
			<verse number="4">go dtuigfeadh gach duine agaibh conas a chorp a choimeád go naofa agus faoi urraim</verse>
			<verse number="5">agus gan a bheith tugtha do na paisin ainrianta ar nós na bpágánach nach bhfuil aon aithne ar Dhia acu;</verse>
			<verse number="6">gan éagóir ná calaois a dhéanamh ar bhráthair i gcúis dlí, mar go n-agraíonn an Tiarna na nithe sin uile ar dhaoine faoi mar a dúramar agus mar a dhearbhaíomar daoibh cheana.</verse>
			<verse number="7">Ní chun na neamhghlaine a ghlaoigh Dia sinn ach chun na naofachta.</verse>
			<verse number="8">Más ea, an té a dhiúltaíonn don teagasc seo, ní do dhaoine a dhiúltaíonn sé ach do Dhia a thugann a Naomh-Spiorad daoibh.</verse>
			<verse number="9">Maidir leis an ngrá bráthar ní gá aon ní a scríobh chugaibh ina thaobh mar go bhfuil teagasc faighte agaibh féin ó Dhia i dtaobh grá a thabhairt dá chéile.</verse>
			<verse number="10">Sin é go díreach atá dá dhéanamh agaibh do na bráithre uile ar fud na Macadóine. Ach táimidne dá iarraidh oraibh, a bhráithre, déanamh níos fearr fós,</verse>
			<verse number="11">agus é a bheith ina aidhm agaibh saol suaimhneach a chaitheamh, bhur ngnó féin a dhéanamh agus oibriú le bhur lámha féin de réir mar a dúramar libh cheana.</verse>
			<verse number="12">Sa tslí sin beidh meas ag na díchreidmhigh oraibh agus ní bheidh sibh ag brath ar dhuine ar bith.</verse>
			<verse number="13">Níor mhaith liom, a bhráithre, go mbeadh sibh aineolach i dtaobh na marbh i dtreo nach mbeadh sibh dobrónach ar nós na ndaoine eile atá gan aon dóchas.</verse>
			<verse number="14">Creidimid go bhfuair Íosa bás agus gur aiséirigh sé; ar an gcuma chéanna an mhuintir a fuair bás i bpáirt le Críost, tabharfaidh Dia iad siúd leis ón mbás chomh maith.</verse>
			<verse number="15">Agus tá an méid seo le rá againn libh ar fhocal an Tiarna féin: an méid a fhágfar beo dínn go dtí teacht an Tiarna, ní bheidh aon bhuntáiste againn orthu sin a bheidh tar éis bháis:</verse>
			<verse number="16">mar nuair a thabharfar an fógra le glór an ardaingil agus le trumpa Dé, tiocfaidh an Tiarna féin anuas ó neamh agus ar dtús éireoidh na mairbh i gCríost.</verse>
			<verse number="17">Ansin an méid a bheidh fágtha beo dínn, ardófar chun siúil sinn mar aon leo trí na néalta in araicis an Tiarna sa spéir, agus ar an gcuma sin beimid i dteannta an Tiarna go deo.</verse>
			<verse number="18">Déanaigí a chéile a mhisniú, más ea, leis na briathra sin.</verse>
		</chapter>
		<chapter number="5">
			<verse number="1">Maidir le hamanna agus uaineacha, a bhráithre, ní gá scríobh chugaibh ina dtaobh.</verse>
			<verse number="2">Tá a fhios agaibh féin go beacht gur mar a bheadh bithiúnach san oíche a thiocfaidh an Lá úd an Tiarna.</verse>
			<verse number="3">Nuair a bheidh daoine dá rá: “Táthar slán sábháilte,” ansin gan choinne is ea a thiocfaidh an tubaiste, mar a thagann an tinneas ar bhean atá trom, agus ní bheidh aon éalú acu uaithi.</verse>
			<verse number="4">Ní sa dorchadas atá sibh-se, áfach, a bhráithre, go dtiocfadh an lá úd aniar aduaidh oraibh mar a bheadh bithiúnach.</verse>
			<verse number="5">Is sibh-se go huile clann an tsolais, clann an lae. Ní leis an oíche ná leis an dorchadas sinn.</verse>
			<verse number="6">Ná bímis inár gcodladh, dá bhrí sin, ar nós daoine eile, ach bímis inár ndúiseacht agus ar ár gciall.</verse>
			<verse number="7">Istoíche is ea a chodlaíonn na codlatánaigh agus istoíche a bhíonn na meisceoirí ar meisce.</verse>
			<verse number="8">Ach ós den lá sinne, fanaimis ar ár gciall; cuirimis umainn an creideamh agus an grá mar lúireach agus dóchas ár slánaithe mar chafarr.</verse>
			<verse number="9">Ní hí an fhearg atá ceaptha dúinn ag Dia ach go mbainfimis ár slánú amach trínár dTiarna Íosa Críost,</verse>
			<verse number="10">a fuair bás ar ár son chun go mbeimis beo ina theannta, cibé acu beo nó marbh dúinn.</verse>
			<verse number="11">Dá bhrí sin, leanaigí ag spreagadh a chéile agus ag treisiú le chéile faoi mar atá sibh a dhéanamh cheana.</verse>
			<verse number="12">Iarraimid oraibh, a bhráithre, ómós a thabhairt dóibh siúd atá ag saothrú go dian in bhur measc agus atá do bhur stiúradh in ainm an Tiarna agus atá ag tabhairt comhairle daoibh.</verse>
			<verse number="13">Bíodh meas agus cion as cuimse agaibh orthu mar gheall ar a gcuid oibre.</verse>
			<verse number="14">Mairigí le chéile go síochánta. Impímid oraibh, a bhráithre, foláireamh a thabhairt do na daoine neamhchúiseacha, na daoine faiteacha a spreagadh, cabhrú leis na laga agus a bheith foighneach le cách uile.</verse>
			<verse number="15">Féachaigí chuige nach ndéanfaidh aon duine agaibh an t-olc in aghaidh an oilc. Cuirigí romhaibh an mhaith a dhéanamh i gcónaí dá chéile agus do chách eile.</verse>
			<verse number="16">Bíodh lúcháir oraibh i gcónaí.</verse>
			<verse number="17">Bígí ag guí gan staonadh</verse>
			<verse number="18">agus ag gabháil buíochais as gach ní; sin é an ní is áil le Dia uaibh in Íosa Críost.</verse>
			<verse number="19">Ná múchaigí an Spiorad;</verse>
			<verse number="20">ná déanaigí neamhshuim de na ráite fáidhiúla.</verse>
			<verse number="21">Déanaigí gach ní a thástáil; cloígí leis an maith</verse>
			<verse number="22">agus seachnaígí gach aon sórt oilc.</verse>
			<verse number="23">Go ndéana Dia na síochána féin, sibh a naomhú go smior; agus go gcoimeádtar slán gan locht sibh idir spiorad agus anam agus chorp i gcomhair theacht ár dTiarna Íosa Críost.</verse>
			<verse number="24">Mar is intaofa an té úd atá ag glaoch oraibh agus déanfaidh sé é sin.</verse>
			<verse number="25">A bhráithre, bígí ag guí orainne chomh maith.</verse>
			<verse number="26">Beannaígí do na bráithre uile leis an bpóg naofa.</verse>
			<verse number="27">Cuirim oraibh as ucht an Tiarna an litir seo a léamh do na bráithre uile.</verse>
			<verse number="28">Grásta ár dTiarna Íosa Críost go raibh agaibh.</verse>
		</chapter>
	</book>
	<book number="53">
		<chapter number="1">
			<verse number="1">Pól agus Silveánas agus Tiomóid ag beannú dʼeaglais na dTeasalónach i nDia, ár nAthair, agus sa Tiarna Íosa Críost.</verse>
			<verse number="2">Grásta chugaibh agus síocháin ó Dhia, an tAthair, agus ón Tiarna Íosa Críost.</verse>
			<verse number="3">Tá sé dʼfhiacha orainn a bheith ag gabháil buíochais gan stad le Dia mar gheall oraibh, a bhráithre, agus níl ann ach an ceart, mar tá bhur gcreideamh ag fás thar na bearta agus bhur ngrá dá chéile, gach duine agaibh, ag dul i méid.</verse>
			<verse number="4">Go deimhin, bímid féin ag maíomh asaibh in eaglaisí Dé, mar gheall ar bhur seasmhacht agus ar bhur gcreideamh ainneoin a bhfuil de ghéarleanúintí agus de thrioblóidí le fulaingt againn.</verse>
			<verse number="5">Is léiriú é sin ar bhreithiúnas cothrom Dé, mar is é a thiocfaidh as go mbeidh sibh-se i dteideal Ríocht Dé a bhaint amach toisc sibh a bheith ag fulaingt ar a son;</verse>
			<verse number="6">agus ar an gcuma chéanna níl ann ach an ceart go ndéanfadh Dia a ndíol féin den leatrom a thabhairt dóibh siúd atá ag déanamh leatroim oraibhse</verse>
			<verse number="7">agus faoiseamh ón leatrom a thabhairt daoibhse agus dúinne araon, rud a dhéanfaidh sé nuair a nochtfaidh an Tiarna Íosa ó neamh chugainn agus a aingil chumhachtacha lena chois.</verse>
			<verse number="8">Tiocfaidh sé i gcaoraíl tine ag agairt díoltais orthu siúd nach bhfuil aithne ar Dhia acu agus nach ngéilleann do dhea-scéal ár dTiarna Íosa.</verse>
			<verse number="9">Gearrfar mar phionós orthu bascadh síoraí i bhfad ó ghnúis an Tiarna agus ó ghlóir a chumhachta,</verse>
			<verse number="10">an lá úd nuair a thiocfaidh sé chun a bheith faoi ghradam i measc a phobail naofa agus faoi mheas ag a gcreideann ann mar gur creideadh an fhianaise a thugamarna daoibh.</verse>
			<verse number="11">Sin é an fáth nach stadaimid ach ag guí oraibh le hionchas go ndéanfaidh ár nDia diongbháilte ar bhur ngairm sibh agus go dtabharfaidh sé chun críche go héifeachtach gach fonn maitheasa atá oraibh agus gach dea-ghníomh dá spreagann an creideamh ionaibh.</verse>
			<verse number="12">Sa tslí sin beidh moladh agaibh ar ainm ár dTiarna Íosa agus beidh moladh aigesan oraibh trí ghrásta ár nDé agus an Tiarna Íosa Críost.</verse>
		</chapter>
		<chapter number="2">
			<verse number="1">Maidir le téarnamh ár dTiarna Íosa Críost agus lenár mbailiú le chéile ina araicis, impímid oraibh, a bhráithre,</verse>
			<verse number="2">gan a bheith suaite go héasca in bhur n-aigne ná scéin a ghlacadh ó spiorad nó ó scéal nó litir a cuireadh síos dom-sa, mar dhea go bhfuil lá an Tiarna tagtha cheana féin.</verse>
			<verse number="3">Ná mealladh aon duine sibh ar aon slí, mar ní foláir don cheannairc teacht ar dtús, agus ní foláir dʼfhear an oilc é féin a nochtadh–is é sin mac an léir-scrios ta,</verse>
			<verse number="4">an t-áibhirseoir a ardaíonn é féin os cionn gach neach atá in ainm a bheith ina Dhia nó ina dhíol ómóis, go dtí go suíonn sé faoi i dteampall Dé agus é a mhaíomh gur Dia é féin.</verse>
			<verse number="5">Nach cuimhin libh mé dá rá sin libh agus mé fós in bhur measc?</verse>
			<verse number="6">Agus tá a fhios agaibh anois cad atá dá choinneáil gan a nochtadh nó go mbeidh a ionú ann.</verse>
			<verse number="7">Tá cumhacht dhiamhair an oilc ag obair cheana féin agus gan í ach ag fanacht go dtógfar as an tslí an té úd atá dá cosc.</verse>
			<verse number="8">Agus ansin taispeánfaidh an mac mallachta é féin, ach déanfaidh an Tiarna Íosa é a bhascadh le hanáil a bhéil agus díothóidh é le niamhracht a theachta.</verse>
			<verse number="9">Faoi mar is dual do ghníomhaireacht Shátain, tiocfaidh an mac mallachta faoi lánchumhacht, le comharthaí agus le fearta bréige,</verse>
			<verse number="10">agus le teann urchóide cuirfidh sé cluain orthu siúd atá ar bhealach a n-aimhleasa, de bhrí nach nglacfaidh siad leis an ngrá don fhírinne a chuirfeadh ar lámh shábhálta iad.</verse>
			<verse number="11">Agus sin é an fáth a gcuireann Dia an mearbhall ag obair orthu sa tslí go gcreideann siad an t-éitheach.</verse>
			<verse number="12">Dá réir sin, gach duine acu nár ghéill don fhírinne ach gurb é an t-olc is áil leis, daorfar é.</verse>
			<verse number="13">Tá sé dʼfhiacha orainne a bheith ag gabháil buíochais le Dia gan stad mar gheall oraibh, a bhráithre, a bhfuil gnaoi an Tiarna oraibh, de bhrí gur roghnaigh Dia ó thús sibh chun go slánófaí sibh trí naomhú ón Spiorad agus trí chreidiúint sa bhfírinne.</verse>
			<verse number="14">Is é fáth ar ghlaoigh sé oraibh tríd an dea-scéal seo againne, chun go mbainfeadh sibh amach daoibh féin glóir ár dTiarna Íosa Críost.</verse>
			<verse number="15">Seasaigí an fód go daingean dá bhrí sin, a bhráithre, agus coinnígí an teagasc a dʼfhoghlaim sibh uainne le briathar béil nó trí bhíthin litreach.</verse>
			<verse number="16">Agus go gcuire Íosa Críost féin ár dTiarna agus Dia, ár nAthair, a thug grá dúinn agus a bhronn orainn in aisce sólás síoraí agus dóchas daingean,</verse>
			<verse number="17">go gcuire siad sólás croí oraibh agus go dtreisí siad libh i ngach gníomh agus briathar fónta.</verse>
		</chapter>
		<chapter number="3">
			<verse number="1">Mar fhocal scoir, a bhráithre, bígí ag guí orainne, le súil go leathfaidh scéala an Tiarna go luath agus go mbeidh meas air faoi mar tharla agaibh féin.</verse>
			<verse number="2">Agus bígí ag guí chomh maith go saorfar sinne ó dhrochdhaoine mallaithe, mar ní hé gach duine a bhfuil an creideamh aige.</verse>
			<verse number="3">Ach tá an Tiarna dílis agus treiseoidh sé libh agus cosnóidh sé ar an olc sibh.</verse>
			<verse number="4">Táimid cinnte de sa Tiarna go bhfuil sibh ag déanamh ruda orainn cheana agus go leanfaidh sibh dá dhéanamh.</verse>
			<verse number="5">Go stiúra an Tiarna bhur gcroí ar ghrá Dé agus ar sheasmhacht Chríost.</verse>
			<verse number="6">Táim ag tabhairt foláirimh daoibh, a bhráithre, in ainm ár dTiarna Íosa Críost, fanacht amach ó bhráthair ar bith a chaitheann a shaol díomhaoin agus nach leanann an treoir a fuair sibh uainne.</verse>
			<verse number="7">Tá a fhios agaibh féin cad atá agaibh le déanamh chun aithris a dhéanamh orainne. Ní raibh aon díomhaointeas orainne fad a bhíomar in bhur measc,</verse>
			<verse number="8">ná níor ghlacamar cothú in aisce ó dhuine ar bith. Is amhlaidh a bhímis ag obair le dua agus saothar, de lá is dʼoíche, ar shlí nach mbeimis inár muirín ar dhuine ar bith agaibh.</verse>
			<verse number="9">Ní hé nach bhfuilimid i dteideal ár gcoda ach dʼfhonn sampla a thabhairt daoibhse chun go leanfadh sibh ár lorg.</verse>
			<verse number="10">Go deimhin nuair a bhíomar in bhur measc, seo é an foláireamh a thugaimis daoibh: “An té nach bhfuil fonn oibre air, ná caitheadh sé bia ach a oiread.”</verse>
			<verse number="11">Tá sé dá chloisteáil againn go bhfuil daoine áirithe oraibh a chaitheann a saol go díomhaoin, gan aon ní acu dá dhéanamh ach a ladar a chur i ngnó daoine eile.</verse>
			<verse number="12">Táimid ag tabhairt foláirimh dá leithéidí sin agus ag moladh dóibh in ainm an Tiarna Íosa Críost, a bheith ag obair go ciúin dóibh féin agus a gcuid bia féin a ithe.</verse>
			<verse number="13">I dtaca libh-se de, áfach, a bhráithre, ná héirígí cortha go deo den mhaith a dhéanamh.</verse>
			<verse number="14">Duine ar bith nach ngéilleann do theachtaireacht na litreach seo againne, tugaigí suntas dó agus ná bíodh caidreamh ar bith agaibh leis ionas go dtiocfaidh náire air.</verse>
			<verse number="15">Ná tugaigí meas namhad air, áfach, ach é a cheartú mar a cheartófaí deartháir.</verse>
			<verse number="16">Tiarna na síochána é féin go dtuga sé síocháin daoibh gach uair agus gach slí. Go raibh an Tiarna libh go léir.</verse>
			<verse number="17">Beannacht oraibh uaim-se Pól faoi mo lámh féin. Sin é an síniú a chuirim ar gach litir de mo chuid; is mar sin a scríobhaim.</verse>
			<verse number="18">Grásta ár dTiarna Íosa Críost agaibh go léir.</verse>
		</chapter>
	</book>
	<book number="54">
		<chapter number="1">
			<verse number="1">Mise Pól, aspal Chríost Íosa ar ordú ó Dhia ár Slánaitheoir agus ó Chríost Íosa, ár ndóchas.</verse>
			<verse number="2">Guím grásta agus trócaire agus síocháin ó Dhia, an tAthair, agus ónár dTiarna Íosa Críost ar Thiomóid mo mhac dílis sa chreideamh.</verse>
			<verse number="3">Faoi mar a dʼiarr mé ort cheana agus mé ag cur chun bóthair go dtí an Mhacadóin, iarraim arís ort fanacht in Eifeasas go fóill chun a fhógairt ar dhaoine áirithe ann gan a bheith ag tabhairt saobhtheagaisc uathu,</verse>
			<verse number="4">agus gan a bheith tugtha dʼfhabhalscéalta agus do ghinealaigh gan teorainn, mar gur nithe iad sin a chothaíonn conspóidí in ionad beartas Dé a chur chun cinn, beartas atá bunaithe ar chreideamh.</verse>
			<verse number="5">Níl de chuspóir ag an bhfoláireamh seo ach an grá a mhúscailt a thagann as an gcroí glan, as an gcoinsias maith agus as an gcreideamh gan chluain.</verse>
			<verse number="6">Tá daoine ann a chlaon ó na nithe sin agus a dʼiompaigh ar an mbaothchaint;</verse>
			<verse number="7">is áil leo a bheith ina saineolaithe ar an dlí ach iad gan aon tuiscint acu ar a mbíonn siad a rá ná ar na tuairimí a mbíonn siad chomh teann ina dtaobh.</verse>
			<verse number="8">Tá a fhios againn gur rud fónta an dlí, an té a bhainfeadh feidhm dhleathach as</verse>
			<verse number="9">agus a thuigfeadh nach don duine fíréanta a dhéantar dlí ach do choirpigh agus do dhaoine ainrialta, mʼéagráifigh agus do pheacaigh, do mhallaitheoirí agus do lucht an oilc, do lucht fionaíola athar is máthar agus do dhúnmharfóirí,</verse>
			<verse number="10">do lucht drúise agus lucht sodamachta agus lucht fuadaigh, do lucht na mbréag agus na mionn éithigh–dóibh sin uile a dhéanann aon ní eile bunoscionn le teagasc folláin</verse>
			<verse number="11">atá de réir an dea-scéil ghlórmhair úd ón Dia beannaithe a fágadh faoi mo chúramsa.</verse>
			<verse number="12">Gabhaim buíochas lenár dTiarna Íosa Críost a thug mo chumas dom, de bhrí go raibh a oiread iontaoibhe aige asam agus gur cheap sé mé i mo sheirbhíseach dó,</verse>
			<verse number="13">cé go mbínn dá mhaslú agus dá ghéarleanúint agus ag tabhairt easmailte dó roimhe sin. Ach rinne sé trócaire orm toisc gur le corp aineolais agus dí-chreidimh a rinne mé amhlaidh.</verse>
			<verse number="14">Tháinig rabharta de ghrásta ár dTiarna chugam agus den chreideamh agus den ghrá atá i gCríost Íosa.</verse>
			<verse number="15">Is barántúil agus is iontaofa go hiomlán an ráiteas é gur tháinig Críost Íosa ar an saol chun peacaigh a shlánú. Táim féin ar an bpeacach is mó orthu,</verse>
			<verse number="16">agus is é fáth a ndearnadh trócaire orm-sa, an peacach is mó, chun go dtaispeánfadh Íosa Críost a fhoighne gan teorainn i mo chás-sa ar dtús agus go mbeinn i mʼeiseamláir dóibh sin a chreidfeadh ann ar ball agus a bhainfeadh amach an bheatha shíoraí.</verse>
			<verse number="17">Moladh agus glóir do Rí na n-aoiseanna, don aon Dia dofheicthe síoraí, trí shaol na saol. Áiméan.</verse>
			<verse number="18">Táim ag tabhairt an fholáirimh seo duit, a Thiomóid, a mhic, foláireamh atá ag teacht leis an bhfaisnéis a thug na fáithe ort fadó, le hionchas go gcuirfidh tú an cath go cróga dá réir sin.</verse>
			<verse number="19">Coinnigh an creideamh agus an coinsias glan agat. Mar tá daoine ann a thug cúl lena gcoinsias agus a chuir a gcreideamh ó rath.</verse>
			<verse number="20">Orthusan tá Himinéas agus Alastar, beirt atá tugtha suas do Shátan agam le súil go múinfear gan Dia a aithisiú dóibh.</verse>
		</chapter>
		<chapter number="2">
			<verse number="1">Ar an ábhar sin, impím ort sa chéad áit go ndéanfar urnaithe agus achainíocha agus iarratais agus altú ar son an uile dhuine, agus go háirithe ar son ríthe agus an luchta ceannais uile,</verse>
			<verse number="2">le súil go bhféadfaimid ár saol a thabhairt go diaganta cráifeach faoi shuaimhneas agus faoi shíocháin.</verse>
			<verse number="3">Is maith agus is taitneamhach sin le Dia, ár Slánaitheoir.</verse>
			<verse number="4">Is áil leis go slánófar an uile dhuine agus go gcuirfidh sé eolas ar an bhfírinne.</verse>
			<verse number="5">Mar níl ann ach aon Dia amháin, agus níl ann ach an t-aon idir-ghabhálaí amháin idir Dia agus an cine daonna, mar atá an duine Críost Íosa</verse>
			<verse number="6">a thug suas é féin in éiric orthu uile; sin í an fhianaise a tugadh ina mhithidí féin;</verse>
			<verse number="7">ní bréag atáim a rá ach an fhírinne lom–ceapadh mise i mo bholscaire agus i mʼaspal aige chun an creideamh agus an fhírinne a mhúineadh do na gintlithe.</verse>
			<verse number="8">Is mian liom, dá bhrí sin, go mbeidh na fir ag guí gach uile áit agus a lámha tógtha acu go hómósach, gan fearg ná aighneas.</verse>
			<verse number="9">Ar an gcuma chéanna is mian liom go ndéanfadh na mná iad féin a chóiriú go modhúil stuama in éadaí slachtmhara, gan trilseáin ná ornáidí óir ná péarlaí ná feisteas mórluachach,</verse>
			<verse number="10">ach iad féin a mhaisiú le dea-oibreacha mar a oireann do mhná a bhfuil meas na cráifeachta acu orthu féin.</verse>
			<verse number="11">Fanadh an bhean ina tost, áfach, agus bíodh sí ag foghlaim le barr umhlaíochta.</verse>
			<verse number="12">Ach ní cheadaímse di aon teagasc a thabhairt ná a bheith ina ceann ar an bhfear ach í a fhanacht ina tost.</verse>
			<verse number="13">Mar ba é Ádhamh is túisce a cumadh agus Éabha ina dhiaidh.</verse>
			<verse number="14">Agus níorbh é Ádhamh a mealladh; ba í an bhean a mealladh agus a thit i bpeaca.</verse>
			<verse number="15">Slánófar í, áfach, trí chlann a iompar, má chloíonn sí go stuama leis an gcreideamh, leis an ngrá agus leis an gcráifeacht.</verse>
		</chapter>
		<chapter number="3">
			<verse number="1">Is barántúil an ráiteas é seo: an té a bhíonn ag tnúth le cúram an uachtaráin is uasal an obair a shantaíonn sé.</verse>
			<verse number="2">Dá chionn sin ní mór don uachtarán a bheith gan cháim agus gan a bheith pósta ach aon uair amháin; a bheith measartha, stuama, staidéartha, a bheith fial fáilteach agus in ann chun múinte;</verse>
			<verse number="3">gan a bheith tugtha don ól ná don achrann ach é a bheith séimh síochánta agus gan dúil aige san airgead.</verse>
			<verse number="4">Caithfidh sé a bheith ina cheann maith ar a theaghlach féin agus a chlann a bheith umhal ómósach i ngach slí dó.</verse>
			<verse number="5">Mura bhfuil duine in ann a theaghlach féin a stiúradh, conas a dhéanfaidh sé Eaglais Dé a riaradh?</verse>
			<verse number="6">Caithfidh sé gan a bheith ina nuachreidmheach le heagla go dtiocfadh éirí in airde air agus go ndaorfaí é dála an diabhail féin.</verse>
			<verse number="7">Ní mór freisin dea-theist a bheith air ag an muintir lasmuigh le heagla go dtabharfaí tarcaisne dó agus go mbuailfeadh an diabhal bob air.</verse>
			<verse number="8">Na déagánaigh mar an gcéanna, ní mór dóibh a bheith ina ndaoine creidiúnacha agus gan a bheith ina dteanga liom leat ná tugtha don ól, gan súil go suarach ar an mbreis acu</verse>
			<verse number="9">ach iad ag caomhnú rúndiamhair an chreidimh le coinsias glan.</verse>
			<verse number="10">Ní mór iad a thástáil ar dtús agus gan ligean dóibh feidhmiú mar dhéagánaigh mura mbíonn siad gan locht.</verse>
			<verse number="11">Ba chóir na mná a bheith creidiúnach mar an gcéanna agus gan a bheith cúlchainteach ach iad stuama agus iontaofa ar gach slí.</verse>
			<verse number="12">Caithfidh na déagánaigh gan a bheith pósta ach aon uair amháin agus iad a bheith ina gceann maith ar a gclann agus ar a dteaghlach féin.</verse>
			<verse number="13">Na déagánaigh a chruthaíonn go maith, gnóthaíonn siad ard-chéim dóibh féin agus bíonn údarás mór lena gcaint faoin gcreideamh atá againn i gCríost Íosa.</verse>
			<verse number="14">Cé go bhfuilim ag súil le teacht ar cuairt chugat sul i bhfad, táim dá scríobh seo chugat</verse>
			<verse number="15">i dtreo, má chuirtear moill féin orm, go mbeidh a fhios agat conas is cóir duit tú féin a iompar i dteaghlach Dé, is é sin le rá, in Eaglais Dé bheo–an Eaglais atá ina crann taca agus ina bunsraith don fhírinne.</verse>
			<verse number="16">Agus gan aon agó, is mór í rúndiamhair ár gcreidimh: An té a thaispeáin é féin dúinn i gcolainn dhaonna, sheas an Spiorad a cheart dó, chonacthas é do na haingil, fógraíodh é do na ciníocha, chreid an saol mór ann agus tógadh in airde i nglóir é.</verse>
		</chapter>
		<chapter number="4">
			<verse number="1">Deir an Spiorad go dearfa go dtréigfidh daoine áirithe an creideamh sna haimsirí deiridh mar go dtabharfaidh siad aird ar na spioraid bhréagacha agus ar an teagasc a thagann ó na deamhain.</verse>
			<verse number="2">Meallfar iad le cur i gcéill luchta éithigh, daoine a bhfuil a gcoinsias mar a bheadh sé brandáilte leis an iarann dearg.</verse>
			<verse number="3">Coisceann siad daoine ar phósadh agus ar bhianna áirithe a ithe, cé gur chruthaigh Dia na bianna sin don mhuintir a chreideann ann agus a chuir eolas ar an bhfírinne chun go gcaithfidís iad go buíoch.</verse>
			<verse number="4">Mar is maith gach ní dar chruthaigh Dia agus ní ceart diúltú do rud ar bith má ghlactar leis go buíoch</verse>
			<verse number="5">mar go ndéanann briathar Dé agus an urnaí rud naofa de.</verse>
			<verse number="6">Má chuireann tú na treoracha sin os comhair na mbráithre, beidh tú i do sheirbhíseach fónta ag Íosa Críost, mar go mbeidh tú do do chothú ar bhriathra an chreidimh agus an teagaisc fholláin atá leanta agat.</verse>
			<verse number="7">Ach seachain finscéalta baotha úd na gcailleach. Aclaigh thú féin chun saol cráifeach a thabhairt.</verse>
			<verse number="8">Is beag an tairbhe an aclaíocht choirp, ach is mór go deo an tairbhe an chráifeacht, mar go bhfuil tuar na beatha inti abhus agus thall.</verse>
			<verse number="9">Is barántúil agus is iontaofa go hiomlán an ráiteas é sin.</verse>
			<verse number="10">Mar is é fáth a bhfuilimid ag obair agus ag coimhlint, de bhrí go bhfuil ár ndóchas againn as Dia beo, an té atá ina shlánaitheoir ar chách uile agus go háirithe ar an muintir a bhfuil an creideamh acu.</verse>
			<verse number="11">Lean ort ag fógairt agus ag teagasc na nithe sin.</verse>
			<verse number="12">Ná lig dʼaon duine tú a dhíspeagadh mar gheall ar dʼóige ach bí i dʼeiseamláir do na creidmhigh ar chaint agus ar iompar, ar ghrá agus ar chreideamh agus ar naofacht.</verse>
			<verse number="13">Tabhair aire don léitheoireacht phoiblí, don tseanmóireacht agus don teagasc go dtí go dtiocfaidh mé.</verse>
			<verse number="14">Ná déan faillí sa tíolacadh atá agat, an tíolacadh a bronnadh ort nuair a labhair na fáithe leat agus nuair a leag na seanóirí a lámha ort.</verse>
			<verse number="15">Caith do dhúthracht leis na nithe sin agus bí ag gabháil dóibh chun gur léir do chách an dul chun cinn atá dá dhéanamh agat.</verse>
			<verse number="16">Tabhair aire duit féin agus do do theagasc. Lean den obair, mar má dhéanann tú amhlaidh, sábhálfaidh tú thú féin agus do lucht éisteachta.</verse>
		</chapter>
		<chapter number="5">
			<verse number="1">Ná tabhair casaoid do shean-duine ach déan tathant air mar a dhéanfá ar dʼathair. Déan le fir óga mar a dhéanfá le do dheartháireacha.</verse>
			<verse number="2">Bí le seanmhná mar bheifeá le do mháthair agus le mná óga mar bheifeá le do dheirfiúracha, go geanmnaí i gcónaí.</verse>
			<verse number="3">Tabhair ómós do bhaintreacha atá ina mbaintreacha dáiríre.</verse>
			<verse number="4">Ach má tá clann nó clann chlainne ag baintreach, tuigidís sin gurb é céad dualgas atá orthu cuidiú lena dteaghlach féin agus cúiteamh a dhéanamh lena dtuismitheoirí, mar gurb áil le Dia é sin.</verse>
			<verse number="5">An bhean atá ina fíorbhaintreach agus atá fágtha ina haonar sa saol, bíonn a muinín aici i nDia agus leanann sí ag guí agus ag urnaí de lá agus dʼoíche.</verse>
			<verse number="6">Ach an bhaintreach atá aerach, tá sí marbh cheana féin dʼainneoin í a bheith beo.</verse>
			<verse number="7">Tabhair an foláireamh seo don phobal dʼfhonn nach mbeidh locht le fáil orthu:</verse>
			<verse number="8">an duine nach ndéanann aon chúram dá mhuintir agus do lucht a theaghlaigh féin go háirithe, tá an creideamh séanta aige agus is measa é ná an díchreidmheach.</verse>
			<verse number="9">Ná cláraítear aon bhaintreach nach mbíonn an seasca bliain slán aici. Caithfidh sí gan a bheith pósta ach aon uair amháin</verse>
			<verse number="10">agus teist na ndea-oibreacha a bheith uirthi, is é sin le rá, gur thóg sí clann, go raibh sí go fial fáilteach le strainséirí, gur nigh sí cosa na naomh, gur fhóir sí ar lucht na hainnise agus go raibh sí tugtha do gach cineál dea-oibreacha.</verse>
			<verse number="11">Coinnigh amach na baintreacha óga, mar nuair a chlaonann an teaspach ó Chríost iad, tagann fonn pósta orthu</verse>
			<verse number="12">agus bíonn sé le casadh ansin leo go ndeachaigh siad siar ar a gcéad fhocal.</verse>
			<verse number="13">San am céanna tosaíonn siad ag gabháil timpeall díomhaoin ó theach go teach, agus ní díomhaoin amháin a bhíonn siad ach iad ag suainseán agus ag gobaireacht agus ag caint ar nithe nach cuí.</verse>
			<verse number="14">Bʼfhearr liom dá bhrí sin go bpósfadh na baintreacha óga agus go dtógfaidís clann agus go mbeidís i mbun tí agus gan deis a gcáinte a thabhairt don namhaid.</verse>
			<verse number="15">Tá cuid acu tar éis claonadh le Sátan cheana féin.</verse>
			<verse number="16">Aon chreidmheach mná a bhfuil daoine muinteartha léi ina mbaintreacha, tugadh sí féin aire dóibh agus gan iad a bheith ina n-ualach ar an eaglais chun go bhféadfaidh an eaglais teacht i gcabhair ar na fíorbhaintreacha.</verse>
			<verse number="17">Na seanóirí a chruthaíonn go maith mar uachtaráin, tá a dhá oiread onóra ag dul dóibh, agus iad siúd go háirithe a chaitheann a ndúthracht leis an tseanmóireacht agus leis an teagasc,</verse>
			<verse number="18">mar go ndeir an scrioptúr: “Ná cuir pusachán ar an damh agus é ag satailt an arbhair” agus “is fiú an fear oibre a thuarastal”.</verse>
			<verse number="19">Nuair a chuirtear coir i leith seanóra, ná géillse dó ach amháin ar fhocal a dó nó a thrí dʼfhinnéithe.</verse>
			<verse number="20">Déan lucht an mhí-iompair a cheartú go poiblí, áfach, dʼfhonn an chuid eile acu a scanrú.</verse>
			<verse number="21">I bhfianaise Dé agus Íosa Críost agus i bhfianaise na n-aingeal atá tofa aige cuirim de gheasa ort na rialacha sin a choinneáil gan leathchuma, gan camadh gan claonadh.</verse>
			<verse number="22">Ná bíodh aon deabhadh ort ag leagan lámh ar dhuine ar bith agus ná bí páirteach i bpeacaí daoine eile. Coinnigh thú féin saor ó locht.</verse>
			<verse number="23">Ná hól uisce leis féin a thuilleadh ach tóg braon fíona ar mhaithe leis an ngoile agus leis na taomanna tinnis a thagann ort chomh minic sin.</verse>
			<verse number="24">Bíonn daoine ann a mbíonn a bpeacaí glan le feiceáil ag dul rompu chun na cúirte; ach is tar éis an a fhiosraithe a thagann peacaí daoine eile chun solais.</verse>
			<verse number="25">Bíonn na dea-ghníomhartha glan le feiceáil ar an gcuma chéanna; agus iad siúd nach mbíonn, ní féidir iad a cheilt go deo.</verse>
		</chapter>
		<chapter number="6">
			<verse number="1">Iad sin atá faoi chuing na daoirse, tuigidís ina n-aigne go bhfuil gach ómós ag dul dá máistrí le heagla go gcaithfí dímheas ar ainm Dé agus ar an teagasc.</verse>
			<verse number="2">Sclábhaithe a bhfuil creidmhigh mar mháistrí acu, ná bíodh aon droch-mheas acu orthu i dtaobh gur bráithre dóibh iad; ní hea ach déanaidís a ndualgas níos díograisí fós toisc gur creidmhigh agus lucht páirte na daoine a bhainfidh leas as a saothar. Déan na nithe sin a theagasc agus a fhógairt.</verse>
			<verse number="3">Duine ar bith a thugann a mhalairt de theagasc agus nach réitíonn le briathra fónta ár dTiarna Íosa Críost, leis an teagasc atá de réir na cráifeachta,</verse>
			<verse number="4">is ag borradh le bród atá sé agus gan aon tuiscint aige ach cíocras air chun aighnis agus conspóide, nithe nach dtagann dá mbarr ach éad agus achrann, achasáin agus drochamhras</verse>
			<verse number="5">agus an iomarbhá úd a bhíonn ag daoine a bhfuil a n-intinn ag meathlú agus an fhírinne caillte acu. Is dóigh leo gurb údar saibhris an chráifeacht.</verse>
			<verse number="6">Is mór an t-údar saibhris í an chráifeacht go deimhin, an té a bhíonn sásta lena chuid.</verse>
			<verse number="7">Mar níor thugamar aon ní isteach sa saol ná ní féidir dúinn aon ní a thógáil as.</verse>
			<verse number="8">Dá réir sin má bhíonn bia agus éadach againn, beimid sásta.</verse>
			<verse number="9">Iad sin a mbíonn dúil sa saibhreas acu titeann siad i gcathú agus gabhtar sa líon iad ag na hainmhianta iomadúla baotha díobhálacha úd a tharraingíonn daoine ar bhealach a millte agus a mbasctha.</verse>
			<verse number="10">Dúil san airgead is bun le gach olc, agus le barr dúile ann tá daoine áirithe imithe ar fán ón gcreideamh agus is iomaí arraing atá curtha trína gcroí féin acu.</verse>
			<verse number="11">Ach ós óglach le Dia thusa, seachain na nithe sin. Bíodh tóir agat ar an bhfíréantacht, ar an gcráifeacht, ar an gcreideamh, ar an ngrá, ar an bhfoighne agus ar an láchas.</verse>
			<verse number="12">Fear cath an chreidimh go calma agus bain amach an bheatha shíoraí, mar is chun na beatha sin a fuair tú an glaoch nuair a rinne tú an dea-admháil chreidimh i láthair mórán finnéithe.</verse>
			<verse number="13">I láthair Dé a thugann beatha don uile ní, agus i láthair Chríost Íosa a rinne a dhea-admháil creidimh féin os comhair Phointias Píoláit, achtaím ort,</verse>
			<verse number="14">an aithne seo a choimeád gan cháim gan locht go dtí taibhsiú ár dTiarna Íosa Críost.</verse>
			<verse number="15">Taispeánfaidh Dia dúinn é ina mhithidí féin: An Dia beannaithe atá ina aon cheannasaí, atá ina rí ar na ríthe agus inA Thiarna ar na tiarnaí;</verse>
			<verse number="16">an tAon atá buan gan bás, agus a chónaíonn sa solas doshroichte. Aon duine riamh ní fhaca é ná ní féidir dó é a fheiceáil. Glóir dó agus cumhacht shíoraí. Áiméan.</verse>
			<verse number="17">Tabhair foláireamh dóibh siúd a bhfuil flúirse de mhaoin an tsaoil seo acu, gan a bheith mórálach astu féin agus gan a muinín a chur i saibhreas díomuan ach i nDia a chuireann gach ní ar fáil dúinn go fial go mbainfimid só as.</verse>
			<verse number="18">Abair leo an mhaith a dhéanamh, a bheith saibhir i ndea-oibreacha, a bheith fial flaithiúil lena gcuid</verse>
			<verse number="19">agus stór a chur i dtaisce dóibh féin a bheidh ina bhun maith acu san am atá le teacht chun an bheatha úd a shealbhú atá ina beatha dáiríre.</verse>
			<verse number="20">A Thiomóid, cumhdaigh an taisce a fágadh i do chúram, agus seachain an chaint bhaoth dhíomhaoin agus ráite bréige an eolais úd nach bhfuil ann ach eolas in ainm,</verse>
			<verse number="21">mar tá daoine dá chraobhscaoileadh agus tá siad claonta ón gcreideamh. Grásta go raibh agaibh.</verse>
		</chapter>
	</book>
	<book number="55">
		<chapter number="1">
			<verse number="1">Mise Pól, aspal Chríost Íosa de thoil Dé, de réir ghealltanas na beatha atá againn i gCríost Íosa.</verse>
			<verse number="2">Guím grásta agus trócaire agus síocháin ó Dhia, an tAthair agus ónár dTiarna Críost Íosa ar mo mhac muirneach Tiomóid.</verse>
			<verse number="3">Gabhaim buíochas le Dia, a bhfuilim ag seirbhís dó le coinsias glan mar a dhéanadh mo shinsir romham, gach uair dá gcuimhním ort i mʼurnaithe, rud a dhéanaim de lá agus dʼoíche.</verse>
			<verse number="4">Agus nuair a chuimhním ar na deora a shil tú is fada liom go bhfeicfidh mé thú go líonfar mo chroí le háthas.</verse>
			<verse number="5">Cuimhním freisin ar an gcreideamh glan sin agat. An creideamh úd a bhí ag do sheanmháthair Lóis romhat agus ag do mháthair Eoinícé, táim cinnte go bhfuil sé agat-sa chomh maith.</verse>
			<verse number="6">Sin é an fáth a bhfuilim dá chur i gcuimhne duit tabhartas Dé a athmhúscailt, an tabhartas úd a fuair tú nuair a chuir mise mo lámha ort.</verse>
			<verse number="7">An spiorad a thug Dia dúinn ní hé spiorad na meatachta é ach spiorad na fearúlachta agus an ghrá agus an fhéinsmachta.</verse>
			<verse number="8">Ná bíodh aon náire ort, dá bhrí sin, fianaise a thabhairt ar ár dTiarna agus ná bíodh aon náire ort fúmsa atá i mo phríosúnach ar a shon. Ní hea, ach fulaing-se cruatan liom ar son an dea-scéil as ucht an chumais atá faighte agat ó Dhia.</verse>
			<verse number="9">Mar is é Dia a shlánaigh sinn agus a ghlaoigh orainn le naomh-ghlao, agus ní de bharr aon ní dá ndearnamarna é ach de bharr a thola agus a ghrásta féin. Bhí an grásta seo tugtha dúinn i gCríost Íosa ó thús aimsire</verse>
			<verse number="10">ach is anois beag a foilsíodh é trí thaibhsiú ar slánaitheora Críost Íosa. Chuir seisean an bás ar neamhní agus thug chun solais an bheatha agus an neamh-bhásmhaireacht trí bhíthin an dea-scéil.</verse>
			<verse number="11">Agus táim-se ceaptha i mʼfhógróir agus i mʼaspal agus i mo theagascóir ar an dea-scéal sin.</verse>
			<verse number="12">Sin é an fáth a bhfuil na nithe seo le fulaingt agam; ach ní náir liom iad mar go bhfuil a fhios agam cé air a bhfuil mo sheasamh: agus táim cinnte de go bhfuil ar a chumas an taisce a dʼfhág sé faoi mo chúram a ghardáil go dtí an lá úd.</verse>
			<verse number="13">An teagasc folláin a chuala tú uaim-se, coimeád agat mar threoir é agus lean den chreideamh agus den ghrá atá agat i gCríost Íosa.</verse>
			<verse number="14">An taisce luachmhar atá faoi do chúram, cosain í le cabhair an Spioraid Naoimh a chónaíonn ionainn.</verse>
			<verse number="15">Tá a fhios agat é seo, gur thréig a bhfuil san Áise mé, agus Figealas agus Hearmagainéas san áireamh.</verse>
			<verse number="16">Go ndéana an Tiarna trócaire ar theaghlach Onaesafóras, mar is minic a chuir sé misneach ionam, agus in ionad aon náire a bheith air faoi mé a bheith i bpríosún,</verse>
			<verse number="17">is amhlaidh nuair a bhí sé sa Róimh, a chuaigh sé ar mo lorg go dícheallach nó gur aimsigh sé mé.</verse>
			<verse number="18">Is ea, go ndeonaí an Tiarna go bhfaighidh sé trócaire ón Tiarna an lá úd–agus is fearr a fhios agat-sa ná agam féin méid an fhreastail a rinne sé orm in Eifeasas.</verse>
		</chapter>
		<chapter number="2">
			<verse number="1">Dá bhrí sin, a mhic, bí láidir le cabhair ghrásta Chríost Íosa.</verse>
			<verse number="2">An teagasc a chuala tú uaim-se i bhfianaise a lán, cuir-se é i gcúram daoine iontaofa a bheidh in ann é a mhúineadh do dhaoine eile chomh maith.</verse>
			<verse number="3">Cuir suas le do chion féin den chruatan mar a dhéanfadh saighdiúir dílis Chríost Íosa.</verse>
			<verse number="4">Aon saighdiúir a bhíonn ar fiannas, ní bhíonn sé sáite i ngnóthaí an tsaoil, dʼfhonn an té lenar liostáil sé a shásamh.</verse>
			<verse number="5">Má bhíonn fear ag iomaíocht sna lúthchleasa, ní bhfaighidh sé an duais mura gcloíonn sé leis na rialacha san iomaíocht.</verse>
			<verse number="6">An feirmeoir a dhéanann an saothrú, is dó-san atá an chéad chuid den bharr ag dul.</verse>
			<verse number="7">Machnaigh ar a bhfuilim a rá agus tabharfaidh an Tiarna tuiscint duit ar an iomlán.</verse>
			<verse number="8">Cuimhnigh ar Íosa Críost a rugadh de shliocht Dháiví, agus a tógadh ó mhairbh de réir an dea-scéil a bhímse a fhógairt.</verse>
			<verse number="9">Is mar gheall ar an dea-scéal sin atáim-se ag fulaingt anró agus mé fiú amháin i ngéibheann ar nós an choirpigh. Níl aon ghéibheann ar bhriathar Dé, áfach.</verse>
			<verse number="10">Dá chionn sin cuirimse suas le gach sórt ar mhaithe leis an muintir thofa le hionchas go mbainfidh siad sin amach chomh maith an slánú agus an ghlóir shíoraí i gCríost Íosa.</verse>
			<verse number="11">Is fíor an ráiteas é: Má fuaireamar bás in éineacht leis beimid beo in éineacht leis chomh maith.</verse>
			<verse number="12">Má sheasaimid an fód, beimid inár ríthe leis chomh maith. Má shéanaimid é, séanfaidh seisean sinne.</verse>
			<verse number="13">Ach má bhímid mí-dhílis féin, fanfaidh seisean dílis fós, mar nach féidir dó é féin a shéanadh.</verse>
			<verse number="14">Cuir an méid sin i gcuimhne don phobal agus tabhair foláireamh dóibh i bhfianaise Dé gan a bheith ag iomarbhá le chéile mar nach mbíonn dá thairbhe ach an lucht éisteachta a chur ar mhíthreoir.</verse>
			<verse number="15">Déan do dhícheall a bheith diongbháilte i bhfianaise Dé mar oibrí nach náir dó a shaothar agus mar riarthóir ionraic ar bhriathar na fírinne.</verse>
			<verse number="16">Ach seachain an ghaothaireacht aindiaga, mar an mhuintir a chleachtann í is ag dul in éagráifeacht a bheidh siad</verse>
			<verse number="17">agus beidh a gcuid teagaisc ag ithe roimhe mar a bheadh cancar. Orthusan tá Himinéas agus Filéatas,</verse>
			<verse number="18">beirt a chlaon ón bhfírinne, dá rá go bhfuil an t-aiséirí tarlaithe cheana féin; agus tá creideamh daoine áirithe dá chur bunoscionn acu.</verse>
			<verse number="19">Seasann cloch bhoinn dhaingean Dé, áfach, agus tá an séala seo greanta inti: “Tá aithne ag an Tiarna ar a mhuintir féin,” agus “gach duine a ghlaonn ar ainm an Tiarna, tréigeadh sé an urchóid.”</verse>
			<verse number="20">Ní árthaí óir agus airgid amháin a bhíonn i dteach mór ach árthaí adhmaid agus árthaí cré chomh maith. Bíonn feidhm uasal le cuid acu sin agus feidhm anuasal le cuid eile.</verse>
			<verse number="21">Dá bhrí sin, má ghlanann duine é féin ón táire sin, beidh sé ina árthach a bhfuil feidhm uasal leis; beidh sé naofa agus fóinteach dá mháistir agus é réidh chun gach dea-ghníomh a dhéanamh.</verse>
			<verse number="22">Seachain baois na hóige agus bíodh tóir agat ar an bhfíréantacht, ar an gcreideamh, ar an ngrá agus ar an tsíocháin, tú féin agus iad siúd a ghlaonn ar an Tiarna le croí glan.</verse>
			<verse number="23">Seachain chomh maith na díospóireachtaí baotha seafóideacha agus a fhios agat nach ndéanann siad ach achrann a chothú.</verse>
			<verse number="24">Ní ceart do sheirbhíseach an Tiarna a bheith ag achrann; caithfidh sé a bheith séimh le cách, a bheith in ann chun múinte agus a bheith foighneach,</verse>
			<verse number="25">agus an mhuintir atá ina choinne a cheartú go mín, le hionchas go seolfaidh Dia chun aithrí iad agus chun an fhírinne a aithint,</verse>
			<verse number="26">ar shlí go dtiocfaidh a gciall chucu agus go n-éalóidh siad ó ghaiste an diabhail ina bhfuil siad gafa chun a thola aige.</verse>
		</chapter>
		<chapter number="3">
			<verse number="1">Bíodh a fhios seo agat: go bhfuil saol guaisiúil i ndán sna laethanta deireanacha.</verse>
			<verse number="2">Beidh na daoine leithleasach, santach, maíteach, uaibhreach agus maslach; beidh siad easumhal dá dtuismitheoirí, díomaíoch agus mínaofa.</verse>
			<verse number="3">Beidh siad fuarchroíoch, mí-dhílis, béadánach, gan smacht ná riail orthu agus gan grá acu don mhaith.</verse>
			<verse number="4">Beidh siad fealltach, meargánta agus iad lán díobh féin agus gur fearr leo an pléisiúr ná Dia.</verse>
			<verse number="5">Beidh comharthaí sóirt na cráifeachta acu, ach go mbeidh a brí séanta acu. Seachain-se a leithéidí.</verse>
			<verse number="6">Tá daoine orthu a shleamhnaíonn isteach i dtithe agus a chuireann cluain ar óinseacha ban a bhfuil ualach peacaí orthu agus iad mearaithe ag mianta éagsúla,</verse>
			<verse number="7">mná a bhíonn ag lorg eolais de shíor ach gan é ar a gcumas eolas a fháil ar an bhfírinne choíche.</verse>
			<verse number="8">Faoi mar a chuir Iannaes agus Iambraes in aghaidh Mhaois fadó, bíonn na daoine seo ag cur in aghaidh na fírinne ar an gcuma chéanna, de bhrí go bhfuil a n-aigne truaillithe agus a gcreideamh gan bhrí.</verse>
			<verse number="9">Ní rachaidh siad níos faide, áfach, mar go mbeidh a gcuid baoise follasach do chách, dála na beirte úd.</verse>
			<verse number="10">I dtaca leat-sa de, tá eolas maith curtha agat ar mo theagasc-sa, ar mo bhéasa, agus ar mo chuspóirí. Tá eolas curtha agat ar mo chreideamh, ar mʼfhoighne, agus ar mo ghrá.</verse>
			<verse number="11">Tá eolas curtha agat ar mo ghéarleanúintí agus ar mʼangair, mar a mʼéirigh dom in Aintíoch agus in Iocóiniam agus i Liostra agus ar ghabh mé tríothu de ghéarleanúintí. Ach thug an Tiarna slán mé uathu uile.</verse>
			<verse number="12">Gach duine arb áil leis maireachtáil go diaganta i gCríost Íosa, déanfar géar-leanúint air mar an gcéanna.</verse>
			<verse number="13">Ach is in olcas a rachaidh na drochdhaoine agus na mealltóirí–daoine atá ag dul amú iad féin agus ag cur daoine eile amú.</verse>
			<verse number="14">Cloígh-se, áfach, leis an teagasc a fuair tú, teagasc a bhfuil tú suite go daingean de. Tuigeann tú cé uaidh a bhfuair tú an teagasc sin,</verse>
			<verse number="15">agus tuigeann tú chomh maith go raibh eolas agat ó aois na hóige ar na scríbhinní naofa a bhfuil de chumas acu tú a dhéanamh eagnaí agus tú a sheoladh chun do shlánaithe trí chreideamh i gCríost Íosa.</verse>
			<verse number="16">Gach cuid den scrioptúr, tá tinfeadh Dé faoi agus tá tairbhe ann chun teagasc a thabhairt, chun earráidí a bhréagnú, chun daoine a cheartú agus iad a mhúineadh chun fíréantachta</verse>
			<verse number="17">ar shlí go mbeadh óglach le Dia lánoilte ar a cheird agus ullamh i gcomhair gach cineál dea-oibre.</verse>
		</chapter>
		<chapter number="4">
			<verse number="1">I bhfianaise Dé agus i bhfianaise Chríost Íosa atá chun breithiúnas a thabhairt ar bheo agus ar mhairbh, achtaím ort dar a thaibhsiú agus dar a Ríocht</verse>
			<verse number="2">an briathar a fhógairt ar do dhícheall i dtráth agus in antráth. Bí ag áiteamh, ag casaoid, ag spreagadh agus ag teagasc go foighneach gan stad.</verse>
			<verse number="3">Tá an uair ag teacht nuair nach nglacfaidh daoine a thuilleadh leis an teagasc folláin. Ina ionad sin cruinneoidh siad múinteoirí ina dtimpeall a bheidh chun a dtola agus iad ar bís chun iad a chloisteáil;</verse>
			<verse number="4">tabharfaidh siad an chluas bhodhar don fhírinne agus casfaidh siad ar na finscéalta.</verse>
			<verse number="5">Ach bí-se stuama staidéartha i ngach ní; cuir suas leis an gcruatan, déan do ghnó mar shoiscéalaí, comhlíon do dhualgas.</verse>
			<verse number="6">I dtaca liom féin de, táim do mo dhoirteadh amach cheana féin mar a bheadh deoch íobartha agus tá uair na scarúna buailte liom.</verse>
			<verse number="7">Tá an comhrac maith tugtha agam, tá mo rás rite, tá an creideamh coinnithe agam.</verse>
			<verse number="8">Tá craobh na fíréantachta in áirithe dom feasta agus bronnfaidh an Tiarna féin, an breitheamh cóir, orm í an lá sin agus ní orm-sa amháin é ach ar an uile dhuine a bheidh ag tnúth lena thaibhsiú.</verse>
			<verse number="9">Déan do dhícheall teacht chugam go luath.</verse>
			<verse number="10">Mar thit Déamas i ngrá leis an saol seo, thréig sé mé agus dʼimigh leis go Teasaloinicé. Dʼimigh Créiscéas go dtí an Ghaláit agus Títeas go dtí an Dalmáit.</verse>
			<verse number="11">Níl i mo theannta anois ach Lúcás. Faighse Marcas agus beir leat é, mar ba mhór an chabhair dom é i mo ghnó.</verse>
			<verse number="12">Chuir mé Tichiceas chun siúil go hEifeasas.</verse>
			<verse number="13">Nuair a bheidh tú ag teacht beir leat an clóca a dʼfhág mé ag Carpas i dTróás agus beir leat na leabhair chomh maith, go háirithe na meamraim.</verse>
			<verse number="14">Is mór an dochar a rinne Alastar, an gabha copair, dom ach cúiteoidh an Tiarna a ghníomhartha leis.</verse>
			<verse number="15">Seachain-se thú féin air siúd mar is dian a chuir sé i gcoinne ár dteagaisc.</verse>
			<verse number="16">Ag plé mo chúise dom den chéad uair ní raibh duine ar bith a sheas ceart dom; thréig an uile dhuine mé. Nár agraí Dia orthu é.</verse>
			<verse number="17">Sheas an Tiarna liom, áfach, agus thug an neart dom go bhfógróinn an teachtaireacht ina hiomláine agus go n-éistfeadh na gintlithe uile léi. Saoradh mé ó bhéal an leoin</verse>
			<verse number="18">agus saorfaidh an Tiarna mé ó gach olc agus tabharfaidh sé slán chun a Ríochta ar neamh mé, moladh go deo leis. Áiméan.</verse>
			<verse number="19">Beir beannacht uaim go Priosca agus Acúbas agus go teaghlach Onaesafóras.</verse>
			<verse number="20">Dʼfhan Earastas sa Choraint agus dʼfhág mé Trofamas i Miléatas de bhrí go raibh sé breoite.</verse>
			<verse number="21">Déan do dhícheall teacht roimh an ngeimhreadh. Cuireann Eobúlas agus Púdaens agus Líneas agus Cláidia agus na bráithre ar fad a mbeannacht chugat.</verse>
			<verse number="22">Go raibh an Tiarna Íosa leat. Grásta go raibh agaibh.</verse>
		</chapter>
	</book>
	<book number="56">
		<chapter number="1">
			<verse number="1">Mise Pól, seirbhíseach do Dhia agus aspal le hÍosa Críost agus é mar fheidhm agam an creideamh a thabhairt dóibh sin atá tofa ag Dia agus iad a chur ar eolas na fírinne a sheolann chun na cráifeachta iad</verse>
			<verse number="2">le súil go mbainfidh siad amach an bheatha shíoraí. Gheall Dia, nár thug éitheach riamh, an bheatha seo dúinn roimh thús aimsire</verse>
			<verse number="3">agus san uain chuí nocht sé a bhriathar dúinn sa bhforógra a cuireadh ina chúram orm-sa ar ordú Dé, ár Slánaitheoir.</verse>
			<verse number="4">Guím grásta agus síocháin ó Dhia, an tAthair agus ónár Slánaitheoir Críost Íosa ar Thíteas, mo mhac dílis sa chreideamh atá i bpáirt againn.</verse>
			<verse number="5">Is é fáth ar fhág mé sa Chréit thú, go gcuirfeá ord agus eagar ar an obair a bhí fós le déanamh agus go gceapfá seanóirí i ngach baile de réir na dtreoracha a thug mé duit:</verse>
			<verse number="6">Bíodh gach seanóir acu gan cháim, agus gan é a bheith pósta ach aon uair amháin, agus a chlann a bheith ina gcreidmhigh agus gan drabhlás ná easumhlaíocht a bheith le casadh leo.</verse>
			<verse number="7">Mar, ós maor do Dhia an t-uachtarán ní mór dó a bheith gan locht, gan a bheith ceanndána ná taghdach ná óltach ná achrannach ná amplach,</verse>
			<verse number="8">ach é a bheith fáilteach, dea-mhéineach, stuama, cóir, diaganta, staidéartha.</verse>
			<verse number="9">Ní mór dó cloí go dlúth leis an teagasc fíor mar a múineadh dó féin é, i dtreo go mbeidh ar a chumas daoine eile a spreagadh leis an oideas folláin céanna agus lucht a bhréagnaithe a cheartú.</verse>
			<verse number="10">Mar tá a lán daoine ann atá easumhal, go háirithe iad siúd de bhuíon an timpeallghearrtha, agus cuireann siad daoine ar mearbhall lena gcuid baothchainte.</verse>
			<verse number="11">Ní mór iad sin a chur ina dtost, mar go múineann siad nithe nach cuí agus go gcuireann siad teaghlaigh iomlána ó rath ar mhaithe le breis shuarach.</verse>
			<verse number="12">Is é a dúirt duine acu féin, teanga labhartha dá gcuid: “Ní raibh sna Créitigh riamh ach lucht éithigh agus brúideanna mallaithe agus craosairí díomhaoine.”</verse>
			<verse number="13">Agus is fíor an fhianaise í sin. Déan-sa iad a cheartú go géar, dá bhrí sin, i dtreo go mbeidh an creideamh folláin acu</verse>
			<verse number="14">in ionad iad a bheith ag tabhairt cluaise dʼfhinscéalta Giúdacha agus do rialacha daoine a thugann cúl leis an bhfírinne.</verse>
			<verse number="15">Iad sin atá glan iad féin, is glan leo gach aon ní; ach iad siúd atá salaithe agus neamhchreidmheach, ní glan leo rud ar bith mar go bhfuil an aigne agus an coinsias truaillithe iontu.</verse>
			<verse number="16">Maíonn siad go bhfuil aithne acu ar Dhia ach bréagnaíonn siad é lena ngníomhartha mar is daoine gráiniúla ceanndána iad agus gan dʼacmhainn iontu rud ar bith fónta a dhéanamh.</verse>
		</chapter>
		<chapter number="2">
			<verse number="1">Bíodh dʼfhocailse, áfach, ag teacht leis an teagasc folláin.</verse>
			<verse number="2">Abair leis na fir scothaosta a bheith stuama staidéartha measartha agus a bheith go daingean sa chreideamh, sa ghrá agus sa bhfoighne.</verse>
			<verse number="3">Abair leis na mná scothaosta mar an gcéanna iad féin a iompar mar a oireann do mhná diaganta, gan a bheith cúlchainteach ná tugtha don ól ach iad a thabhairt dea-theagaisc</verse>
			<verse number="4">dʼfhonn a thabhairt ar na mná óga a bheith ceanúil ar a bhfir chéile agus ar a bpáistí</verse>
			<verse number="5">agus a bheith ciallmhar, geanmnaí, tíosach, cineálta agus faoi smacht a bhfear, le heagla go gcaithfí dímheas ar bhriathar Dé.</verse>
			<verse number="6">Ar an gcuma chéanna abair leis na hógánaigh a bheith stuama staidéartha</verse>
			<verse number="7">agus bí-se féin i dʼeiseamláir acu ar gach cineál dea-iompair: ar ghlaine do theagaisc, ar stuaim</verse>
			<verse number="8">agus ar chomhrá folláin gan locht, rud a chuirfidh mearbhall ar do chéile comhraic toisc gan aon ní táir a bheith aige le casadh linn.</verse>
			<verse number="9">Abair leis na seirbhísigh a bheith umhal dá máistrí agus a bheith ómósach i ngach ní. Agus in ionad a bheith tagrach</verse>
			<verse number="10">nó ag déanamh mionghadaíochta, cruthaídís go bhfuil siad dílis ar fad, agus sa tslí sin tabhóidh siad clú do theagasc Dé, ár Slánaitheoir, i ngach ní.</verse>
			<verse number="11">Mar tá grásta Dé foilsithe anois, ag cur slánú ar fáil don uile dhuine.</verse>
			<verse number="12">Múineann sé dúinn cúl a thabhairt leis an éagráifeacht agus leis na mianta saolta agus maireachtáil sa ré atá anois ann go stuama ionraic diaganta,</verse>
			<verse number="13">fad a bheimid ag feitheamh le fíoradh ár ndóchais bheannaithe, le taibhsiú glórmhar ár nDé mhóir agus ár dTiarna Íosa Críost.</verse>
			<verse number="14">Thug seisean é féin suas ar ár son chun sinn a fhuascailt ó gach urchóid agus chun pobal ar leith a íonghlanadh dó féin, pobal a bheadh cíocrach chun dea-oibreacha.</verse>
			<verse number="15">Abair an méid sin leo; spreag agus ceartaigh iad le lánúdarás. Agus ná lig do dhuine ar bith tú a dhíspeagadh.</verse>
		</chapter>
		<chapter number="3">
			<verse number="1">Cuir i gcuimhne dóibh a bheith umhal do rialtóirí agus do lucht ceannais; a bheith géilliúil agus ullamh chun gach gníomh fónta a dhéanamh;</verse>
			<verse number="2">gan míchlú a chur ar dhuine ar bith ach a bheith síochánta, cneasta, cineálta leis an uile dhuine ina n-iompar ar fad.</verse>
			<verse number="3">Bhíomar féin gan chiall tráth; bhíomar easumhal agus ar seachrán, bhíomar tugtha dʼainmhianta agus do phléisiúir den uile shórt; bhíomar lán dʼurchóid agus dʼfhormad; bhíomar gráiniúil agus bhí fuath againn dá chéile.</verse>
			<verse number="4">Ach nuair a nochtadh cineáltas Dé, ár Slánaitheoir, agus a ghrá don chine daonna, shaor sé sinn.</verse>
			<verse number="5">Agus ní de bharr aon dea-oibreacha fíréantachta a bheith déanta againne é ach as ucht a thrócaire féin. Shaor sé sinn trí fhothragadh na hathghiniúna agus trínár n-ath-nuachan ag an Spiorad Naomh.</verse>
			<verse number="6">Dháil sé an Spiorad orainn go fras trí Íosa Críost, ár Slánaitheoir</verse>
			<verse number="7">chun go bhfíréanófaí sinn lena ghrásta agus go mbeimis inár n-oidhrí aige agus súil againn leis an mbeatha shíoraí.</verse>
			<verse number="8">Is barántúil an ráiteas é sin, agus ba mhaith liom go gcuirfeása teannadh leis an méid sin, i dtreo, an mhuintir a chreideann i nDia, go gcaithfidís a ndúthracht le dea-oibreacha. Is maith iad na dea-oibreacha iontu féin agus is tairbheach iad do dhaoine.</verse>
			<verse number="9">Ar an taobh eile, áfach, seachain na díospóireachtaí baotha agus na ginealaigh agus na hachrainn agus na conspóidí i dtaobh an dlí, mar nach bhfuil tairbhe ná éifeacht iontu.</verse>
			<verse number="10">An duine a bhíonn ag cothú easaontais, tabhair foláireamh dó uair nó dhó agus cuir suas de as sin amach.</verse>
			<verse number="11">Bíodh a fhios agat go bhfuil a leithéid sin claon agus ag déanamh peaca agus go bhfuil sé daortha as a bhéal féin.</verse>
			<verse number="12">Nuair a sheolfaidh mé Artamas nó Tichiceas chugat, brostaigh-se chugam go Niocapoil mar is ansin atá beartaithe agam an geimhreadh a thabhairt.</verse>
			<verse number="13">Tabhair do dʼaire go gcuirfear Zaenas dlíodóir agus Apallós chun siúil agus nach mbeidh aon ní in easnamh orthu.</verse>
			<verse number="14">Foghlaimíodh ár muintir nach mór dóibh a bheith i mbun dea-oibreacha chun riar a gcáis a sholáthar agus gan a bheith neamh-thorthúil.</verse>
			<verse number="15">Cuireann a bhfuil anseo liom a mbeannacht chugat. Beannaigh dóibh sin a thugann grá dúinn sa chreideamh. Grásta go raibh agaibh go léir.</verse>
		</chapter>
	</book>
	<book number="57">
		<chapter number="1">
			<verse number="1">Mise Pól, géibheannach ar son Íosa Críost, agus an bráthair Tiomóid, beannaímid dár gcara agus dár gcomhoibrí Filéamón,</verse>
			<verse number="2">don tsiúr Aipfia agus dár gcomhshaighdiúir, Archapas, agus don eaglais a bhíonn i do theach agat.</verse>
			<verse number="3">Grásta chugaibh agus síocháin ó Dhia ár nAthair agus ón Tiarna Íosa Críost.</verse>
			<verse number="4">Gabhaim buíochas le mo Dhia gach uair dá gcuimhním ort i mʼurnaithe.</verse>
			<verse number="5">Mar tá iomrá dá chlos agam ar an gcreideamh agus ar an ngrá atá agat i leith an Tiarna Íosa agus an phobail naofa uile.</verse>
			<verse number="6">Is é mo ghuí go gcuirfidh an creideamh atá i bpáirt againn ar do chumas duit gach maith atá againn i gCríost a thuiscint.</verse>
			<verse number="7">Ba mhór an lúcháir agus an sólás dom-sa an grá sin agat-sa, a bhráthair, mar go bhfuil croí dá thabhairt agat don phobal naofa.</verse>
			<verse number="8">Más ea, cé go bhfuil misneach mo dhóthain agam i gCríost chun ordú a thabhairt duit an rud ceart a dhéanamh, mar sin féin</verse>
			<verse number="9">is fearr liom as ucht an mhuintearais é a iarraidh dʼachainí ort–mise Pól, atá i mo thoscaire agus i mo ghéibheannach freisin faoi láthair thar ceann Íosa Críost,</verse>
			<verse number="10">tá achainí le hiarraidh agam ort ar son Onaesamas, ar son an mhic úd agam a ghineas i ngéibheann.</verse>
			<verse number="11">Ba bheag an chabhair duit-se tráth é ach is fóinteach duit-se agus dom-sa anois é.</verse>
			<verse number="12">Is é cnú mo chroí é ach táim dá chur ar ais chugat,</verse>
			<verse number="13">cé go mbʼfhearr liom é a choimeád agam chun freastal orm thar do cheannsa, fad atáim i ngéibheann ar son an dea-scéil.</verse>
			<verse number="14">Ach níor mhaith liom aon ní a dhéanamh gan do cheadsa, le heagla gur faoi éigean a dhéanfá an mhaith agus nach de do dheoin féin é.</verse>
			<verse number="15">Bʼfhéidir gurb é fáth a raibh sé scartha leat ar feadh tamaill, i dtreo go bhfaighfeá seilbh shíoraí air,</verse>
			<verse number="16">ach ní chun go mbeadh sé ina dhaor agat feasta é ach, rud is fearr ná sin, chun go mbeadh sé ina bhráthair ionúin. Mar dá ansa liom-sa é nach mó is ansa leat-sa é, mar dhuine agus mar Chríostaí.</verse>
			<verse number="17">Dá bhrí sin, a dhuine na páirte, fáiltigh roimhe mar a dʼfháilteofá romham féin.</verse>
			<verse number="18">Agus cibé eágóir a rinne sé ort nó cibé fiacha atá air, cuir ar mo chuntas-sa é.</verse>
			<verse number="19">Agus dearbhaímse, Pól, duit, faoi mo lámh féin, go gcúiteoidh mé leat é; agus ní áirím go bhfuil dʼanam féin mar fhiacha agam ort.</verse>
			<verse number="20">Is ea, a bhráthair, táim ag iarraidh aisce ort sa Tiarna; tabhair tógáil chroí dom i gCríost.</verse>
			<verse number="21">Agus mé dá scríobh seo táim cinnte go ndéanfaidh tú rud orm; ní hea, ach tá a fhios agam go ndéanfaidh tú thar mar a deirim.</verse>
			<verse number="22">Rud amháin eile, ar mhiste leat seomra aíochta a ullmhú dom, mar tá súil agam go scaoilfear ar ais chugaibh mé de thoradh bhur n-urnaithe.</verse>
			<verse number="23">Cuireann Eipeafas, mo chomhghéibheannach i gCríost Íosa, a bheannacht chugaibh, agus mo chomhoibrithe</verse>
			<verse number="24">Marcas, Arastarachas, Déamas agus Lúcás mar an gcéanna.</verse>
			<verse number="25">Grásta an Tiarna Íosa Críost go raibh agaibh.</verse>
		</chapter>
	</book>
	<book number="58">
		<chapter number="1">
			<verse number="1">Labhair Dia go minic agus ar shlite éagsúla anallód léis na haithreacha trí bhíthin na bhfáithe;</verse>
			<verse number="2">ach sna laethanta deireanacha seo labhair sé linn trína Mhac, an té a cheap sé ina oidhre ar an uile ní agus ar tríd a rinne sé a bhfuil ann.</verse>
			<verse number="3">Is é scáil a ghlóire agus cló a shubstainte é. Is é a choinníonn an chruinne ar bun lena bhriathar bríomhar. Tar éis dó ár bpeacaí a ghlanadh chuaigh sé ina shuí ar dheis Dé sna harda</verse>
			<verse number="4">agus fuair sé gradam a oiread céanna níos uaisle ná na haingil is atá an t-ainm a fuair sé mar oidhreacht níos uaisle ná a n-ainm siúd.</verse>
			<verse number="5">Óir cé acu de na haingil a ndúirt sé leis riamh: “Is tú mo Mhac, inniu a ghin mé thú”; agus arís: “Beidh mé i mʼAthair aige agus beidh seisean ina Mhac agam-sa”?</verse>
			<verse number="6">Agus arís eile, nuair a sheol sé an Chéadghin isteach sa saol, dúirt sé leis: “Agus sléachtadh aingil uile Dé roimhe.”</verse>
			<verse number="7">Deir sé i dtaobh na n-aingeal: “Déanann sé gaotha dá aingil agus lasracha tine dá sheirbhísigh.”</verse>
			<verse number="8">Ach is é a deir sé i dtaobh an Mhic: “Beidh do rí-chathaoir ann, a Dhia, choíche is go deo,” agus: “Slat na córa is ea slat do réim-se;</verse>
			<verse number="9">thug tú grá don cheart agus fuath don urchóid; dá bharr sin dʼungaigh Dia, do Dhia féin, thú thar do chompánaigh le hola an ghairdis,”</verse>
			<verse number="10">agus: “Is tú, a Thiarna, a bhunaigh an domhan ar dtús; is iad na spéartha saothar do lámh;</verse>
			<verse number="11">rachaidh siad-san ar ceal ach mairfidh tusa buan; ídeofar iad go léir mar chlóca;</verse>
			<verse number="12">fillfidh tú ar a chéile iad mar bhrat agus mar chlóca freisin déanfar iad a mhalartú; ach ní thagann athrú ort-sa in aon chor agus ní bheidh deireadh le do ré.”</verse>
			<verse number="13">Agus cé acu de na haingil a ndúirt sé leis riamh: “Suigh ar mo lámh dheas go gcuirfidh mé do naimhde mar stól faoi do chosa”?</verse>
			<verse number="14">Nach spioraid friothála iad go léir a chuirtear amach ag déanamh seirbhíse ar son na ndaoine a gheobhaidh an slánú mar oidhreacht.</verse>
		</chapter>
		<chapter number="2">
			<verse number="1">Ní mór dúinn, mar sin, aird níos mó ná riamh a thabhairt ar a bhfuil cloiste againn le heagla go n-imeoimis le sruth.</verse>
			<verse number="2">Má deimhníodh an teachtaireacht sin a fógraíodh trí bhíthin aingeal agus má cuireadh pionós cuí ar gach sárú agus briseadh dá ndearnadh uirthi,</verse>
			<verse number="3">conas a éalóimidne as má bhímid ar nós cuma liom faoina chomhór sin de shlánú? Óir is trí bhéal an Tiarna a fógraíodh é ar dtús agus deimhníodh dúinn é ansin tríd an muintir a chuala é.</verse>
			<verse number="4">Thug Dia féin dearbhú air le comharthaí agus le héachtaí agus nuair a dáileadh tíolacthaí an Spioraid Naoimh de réir a thola.</verse>
			<verse number="5">Ní faoi smacht aingeal a chuir Dia an saol atá le teacht a bhfuilimid ag trácht air.</verse>
			<verse number="6">Thug duine éigin dearbhú dúinn air seo áit éigin, dá rá: “Cad é an duine go mbeadh cuimhne agat air nó mac an duine go ndéanfá cúram de?</verse>
			<verse number="7">Ar feadh tamaillín rinne tú níb uaisle ná na haingil é. Chuir tú coróin ghlóire agus onóra air</verse>
			<verse number="8">agus chuir tú an uile ní faoina smacht.” Mar sin de, nuair a “chuir sé an uile ní faoina smacht,” níor fhág sé aon ní ann nach raibh faoina smacht. I láthair na huaire seo ní fheicfimid go fóill “go bhfuil gach ní curtha faoina smacht.”</verse>
			<verse number="9">Is é rud a fheicfimid, áfach, ná Íosa–an té a rinneadh níb ísle ná na haingil ar feadh tamaillín i ngeall ar an mbás a dʼfhulaing sé–agus é faoi choróin ghlóire agus onóra; mar is trí ghrásta Dé a dʼfhulaing sé an bás ar mhaithe le cách.</verse>
			<verse number="10">Ag seoladh mórán mac chun na glóire dó ba chuí don Té, ar dó agus ar tríd atá an uile ní ann, a gceannródaí ar bhóthar an tslánaithe a thabhairt chun foirfeachta le peannaidí.</verse>
			<verse number="11">Óir is dʼaon bhunadh amháin an té a naomhaíonn agus na daoine a naomhaítear. Ar an ábhar sin ní náir leis bráithre a thabhairt orthu,</verse>
			<verse number="12">dá rá: “Inseoidh mé dʼainm do mo bhráithre; molfaidh mé thú i lár na comhdhála,”</verse>
			<verse number="13">agus arís: “Is air a bheidh mo sheasamh,” agus arís eile: “Féach anseo mé agus an chlann a thug Dia dom.”</verse>
			<verse number="14">Dá bhrí sin, ós rud é go bhfuil nádúr daonna ag an gclann go léir, ghlac seisean an nádúr céanna sin. Rinne sé é sin chun an té a bhfuil an bás faoina cheannas, is é sin, an diabhal, a scriosadh trína bhás féin,</verse>
			<verse number="15">agus chun a raibh faoi dhaoirse ar feadh a saoil le heagla an bháis a fhuascailt.</verse>
			<verse number="16">Óir is cinnte nach aingil is cúram dó ach sliocht Abrahám.</verse>
			<verse number="17">Mar sin de, níorbh fholáir dó a bheith cosúil lena bhráithre i ngach slí ionas go mbeadh sé ina ard-sagart trócaireach dílis i seirbhís Dé a dhéanfadh cúiteamh leis i bpeacaí an phobail.</verse>
			<verse number="18">Agus anois ós rud é gur fhulaing sé féin nuair a cuireadh cathú air is féidir leis cabhrú leo siúd a gcuirtear cathú orthu.</verse>
		</chapter>
		<chapter number="3">
			<verse number="1">Ar an ábhar sin, a bhráithre naofa, atá pairteach i ngairm neamhaí, breathnaígí ar Íosa, aspal agus ard-sagart ár gcreidimh.</verse>
			<verse number="2">Bhí sé dílis don Té a cheap é go díreach mar a bhí Maois dílis freisin i dteaghlach uile Dé.</verse>
			<verse number="3">Ach meastar gur mó is díol gradaim é Íosa ná Maois a oiread céanna agus is mó is díol gradaim é tógálaí an tí ná an teach féin;</verse>
			<verse number="4">níl aon teach ann, ar ndóigh, nár thóg duine éigin é ach is é Dia a rinne gach ní.</verse>
			<verse number="5">Cinnte, bhí Maois dílis i dteaghlach uile Dé, ach mar sheirbhíseach a bhí le fianaise a thabhairt ar na nithe a bhí le fógairt níos déanaí;</verse>
			<verse number="6">bhí Críost dílis freisin ach mar Mhac agus mar mháistir ar theaghlach Dé. Agus is sinne a theaghlach má choinnímid ár muinín agus ár móráil as ár ndóchas daingean go dtí an deireadh.</verse>
			<verse number="7">Dá bhrí sin, mar a deir an Spiorad Naomh: “Má chloiseann sibh a ghuth inniu,</verse>
			<verse number="8">ná cruaigí bhur gcroí faoi mar a tharla sa Cheannairc agus ar Lá úd na Féachála sa bhfhásach</verse>
			<verse number="9">mar ar chuir bhur n-aithreacha féacháil agus triail orm cé go bhfaca siad mo ghníomhartha ar feadh daichead bliain.</verse>
			<verse number="10">Sin é an fáth ar tháinig fearg orm leis an nglúin sin agus go ndúirt mé: ‘Tá croíthe guagacha ag na daoine seo i gcónaí; níor fhoghlaim siad mo bhealaí riamh.’</verse>
			<verse number="11">Dá dheasca sin thug mé an mionn seo uaim le corp feirge: ‘Ní rachaidh siad isteach i mʼáitreabh suaimhnis choíche.’”</verse>
			<verse number="12">Féachaigí chuige, a bhráithre, nach mbeidh droch-chroí chomh díchreidmheach sin ag aon duine agaibh agus go dtréigfidh sé an Dia beo choíche.</verse>
			<verse number="13">Gach lá, fad a bhíonn “an lá inniu” seo ann, bígí ag gríosú a chéile ar eagla go ndéanfaí aon duine agaibh a chruachan le mealltacht an pheaca.</verse>
			<verse number="14">Mar ní bheimid i gcomhpháirt le Críost ach ar an gcoinníoll go gcoinnímid ár gcéadmhuinín daingean go dtí an deireadh.</verse>
			<verse number="15">Ós rud é go ndeirtear: “Má chloiseann sibh a ghuth inniu, ná cruaigí bhur gcroí faoi mar a tharla sa Cheannairc,”</verse>
			<verse number="16">caithfear a fhiafraí cérbh iad na daoine a chuala é agus a rinne ceannairc ina aghaidh. Nárbh iad na daoine go léir iad a dʼfhág an Éigipt faoi cheannas Mhaois?</verse>
			<verse number="17">Agus cérbh iad na daoine a raibh sé i bhfeirg leo ar feadh daichead bliain? Nárbh iad na daoine a rinne peaca agus a thit fuar marbh ina gcorpáin sa bhfhásach?</verse>
			<verse number="18">Agus cérbh iad na daoine ar thug sé mionn dóibh nach rachaidís isteach ina áitreabh suaimhnis choíche ach na daoine a bhí easumhal dó. Feicimid, mar sin, gur de dheasca a n-easumhlaíochta nárbh fhéidir leo dul isteach ann.</verse>
		</chapter>
		<chapter number="4">
			<verse number="1">Dá bhrí sin, cé go seasann an gealltanas faoi dhul isteach ina áitreabh suaimhnis go fóill, bíodh imní orainn ar eagla go measfaí go bhfuil teipthe ar aon duine agaibh é a bhaint amach.</verse>
			<verse number="2">Óir fógraíodh an dea-scéal dúinn díreach mar a fógraíodh dóibh-sean é. Ach níorbh aon tairbhe dóibh an teachtaireacht a chuala siad de bhrí nach raibh siad aontaithe tríd an gcreideamh leis na daoine a thug cluas di.</verse>
			<verse number="3">Ach sinne, a bhfuil an creideamh againn, táimidne ag dul isteach san áitreabh suaimhnis, faoi mar atá ráite aige: “Dá dheasca sin thug mé an mionn seo uaim le corp feirge: ‘Ní rachaidh siad isteach i mʼáitreabh suaimhnis choíche.’” Dúirt sé é sin bíodh go raibh deireadh le hobair Dé nuair a cruthaíodh an domhan.</verse>
			<verse number="4">Óir déanann sé tagairt don seachtú lá in áit éigin mar a leanas: “Stad Dia dá chuid oibre go léir ar an seachtú lá,”</verse>
			<verse number="5">agus arís san abairt atá dá plé againn deir sé: “Ní rachaidh siad isteach i mʼáitreabh suaimhnis choíche.”</verse>
			<verse number="6">Mar sin de, is léir go rachaidh roinnt éigin daoine isteach ann. Ach de bhrí nach ndeachaigh na chéad daoine ar fograíodh an dea-scéal dóibh isteach ann de dheasca a gcuid easumhlaíochta,</verse>
			<verse number="7">shocraigh Dia ar lá eile a bheith ina “lá inniu”, nuair a labhair sé i bhfad níos déanaí trí Dháiví na focail seo atá luaite againn thuas: “Má chloiseann sibh a ghuth inniu, ná cruaigí bhur gcroí.”</verse>
			<verse number="8">Óir dá mba rud é gur thug Iósua suaimhneas dóibh, ní bheadh Dia ag caint faoi lá eile ina dhiaidh sin.</verse>
			<verse number="9">Dá bhrí sin, tá suaimhneas sabóideach ag feitheamh le pobal Dé,</verse>
			<verse number="10">óir cibé duine a théann isteach in áitreabh suaimhnis Dé stadann sé dá chuid oibre faoi mar a stad Dia dá chuid oibre féin.</verse>
			<verse number="11">Déanaimis ár ndícheall, mar sin, chun dul isteach san áitreabh suaimhnis sin ionas nach dteipfidh ar aon duine de dheasca an tsaghais chéanna easumlaíochta.</verse>
			<verse number="12">Óir, tá Briathar Dé beo bríomhar; is géire é ná aon chlaíomh dhá bhéal; téann sé isteach idir anam agus spiorad, idir smior agus smúsach agus tugann sé breith ar chlaonta agus ar smaointe an chroí.</verse>
			<verse number="13">Níl créatúr ar bith ann nach follas dó é; mar tá gach ní lom agus nocht do shúile an té sin a gcaithfimid cuntas a thabhairt dó inár ngníomhartha.</verse>
			<verse number="14">Ós rud é, mar sin, go bhfuil ard-sagart againn atá gafa tríd na flaithis, Íosa, Mac Dé, coinnímis greim docht ar ár gcreideamh.</verse>
			<verse number="15">Ní hamhlaidh atá ard-sagart againn nach féidir dó tuiscint a bheith aige dár laigí ach ceann a triaileadh i ngach slí cosúil linn féin ach nach ndearna peaca riamh.</verse>
			<verse number="16">Dá bhrí sin, druidimis go muiníneach le rí-chathaoir an ghrásta le súil go ndéanfar trócaire orainn agus go bhfaighimid grásta a chabhróidh linn in am an ghátair.</verse>
		</chapter>
		<chapter number="5">
			<verse number="1">Gach ard-sagart a thógtar as na daoine, ceaptar é chun seirbhís a dhéanamh do Dhia thar ceann na ndaoine. Ofrálann sé tabhartais agus íobairtí in éiric peacaí.</verse>
			<verse number="2">Is féidir dó trua a ghlacadh do dhaoine atá aineolach agus atá ag dul ar fán de bhrí go bhfuil sé féin lag ó gach taobh.</verse>
			<verse number="3">Dá dheasca sin freisin ní foláir dó íobairtí a ofráil in éiric peacaí, ní hamháin thar ceann an phobail ach ar a shon féin chomh maith.</verse>
			<verse number="4">Agus ní ghabhann aon duine an gradam seo chuige féin mura bhfaigheann sé gairm ó Dhia mar a fuair Árón.</verse>
			<verse number="5">Mar an gcéanna níor thug Críost gradam ardsagairt dó féin ach fuair sé é ón té a dúirt leis: “Is tú mo Mhac; ghin mé thú inniu.”</verse>
			<verse number="6">Agus in áit eile fós deir sé leis: “Is sagart síoraí thú ar nós Mheilcizidic.”</verse>
			<verse number="7">Nuair a bhí Críost ar an saol seo chuir sé achainíocha agus urnaithe suas de ghlór ard agus le mórán deor chun an té a bhí in ann é a fhuascailt ón mbás. Éisteadh leis toisc go raibh sé urramach deabhóideach.</verse>
			<verse number="8">Ach bíodh gurb é Mac Dé é, dʼfhoghlaim sé an umhlaíocht ó na nithe a dʼfhulaing sé.</verse>
			<verse number="9">Nuair a tháinig sé chun foirfeachta rinneadh údar slánaithe shíoraí de don uile dhuine a bhíonn umhal dó</verse>
			<verse number="10">agus dʼfhógair Dia gurbh ard-sagart é ar nós Mheilcizidic.</verse>
			<verse number="11">Tá mórán le rá againn faoin ábhar seo ach beidh sé deacair dúinn é a mhíniú daoibh, mar tá sibh dallaigeanta.</verse>
			<verse number="12">Óir, cé gur chóir daoibh a bheith in bhur múinteoirí faoin am seo, is amhlaidh atá gá agaibh le duine éigin chun bunfhírinní bhriathra Dé a mhúineadh daoibh arís. Ní bia scamhardach atá ag teastáil uaibh ach bainne.</verse>
			<verse number="13">Óir, gach duine atá beo ar bhainne, ní fhaigheann sé blas ar bith ar aon teagasc domhain i dtaobh na fíréantachta mar nach bhfuil ann ach naíonán.</verse>
			<verse number="14">Is do dhaoine fásta amháin an bia scamhardach, is é sin, do dhaoine a bhfuil a n-aigne oilte acu le teann taithí chun an mhaith a aithint thar an olc.</verse>
		</chapter>
		<chapter number="6">
			<verse number="1">Dá bhrí sin, fágaimis i leataobh na bunfhírinní i dtaobh Chríost. Ná tugaimis faoin mbunsraith a chur síos arís; ná déanaimis trácht ar aithrí a dhéanamh i bpeacaí marfacha, ar chreideamh i nDia,</verse>
			<verse number="2">ar theagasc i dtaobh gnásanna níocháin, ar leagan lámh, ar an aiséirí ó mhairbh, ar an mbreithiúnas síoraí ach abraimis focal i dtaobh an teagaisc fhoirfe.</verse>
			<verse number="3">Is ea, déanfaimid é sin, má thugann Dia cead dúinn.</verse>
			<verse number="4">Na daoine a soilsíodh tráth agus a bhlais an tabhartas neamhaí agus a fuair a gcion féin den Spiorad Naomh</verse>
			<verse number="5">agus a chuir eolas ar dhea-scéal Dé agus ar iontais an tsaoil atá le teacht agus</verse>
			<verse number="6">a thit ar lár dá ainneoin sin uile, ní féidir a leithéidí siúd a thabhairt chun aithrí arís de bhrí go bhfuil siad ag céasadh Mhac Dé dá ndeoin féin uair amháin eile agus ag déanamh ceap magaidh de.</verse>
			<verse number="7">Cuireann Dia rath ar an talamh a shúnn isteach an fhearthainn a thiteann air ó am go chéile agus a thugann barr uaidh a rachaidh i dtairbhe do na daoine a saothraítear ar a son é.</verse>
			<verse number="8">Ach más sceacha agus feochadáin amháin a thugann sé uaidh ní fiú dada é agus is gearr uaidh mallacht Dé; dá dheasca sin dófar é ar deireadh thiar.</verse>
			<verse number="9">Ach bíodh go labhraímid mar seo, a bhráithre ionúine, táimid cinnte de gur fearr ná sin an bhail atá oraibhse agus go bhfuil sibh ar bhealach bhur slánaithe.</verse>
			<verse number="10">Níl Dia éagórach. Dá bhrí sin, ní dhéanfaidh sé dearmad ar an obair a rinne sibh ná ar an ngrá atá agaibh dó. Thaispeáin sibh an grá seo go háirithe nuair a tháinig sibh i gcabhair ar na Críostaithe eile agus, ar ndóigh, tá sé seo dá dhéanamh agaibh fós.</verse>
			<verse number="11">Is mian linn, áfach, go dtaispeánfaidh gach duine agaibh an díograis chéanna go dtí an deireadh nó go dtiocfaidh na nithe a bhfuil súil agaibh leo i gcríoch.</verse>
			<verse number="12">Níor mhaith linn go n-éireodh sibh leisciúil ach go ndéanfadh sibh aithris ar na daoine atá ina n-oidhrí, de bharr a gcreidimh agus a bhfadfhulaingthe, ar na maitheasaí a gealladh dóibh.</verse>
			<verse number="13">Nuair a thug Dia an gealltanas dʼAbrahám is air féin a dhearbhaigh sé mar ní raibh aon rud ann níos mó ná é féin a ndearbhódh sé air.</verse>
			<verse number="14">Is é a dúirt sé: “Is iomaí beannacht a chuirfidh mé ort agus ní bheidh áireamh ar do shliocht.”</verse>
			<verse number="15">Bhí bua na fadfhulaingthe ag Abrahám, agus mar sin de fuair sé a raibh geallta dó.</verse>
			<verse number="16">Anois, déanann daoine dearbhú ar rud atá níos mó ná iad féin agus cuireann dearbhú daingean mar seo deireadh le gach argóint a bhíonn eatarthu.</verse>
			<verse number="17">Mar an gcéanna, nuair ba mhian le Dia a thaispeáint ní ba shoiléire ná riamh do na daoine ar tugadh an gealltanas dóibh nach bhféadfadh athrú a theacht ar a chomhairle, thug sé mionn uaidh mar dhearbhú air.</verse>
			<verse number="18">Dá bharr sin tá dhá rud do-athraithe againn anois nach féidir do Dhia bréag a dhéanamh iontu. Tugann siad sólás mór dúinne atá tar éis teitheadh linn chun greim a bhreith ar na nithe a chuirtear mar ábhar dóchais romhainn.</verse>
			<verse number="19">Is cosúil le hancaire daingean docht dár n-anam an dóchas sin. Téann sé isteach sa sanctóir atá laistigh den chuirtín</verse>
			<verse number="20">mar a ndeachaigh Íosa isteach ina cheannródaí ar ár son nuair a rinneadh ard-sagart síoraí de ar nós Mheilcizidic.</verse>
		</chapter>
		<chapter number="7">
			<verse number="1">Rí Shálaem agus sagart an Dé is airde ab ea an Meilcizidic seo. Nuair a bhí Abrahám ag filleadh abhaile ó ár na ríthe bhuail Meilcizidic leis agus thug sé a bheannacht dó</verse>
			<verse number="2">agus thug Abrahám an deichiú cuid den chreach go léir dó-san. Is é “Rí na Fíréantachta” an chéad chiall atá ag ainm Mheilcizidic ach ciallaíonn sé “Rí Shálaem,” is é sin, “Rí na Síochána,” freisin.</verse>
			<verse number="3">Ní luaitear a athair ná a mháthair ná a ghinealach ná a bhreith ná a bhás; ar nós Mhac Dé fanann sé ina ard-sagart go deo.</verse>
			<verse number="4">Tugaigí faoi deara anois cé chomh tábhachtach a bhí an fear seo ós rud é gur thug an patrarc Abrahám an deichiú cuid de scoth na creiche dó.</verse>
			<verse number="5">De réir an dlí, anois, tá sé de dhualgas ar an gcuid sin de chlann Léiví a ndéantar sagairt díobh deachúna a ghearradh ar an bpobal, is é sin, ar a mbráithre féin, siúd is gur de shliocht Abrahám iad-san freisin.</verse>
			<verse number="6">Ach dʼainneoin nár de shliocht Léiví é ghearr Meilcizidic deachú ar Abrahám agus thug sé a bheannacht fiú dʼfhear na ngealltanas.</verse>
			<verse number="7">Anois, gan aon amhras ar bith, is ó dhuine is uaisle céim ná é féin a fhaigheann duine beannacht.</verse>
			<verse number="8">Ina theannta sin, is daoine básmhara a fhaigheann na deachúna; sa chás eile, áfach, is é a fhaigheann iad ná duine a ndearbhaítear faoi go bhfuil sé beo i gcónaí.</verse>
			<verse number="9">Dʼfhéadfá a rá chomh maith, is dócha, gur gearradh deachúna fiú ar Léiví féin, fear tógtha na ndeachúna, trí Abrahám.</verse>
			<verse number="10">Óir, bhí Léiví i gcorp a shinsir cheana féin nuair a bhuail Meilcizidic leis.</verse>
			<verse number="11">Fuair an pobal tofa dlí a bhí ceangailte go dlúth leis an tsagartacht Léivíteach. Más ea, dá mbeadh slánú iomlán le fáil tríd an tsagartacht sin cén fáth a mbeadh gá fós lena athrach sin ar fad de shagart, is é sin, ceann nach mbeadh ar nós Árón ach ar nós Mheilcizidic.</verse>
			<verse number="12">Ar ndóigh, má athraítear an tsagartacht caithfear an dlí a athrú chomh maith.</verse>
			<verse number="13">Anois, an té a bhfuiltear ag labhairt faoi anseo, ba de threibh eile é ar fad agus ní raibh baint ar bith ag aon duine den treibh sin leis an altóir riamh.</verse>
			<verse number="14">Óir, mar is eol do chách, ba de threibh Iúdá é ár dTiarna agus nuair a bhí Maois ag labhairt faoi shagairt níor luaigh sé an treibh sin ar aon chor.</verse>
			<verse number="15">Agus tá cruthú níos soiléire fós ann ar an bhfírinne sin. Óir ceapadh sagart eile dúinn atá cosúil le Meilcizidic.</verse>
			<verse number="16">Ní dhearnadh sagart de, áfach, de réir rialacha a bhí bunaithe ar ghinealach daonna ach de bharr na cumhachta atá ag beatha dhoscriosta.</verse>
			<verse number="17">A fhianaise sin na focail seo a leanas: “Is sagart síoraí thú ar nós Mheilcizidic.”</verse>
			<verse number="18">Is é sin le rá, cuireadh na seanrialacha ar ceal toisc iad a bheith gan bhrí gan éifeacht.</verse>
			<verse number="19">Óir níor thug an dlí aon ní chun foirfeachta riamh. Ar an taobh eile de, áfach, músclaítear dóchas níos fearr ionainn a sheolann sinn níos gaire do Dhia.</verse>
			<verse number="20">Ina theannta sin, níor tugadh aon mhionn nuair a rinneadh sagairt de na daoine eile úd.</verse>
			<verse number="21">Ach nuair a rinneadh sagart dʼÍosa, thug Dia mionn uaidh nuair a dúirt sé leis: “Thug an Tiarna mionn uaidh agus ní bheidh dada dá aiféala sin air: ‘Is sagart síoraí thú.’”</verse>
			<verse number="22">Mar sin de, sa mhéid nach gan mhionn a rinneadh sagart dʼÍosa, is fearr dá réir an conradh a bhfuil sé ina urra air.</verse>
			<verse number="23">Is amhlaidh freisin nárbh fholáir sluaite de na sagairt eile úd a bheith ann toisc nach raibh duine acu buanmharthanach mar gheall ar an mbás.</verse>
			<verse number="24">Ach is sagartacht shíoraí atá ag Íosa de bhrí go bhfuil sé ann go deo.</verse>
			<verse number="25">Dá thoradh sin, is féidir leis na daoine a thagann chun Dé tríd a shlánú go hiomlán de bhrí go maireann sé de shíor chun idir-ghuí a dhéanamh ar a son.</verse>
			<verse number="26">Ba é a leithéid sin dʼard-sagart a bhí oiriúnach dúinn: sagart naofa, neamhurchóideach, gan smál, a bhí scartha ó na peacaigh agus tógtha suas os cionn na bhflaitheas;</verse>
			<verse number="27">sagart nár ghá dó, faoi mar ba ghá do na hardsagairt eile úd, íobairt a ofráil go laethúil in éiric a pheacaí féin ar dtús agus ansin in éiric pheacaí an phobail. Níor ofráil seisean íobairt ach aon uair amháin riamh agus sin nuair a dʼofráil sé é féin.</verse>
			<verse number="28">Rinne an dlí ardsagairt de dhaoine a raibh laige éigin iontu. Ach an briathar a neartaíodh le mionn a thug Dia i bhfad níos déanaí ná an dlí, rinne sé sin ard-sagart den Mhac, eisean a bhfuil buaic na foirfeachta bainte amach aige go deo.</verse>
		</chapter>
		<chapter number="8">
			<verse number="1">Is é seo anois an rud is tábhachtaí dá bhfuil dá rá againn: tá ard-sagart den sórt sin againn. Chuaigh sé ina shuí ar dheis rí-chathaoir na Mórgachta diaga sna flaithis,</verse>
			<verse number="2">mar a bhfuil sé ag freastal mar shagart sa sanctóir, is é sin, sa bhfíor-bhoth nach duine a thóg í ach an Tiarna.</verse>
			<verse number="3">Ceaptar gach ard-sagart, áfach, chun tabhartais agus íobairtí a ofráil. Mar sin de, ní mór don sagart seo againne freisin rud éigin a bheith aige lena ofráil.</verse>
			<verse number="4">Dá mbeadh sé ar talamh ní bheadh sé ina shagart ar aon chor mar tá sagairt ann cheana chun na tabhartais a ofráil de réir an dlí,</verse>
			<verse number="5">siúd is nach ndéanann siad freastal ach i sanctóir nach bhfuil ach ina scáil agus ina scáth dá bhfuil ar Neamh. Is léir é seo ón ordú seo a leanas a thug Dia do Mhaois nuair a bhí sé ar tí an bhoth a thógáil: “Féach chuige,” ar sé, “go ndéanfaidh tú gach rud de réir an tsampla a taispeánadh duit ar an sliabh.”</verse>
			<verse number="6">Ach is é fírinne an scéil é go bhfuil ministreacht shagartúil níos uaisle ná sin faighte ag Íosa sa mhéid gurb uaisle é an conradh a bhfuil seisean ina idir-ghabhálaí air. Óir, is fearr na gealltanais ar a bhfuil an conradh sin bunaithe.</verse>
			<verse number="7">Dá mbeadh an chéad chonradh gan locht ní bheadh call leis an dara ceann.</verse>
			<verse number="8">Ach, déanta na fírinne, lochtaíonn Dia a phobal nuair a deir sé: “Féach,” deir an Tiarna, “tá na laethanta ag teacht a ndéanfaidh mé conradh nua le teaghlach Iosrael agus le teaghlach Iúdá.</verse>
			<verse number="9">Ní bheidh sé cosúil leis an gconradh a rinne mé lena sinsir an lá úd ar rug mé ar lámh orthu chun iad a sheoladh amach as tír na hÉigipte. Ach ní raibh siad dílis don chonradh a rinne mé leo agus mar sin de thréig mé iad, deir an Tiarna.</verse>
			<verse number="10">Agus seo é an conradh a dhéanfaidh mé le teaghlach Iosrael tar éis na laethanta sin, deir an Tiarna: Cuirfidh mé mo dhlíthe isteach ina n-aigne agus scríobhfaidh mé ar a gcroí iad agus beidh mise i mo Dhia acu agus beidh siad-san ina bpobal agam-sa.</verse>
			<verse number="11">Ní bheidh ar aon duine acu a chomharsa nó a bhráthair a mhúineadh, dá rá: Bíodh aithne agat ar an Tiarna. Óir beidh aithne ag cách orm ó liath go leanbh.</verse>
			<verse number="12">Maithfidh mé a gcionta dóibh agus ní chuimhneoidh mé ar a bpeacaí feasta.”</verse>
			<verse number="13">Ag lua an chonartha nua dó, tá an chéad chonradh curtha as dáta aige. Agus an rud atá as dáta agus atá ag dul in aois is gearr go rachaidh sé ar ceal ar fad.</verse>
		</chapter>
		<chapter number="9">
			<verse number="1">Ar ndóigh, leag an chéad chonradh rialacha síos don liotúirge agus bhí sanctóir ann freisin, ceann de dhéantús daonna.</verse>
			<verse number="2">Is amhlaidh a cuireadh both suas, an chéad chuid den sanctóir. Istigh inti bhí an coinnleoir agus an bord agus builíní na fianaise. Tugtar an Áit Naofa ar an áit sin.</verse>
			<verse number="3">Laistiar den dara cuirtín bhí an bhoth a dtugtar an Áit Rónaofa air.</verse>
			<verse number="4">Anseo bhí altóir óir na túise agus áirc an chonartha agus í clúdaithe ar fad le hór. Istigh san áirc bhí próca óir a raibh an manna ann agus slat Árón a chuir bachlóga amach tráth agus táblaí an chonartha.</verse>
			<verse number="5">Os a cionn bhí na ceiribíní glórmhara agus a sciatháin leata amach os cionn chathaoir na trócaire. Ach ní hé seo an t-am chun miontuairisc a thabhairt ar na nithe sin.</verse>
			<verse number="6">Nuair a bhíonn na nithe sin socair mar sin bíonn na sagairt ag dul isteach sa chéad bhoth i gcónaí agus iad i mbun a gcúraimí liotúirgeacha.</verse>
			<verse number="7">Ní théann aon duine isteach sa dara both ach amháin an t-ard-sagart agus sin aon uair amháin sa bhliain. Tógann sé fuil isteach leis lena hofráil ar a shon féin agus in éiric na bpeacaí a rinne an pobal le corp aineolais.</verse>
			<verse number="8">Sa tslí sin cuireann an Spiorad Naomh in iúl dúinn nár taispeánadh an bealach isteach chun na hÁite Rónaofa fós toisc an chéad bhoth a bheith ina seasamh go fóill.</verse>
			<verse number="9">Samhail is ea é sin atá ag tagairt don am atá ann anois. Ciallaíonn sé go bhfuil tabhartais agus íobairtí dá n-ofráil nach bhfuil de chumhacht acu coinsias an adhraitheora a ghlanadh ó pheaca go hiomlán.</verse>
			<verse number="10">Óir baineann siad le cúrsaí bia agus dí agus le níocháin éagsúla. Níl iontu ach deasghnátha forimeallacha atá i bhfeidhm go dtí lá an leasaithe amháin.</verse>
			<verse number="11">Ach tháinig Críost agus é ina ard-sagart a bhféadfaí na maitheasaí uile a bhí ann a fháil tríd. Ghabh sé trí bhoth a bhí níos mó agus níos foirfe ná an seancheann; mar ní raibh sí lámhdhéanta, is é sin le rá, níor den saol seo í.</verse>
			<verse number="12">Chuaigh sé isteach san Áit Rónaofa aon uair amháin ar fad agus ní le cabhair fuil gabhar agus laonna é ach lena chuid fola dílis féin agus fuair sé slánú síoraí dúinn.</verse>
			<verse number="13">Nuair a chroitear fuil gabhar agus tarbh agus luaithreach bodóige dóite ar dhaoine atá neamh-ghlan mar gheall ar dheasghnátha an liotúirge, baintear an neamhghlaine dheasghnách seo díobh agus naomhaítear iad.</verse>
			<verse number="14">Más ea, nach bhfuil fuil Chríost níos cumhachtaí go mór ná é sin? Óir de bharr a spioraid bhuanmharthanaigh dʼofráil Íosa é féin chun Dé ina íobairt gan smál. Glanfaidh sé bhur gcoinsias ó pheacaí marfacha ionas go mbeidh sé ar bhur gcumas seirbhís a dhéanamh do Dhia beo.</verse>
			<verse number="15">Agus is é an fáth a bhfuil sé ina idir-ghabhálaí ar chonradh nua ná ionas go bhfaighidh na daoine a bhfuil glaoite orthu an oidhreacht shíoraí atá geallta ag Dia dóibh. Is féidir é seo a tharlú anois ós rud é go bhfuair Críost bás in éiric na gcionta a rinneadh le linn an chéad chonartha.</verse>
			<verse number="16">Nuair a bhíonn uacht i gceist, áfach, caitear a chruthú go bhfuil an duine a rinne é marbh.</verse>
			<verse number="17">Óir fad is beo dó bíonn an uacht gan éifeacht; ní thagann sí i bhfeidhm go dtí go bhfaigheann sé bás.</verse>
			<verse number="18">Sin é an fáth nach ndearnadh fiú amháin an chéad chonradh gan doirteadh fola.</verse>
			<verse number="19">Is amhlaidh a dʼfhógair Maois na haitheanta go léir don phobal uile ar dtús faoi mar a bhí siad scríofa sa dlí. Ansin thóg sé fuil na laonna agus na ngabhar agus uisce agus chroith sé ar an Leabhar féin iad agus ar an bpobal uile le holann chraorag agus le híosóip,</verse>
			<verse number="20">dá rá: “Is í seo fuil an chonartha ar ordaigh Dia daoibh é a choimeád.”</verse>
			<verse number="21">Mar an gcéanna chroith sé an fhuil ar an mboth agus ar na gréithe uile a dʼúsáidtí sa liotúirge.</verse>
			<verse number="22">Go deimhin, de réir an dlí is beag nach le fuil a ghlantar gach ní agus ní mhaitear peacaí gan doirteadh fola.</verse>
			<verse number="23">Dá bhrí sin, má ba ghá macasamhlacha na nithe neamhaí a ghlanadh le híobairtí den slórt seo tá gá le híobairtí atá níos fearr fós chun na nithe neamhaí féin a ghlanadh.</verse>
			<verse number="24">Óir ní isteach i sanctóir lámhdhéanta nach raibh ann ach samhail den fhíorshanctóir a chuaigh Críost, ach isteach sna flaithis féin mar a bhfuil sé anois ag déanamh idir-ghuí ar ár son i láthair Dé.</verse>
			<verse number="25">Ach ní théann sé isteach ann chun é féin a ofráil arís agus arís eile faoi mar a théann an t-ard-sagart isteach san Áit Rónaofa bliain i ndiaidh bliana le fuil nach leis féin.</verse>
			<verse number="26">Óir dá mbʼamhlaidh a bhí an scéal, bheadh air páis a fhulaingt arís agus arís eile ó chruthú na cruinne amach. Ina ionad sin, is amhlaidh atá sé tar éis teacht ar an saol sa ré dheiridh seo an t-aon uair amháin ar fad chun na peacaí a chur ar ceal trína íobairt féin.</verse>
			<verse number="27">Caithfidh gach duine bás a fháil an t-aon uair amháin ar fad agus ina dhiaidh sin tugtar breith air.</verse>
			<verse number="28">Mar an gcéanna ofráladh Críost an t-aon uair amháin ar fad le peacaí na ndaoine go léir a thógáil air féin; tiocfaidh sé arís, ní chun peacaí a chur ar ceal, ach chun na daoine atá ag tnúthán leis a shlánú.</verse>
		</chapter>
		<chapter number="10">
			<verse number="1">Scáil éideimhin de na maitheasaí atá le teacht is ea an dlí; ní íomhá fhírinneach í, áfach, de na nithe neamhaí. Mar sin de, bíodh go n-ofráiltear na híobairtí céanna bliain i ndiaidh bliana, ní féidir leis an dlí an lucht ofrála a shlánú go hiomlán ar aon chor.</verse>
			<verse number="2">Dá mbʼfhéidir leis, nach n-éireofaí ar fad as na híobairtí seo a ofráil? Óir, dá nglantaí an lucht adhartha óna gcuid peacaí go léir an t-aon uair amháin ní bheadh buaireamh coinsiasa orthu feasta mar gheall orthu.</verse>
			<verse number="3">Ina ionad sin, áfach, tugtar a gcuid peacaí chun cuimhne dóibh bliain i ndiaidh bliana leis na híobairtí.</verse>
			<verse number="4">Leis an bhfírinne a rá, ní féidir le fuil tarbh agus gabhar peacaí a chur ar ceal.</verse>
			<verse number="5">Sin é an fáth a ndeir Críost agus é ag teacht isteach sa saol seo: “Níorbh áil leat íobairt ná tabhartas; ach dʼullmhaigh tú corp dom.</verse>
			<verse number="6">Ní raibh dúil agat in íobairtí uile-loiscthe ná sna hofrálacha a dhéantaí ar son peacaí.</verse>
			<verse number="7">Dúirt mé ansin: ‘Féach, táim ag teacht, a Dhia chun do thoil a dhéanamh,’ faoi mar atá sé scríofa fúm sa Leabhar.”</verse>
			<verse number="8">Sa chéad áit dúirt sé: “Níorbh áil leat íobairtí ná tabhartais ná íobairtí uile-loiscthe ná ofrálacha a dhéantaí ar son peacaí ná ní raibh aon dúil agat iontu,” bíodh go n-ofráiltear iad de réir an dlí.</verse>
			<verse number="9">Ansin dúirt sé: “Féach, táim ag teacht chun do thoil a dhéanamh.” Sa tslí seo chuir Dia na chéad íobairtí ar ceal dʼfhonn an dara ceann a bhunú.</verse>
			<verse number="10">Agus toisc gurbh é sin ba thoil leis, naomhaíodh sinn tríd an ofráil a rinne Íosa Críost dá chorp féin an t-aon uair amháin ar fad.</verse>
			<verse number="11">Téann gach sagart i mbun a chúraimí liotúirgeacha lá i ndiaidh lae. Ofrálann sé na híobairtí céanna go minic ach ní féidir leo sin peacaí a chur ar ceal.</verse>
			<verse number="12">Níor ofráil Críost ach an t-aon íobairt shíoraí amháin ar son peacaí. Ansin chuaigh sé ina shuí ar dheis Dé</verse>
			<verse number="13">mar a bhfuil sé ag feitheamh feasta nó go gcuirfear a naimhde mar stóilín faoina chosa.</verse>
			<verse number="14">Mar sin de, le haon íobairt amháin tá slánú iomlán síoraí faighte aige do na daoine a naomhaítear.</verse>
			<verse number="15">Tugann an Spiorad Naomh fianaise dúinn air seo freisin. Óir tar éis dó a rá:</verse>
			<verse number="16">“Seo é an conradh a dhéanfaidh mé leo tar éis na laethanta sin, deir an Tiarna: Cuirfidh mé mo dhlíthe isteach ina gcroí agus scríobhfaidh mé ar a n-aigne iad,”</verse>
			<verse number="17">deir sé: “Ní chuimhneoidh mé ar a bpeacaí ná ar a gcionta feasta.”</verse>
			<verse number="18">Dá bhrí sin, nuair a bhíonn peacaí maite, ní gá ofráil a dhéanamh ar a son níos mó.</verse>
			<verse number="19">Dá bhrí sin, a bhráithre, tá sé de cheart againn anois dul isteach san Áit Rónaofa de bhrí gur doirteadh fuil Íosa amach ar ár son.</verse>
			<verse number="20">Is amhlaidh a dʼoscail sé bealach nua chun na beatha dúinn tríd an gcuirtín, is é sin le rá, trína chuid feola féin.</verse>
			<verse number="21">Tá ard-sagart againn, freisin, a bhfuil Teach Dé faoina chúram anois.</verse>
			<verse number="22">Mar sin de, téimis isteach le croí ionraic agus le creideamh iomlán; bíodh ár gcroíthe glan ó gach smál coinsiasa agus ár gcoirp nite le fíor-uisce.</verse>
			<verse number="23">Coinnímis greim daingean dobhogtha ar an dóchas a admhaímid a bheith againn, mar is dílis an té a thug na gealltanais uaidh.</verse>
			<verse number="24">Agus tugaimis aird ar a chéile chun go spreagfaimid a chéile chun grá a thaispeáint dá chéile agus chun dea-oibreacha a dhéanamh.</verse>
			<verse number="25">Ná fanaimis as láthair ónár gcomh-thionól mar a dhéanann daoine áirithe, ach bímis ag misniú a chéile, go mór mór ó fheiceann sibh go bhfuil Lá an Tiarna ag druidim linn.</verse>
			<verse number="26">Má leanaimid orainn ag déanamh an pheaca dár lántoil féin, tar éis dúinn eolas a fháil ar an bhfírinne, níl íobairt ar bith ann chun ár bpeacaí a thógáil dínn.</verse>
			<verse number="27">Níl le déanamh ach fanacht go critheaglach le breithiúnas Dé agus leis an gcraos tine a ídeoidh a naimhde.</verse>
			<verse number="28">Aon duine a bhriseann dlí Mhaois cuirtear chun báis é gan trócaire ar fhianaise beirte nó triúir.</verse>
			<verse number="29">Más ea, nach dóigh libh gur measa go mór ná sin an pionós a chuirfear ar an duine a shatail ar Mhac Dé agus a chaith droch-mheas ar fhuil an chonartha ar naomhaíodh é léi agus a thug masla do Spiorad an ghrásta?</verse>
			<verse number="30">Tá a fhios againn cé hé a dúirt: “Mise a imreoidh díoltas; mise a chúiteoidh,” agus fós: “Tabharfaidh an Tiarna breithiúnas ar a phobal.”</verse>
			<verse number="31">Is uafásach an rud é titim isteach i lámha Dé bheo.</verse>
			<verse number="32">Cuimhnígí ar an am fadó nuair a fuair sibh solas an chreidimh ar dtús. Is minic a bhí saol crua anróiteach le fulaingt agaibh.</verse>
			<verse number="33">Uaireanta maslaíodh sibh agus tugadh droch-íde daoibh go poiblí; uaireanta eile chuaigh sibh i bpáirt le daoine ar cuireadh an drochbhail chéanna orthu.</verse>
			<verse number="34">Ghlac sibh trua do phríosúnaigh agus nuair a tógadh bhur maoin shaolta uaibh go héagórach chuir sibh suas leis go háthasach mar bhí a fhios agaibh go raibh maoin níos fearr agus níos buaine fós agaibh.</verse>
			<verse number="35">Dá bhrí sin, ná cailligí bhur misneach; óir is mór é an luach saothair atá ag dul dó.</verse>
			<verse number="36">Tá gá agaibh le foighne, áfach, le go ndéanfaidh sibh toil Dé agus go bhfaighidh sibh na maitheasaí a gealladh daoibh.</verse>
			<verse number="37">“I gceann tamaillín bhig eile tiocfaidh an Té atá le teacht agus ní dhéanfaidh sé moill.</verse>
			<verse number="38">Mairfidh an fíréan seo agam-sa de bharr a chreidimh. Ach má thugann sé a chúl leis ní bheidh gnaoi agam air.”</verse>
			<verse number="39">Ní daoine sinne a thabharfaidh ár gcúl leis an gcreideamh sa chaoi go gcaillfear sinn, ach daoine a chloífidh leis nó go sábhálfar ár n-anam.</verse>
		</chapter>
		<chapter number="11">
			<verse number="1">Is é rud é creideamh ná urra go bhfaighimid na nithe a bhfuilimid ag súil leo agus cruthú gur ann do na nithe nach bhfeicimid.</verse>
			<verse number="2">Is mar gheall ar a gcreideamh a tugadh dea-theist ar ár sinsir.</verse>
			<verse number="3">Trí chreideamh a thuigimid gur cruthaíodh an chruinne trí bhriathar Dé sa chaoi nach as nithe sofheicthe a rinneadh na nithe a fheicimid.</verse>
			<verse number="4">Trí chreideamh a dʼofráil Áibil íobairt níos fearr ná íobairt Cháin. Dá bharr sin dearbhaíodh dó go raibh sé ina fhíréan mar thaispeáin Dia go raibh sé sásta lena thabhartais. Agus de thairbhe a chreidimh tá sé ag labhairt linn go fóill cé go bhfuil sé marbh.</verse>
			<verse number="5">Trí chreideamh a tógadh Eineoc suas sna flaithis sa chaoi nár bhlais sé den bhás. Ní raibh fáil air de bhrí gur thóg Dia suas é. Roimh a dheastógáil bhí sé de theist air go raibh sé taitneamhach le Dia.</verse>
			<verse number="6">Gan chreideamh ní féidir le duine a bheith taitneamhach leis mar an té atá ag teacht chun Dé ní mór dó a chreidiúint go bhfuil Dia ann agus go dtugann sé luach saothair dá mbíonn dá lorg.</verse>
			<verse number="7">Trí chreideamh a fuair Naoi eolas ó Dhia ar nithe nach raibh le feiceáil go fóill. Ghabh eagla é agus rinne sé an áirc chun a theaghlach a shábháil. Dá bharr sin thug sé daorbhreith ar an saol agus fuair sé ó Dhia an fhíréantacht sin atá bunaithe ar an gcreideamh.</verse>
			<verse number="8">Trí chreideamh a rinne Abrahám rud ar Dhia nuair a fuair sé a ghairm uaidh. Thug sé a aghaidh ar áit a bhí le fáil aige mar oidhreacht; dʼimigh sé leis, bíodh nach raibh a fhios aige cá raibh a thriall.</verse>
			<verse number="9">Trí chreideamh a chuir sé faoi sa tír tairngre faoi mar ba thír choimhthíoch í. Chaith sé a shaol i mbothanna in éineacht le hÍosác agus le hIacób, beirt a bhí páirteach leis sa ghealltanas céanna.</verse>
			<verse number="10">Óir bhí sé ag súil leis an gcathair a bhfuil bunsraith bhuan aici, arb é Dia a hailtire agus a tógálaí.</verse>
			<verse number="11">Trí chreideamh freisin a fuair Sárá féin neart chun mac a ghabháil dʼainneoin go raibh sí thar an aois chuige. Óir chreid sí gurbh iontaofa an té a thug an gealltanas uaidh.</verse>
			<verse number="12">Dá bharr sin, ar aon duine amháin a bhí ionann is marbh tháinig sliocht a bhí chomh líonmhar le réaltaí Neimhe nó leis na gráinní do-áirithe gainimh atá ar chiumhais na farraige.</verse>
			<verse number="13">Fuair na daoine seo go léir bás sa chreideamh sin gan na maitheasaí a gealladh dóibh a fháil. Ach chonaic siad uathu iad agus bheannaigh siad dóibh, mar a déarfá, agus dʼadmhaigh siad nach raibh iontu féin ach strainséirí agus coimhthígh ar dhroim an domhain seo.</verse>
			<verse number="14">Taispeánann daoine a labhraíonn mar seo go bhfuil tír dhúchais dá lorg acu.</verse>
			<verse number="15">Dá mbeidís ag cuimhneamh fós ar an tír a dʼfhág siad bheadh deis acu ar fhilleadh ar ais uirthi.</verse>
			<verse number="16">Ina ionad sin, áfach, is amhlaidh a bhí siad ag tnúth le tír níos fearr, is é sin le rá, le tír neamhaí. Sin é an fáth nár náir le Dia go dtabharfaidís a nDia air mar bhí cathair ullamh aige dóibh.</verse>
			<verse number="17">Trí chreideamh a dʼofráil Abrahám Íosác nuair a cuireadh triail air. Bhí sé ullamh a aonmhac a íobairt siúd is go bhfuair sé na gealltanais agus</verse>
			<verse number="18">go ndúradh leis: “Is trí Íosác a bheidh sliocht ort.”</verse>
			<verse number="19">Óir chreid sé go bhféadfadh Dia Íosác a thógáil ó mhairbh féin. Dá bharr sin, tugadh ar ais dó é–eachtra a raibh brí shamhailteach léi.</verse>
			<verse number="20">Trí chreideamh freisin a thug Íosác beannacht dʼIacób agus dʼÉasáú a thiocfadh i gcríoch lá níos sia anonn.</verse>
			<verse number="21">Trí chreideamh a bheannaigh Iacób, agus é ag fáil bháis, gach ceann de mhic Iósaef, agus chrom anuas os cionn a bhata siúil ag moladh Dé.</verse>
			<verse number="22">Trí chreideamh a labhair Iósaef, agus é i ndeireadh a shaoil, i dtaobh imeacht chlann Iosrael ón Éigipt agus a dʼordaigh sé dóibh cad ba cheart dóibh a dhéanamh lena chnámha féin.</verse>
			<verse number="23">Trí chreideamh a choimeád a thuismitheoirí Maois i bhfolach ar feadh trí mhí nuair a rugadh é. Óir chonaic siad gur bhreá an leanbh é agus níorbh eagal leo ordú an rí.</verse>
			<verse number="24">Trí chreideamh nár thoil le Maois, nuair a dʼfhás sé suas, go dtabharfaí mac iníon Fharó air.</verse>
			<verse number="25">Óir bʼfhearr leis cruatan a fhulaingt in éineacht le pobal Dé ná só díomuan an pheaca a bheith aige.</verse>
			<verse number="26">Chreid sé gur thairbhí dó cur suas le maslaí ar son an Mheisias ná stórtha na hÉigipte a shealbhú mar bhí a shúile ar luach saothair a bhí le teacht.</verse>
			<verse number="27">Trí chreideamh dʼfhág sé an Éigipt ach ní toisc go raibh eagla air roimh fhearg an rí. Óir bhí an Té dofheicthe os comhair a shúl aige i gcónaí.</verse>
			<verse number="28">Trí chreideamh a cheiliúir sé an Cháisc agus a dhoirt sé an fhuil ionas nach mbainfeadh scriostóir na gcéad-ghinte le clann Iosrael.</verse>
			<verse number="29">Trí chreideamh a chuaigh clann Iosrael trasna na Mara Rua faoi mar ba thalamh tirim í, ach nuair a thug na hÉigiptigh faoi bádh iad.</verse>
			<verse number="30">Trí chreideamh a thit ballaí Ireachó ar lár tar éis iad a bheith dá dtimpeallú ar feadh seacht lá.</verse>
			<verse number="31">Trí chreideamh nár maraíodh an striapach Rácháb in éineacht leis na díchreidmhigh mar chuir sí fíorchaoin fáilte roimh na spiairí.</verse>
			<verse number="32">Agus céard eile céard a déarfaidh mé? Níl mo dhóthain ama agam chun cuntas a thabhairt ar Ghidéón, ar Bharac, ar Shamsón, ar Iafta, ar Dháiví, ar Shamúéil agus ar na fáithe.</verse>
			<verse number="33">Trí chreideamh a chuir siad ríochtaí faoi smacht, a shaothraigh siad an fhíréantacht, a fuair siad a raibh geallta dóibh, a dhún siad béil leon,</verse>
			<verse number="34">a mhúch siad tinte craosacha, a mʼéalaigh siad slán ó bhéal an chlaímh, a mʼéirigh siad ó laige go láidreacht, a bhí siad cróga sa chath agus a chuir siad an ruaig ar shluaite eachtrannach.</verse>
			<verse number="35">Fuair mná áirithe a bhfir ar ais ó mhairbh trí aiséirí. Ní ghlacfadh cuid acu lena saoradh agus fuair siad bás agus iad dá gcéasadh mar bhí súil acu go n-aiséireoidís chun beatha níos fearr.</verse>
			<verse number="36">Dʼfhulaing cuid eile fós maslaí agus sciúrsáil, cuibhrigh agus príosún.</verse>
			<verse number="37">Gabhadh de chlocha orthu, sábhadh ina dhá leath iad, tástáladh iad agus imríodh anbhás orthu le béal claímh. Théidís timpeall agus éadach de chraicne caorach agus gabhar orthu; bhí siad go beo bocht agus iad dá mbuaireamh agus dá gcrá de shíor.</verse>
			<verse number="38">Rómhaith a bhí siad le fanacht i gcuideachta daoine agus dʼimigh siad chun fáin agus chuir siad fúthu i bpluaiseanna agus i bpoill faoin talamh.</verse>
			<verse number="39">Ach cé gur tugadh dea-theist ar na daoine seo go léir mar gheall ar a gcreideamh, ní bhfuair siad na maitheasaí a gealladh dóibh.</verse>
			<verse number="40">Óir bhí socrú níos fearr ná sin déanta ag Dia ar mhaithe linne. Is amhlaidh nach raibh siad-san le slánú iomlán a fháil ach in éineacht linne.</verse>
		</chapter>
		<chapter number="12">
			<verse number="1">Ar an ábhar sin, ós rud é go bhfuil slua chomh mór sin dʼfhinnéithe thart timpeall orainn mar scamall, caithimis uainn gach ualach mar aon leis an bpeaca sin a ghreamaíonn dínn agus rithimis go buanseasmhach an rás atá leagtha amach dúinn.</verse>
			<verse number="2">Bímis ag féachaint romhainn amach ar Íosa, ar cheannródaí ár gcreidimh, a thabharfaidh chun foirfeachta é. Ar son an aoibhnis a bhí leagtha amach dó a dʼfhulaing sé céasadh na Croise mar rinne sé neamhní den mhasla sin, agus tá sé ina shuí anois ar an taobh deas de rí-chathaoir Dé.</verse>
			<verse number="3">Déanaigí machnamh, mar sin, ar an té a chuir suas leis na peacaigh a bhí ag cur chomh mór sin ina aghaidh ionas nach dtiocfaidh tuirse ná lag-mhisneach oraibhse choíche.</verse>
			<verse number="4">Ag troid in aghaidh an pheaca daoibh ní raibh oraibh seasamh go doirteadh fola fós.</verse>
			<verse number="5">Agus tá dearmad déanta agaibh ar na briathra spreagúla a labhraítear libh mar chlann mhac Dé: “A mhic liom, ná déan neamhní den smacht a chuireann Dia ort, ná bíodh lag-mhisneach ort nuair a cheartaíonn sé thú.</verse>
			<verse number="6">Óir is ar an duine a bhfuil grá aige air a chuireann Dia smacht agus sciúrsálann sé gach duine a nglacann sé leis mar mhac.”</verse>
			<verse number="7">Bígí buanseasmhach, mar sin, ionas go ndéanfar sibh a oiliúint; is mar chlann mhac atá Dia ag caitheamh libh. Cá bhfuil an mac nach gcuireann a athair smacht air?</verse>
			<verse number="8">Mura gcuirtear oraibhse an smacht sin is dual a chur ar gach mac, ní clann mhac dlisteanach sibh ach bastaird.</verse>
			<verse number="9">Lena chois sin, nuair a chuireadh ár n-aithreacha nádúrtha smacht orainn, bhímis urramach dóibh. Nach mó go mór ná sin is ceart dúinn a bheith umhal dár n-athair spioradálta agus an bheatha a shealbhú?</verse>
			<verse number="10">Choinnídís-sean faoi smacht sinn ar feadh tamaillín de réir mar ab áil leo féin; ach is ar mhaithe linn a dhéanann Dia é ionas go mbeimid páirteach ina naofacht féin.</verse>
			<verse number="11">Nuair a chuirtear smacht orainn, ní ábhar áthais dúinn é ag an am ach ábhar dóláis. Ina dhiaidh sin, áfach, tugann an smacht an tsíocháin agus an fhíréantacht uaidh mar thoradh do na daoine a oileadh tríd.</verse>
			<verse number="12">Dá bhrí sin, “teannaigí bhur lámha faona agus bhur nglúine laga</verse>
			<verse number="13">agus déanaigí cosáin réidhe do bhur gcosa.” Ar an gcuma sin in ionad an chos leonta a chur as alt is amhlaidh a leigheasfar í.</verse>
			<verse number="14">Déanaigí iarracht ar an tsíocháin a bhuanú eadraibh féin agus gach uile dhuine eile; lorgaigí an naofacht sin nach bhfeicfidh aon duine an Tiarna gan í;</verse>
			<verse number="15">féachaigí chuige nach gcaillfidh aon duine agaibh grásta Dé, agus nach bhfásfaidh aon fhréamh nimhneach suas in bhur measc a chuirfeadh buaireamh oraibh agus a thruailleodh an t-iomlán agaibh.</verse>
			<verse number="16">Ná bíodh aon duine drúisiúil ná díchreidmheach oraibh ar nós Éasáú, a dhíol a cheart oidhreachta ar aon bhéile bia amháin.</verse>
			<verse number="17">Mar is eol daoibh, nuair ba mhian leis an bheannacht a fháil mar oidhreacht ina dhiaidh sin diúltaíodh dó í. Óir ní bhfuair sé aon chaoi chun aithrí a dhéanamh dʼainneoin gur iarr sé le deora í.</verse>
			<verse number="18">Ní hamhlaidh atá sibh tar éis teacht go dtí rudaí somhothaithe, mar atá, scamall dúdhorcha agus duifean agus speirling,</verse>
			<verse number="19">blosc stoic agus glór gutha a thug ar an lucht éisteachta a impí nach labhrófaí focal eile leo</verse>
			<verse number="20">mar nach bhféadfaidís cur suas leis an ordú a tugadh dóibh: “Má bhaineann ainmhí féin leis an sliabh clochfar é.”</verse>
			<verse number="21">Bhí an radharc chomh scanrúil sin go ndúirt Maois: “Táim ar aon bharr amháin creatha le neart eagla.”</verse>
			<verse number="22">Ina ionad sin, tá sibh tagtha go dtí Sliabh Shíón agus cathair Dé bheo, go dtí an Iarúsailéim neamhaí mar a bhfuil na mílte aingeal bailithe le chéile go háthasach,</verse>
			<verse number="23">agus comh-thionól na gcéad-ghinte a bhfuil a n-ainmneacha scríofa sna flaithis, mar a bhfuil Dia féin atá ina bhreitheamh ar chách, agus spioraid na bhfíréan a tugadh chun foirfeachta,</verse>
			<verse number="24">agus Íosa, idir-ghabhálaí an chonartha nua, agus doirteadh fola a labhraíonn níos fearr ná fuil Áibil.</verse>
			<verse number="25">Féachaigí chuige nach ndiúltóidh sibh éisteacht leis an té atá ag labhairt libh. Óir más rud é nár éalaigh na daoine sin slán a dhiúltaigh éisteacht leis an té a thug foláireamh dóibh ar talamh is lú go mór ná sin an chaoi éalaithe a bheidh againne má thugaimid ár gcúl leis an té a thugann foláireamh dúinn ó Neamh.</verse>
			<verse number="26">An uair úd bhain a ghlór croitheadh as an domhan; ach anois tá an gealltanas seo a leanas tugtha aige: “Uair amháin eile bainfidh mé croitheadh ní hamháin as an domhan ach as na spéartha chomh maith.”</verse>
			<verse number="27">Taispeánann an abairt “uair amháin eile” go dtógfar chun siúil na nithe a mbaintear croitheadh astu, mar gur mar sin a cruthaíodh iad, ionas go bhfanfaidh na nithe atá dochroite.</verse>
			<verse number="28">Ach tá Ríocht dhochroite dá fáil againne. Dá bhrí sin bímis buíoch agus sa tslí sin tugaimis do Dhia an t-adhradh is taitneamhach leis go hurramach ómósach.</verse>
			<verse number="29">Óir tine loiscneach is ea ár nDia.</verse>
		</chapter>
		<chapter number="13">
			<verse number="1">Bíodh grá agaibh do bhur mbráithre i gcónaí;</verse>
			<verse number="2">ná déanaigí dearmad ar an bhféile a chleachtadh. Óir, mar gheall ar a bhféile bhí daoine áirithe ann a raibh aingil ar cuairt acu gan a fhios dóibh.</verse>
			<verse number="3">Cuimhnígí ar na daoine atá i bpríosún amhail is dá mbeadh sibh féin i bpríosún leo. Cuimhnígí freisin ar na daoine atá ag fulaingt droch-íde mar tá sibh-se féin ar an aiste chéanna leo.</verse>
			<verse number="4">Bíodh meas ag an uile dhuine agaibh ar an bpósadh agus ná truaillítear é. Óir tabharfaidh Dia daorbhreith ar lucht na drúise agus an adhaltranais.</verse>
			<verse number="5">Ná bíodh andúil agaibh san airgead. Ach bígí sásta lena bhfuil agaibh. Óir, deir Dia féin: “Ní thréigfidh mé thú go deo; ní fhágfaidh mé san abar thú choíche.”</verse>
			<verse number="6">Mar sin de, ní miste dúinn a rá go muiníneach: “Is é an Tiarna a thugann cabhair dom, ní bheidh eagla dá laghad orm. Cad is féidir le haon duine a dhéanamh orm?”</verse>
			<verse number="7">Cuimhnígí ar na ceannairí a bhí agaibh tráth, an mhuintir a dʼfhógair briathar Dé daoibh. Machnaígí ar dhea-chríoch a saoilsean agus déanaigí aithris ar a gcreideamh.</verse>
			<verse number="8">Ach is mar a chéile Íosa Críost inné agus inniu agus go brách.</verse>
			<verse number="9">Ná cuirtear ar seachrán sibh le gach saghas teagaisc strainséartha. Is fearr an croí a neartú le grásta Dé ná le cúrsaí bia nach ndeachaigh chun sochair do na daoine a bhíodh ag plé leo.</verse>
			<verse number="10">Tá altóir againne nach ceadmhach do lucht freastail an Teampaill ithe di.</verse>
			<verse number="11">Is lasmuigh den champa a dhóitear conablaigh na n-ainmhithe a dtugann an t-ard-sagart a gcuid fola isteach san Áit Rónaofa in éiric an pheaca.</verse>
			<verse number="12">Sin é an fáth ar fhulaing Íosa a pháis lasmuigh den gheata nuair ba mhian leis an pobal a naomhú lena chuid fola féin.</verse>
			<verse number="13">Dá bhrí sin, téimis amach as an gcampa chuige agus fulaingímisne an aithis a tugadh dó.</verse>
			<verse number="14">Níl cathair bhuanmharthanach againn anseo; is amhlaidh atáimid ag tnúth le cathair atá le teacht.</verse>
			<verse number="15">Mar sin de, ofrálaimis íobairt bhuanmholta chun Dé trí Íosa Críost, is é sin le rá, briathra ár mbéil ag moladh a ainm.</verse>
			<verse number="16">Ná déanaigí dearmad ar an maith a dhéanamh agus bhur gcuid a roinnt. Óir tá na saghsanna sin íobairtí taitneamhach le Dia.</verse>
			<verse number="17">Bígí umhal do bhur gceannairí agus tugaigí aird orthu. Tá togha an aireachais dá thabhairt acu do bhur n-anamacha mar beidh orthu cuntas a thabhairt ionaibh. Féachaigí chuige gurb ábhar áthais dóibh an cúram sin. Óir más ábhar osnaíola dóibh é ní rachaidh sé sin chun sochair daoibhse.</verse>
			<verse number="18">Bígí ag guí ar ár son. Táimid cinnte de go bhfuil coinsias glan againn mar is mian linn sinn féin a iompar mar is cóir i ngach rud.</verse>
			<verse number="19">Iarraim dʼachainí róspeisialta oraibh é seo a dhéanamh ionas go mba luaithide a sheolfar ar ais chugaibh mé.</verse>
			<verse number="20">Dia na síochána a threoraigh ar ais ó mhairbh ár dTiarna Íosa Críost atá ina aoire mór ar na caoirigh trí fhuil an chonartha shíoraí,</verse>
			<verse number="21">go ndéana sé foirfe sibh i ngach dea-obair ionas go ndéanfaidh sibh a thoil, agus go gcuire sé i gcríoch ionainn cibé ní is áil leis, trí Íosa Críost. Moladh go deo leis-sean trí shaol na saol. Áiméan.</verse>
			<verse number="22">Impím oraibh, a bhráithre, cur suas leis an bhfocal misnigh seo. Óir níl ann ach litir ghairid.</verse>
			<verse number="23">Bíodh a fhios agaibh gur scaoileadh ár mbráthair, Tiomóid, as príosún. Má thagann sé chugam in am, beidh sé in éineacht liom nuair a fheicfidh mé sibh.</verse>
			<verse number="24">Tugaigí mo bheannacht do bhur gceannairí agus do na Críostaithe uile. Cuireann muintir na hIodáile a mbeannacht chugaibh.</verse>
			<verse number="25">Go raibh grásta Dé agaibh go léir. Áiméan.</verse>
		</chapter>
	</book>
	<book number="59">
		<chapter number="1">
			<verse number="1">Séamas seirbhíseach Dé agus an Tiarna Íosa Críost chuig an dá threibh déag atá ar deoraíocht. Go mbeannaí Dia daoibh.</verse>
			<verse number="2">Ná bíodh oraibh ach barr lúcháire nuair a thiteann sibh i ngach sórt cathaithe,</verse>
			<verse number="3">mar tá a fhios agaibh nuair a thástáiltear bhur gcreideamh go ngineann sé buanseasmhacht.</verse>
			<verse number="4">Agus caithfidh an bhuanseasmhacht a bheith lántorthúil sa chaoi go mbeidh sibh foirfe iomlán gan dada in easnamh oraibh.</verse>
			<verse number="5">Má tá easpa eagna ar aon duine, iarradh sé ar Dhia í, Dia a thugann le féile do gach duine agus nach bhfuil ina dhiaidh orthu, agus tabharfar dó í.</verse>
			<verse number="6">Ach iarradh sé le creideamh, gan ruainne amhrais, mar an té a bhfuil amhras air, is cosúil le tonn mhara é a shéideann an ghaoth roimpi agus a shuaitheann sí anonn is anall.</verse>
			<verse number="7">Óir ná bíodh an té sin dá mheas go bhfaighidh</verse>
			<verse number="8">an fear atá idir dhá chomhairle, agus atá neamhsheasmhach ar gach uile bhealach, dada ó Dhia.</verse>
			<verse number="9">Maíodh an bráthair uiríseal de bhrí gur ardaíodh é,</verse>
			<verse number="10">agus an fear saibhir de bhrí gur íslíodh é mar rachaidh sé ar ceal ar nós bhláth an fhéir.</verse>
			<verse number="11">Mar bíonn teas loiscneach sa ghrian nuair a éiríonn sí agus seargann sí an féar; titeann a bhláth agus téann a mhaise in éag. Is é an dála céanna ag an bhfear saibhir é, rachaidh sé in éag i lár a chúraimí.</verse>
			<verse number="12">Is aoibhinn don fhear a sheasann an fód in aghaidh an chathaithe mar nuair a bheidh sé profa, gheobhaidh sé coróin na beatha a gheall an Tiarna dóibh siúd a thugann grá dó.</verse>
			<verse number="13">Ná habradh aon duine nuair a chuirtear cathú air: “Tá Dia ag cur cathaithe orm,” mar ní féidir cathú chun oilc a chur ar Dhia agus ní chuireann sé féin cathú ar aon duine;</verse>
			<verse number="14">ach cuirtear cathú ar dhuine nuair a bhréagann agus a mheallann a ainmhian féin é;</verse>
			<verse number="15">agus an ainmhian, nuair a ghabhann sí gin, saolaíonn sí peaca, agus nuair a bhíonn an peaca i mbun a mhéide bíonn an bás mar mhac aige.</verse>
			<verse number="16">A bhráithre ionúine, ná cuirtear dallamullóg oraibh.</verse>
			<verse number="17">Níl aon dea-thíolacadh, ná aon tabhartas foirfe, nach anuas a thagann sé, ag teacht anuas ó Athair na soilse, nach bhfuil aon mhalartú ina láthair ná aon scáil athraithe.</verse>
			<verse number="18">Ghin sé sinn dá dheoin féin trí bhriathar na fírinne ionas go mba chéadtoradh ar shlí sinn ar ar chruthaigh sé.</verse>
			<verse number="19">Bíodh a fhios agaibh an méid seo, a bhráithre ionúine: tugadh gach duine cluas le héisteacht le fonn, ach bíodh sé mall chun cainte agus mall chun feirge,</verse>
			<verse number="20">mar ní chuireann fearg an duine fíréantacht Dé i gcríoch.</verse>
			<verse number="21">Díbrígí uaibh dá bhrí sin gach uile chineál salachair agus borradh na droch-bheartaíochta agus glacaigí go ceansa le briathar Dé a síoladh ionaibh, an briathar atá in ann bhur n-anam a shlánú.</verse>
			<verse number="22">Ná cuirigí dallamullóg oraibh féin; ní hé amháin go gcaithfidh sibh éisteacht leis an mbriathar, caithfidh sibh é a chur i ngníomh chomh maith.</verse>
			<verse number="23">Mar an té a éisteann leis an mbriathar agus nach ndéanann dá réir, tá sé cosúil le duine a bhreathnaíonn ar a cheannaithe i scáthán;</verse>
			<verse number="24">feiceann sé é féin agus imíonn sé agus gan mhoill déanann dearmad glan céard leis ba chosúil é.</verse>
			<verse number="25">Ach an té a scrúdaíonn an dlí foirfe, dlí na saoirse, agus atá buanseasmhach, nach ndéanann dearmad ar an rud a chloiseann sé, ach a dhéanann beart, beidh sé sona ina chuid oibre.</verse>
			<verse number="26">An té nach gcoinníonn guaim ar a theanga níl sé ach ag cur dallamullóg air féin más dóigh leis go bhfuil sé ag cleachtadh an Chreidimh; is fánach é a chleachtadh Creidimh.</verse>
			<verse number="27">Seo é fíorchleachtadh an Chreidimh atá glan agus gan smál i láthair Dé agus an Athar: cuairt a thabhairt ar na dílleachtaí agus ar na baintreacha in am a ngátair agus gan ligean don saol tú féin a thruailliú.</verse>
		</chapter>
		<chapter number="2">
			<verse number="1">Seachain an fabhar sibh-se, a bhráithre, a bhfuil creideamh ár dTiarna Íosa Críost, Tiarna na glóire, agaibh.</verse>
			<verse number="2">Mar má thagann fear faoi fháinní óir agus é dea-ghléasta isteach in bhur dtionól, agus má thagann fear eile isteach agus é bocht agus gan ach drochéadach air,</verse>
			<verse number="3">agus má thugann sibh-se ómós don té a bhfuil an t-éadach maith air agus a rá leis: “Bíodh an suíochán maith anseo agat,” agus a rá leis an bhfear bocht: “Seas ansiúd thall,” nó: “Suigh ar an urlár le hais stól mo chos,”</verse>
			<verse number="4">nach bhfuil sibh ag déanamh leathchuma, agus nach bhfuil breithiúna déanta díbh, breithiúna na mbreitheanna éagóra?</verse>
			<verse number="5">Éistigí, a bhráithre ionúine, nach iad an mhuintir atá bocht os comhair an tsaoil a thogh Dia le bheith saibhir sa chreideamh agus le bheith ina n-oidhrí ar an Ríocht a gheall sé dóibh siúd a thugann grá dó?</verse>
			<verse number="6">Sibh-se ámh, thug sibh easonóir don duine bocht. Nach iad lucht an tsaibhris a dhéanann leatrom oraibh? Nach iad-san a tharraingíonn os comhair na cúirte sibh?</verse>
			<verse number="7">Nach iad-san a dhiamhaslaíonn an t-ainm uasal dár tíolacadh sibh?</verse>
			<verse number="8">Má chomh-líonann sibh an dlí ríoga de réir an scrioptúir: “Gráigh do chomharsa mar thú féin,” ansin más ea, tá sibh ag déanamh go maith.</verse>
			<verse number="9">Ach má dhéanann sibh leathchuma, tá peaca dá dhéanamh agaibh, agus tá sibh daortha mar choirigh ag an dlí.</verse>
			<verse number="10">Óir cibé duine a choimeádann an dlí go léir ach a thuislíonn san aon phonc amháin, ciontaítear é san iomlán.</verse>
			<verse number="11">Mar an té a dúirt: “Ná déan adhaltranas,” dúirt sé freisin: “Ná déan marú.” Mura ndéanann tú adhaltranas, ach má dhéanann tú marú, tá coir in aghaidh an dlí déanta díot.</verse>
			<verse number="12">Labhraígí agus déanaigí beart dála daoine atá le dul faoi bhreith dhlí na saoirse.</verse>
			<verse number="13">Óir tá breithiúnas gan trócaire le tabhairt ar an té nach ndearna trócaire; ach sáraíonn an trócaire an breithiúnas.</verse>
			<verse number="14">Cén tairbhe é, a bhráithre liom, má deir duine go bhfuil creideamh aige, ach é gan dea-oibreacha? An féidir don chreideamh é a shábháil?</verse>
			<verse number="15">Má tá deartháir nó deirfiúr gan éadach agus gan cuid an lae de bhia acu,</verse>
			<verse number="16">agus go ndeir duine agaibh-se leo: “Imígí faoi shíocháin; faighigí goradh agus ithigí bhur sáith,” agus nach dtugann sibh riachtanais na beatha dóibh, cén tairbhe é?</verse>
			<verse number="17">Is é a fhearacht sin ag an gcreideamh é. Tá sé marbh leis féin gan dea-oibreacha.</verse>
			<verse number="18">Ach déarfaidh duine éigin: “Tá creideamh agat-sa agus tá dea-oibreacha agam-sa.” Taispeáin dom do chreideamh in éagmais do dhea-oibreacha, agus taispeánfaidh mise mo chreideamh duit-se trí mo dhea-oibreacha.</verse>
			<verse number="19">Creideann tú gurb aon é Dia, agus is maith mar a dhéanann tú; ach creideann na deamhain chomh maith, agus bíonn siad ar crith.</verse>
			<verse number="20">An mian leat a fhios a bheith agat, a ghliogaire, nach bhfuil aon mhaith sa chreideamh gan dea-oibreacha?</verse>
			<verse number="21">Nár fíréanaíodh Abrahám ár n-athair trína dhea-oibreacha nuair a dʼofráil sé a mhac Íosác ar an altóir?</verse>
			<verse number="22">Feiceann tú go raibh an creideamh i gcomhar lena dhea-oibreacha agus gur cuireadh críoch ar an gcreideamh trína dhea-oibreacha.</verse>
			<verse number="23">Agus comh-líonadh an scrioptúr a deir: “Chreid Abrahám i nDia, agus áiríodh é sin ina leith mar fhíréantacht” agus tugadh ‘cara Dé’ air.</verse>
			<verse number="24">Is léir daoibh gur le dea-oibreacha a fhíréanaítear duine agus nach le creideamh amháin.</verse>
			<verse number="25">Ba é an dála céanna é ag Rácháb meirdreach, nach trí dhea-oibreacha a fíréanaíodh í nuair a ghlac sí leis na teachtairí agus gur sheol amach iad ar mhalairt bealaigh?</verse>
			<verse number="26">Tá an corp marbh gan an t-anam agus ar an gcuma chéanna tá an creideamh marbh gan dea-oibreacha.</verse>
		</chapter>
		<chapter number="3">
			<verse number="1">A bhráithre liom, ná bíodh mórán agaibh in bhur dteagascóirí, mar tá a fhios agaibh go dtabharfar breith níos déine orainne.</verse>
			<verse number="2">Is iomaí slí ina bpeacaímid go léir agus an té nach bpeacaíonn ó bhriathar is duine foirfe eisean, agus é ar a chumas an cholainn ar fad a shrianadh.</verse>
			<verse number="3">Má chuirimid béalbhach i mbéal na gcapall dʼfhonn go ngéillfidh siad dúinn, bíonn a dtoirt go léir faoinár stiúir.</verse>
			<verse number="4">Tóg na báid féin, dá mhéad iad, agus fiú má bhíonn siad dá séideadh ag na gálaí, déantar iad a stiúradh le stiúir bhídeach cibé áit is mian leis an bpíolóta de réir mar bhuaileann an fonn é.</verse>
			<verse number="5">Níl sa teanga ach a oiread ach ball beag, ach tá bearta móra dá maíomh aici. Féach nach beag an lasair a chuireann foraois mhór trí thine!</verse>
			<verse number="6">Lasair an teanga chomh maith; is domhan coirpeachta í an teanga i measc ár mball, agus í ag truailliú an choirp ar fad, ag cur chúrsa an tsaoil trí thine, agus Ifreann dá cur ar lasadh.</verse>
			<verse number="7">Is féidir don chineál daonna gach cineál ainmhí agus éin agus nathrach agus míol farraige a cheansú, agus tá sin déanta acu,</verse>
			<verse number="8">ach ní féidir dʼaon duine daonna an teanga a cheansú; plá í atá ag réabadh léi agus í lán de nimh mharfach.</verse>
			<verse number="9">Is léi a bheannaímid an Tiarna agus ár nAthair; agus is léi chomh maith a mhallaímid daoine cé go bhfuil siad déanta ar dheilbh Dé.</verse>
			<verse number="10">Tagann an bheannacht agus an mhallacht as an mbéal céanna. Níor cheart go mbeadh sin amhlaidh, a bhráithre liom.</verse>
			<verse number="11">An ndéanann an tobar idir fhíoruisce agus uisce goirt a sceitheadh as an aon súil?</verse>
			<verse number="12">An féidir, a bhráithre liom, don chrann figí ológa a iompar nó don fhíniúin figí a iompar? Ní mó ná sin is féidir don sáile fíor-uisce a iompar.</verse>
			<verse number="13">Cé atá eagnaí agus tuisceanach in bhur measc? Taispeánadh sé a dhea-oibreacha in umhlaíocht na heagna lena iompar fónta.</verse>
			<verse number="14">Ach má tá éad searbh oraibh agus uaillmhian dhoicheallach in bhur gcroí, ná bígí ag maíomh ná ag bréagnú na fírinne.</verse>
			<verse number="15">Ní anuas ó lastuas a thagann an sórt sin eagna, ach tá sí talmhaí, neamhspioradálta, diabhlaí.</verse>
			<verse number="16">Mar a mbíonn éad agus uaillmhian dhoicheallach, bíonn corrthónacht agus gach sórt drochbhirt.</verse>
			<verse number="17">Ach an eagna ó lastuas tá sí ar dtús íon, ansin síochánta, cineálta, sochomhairlithe, lán de thrócaire agus de dhea-thorthaí, gan leathchuma, gan cur i gcéill.</verse>
			<verse number="18">Síolann lucht déanta na síochána an síol a thabharfaidh fómhar na fíréantachta, go síochánta.</verse>
		</chapter>
		<chapter number="4">
			<verse number="1">Cad faoi deara cogaí agus cathanna a bheith in bhur measc? Nach é seo, go bhfuil bhur n-ainmhianta ag troid le chéile in bhur mbaill bheatha?</verse>
			<verse number="2">Santaíonn sibh rud éigin agus níl sé agaibh; maraíonn sibh agus lorgann sibh, ach ní féidir daoibh teacht air; fearann sibh cath agus cogadh, ach ní fhaigheann sibh seilbh mar nach n-iarrann sibh.</verse>
			<verse number="3">Iarrann sibh rud, ach ní fhaigheann sibh mar nach n-iarrann sibh go cuí, ach lena chaitheamh ar bhur n-ainmhianta.</verse>
			<verse number="4">A striapacha, nach bhfuil a fhios agaibh gur cuma cairdeas an tsaoil seo nó eascairdeas Dé? Dá bhrí sin an té ar mian leis a bheith ina chara ag an saol seo, déanann sé namhaid Dé de féin.</verse>
			<verse number="5">Nó an dóigh libh gur gan fáth a deir an scrioptúr: “Bíonn sé ag tnúth le héad leis an spiorad a chuir sé a chónaí ionainn?”</verse>
			<verse number="6">Ach tugann sé breis grásta, agus uime sin deir sé: “Cuireann Dia in aghaidh lucht an uabhair, ach tugann sé grásta do lucht na huirísleachta.”</verse>
			<verse number="7">Géilligí dá bhrí sin do Dhia; cuirigí i gcoinne an diabhail agus teithfidh sé uaibh.</verse>
			<verse number="8">Druidigí i gcóngar Dé agus druidfidh Dia in bhur gcóngarsa. Nígí bhur lámha, a pheacacha, agus glanaigí bhur gcroí, sibh-se atá ag cogadh le bhur n-aigne.</verse>
			<verse number="9">Bígí go dearóil, ag gol is ag caoineadh. Bíodh bhur ngáire ina ghol agaibh, agus bhur lúcháir ina gruaim.</verse>
			<verse number="10">Déanaigí sibh féin a ísliú os comhair an Tiarna agus ardóidh sé sibh.</verse>
			<verse number="11">Ná bígí ag tromaíocht ar a chéile, a bhráithre. An té a dhéanann tromaíocht ar bhráthair, nó a dhaorann a bhráthair déanann sé tromaíocht ar an dlí agus daorann sé an dlí. Ach má dhaorann tú an dlí, ní dá chomh-líonadh a bhíonn tú ach dá dhaoradh.</verse>
			<verse number="12">Níl ach aon reachtóir agus aon bhreitheamh amháin ann, agus tá cumhacht saortha agus scriosta aige-sean. Ach cé hé thusa le breith a thabhairt ar do chomharsa?</verse>
			<verse number="13">Féachaigí anseo sibh-se a deir: “Rachaimid go dtí a leithéid seo de bhaile inniu nó amárach agus caithfímid bliain ann agus beimid ag trádáil ann agus ag déanamh airgid.”</verse>
			<verse number="14">Níl a fhios agaibh céard a tharlóidh amárach. Céard é bhur mbeo? Níl ionaibh ach mar ghal a thaibhsíonn ar feadh tamaill bhig agus a théann ar ceal ansin.</verse>
			<verse number="15">In ionad a rá: “Más é toil an Tiarna é, mairfimid agus déanfaimid seo nó siúd.”</verse>
			<verse number="16">Ach mar atá an scéal, nach sibh atá ag maíomh le barr sotail! Is olc é gach maíomh den sórt sin.</verse>
			<verse number="17">An té arb eol dó céard is ceart a dhéanamh agus nach ndéanann é, is peaca dó é.</verse>
		</chapter>
		<chapter number="5">
			<verse number="1">Féachaigí anseo anois a lucht an tsaibhris, déanaigí gol agus olagón de bharr na dtubaistí atá le teacht sa mhullach oraibh.</verse>
			<verse number="2">Chuaigh lobhadh ar bhur saibhreas agus dʼith na leamhain bhur gcuid éadaigh.</verse>
			<verse number="3">Tá meirg tagtha ar bhur gcuid óir agus airgid, agus beidh an mheirg orthu ina fianaise in bhur n-aghaidh agus alpfaidh sí bhur gcuid feola mar a dhéanfadh tine. Tá stór curtha i dtaisce agaibh le haghaidh na laethanta deireanacha!</verse>
			<verse number="4">Féach, tuarastal na n-oibrithe a bhain fómhar bhur gcuid gort, agus a choinnigh sibh uathu go calaoiseach, tá sé ag éamh os ard; agus tá cluasa Thiarna na Slua sroichte ag éamh na mbuanaithe.</verse>
			<verse number="5">Chaith sibh bhur saol ar talamh le só agus le sáile; chuir sibh saill ar bhur gcroí lá an áir.</verse>
			<verse number="6">Dhaor sibh an neamhurchóideach agus mharaigh sibh é; ní chuireann sé in bhur gcoinne.</verse>
			<verse number="7">Bíodh foighne agaibh dá bhrí sin a bhráithre go dtí teacht an Tiarna. Féach an feirmeoir agus é ag feitheamh le fómhar luachmhar na hithreach, agus foighne aige leis nó go bhfaighe sé an fhearthainn luath agus dhéanach.</verse>
			<verse number="8">Bíodh foighne agaibh-se chomh maith. Bíodh misneach agaibh in bhur gcroí mar tá teacht an Tiarna láimh linn.</verse>
			<verse number="9">Ná déanaigí casaoid ar a chéile ionas nach dtabharfar breith oraibh; féach, tá an breitheamh cheana féin i mbéal an dorais.</verse>
			<verse number="10">A bhráithre, bíodh na fáithe a labhair in ainm an Tiarna mar shampla agaibh den fhulaingt agus den fhoighne.</verse>
			<verse number="11">Féach go bhfógraímid gurb aoibhinn dóibh siúd a sheas an fód. Chuala sibh faoi fhoighne Iób agus an chríoch a chur an Tiarna léi, mar go bhfuil sé lán de thaise agus de thrócaire.</verse>
			<verse number="12">Ach thar aon ní eile, a bhráithre liom, ná tugaigí mionn, dar neamh ná dar talamh, ná dar aon mhionn eile. Nuair a bhíonn “is ea” le rá agaibh, abraigí “is ea,” agus “ní hea” nuair is “ní hea,” ionas nach dtiocfaidh an daorbhreith oraibh.</verse>
			<verse number="13">An bhfuil aon duine in bhur measc ag fulaingt? Guíodh sé. An bhfuil lúcháir ar dhuine éigin? Gabhadh sé duan molta.</verse>
			<verse number="14">An bhfuil aon duine in bhur measc atá tinn? Cuireadh sé fios ar sheanóirí na heaglaise agus guídís os a chionn agus déanaidís é a ungadh le hola in ainm an Tiarna.</verse>
			<verse number="15">Déanfaidh urnaí an chreidimh an t-othar a shlánú agus tógfaidh an Tiarna suas é agus má tá peacaí déanta aige maithfear dó iad.</verse>
			<verse number="16">Admhaígí bhur bpeacaí dá chéile agus guígí ar son a chéile ionas go leigheasfar sibh; is mór í éifeacht urnaí dhúthrachtach an duine fhíréanta.</verse>
			<verse number="17">Duine daonna ab ea Éilias leis an nádúr céanna linn féin, agus ghuigh sé go dícheallach nach ndéanfadh sé aon bháisteach, agus ní dhearna sé deoir ar an talamh ar feadh trí bliana agus sé mhí.</verse>
			<verse number="18">Ansin ghuigh sé arís agus thug an spéir an bháisteach agus thug an talamh a thoradh uaidh.</verse>
			<verse number="19">A bhráithre liom, má théann duine agaibh ar seachrán ón bhfírinne agus duine eile dá thabhairt ar ais</verse>
			<verse number="20">bíodh a fhios aige, an té a chasfaidh peacach ar ais óna sheachrán slí, go sábhálfaidh sé a anam ón mbás, agus go ndéanfaidh sé a lán peacaí a chlúdach as radharc.</verse>
		</chapter>
	</book>
	<book number="60">
		<chapter number="1">
			<verse number="1">Peadar, aspal le hÍosa Críost, chuig deoraithe na díbeartha i bPontas, sa Ghaláit, sa Chapadóic, san Áise, agus sa mBitín, an mhuintir atá tofa</verse>
			<verse number="2">de réir oirchill Dé, an tAthair, i gcoisreacan tríd an Spiorad, le humhlú dʼÍosa Críost agus lena fhuil a chroitheadh orthu. Go raibh grásta agus síocháin agaibh go raidhsiúil.</verse>
			<verse number="3">Moladh le Dia agus Athair ár dTiarna Íosa Críost! Dʼathghin sé sinn as ucht a mhórthrócaire, trí aiséirí Íosa Críost ó mhairbh, chun beo-mhuiníne</verse>
			<verse number="4">agus chun oidhreachta atá marthanach dothruaillithe, gan síothlú, oidhreacht atá in áirithe daoibh sna flaithis.</verse>
			<verse number="5">Tá sibh anois do bhur gcumhdach tríd an gcreideamh ag Dia na bhfeart, le haghaidh an tslánaithe atá réidh lena fhoilsiú ag deireadh ré.</verse>
			<verse number="6">Is údar lúcháire agaibh-se é seo, fiú más dobrónach féin sibh ar feadh tamaill bhig de bharr trialacha den uile chineál,</verse>
			<verse number="7">dʼfhonn go bhfaighfear fíormhianach bhur gcreidimh, atá níos luachmhaire ná ór–rud atá somhillte cé go dtástáiltear sa tine é–ag dul chun molta agus onóra agus glóire tráth a fhoilseofar Íosa Críost.</verse>
			<verse number="8">Ní fhaca sibh é, ach tugann sibh grá dó; ní fheiceann sibh anois féin é, ach creideann sibh ann, agus is lúcháireach sibh le háthas glórmhar dolabhartha,</verse>
			<verse number="9">agus slánú bhur n-anama dá ghnóthú agaibh mar thoradh ar bhur gcreideamh.</verse>
			<verse number="10">Na fáithe a thairngir faoin ngrásta a bhí i ndán daoibhse, is faoin slánú seo a rinne siad cuardach agus grinncheistiú.</verse>
			<verse number="11">Scrúdaigh siad cén duine nó cén uain a bhí dá taispeáint ag Spiorad Íosa a bhí iontu agus é ag réamhfhógairt pháis Chríost agus na glóire a leanfadh í.</verse>
			<verse number="12">Foilsíodh dóibh nach dóibh féin a bhí siad ag fónamh ach daoibhse i gcás na nithe atá fógraithe daoibhse anois acu siúd a chraol an dea-scéal daoibh le cabhair an Spioraid Naoimh a seoladh ó neamh, nithe a mbíonn na haingil féin ag tnúth le srac-fhéachaint a fháil orthu.</verse>
			<verse number="13">Dá bhrí sin cuirigí bhur n-aigne i gcóir chun oibre, bígí stuama, agus bíodh bhur muinín go hiomlán as an ngrásta a dháilfear oraibh nuair a fhoilseofar Íosa Críost.</verse>
			<verse number="14">Dála leanaí géilliúla, ná téigí i gcosúlacht ainmhianta an aineolais ina raibh sibh cheana,</verse>
			<verse number="15">ach amhail is naofa eisean a ghlaoigh oraibh, bígí-se naofa in bhur n-iompar go léir,</verse>
			<verse number="16">mar tá scríofa: “Bígí naofa mar go bhfuilim-se naofa.”</verse>
			<verse number="17">Má thugann sibh Athair ar an té sin a thugann breith gan leathchuma ar gach duine de réir a bhirt, ní foláir daoibh sibh féin a iompar go heaglach le linn bhur ndeoraíochta.</verse>
			<verse number="18">Óir is feasach sibh nach le nithe sothruaillithe mar ór nó airgead a fuasclaíodh sibh ó bhur n-iompar baoth a fuair sibh mar oidhreacht ó bhur n-aithreacha,</verse>
			<verse number="19">ach le fuil luachmhar Chríost, amhail fuil uain gan mháchail gan cháim.</verse>
			<verse number="20">Bhí aithne air cheana féin roimh chruthú an domhain, ach foilsíodh é i ndeireadh ré ar bhur sonsa</verse>
			<verse number="21">a chreideann trídsean i nDia, a thóg ó mhairbh é, agus a thug glóir dó, le go mbeadh creideamh agus dóchas agaibh-se i nDia.</verse>
			<verse number="22">Rinne sibh bhur n-anam a íonghlanadh trí umhlú don fhírinne le haghaidh grá gan cur i gcéill do na bráithre; tugaigí grá díograiseach dá chéile, más ea, ó chroí glan.</verse>
			<verse number="23">Ní ó aon síol sothruaillithe a gineadh as an nua sibh, ach ó shíol dothruaillithe trí bhriathar Dé bheo shíoraí.</verse>
			<verse number="24">“Mar tá an uile fheoil mar an bhféar, agus níl ina glóir go léir ach mar bhláth an fhéir;</verse>
			<verse number="25">Ach maireann briathar an Tiarna go deo.” Agus is é an briathar sin an dea-scéal a fógraíodh daoibh.</verse>
		</chapter>
		<chapter number="2">
			<verse number="1">Caithigí i leataobh uaibh, más ea, gach mailís agus calaois, gach cur i gcéill, gach formad, agus gach tromaíocht.</verse>
			<verse number="2">Dála naíonán nuabheirthe, bíodh cíocras oraibh chun an fhíorbhainne spioradálta ionas go bhfásfaidh sibh dá thairbhe chun an tslánaithe,</verse>
			<verse number="3">más é gur bhlais sibh gur caoin é an Tiarna.</verse>
			<verse number="4">Druidigí ina aice, os é an chloch bheo é dár dhiúltaigh daoine, ach ar tofa luachmhar i láthair Dé í;</verse>
			<verse number="5">agus tógtar sibh-se féin, faoi mar ba bheochlocha sibh, in bhur n-áras spioradálta, le bheith in bhur sagartacht naofa le híobairtí spioradálta taitneamhacha a ofráil do Dhia trí Íosa Críost.</verse>
			<verse number="6">Uime sin tá seo sa scrioptúr: “Féach, tá cloch dá leagan agam i Síón, cloch chúinne thofa luachmhar. An té a chreidfidh inti, ní chuirfear díomá air.”</verse>
			<verse number="7">Daoibhse dá bhrí sin a chreideann, is luachmhar í, ach dóibh siúd nach gcreideann: “An chloch dár dhiúltaigh na saoir, rinneadh ceann an chúinne di,”</verse>
			<verse number="8">agus “ceap tuisle agus carraig scannail.” Baintear tuisle astu mar nach ngéilleann siad don bhriathar; agus is mar sin a bhí ceaptha dóibh.</verse>
			<verse number="9">Ach is cine tofa sibh-se, sagartacht ríoga, muintir naofa, pobal a cuireadh ar leithligh, le go bhfógródh sibh éachtaí an té sin a ghlaoigh as an dorchadas amach oraibh chun a sholais iontaigh féin.</verse>
			<verse number="10">Níor phobal sibh tráth, ach anois is sibh pobal Dé; níor bhain a thrócaire libh tráth, ach anois tá bainte aici libh.</verse>
			<verse number="11">A chairde cléibh, impím oraibh, mar choimhthígh agus mar dheoraithe, staonadh ó ainmhianta na colainne a bhíonn ag cogaíocht leis an anam.</verse>
			<verse number="12">Bíodh bhur n-iompar i measc na ngintlithe gan cháim, i dtreo, má cháineann siad anois sibh mar lucht míghníomhartha, go bhfeicfidh siad bhur ndea-oibreacha agus go molfaidh siad Dia dá gcionn ar lá an a fhiosraithe.</verse>
			<verse number="13">Bígí géilliúil do gach foras daonna ar son an Tiarna, más don impire é de bharr a cheannasaíochta,</verse>
			<verse number="14">más do ghobharnóirí é, de bharr gur sheol seisean iad le coirpigh a phionósú agus le lucht dea-bheart a mholadh.</verse>
			<verse number="15">Mar is é toil Dé é go ndéanfaidh sibh aineolas daoine baotha a chur ina thost leis na bearta fónta a dhéanann sibh.</verse>
			<verse number="16">Déanaigí sibh féin a iompar mar shaoir, gan an tsaoirse a bheith mar bhrat ar an olc agaibh, ach sibh a mhaireachtáil mar a bheadh daoir Dé.</verse>
			<verse number="17">Tugaigí onóir do chách; bíodh grá agaibh don bhráithreacht; bíodh eagla oraibh roimh Dhia agus bíodh ómós agaibh don impire.</verse>
			<verse number="18">A sheirbhíseacha, bígí umhal do bhur máistrí, le barr urraime, agus ní dóibh siúd atá caoin cneasta amháin é ach don mhuintir gharg chomh maith.</verse>
			<verse number="19">Óir is é a thuilleann gnaoi, má iompraíonn duine pianta ag fulaingt go héagórach ach Dia os comhair a aigne aige.</verse>
			<verse number="20">Cén chreidiúint é má dhéanann sibh rud as an tslí agus go n-iompraíonn sibh bhur bpionós le foighne? Ach má dhéanann sibh an mhaith agus go bhfulaingíonn sibh dá bharr le foighne, tuilleann sin gnaoi Dé.</verse>
			<verse number="21">Óir is chuige seo a gairmeadh sibh, mar gur fhulaing Críost féin ar bhur son, agus gur fhág sé sampla agaibh le go leanfadh sibh a lorg.</verse>
			<verse number="22">Ní dhearna seisean aon pheaca, ná ní bhfuarthas aon chealg ina bhéal.</verse>
			<verse number="23">Nuair a caitheadh achasán leis níor chaith sé achasán ar ais; nuair a bhí sé ag fulaingt ní dhearna sé bagairt, ach dʼfhág sé a chúis faoin té a thugann breith go cóir.</verse>
			<verse number="24">Dʼiompair sé ár bpeacaí ina cholainn féin ar an gcrann dʼfhonn go bhfaighimis bás dár bpeacaí ach go mairfimis don fhíréantacht. Trína chréachtaí a cneasaíodh sibh.</verse>
			<verse number="25">Bhí sibh mar chaoirigh ar seachrán, ach tá fillte ar ais agaibh ar aoire agus ar chaomhnóir bhur n-anama.</verse>
		</chapter>
		<chapter number="3">
			<verse number="1">Mar an gcéanna libh-se, a mhná, bígí umhal do bhur bhfir chéile, i dtreo má tá cuid acu gan géilleadh don bhriathar, go ndéanfar iad a ghnóthú gan bhriathar trí iompar a gcuid ban,</verse>
			<verse number="2">nuair a gheobhaidh siad radharc ar bhur n-iompar urramach geanmnaí.</verse>
			<verse number="3">Nárab í an mhaise lasmuigh le fí foilt, le caitheamh ornáidí óir agus éidí galánta, bhur gcúram,</verse>
			<verse number="4">ach an duine folaithe sa chroí istigh le seoid dhothruaillithe na meanman cneasta caoine, rud atá sárluachmhar i bhfianaise Dé.</verse>
			<verse number="5">Na mná naofa fadó, iad-san a chuir a muinín i nDia, is mar sin a mhaisídís iad féin agus iad umhal dá gcuid fear.</verse>
			<verse number="6">Sin mar a bhí ag Sárá a bhí umhal dʼAbrahám ar ar thug sí tiarna. Is dá sliocht sibh-se nuair a chleachtann sibh na dea-oibreacha, gan scáth gan eagla.</verse>
			<verse number="7">Mar an gcéanna libh-se, a fheara, déanaigí aontíos le bhur mná de réir na tuisceana Críostaí, agus bíodh urraim agaibh dóibh mar, cé gurb iad is laige ó nádúr, is leo atá sibh mar chomhoidhrí ar ghrásta na beatha ionas nach mbeidh aon bhac ar bhur n-urnaithe.</verse>
			<verse number="8">Mar fhocal scoir, bígí uile ar aon intinn, agus bíodh comhbhá agaibh le chéile, agus grá agaibh do na bráithre; bíodh trócaire in bhur gcroí agus uirísle in bhur meon.</verse>
			<verse number="9">Ná díolaigí olc ar olc, ná achasán ar achasán; ach a mhalairt, tugaigí beannacht; mar is chuige sin a glaodh oraibh, le go mba bheannacht a bheadh mar oidhreacht agaibh.</verse>
			<verse number="10">“An té ar mian leis an bheatha a shantú agus fad saoil faoi shéan a bheith aige, coinníodh sé a theanga ón olc, agus a bhéal ó bhriathra éithigh.</verse>
			<verse number="11">Casadh sé ón olc agus déanadh an mhaith; lorgadh sé an tsíocháin agus téadh sé ar a tóir.</verse>
			<verse number="12">Óir tá súile an Tiarna ar na fíréin, agus tugann sé cluas dá n-impí. Ach tugann an Tiarna aghaidh ar lucht déanta olc.</verse>
			<verse number="13">Agus cé a dhéanfaidh díobháil daoibh má tá cíocras oraibh chun na maitheasa?</verse>
			<verse number="14">Ach fiú má fhulaingíonn sibh ar son na fíréantachta, is méanar daoibh. Ná bíodh faitíos ná critheagla oraibh rompu.</verse>
			<verse number="15">Bíodh urraim in bhur gcroí istigh agaibh do Chríost mar Thiarna. Bígí réidh i gcónaí le cosaint a dhéanamh in aghaidh aon duine a iarrann oraibh bonn a thabhairt leis an dóchas atá ionaibh; ach déanaigí amhlaidh le cneastacht agus le hurraim,</verse>
			<verse number="16">agus le coinsias glan, i dtreo, nuair a dhéantar tromaíocht oraibh go gcuirtear náire ar an muintir a dhéanann béadán ar bhur ndea-iompar i gCríost.</verse>
			<verse number="17">Óir nach fearr fulaingt de chionn na maitheasa, más é toil Dé é, ná de chionn an oilc?</verse>
			<verse number="18">Óir fuair Críost bás an t-aon uair amháin i ngeall ar pheacaí, an fíréan thar ceann na neamhfhíréan, dʼfhonn sinn a thabhairt i láthair Dé. Básaíodh é sa cholainn, ach rinneadh beo é sa spiorad</verse>
			<verse number="19">agus sa riocht sin chuaigh sé agus thug seanmóir do na spioraid a bhí i gcarcair,</verse>
			<verse number="20">iad siúd a bhí easumhal fadó nuair a bhí Dia ag feitheamh go foighneach leo le linn Naoi nuair a bhí an áirc dá tógáil, an áirc a thug slán tríd an uisce an beagán slua, is é sin, ochtar ar fad.</verse>
			<verse number="21">An baisteadh anois atá ag freagairt dó sin, anois, mar shamhail. Déanann sé sibh-se a shlánú anois, agus ní mar ghlanadh salachair choirp é, ach mar impí chun Dé ar son coinsiasa ghlain trí aiséirí Íosa Críost.</verse>
			<verse number="22">Chuaigh seisean suas ar neamh agus tá ar dheaslámh Dé agus aingil agus tiarnais agus cumhachtaí ag géilleadh dó.</verse>
		</chapter>
		<chapter number="4">
			<verse number="1">Ós rud é gur fhulaing Críost sa cholainn, dá bhrí sin, bíodh an tuiscint chéanna mar arm agaibh-se, an té a dʼfhulaing sa cholainn, gur scar sé leis an bpeaca,</verse>
			<verse number="2">ionas nach mairfeadh sé an chuid eile dá shaol ar talamh de réir mhianta an duine ach de réir thoil Dé.</verse>
			<verse number="3">Is leor an t-am atá thart le déanamh mar is áil leis na gintlithe, ag caitheamh a saoil le ragairne, le hainmhianta, le meisce, le carbhas, le hól agus le híoladhradh mídhleathach.</verse>
			<verse number="4">Cuireann sé iontas orthu nach ritheann sibh leo isteach sa tuile chéanna drabhláis agus bíonn siad do bhur maslú.</verse>
			<verse number="5">Ach tabharfaidh siad cuntas don té atá réidh le breithiúnas a thabhairt ar bheo agus ar mhairbh.</verse>
			<verse number="6">Uime sin is ea a fógraíodh an dea-scéal do na mairbh, ionas go dtabharfaí breith orthu sa cholainn mar dhaoine, ach go mairfidís sa spiorad de réir Dé.</verse>
			<verse number="7">Tá deireadh gach ní ar láimh. Bígí ciallmhar dá bhrí sin agus bíodh smacht agaibh oraibh féin mar mhaithe le bhur n-urnaithe.</verse>
			<verse number="8">Thar aon ní eile bíodh grá buan agaibh dá chéile óir clúdaíonn grá a lán peacaí.</verse>
			<verse number="9">Cuirigí fáilte gan doicheall roimh a chéile.</verse>
			<verse number="10">Gach duine agaibh, de réir mar a fuair sé tíolacadh ó Dhia, bainigí feidhm as ar mhaithe lena chéile mar a dhéanfadh maoir fhónta ar ilghrásta Dé.</verse>
			<verse number="11">Má labhraíonn duine, déanadh sé amhlaidh amhail is gur oracail ó Dhia a bhíonn dá dtabhairt aige; má dhéanann duine friotháil, déanadh amhail is gur tríd an neart a bhronnann Dia é, ionas go dtabharfar glóir do Dhia i ngach ní trí Íosa Críost dar dual glóir agus réimeas le saol na saol. Áiméan.</verse>
			<verse number="12">A chairde cléibh, ná bíodh iontas oraibh nuair a chuirtear triail tine oraibh, le sibh a thástáil, amhail is go raibh rud éigin aisteach ag tarlú daoibh.</verse>
			<verse number="13">Ach bíodh áthas oraibh sa mhéid go bhfuil sibh páirteach i bpáis Chríost, ionas go mbeidh áthas agus lúcháir oraibh freisin nuair a fhoilseofar a ghlóir.</verse>
			<verse number="14">Is méanar daoibh má thugtar aithis daoibh i ngeall ar ainm Chríost, mar go lonnaíonn Spiorad na glóire agus Spiorad Dé oraibh.</verse>
			<verse number="15">Nár lige Dia go bhfulaingeodh aon duine agaibh pionós mar dhúnmharfóir, mar ghadaí, mar choirpeach, nó mar ladhrálaí.</verse>
			<verse number="16">Ach más mar Chríostaí a fhulaingíonn duine pionós, ná bíodh náire air ach tugadh sé glóir do Dhia faoin ainm seo.</verse>
			<verse number="17">Óir tá an uain tagtha don bhreith tosú le teaghlach Dé; agus más linne a thosaíonn sí, cén chríoch a bheidh ar an muintir nach ngéilleann do shoiscéal Dé?</verse>
			<verse number="18">Agus “más ar éigean a shábhálfar an fíréan, cad a tharlóidh don éagráifeach agus don pheacach?”</verse>
			<verse number="19">An mhuintir a fhulaingíonn dá bhrí sin de réir thoil Dé, déanaidís an ceart agus cuiridís cúram a n-anama ar an gCruthaitheoir dílis.</verse>
		</chapter>
		<chapter number="5">
			<verse number="1">Impím ar na seanóirí in bhur measc, agus is comhsheanóir libh mise agus finné ar pháis Chríost, agus táim páirteach libh sa ghlóir atá le foilsiú.</verse>
			<verse number="2">Déanaigí tréad Dé atá faoi bhur gcúram a aoireacht; ná tugaigí aire dó le foréigean ach le fonn, mar is toil le Dia, ná le dúil tháir san airgead ach le dúthracht,</verse>
			<verse number="3">ná ag tiarnú orthu siúd atá faoi bhur gcúram ach in bhur samplaí don tréad.</verse>
			<verse number="4">Ansin nuair a fhoilseofar an tArdaoire tabharfar daoibh coróin mharthanach na glóire.</verse>
			<verse number="5">Mar an gcéanna libh-se is óige ná sin, bígí umhal do na seanóirí. Cuirigí umaibh, gach duine agaibh, an umhlaíocht i leith a chéile, mar “cuireann Dia in aghaidh lucht an uabhair, ach bronnann sé a ghrásta ar lucht na humhlaíochta.”</verse>
			<verse number="6">Umhlaígí sibh féin dá bhrí sin faoi lámh chumhachtach Dé ionas go n-ardóidh sé sibh i dtráth.</verse>
			<verse number="7">Caithigí bhur gcúram go léir suas air, óir tugann sé aire daoibh.</verse>
			<verse number="8">Bígí measartha agus déanaigí faire, mar tá bhur n-áibhirseoir, an diabhal, ag gabháil timpeall mar a bheadh leon ag búiríl ar thóir duine éigin le slogadh.</verse>
			<verse number="9">Seasaigí an fód ina aghaidh agus sibh daingean sa chreideamh, agus a fhios agaibh go bhfuil sé i ndán do bhur mbráithre ar fud an domhain na nithe céanna a fhulaingt.</verse>
			<verse number="10">Ansin, Dia na ngrást uile a ghlaoigh oraibh chun a ghlóire féin i gCríost, nuair a bheidh an beagán fulaingthe agaibh, déanfaidh sé sibh a ath-nuachan, a dhaingniú, a neartú, agus bonn a chuir fúibh.</verse>
			<verse number="11">Glóir agus réimeas dó le saol na saol. Áiméan.</verse>
			<verse number="12">Tá scríofa agam chugaibh i mbeagán focal le cabhair Shilveánas, bráthair dílis, dar liom, dá thathant oraibh agus dá áiteamh oraibh gurb é seo fíorghrásta Dé; cloígí leis.</verse>
			<verse number="13">Í siúd atá sa Bhablóin, agus a toghadh faoi mar a toghadh sibh-se, beannaíonn sí daoibh, rud a dhéanann Marcas mo mhac chomh maith.</verse>
			<verse number="14">Beannaígí dá chéile le póg an ghrá. Síocháin daoibh uile atá i gCríost.</verse>
		</chapter>
	</book>
	<book number="61">
		<chapter number="1">
			<verse number="1">Síomón Peadar, seirbhíseach agus aspal le hÍosa Críost, do chách a fuair creideamh ar comhchéim linne i bhfíréantacht ár nDé agus ár Slánaitheora, Íosa Críost.</verse>
			<verse number="2">Go méadaítear grásta agus síocháin chugaibh in bhur n-aithne ar Dhia agus ar Íosa ár dTiarna.</verse>
			<verse number="3">Dháil a chumhacht dhiaga orainn gach a mbaineann leis an mbeatha agus leis an gcráifeacht de bharr aithne a chur air-sean a ghlaoigh orainn chun a ghlóire agus a mhórgachta;</verse>
			<verse number="4">dá bhrí sin, thug sé a ghealltanais luachmhara rómhóra dúinn lenarbh fhéidir daoibh an truaillitheacht atá sa saol de bharr na n-ainmhianta a sheachaint agus a bheith páirteach sa nádúr diaga.</verse>
			<verse number="5">Uime sin déanaigí bhur lándícheall an tsuáilce a chur mar bhreis le bhur gcreideamh, agus an eagna le bhur suáilce,</verse>
			<verse number="6">agus an smacht leis an eagna, agus an fhoighne leis an smacht agus an chráifeacht leis an bhfoighne,</verse>
			<verse number="7">agus grá bráthar leis an gcráifeacht agus an charthanacht leis an ngrá bráthar.</verse>
			<verse number="8">Má tá na nithe seo agaibh agus agaibh go flúirseach, ní fhágfaidh siad gan éifeacht gan toradh sibh de bharr bhur n-aithne ar ár dTiarna Íosa Críost.</verse>
			<verse number="9">An té a bhfuil na nithe sin de dhíth air, tá sé dallta caoch agus dearmad déanta aige air gur glanadh é óna sheanpheacaí.</verse>
			<verse number="10">Dá bhrí sin, a bhráithre, bígí níos dícheallaí fós ag daingniú bhur ngairme agus na rogha a rinneadh díbh; má dhéanann sibh amhlaidh ní baol go dtitfidh sibh choíche.</verse>
			<verse number="11">Ar an tslí sin déanfar bealach isteach i Ríocht shíoraí ár dTiarna, agus ár Slánaitheora, a sholáthar go fial flaithiúil daoibh.</verse>
			<verse number="12">Tá sé ar intinn agam, dá bhrí sin, a bheith ag cur na nithe seo de shíor i gcuimhne daoibh, cé go bhfuil sibh eolach orthu agus go bhfuil sibh daingnithe sa bhfírinne atá agaibh.</verse>
			<verse number="13">Is dóigh liom gur chóir dom, fad atáim i mboth seo an choirp, a bheith do bhur múscailt le rabhadh,</verse>
			<verse number="14">mar go bhfuil a fhios agam nach fada uaim go gcuirfidh mé díom an bhoth seo faoi mar a nocht ár dTiarna Íosa Críost dom.</verse>
			<verse number="15">Agus féachfaidh mé chuige go mbeidh ar bhur gcumas, tar éis dom-sa imeacht, na nithe seo a thabhairt chun cuimhne uair ar bith.</verse>
			<verse number="16">Ní ag aithris aon fhabhalscéalta a ceapadh go cliste a bhíomar nuair a thugamar eolas daoibh ar chumhacht, agus ar theacht ár dTiarna Íosa Críost, mar chonaiceamar a mhórgacht lenár súile cinn.</verse>
			<verse number="17">Fuair sé glóir agus onóir ó Dhia, an tAthair, nuair a seoladh a leithéid seo de ghuth anuas chuige ón Ghlóir Mhaorga: “Is é seo mo Mhac muirneach dár thug mé gnaoi.”</verse>
			<verse number="18">Chualamar an guth sin a tháinig anuas ó na flaithis mar bhíomar in éineacht leis ar an sliabh naofa.</verse>
			<verse number="19">Fágann sin an briathar fáidhiúil níos iontaofa againn, agus ba mhaith an mhaise daoibh aird a thabhairt air mar a dhéanfadh sibh ar lóchrann ag lonrú in áit dhorcha, nó go ngealfaidh an lá agus go n-éireoidh réalta na maidine in bhur gcroí.</verse>
			<verse number="20">Tuigigí an méid seo ar dtús nach dtagann aon fháistine den scrioptúr faoi chiallú an duine aonair.</verse>
			<verse number="21">Óir ní ó ghníomh tola daonna a tugadh aon fháistine riamh, ach gur labhair daoine ó Dhia agus iad faoi luí an Spioraid Naoimh.</verse>
		</chapter>
		<chapter number="2">
			<verse number="1">Ach tharla fáithe bréige freisin i measc an phobail, faoi mar atá oidí bréige chomh maith in bhur measc-sa; déanfaidh siad-san tuairimí díobhálacha a thabhairt isteach go cealgach agus séanfaidh siad fiú an mháistir a cheannaigh iad, agus tabharfaidh siad droch-íde sa mhullach orthu féin go tobann.</verse>
			<verse number="2">Leanfaidh a lán cosáin a ndrabhláis agus déanfar bealach na fírinne a tharcaisniú dá mbarr.</verse>
			<verse number="3">Le teann sainte tiocfaidh siad i dtír oraibh le briathra éithigh. Ach tá an daorbhreith orthu siúd dá hullmhú ó anallód agus níl codladh ag dul ar a ndroch-íde.</verse>
			<verse number="4">Murar lig Dia leis na haingil nuair a pheacaigh siad, ach iad a chartadh síos go hIfreann agus a thabhairt suas do na pluaiseanna gruama laistíos le coinneáil go lá an bhrátha;</verse>
			<verse number="5">murar lig sé leis an domhan fadó ach gur chumhdaigh sé Naoi, callaire na fíréantachta, mar aon le seachtar eile, nuair a scaoil sé díle ar dhomhan na n-éagráifeach;</verse>
			<verse number="6">má rinne sé luaithreach de chathracha Shodam agus Ghomóra agus iad a dhaoradh chun a scriosta mar shampla don mhuintir a bheadh ar tí a bheith éagráifeach;</verse>
			<verse number="7">agus má dʼfhuascail sé Lót fíréanta a bhí dá chlipeadh go mór ag iompar drabhlásach na gcoirpeach,</verse>
			<verse number="8">óir a raibh dá chloisteáil agus dá fheiceáil ag an bhfíréan sin agus é ag maireachtáil ina measc ó lá go lá, rinne sé a chroí cóir a chiapadh de bharr na mbeart aindleathach,</verse>
			<verse number="9">tá a fhios ag an Tiarna conas na fíréin a fhuascailt ó thriail ach na coirpigh a choinneáil dá bpionósú go lá na breithe,</verse>
			<verse number="10">go háirithe iad siúd a dhéanann iad féin a iompar de réir na colainne in ainmhianta truaillithe, agus gan ach droch-mheas acu ar an údarás. Ní eagal leis an dream ceanndána borb seo masla a thabhairt dʼaingil na glóire;</verse>
			<verse number="11">ach na haingil, cé gur mó iad i neart agus i gcumhacht, ní thugann siad breith mhaslach ina n-aghaidh i láthair an Tiarna.</verse>
			<verse number="12">Ach is cuma iad seo nó ainmhithe éigiallta, dúile nádúrtha a shaolaítear don tseilg agus don bhás; tá siad droch-mheas úil maidir le nithe nach dtuigeann siad agus scriosfar iad san aon scriosadh leo,</verse>
			<verse number="13">agus iompróidh siad urchóid mar luach saothair a n-urchóide. Is geal leo an drabhlás sa lá; máchailí agus smáil iad ag ragarnaíl ina gcollaíocht agus ag carbhas libh.</verse>
			<verse number="14">Tá a súile lán dʼadhaltranas, doshásta le peacaí; bíonn siad ag mealladh anamacha corrthónacha, agus a gcroí cleachta ar an tsaint. Clann na mallachta!</verse>
			<verse number="15">Thréig siad an bealach díreach agus chuaigh siad ar seachrán; lean siad bealach Bhalám ó Bhósar, a bhí ceanúil ar bhrabús an oilc;</verse>
			<verse number="16">ach fuair seisean ceartú de bharr a choirpeachta; labhair an t-asal balbh le glór daonna agus choisc sé díth céille an fháidh.</verse>
			<verse number="17">Toibreacha gan uisce an dream seo agus scamaill dá dtiomáint ag an ngála, agus tá Ifreann duairc in áirithe dóibh.</verse>
			<verse number="18">Óir, le hainmhianta drabhlásacha collaí, bíonn siad ag mealladh na ndaoine a mʼéalaigh le déanaí ón muintir atá ag caitheamh a saoil ar seachrán, lena ngártha bladhmannacha baoise.</verse>
			<verse number="19">Geallann siad saoirse dóibh, ach is daoir iad ag an scrios, mar cibé rud a fhaigheann an lámh uachtair ar dhuine is dó is daor é.</verse>
			<verse number="20">Tar éis dóibh éalú ó thruaillitheachtaí an tsaoil trína n-aithne ar ár dTiarna agus ár Slánaitheoir Íosa Críost, má théann siad in achrann arís iontu, agus go sáraítear iad, is measa an scéal acu go deireanach ná mar a bhí ar dtús.</verse>
			<verse number="21">Óir bʼfhearr dóibh-sean gan eolas a chur ar bhealach na fíréantachta ná tar éis eolas a chur air casadh i leataobh ón aithne naofa a seachadadh dóibh.</verse>
			<verse number="22">Tharla dóibh mar a deir an sean-fhocal fíor: Filleann an madra ar an aiseag; agus: An chráin nuair a nítear í, luíonn sí sa lathach.</verse>
		</chapter>
		<chapter number="3">
			<verse number="1">Is í seo an dara litir a scríobh mé chugaibh, a chairde cléibh, agus iontu araon tá aigne íon dá múscailt agam ionaibh le rabhadh</verse>
			<verse number="2">go mbeidh cuimhne agaibh ar na ráitis a thug na fáithe beannaithe roimhe seo, agus ar aithne an Tiarna agus an tSlánaitheora a tugadh trí bhur n-aspail.</verse>
			<verse number="3">Bíodh seo ar eolas agaibh ar dtús, go dtiocfaidh scigirí ag scigireacht sna laethanta deireanacha agus iad ag déanamh de réir a n-ainmhianta féin,</verse>
			<verse number="4">agus dá rá: “Cá bhfuil gealltanas a theachta? Mar ón am a ndeachaigh na hAithreacha chun suain maireann gach ní díreach mar a bhí siad ó thús an chruthaithe.”</verse>
			<verse number="5">Déanann siad dearmad dʼaon ghnó de seo, go raibh na spéartha ann anallód, agus gur cumadh an domhan as an uisce agus tríd an uisce le briathar Dé;</verse>
			<verse number="6">agus tríothu gur scriosadh an domhan mar a bhí, óir bádh é le huisce.</verse>
			<verse number="7">Na spéartha agus an domhan atá anois ann, tá siad dá gcaomhnú don tine, tríd an mbriathar céanna, agus dá gcumhdach i gcomhair lá breithiúnais agus scriosta na n-éagráifeach.</verse>
			<verse number="8">Ach ná déanaigí dearmad den phointe seo, a chairde cléibh, gur cuma aon lá amháin leis an Tiarna nó míle bliain, agus míle bliain nó aon lá amháin.</verse>
			<verse number="9">Ní dhéanann an Tiarna moill lena ghealltanas, mar a thuigtear moill do dhaoine áirithe, ach tá sé foighneach libh mar nach mian leis go gcaillfear aon dream ach go dtiocfaidh cách chun aithrí.</verse>
			<verse number="10">Tiocfaidh lá an Tiarna mar ghadaí, agus scriosfar na spéartha de ruathar toirní; déanfar na dúile a mhilleadh le tine, agus loiscfear an domhan agus a bhfuil dʼoibreacha ann.</verse>
			<verse number="11">Ó tharla go bhfuil gach ní le scriosadh ar an gcuma sin, cén sórt daoine ba cheart a bheith ionaibh maidir le hiompar naofa agus le cráifeacht,</verse>
			<verse number="12">agus sibh ag feitheamh le teacht lá Dé, agus dá bhrostú? Tríd sin a dhéanfar na spéartha a scriosadh le tine, agus na dúile a leá le teas.</verse>
			<verse number="13">Ach táimid ag súil, de réir an ghealltanais, le spéartha nua agus le domhan nua mar a lonnóidh an fhíréantacht.</verse>
			<verse number="14">Dá bhrí sin, a chairde cléibh, ós rud é go bhfuil sibh ag súil leis na nithe sin, bígí go dúthrachtach le go bhfaighidh sé sibh gan locht gan cháim, agus faoi shíocháin.</verse>
			<verse number="15">Agus tuigigí gur deis slánaithe foighne ár dTiarna. Scríobh ár ndeartháir dil Pól chugaibh freisin de réir na heagna a tugadh dó,</verse>
			<verse number="16">agus labhair sé ar an ábhar seo faoi mar a dhéanann ina litreacha go léir. Tá nithe áirithe deacair le tuiscint sna litreacha céanna agus déanann lucht aineolais agus místuamachta iad a lúbadh chun a léir-scrios ta féin faoi mar a dhéanann siad leis na scrioptúir eile.</verse>
			<verse number="17">Ós rud é go bhfuil seo ar eolas agaibh roimh ré, a chairde cléibh, féachaigí chuige nach scuabfar de bhur mbonna sibh le hearráid lucht coirpeachta agus bhur ndaingne a chailliúint.</verse>
			<verse number="18">Ach ina ionad sin, leanaigí ar aghaidh ag bisiú i ngrásta agus in eolas ár dTiarna agus ar Slánaitheora Íosa Críost. Glóir dó-san anois agus go lá na síoraíochta. Áiméan.</verse>
		</chapter>
	</book>
	<book number="62">
		<chapter number="1">
			<verse number="1">An ní a bhí ó thús, an ní a chualamar, an ní a chonaiceamar lenár súile féin, an ní ar leagamar súil air agus lámh, mar atá, Briathar na beatha–</verse>
			<verse number="2">foilsíodh an bheatha agus chonaiceamar-na agus anois tugaimid fianaise agus fógraímid daoibhse an bheatha shíoraí a bhí fara an Athair agus a foilsíodh dúinne.</verse>
			<verse number="3">Fógraímid daoibhse an ní sin a chonaiceamar agus a chualamar le go mbeidh páirt agaibh linne, fearacht mar atá againne leis an Athair agus lena Mhac Íosa Críost.</verse>
			<verse number="4">Agus scríobhaimid na nithe seo chugaibh le go mba lán ár lúcháir.</verse>
			<verse number="5">Agus seo é an scéala a chualamar uaidh agus a fhógraímid daoibhse: gur solas é Dia, agus gan aon dorchadas ann.</verse>
			<verse number="6">Má deirimid go bhfuilimid i bpáirt leis agus sinn ag siúl sa dorchadas, déanaimid an bhréag agus ní hí an fhírinne a chleachtaimid.</verse>
			<verse number="7">Más sa solas, áfach, a shiúlaimid, faoi mar atá seisean sa solas, tá páirt againn lena chéile, agus glanann fuil Íosa Críost a Mhac ón uile pheaca sinn.</verse>
			<verse number="8">Má deirimid nach bhfuil aon pheaca orainn meallaimid sinn féin agus níl an fhírinne ionainn.</verse>
			<verse number="9">Má admhaímid ár bpeacaí, tá seisean dílis cóir agus maithfidh sé dúinn ár bpeacaí agus glanfaidh sinn ón uile olc.</verse>
			<verse number="10">Má deirimid nach ndearnamar aon pheaca bréagnaímid é agus níl a fhocal ionainn.</verse>
		</chapter>
		<chapter number="2">
			<verse number="1">A chlann liom, scríobhaim na nithe seo chugaibh le nach ndéana sibh aon pheaca; ach má dhéanann aon duine peaca, tá abhcóide againn fara an Athair, Iosa Críost atá cóir.</verse>
			<verse number="2">Is é an íobairt sásaimh ar ár bpeacaí é, agus ní ar ár bpeacaí-ne amháin ach ar pheacaí an tsaoil uile.</verse>
			<verse number="3">Agus is mar seo atá a fhios againn go n-aithnímid é, a aitheanta a choinneáil.</verse>
			<verse number="4">An té a deir go n-aithníonn é agus nach gcoinníonn a aitheanta is bréagach é agus níl an fhírinne sa duine sin.</verse>
			<verse number="5">Ach an té a choinníonn a fhocalsan go deimhin tá grá Dé lánfhoirfe ann; agus is mar sin a thuigimid go mairimid ann.</verse>
			<verse number="6">An té a deir go maireann ann ní foláir dó siúl faoi mar a shiúil seisean.</verse>
			<verse number="7">A chairde cléibh, ní haon nua-aithne a scríobhaim chugaibh ach an tseanaithne atá agaibh ó thús, agus is í an tseanaithne sin an focal a chuala sibh.</verse>
			<verse number="8">Ach anois is mar nua-aithne a scríobhaim chugaibh arís é, agus is fíor sin ina leith-se an agus in bhur leith-se, óir tá an dorchadas ag glanadh agus an fíorsholas ag taitneamh cheana féin.</verse>
			<verse number="9">An té a deir go bhfuil sa solas agus gur fuath leis a bhráthair tá sé sin sa dorchadas i gcónaí.</verse>
			<verse number="10">An té a thugann grá dá bhráthair maireann sa solas mar nach mbaintear aon tuisle as.</verse>
			<verse number="11">Ach an té ar fuath leis a bhráthair tá sé sa dorchadas agus siúlann ann, agus ní fios dó cá bhfuil a thriall mar gur dhall an dorchadas a shúile.</verse>
			<verse number="12">Scríobhaim chugaibhse, a chlann liom, mar gur maitheadh daoibh bhur bpeacaí trína Ainm-sean.</verse>
			<verse number="13">Scríobhaim chugaibhse, a aithreacha, mar gur aithnid daoibh an té a bhí ó thús. Scríobhaim chugaibhse, a ógánacha, mar gur threascair sibh an mac mallachta.</verse>
			<verse number="14">Scríobh mé chugaibhse, a leanaí, mar gur aithnid daoibh an tAthair. Scríobh mé chugaibhse, a aithreacha, mar gur aithnid daoibh an té atá ann ó thús. Scríobh mé chugaibhse, a dhaoine óga, mar gur tréan sibh, agus go maireann focal Dé ionaibh, agus gur threascair sibh an mac mallachta.</verse>
			<verse number="15">Ná bígí i ngean ar an saol ná ar éadáil an tsaoil. Más áil le duine an saol níl grá an Athar ann.</verse>
			<verse number="16">Mar a bhfuil sa saol–mian na colainne, agus mian na súl agus mórtas maoine–sin nithe nach den Athair iad ach den saol.</verse>
			<verse number="17">Agus imíonn an saol agus a mhianta ar ceal. An té, áfach, a dhéanann toil Dé mairfidh seisean go deo.</verse>
			<verse number="18">A chlann liom, is í an ré dheiridh í, agus faoi mar a chuala sibh go raibh an tAinchríost le teacht, agus cheana féin tá a liacht ainchríostanna ar fáil–uaidh sin is eol dúinn an ré dheiridh a bheith ann.</verse>
			<verse number="19">Uainne amach a ghabh siad; ach níor linn dáiríre iad riamh; mar dá mba linn dáiríre iad, dʼfhanfaidís i gcónaí linn. Ach dʼfhág siad sinn le go mba léir nár linn dáiríre iad uile.</verse>
			<verse number="20">Agus tá ungadh oraibhse ón Té atá Naofa agus tá an fíoreolas agaibh uile.</verse>
			<verse number="21">Níor scríobh mé chugaibh dá rá go mba aineolach ar an bhfírinne sibh, ach go mbʼfheasach sibh í, agus go mbʼeol daoibh nach den fhírinne aon bhréag.</verse>
			<verse number="22">Cé atá bréagach murab é sin a shéanann gurb é Íosa an Críost? Seo é an tAinchríost, an té a shéanann an tAthair agus an Mac.</verse>
			<verse number="23">Gach duine a shéanann an Mac, níl an tAthair aige ach a oiread. An té a admhaíonn an Mac, tá an tAthair freisin aige.</verse>
			<verse number="24">Ach maidir libh-se, maireadh agaibh an ní a chuala sibh ó thús. Má mhaireann agaibh ar chuala sibh ó thús, mairfidh sibh-se freisin sa Mhac agus san Athair.</verse>
			<verse number="25">Agus seo é an gealltanas a gheall sé dúinn, an bheatha shíoraí.</verse>
			<verse number="26">Scríobh mé an méid seo chugaibh faoi lucht bhur meallta.</verse>
			<verse number="27">Ach maidir libh-se, maireann fós ionaibh an t-ungadh a fuair sibh uaidh, agus ní call daoibh go múinfeadh aon duine sibh mar gur mhúin a ungadhsan gach ní daoibh. Agus is fíortheagasc é, agus ní haon bhréag–mar sin, faoi mar a mhúin sé daoibh, cloígí leis.</verse>
			<verse number="28">Agus anois, a chlann liom, mairigí ann ionas nuair a fhoilseofar é gur lánmhuiníneach sinn as, in ionad a bheith náirithe agus sinn deighilte uaidh ar theacht dó.</verse>
			<verse number="29">Más feasach sibh gur cóir é, bíodh a fhios agaibh fós gur uaidh a shíolraítear gach duine a shaothraíonn an fhíréantacht.</verse>
		</chapter>
		<chapter number="3">
			<verse number="1">Breathnaígí cad é mar ghrá a thug an tAthair dúinn go nglaofaí clann Dé orainn, agus is amhlaidh sinn! Is é an fáth nach n-aithníonn an saol sinne mar nár aithin sé eisean.</verse>
			<verse number="2">A chairde cléibh, is sinne clann Dé cheana féin, agus níor foilsíodh fós cé mar a bheimid; ach nuair a fhoilseofar é, is feasach sinn go mbeimid ina chosúlacht-san, mar go bhfeicfimid é mar atá sé.</verse>
			<verse number="3">Agus gach duine a chothaíonn an dóchas diaga seo ann féin naomhaíonn é féin faoi mar atá seisean naofa.</verse>
			<verse number="4">Gach duine a dhéanann an peaca sáraíonn dlí freisin mar gur sárú dlí gach peaca.</verse>
			<verse number="5">Agus tá a fhios agaibh gur foilsíodh eisean le go dtógadh na peacaí, agus gan an peaca air féin.</verse>
			<verse number="6">Gach duine a mhaireann ann ní dhéanann peaca, agus an té a dhéanann, ní fhaca sé é ná níor chuir sé aithne air.</verse>
			<verse number="7">A chlann liom, ná cuireadh aon duine amú sibh. An té a shaothraíonn an fhíréantacht, is fíréan é amhail is fíréan eisean.</verse>
			<verse number="8">An té a dhéanann an peaca is den diabhal é mar gur peacach an diabhal ó thús. Is chuige seo a foilsíodh Mac Dé, go scriosfadh sé saothar an diabhail.</verse>
			<verse number="9">Gach duine a shíolraigh ó Dhia, ní dhéanann peaca mar go maireann a shíolsan ann agus ní féidir dó peacú mar gur ó Dhia a shíolraigh.</verse>
			<verse number="10">Mar seo a léirítear cé hiad clann Dé agus cé hiad clann an diabhail; gach duine nach saothraíonn an fhíréantacht ní ó Dhia dó, agus is é a fhearacht sin ag an té nach dtugann grá dá bhráthair.</verse>
			<verse number="11">Mar gurb é seo an teagasc a chuala sibh ó thús, grá a bheith againn dá chéile.</verse>
			<verse number="12">Ná bígí fearacht Cháin, ar den mhac mallachta é, agus a mharaigh a dheartháir féin. Agus cad chuige ar mharaigh sé é? Mar gurb éagórach a shaothar féin; ba shaothar cóir áfach saothar a dhearthár.</verse>
			<verse number="13">Ná bíodh aon ionadh oraibh, a bhráithre, más fuath leis an saol sibh.</verse>
			<verse number="14">Is eol dúinne gur aistríodh ón mbás go beatha sinne mar go dtugaimid grá do na bráithre.</verse>
			<verse number="15">An té nach dtugann grá fanann sa bhás. Gach duine ar fuath leis a bhráthair féin is dún-mharfóir é. Agus tá a fhios agaibh nach sealbhaíonn aon dún-mharfóir an bheatha shíoraí go buan ann féin.</verse>
			<verse number="16">Uaidh seo a aithnímid an grá, mar gur thug seisean a anam ar ár son; agus is mithid dúinne ár n-anam a thabhairt ar son na mbráithre.</verse>
			<verse number="17">Duine a bhfuil maoin an tsaoil aige agus go n-airíonn a bhráthair ar an gcaolchuid, agus go gcruann a chroí air, conas a bheadh grá Dé go buan sa duine sin?</verse>
			<verse number="18">A chlann liom, ná tugaimis grá briathair ná cainte amháin, ach grá gnímh agus fírinne.</verse>
			<verse number="19">Is mar sin a aithneoimid gur de chlann na fírinne sinn, agus is mar sin a shuaimhneoimid ár gcoinsias ina láthair-sean, má chiontaíonn ár gcroí sinn.</verse>
			<verse number="20">Óir is treise é Dia ná ár gcroí-ne agus is feasach dó an uile ní.</verse>
			<verse number="21">A chairde cléibh, mura gciontaíonn ár gcroí sinn táimid lánmhuiníneach as Dia.</verse>
			<verse number="22">Agus cibé ní a agraímid air, gheobhaimid uaidh é, ó tharla go gcoinnímid a aitheanta agus go ndéanaimid beart de réir a thaitnimh.</verse>
			<verse number="23">Agus seo í an aithne a thug sé: go gcreidfimis in ainm a Mhic Íosa Críost agus go dtabharfaimis grá dá chéile, de réir mar a dʼordaigh seisean dúinn.</verse>
			<verse number="24">An té a choinníonn a aitheanta, maireann i nDia, agus maireann seisean ann. Agus is mar seo a aithnímid go maireann sé ionainn, tríd an Spiorad a thug sé dúinn.</verse>
		</chapter>
		<chapter number="4">
			<verse number="1">A chairde cléibh, ná creidigí gach spiorad ach promhaigí na spioraid féachaint an ó Dhia dóibh: mar go ndeachaigh a liacht fáithe bréige amach ar an saol.</verse>
			<verse number="2">Mar seo a aithnítear an spiorad ó Dhia: gach spiorad a admhaíonn gur tháinig Íosa Críost i gcolainn dhaonna, is ó Dhia dó.</verse>
			<verse number="3">Agus gach spiorad a shéanann Íosa, ní ó Dhia dó, ach is é spiorad an Ainchríost é ar chuala sibh go raibh sé le teacht; agus atá ar an saol cheana féin.</verse>
			<verse number="4">Sibh-se, áfach, a chlann liom, is ó Dhia daoibh agus tá buaite agaibh orthu siúd, mar gur treise an té atá ionaibhse ná an té atá ar an saol.</verse>
			<verse number="5">Is den saol iad-san agus dá bhrí sin is ar chúrsaí saolta a thráchtann siad, agus éisteann an saol leo.</verse>
			<verse number="6">Is ó Dhia dúinne. An té a aithníonn Dia éisteann linn, agus an té nach ó Dhia dó ní éisteann. Mar sin a aithnímid spiorad na fírinne thar spiorad na hearráide.</verse>
			<verse number="7">A chairde cléibh, tugaimis grá dá chéile mar gur ó Dhia an grá agus an té a thugann grá is ó Dhia a rugadh é, agus aithníonn sé Dia.</verse>
			<verse number="8">An té nach dtugann grá ní aithnid dó Dia, mar is é Dia an Grá.</verse>
			<verse number="9">Mar seo a foilsíodh grá Dé inár measc gur sheol sé a aon-Mhac sa saol le go mairimis-ne trídsean.</verse>
			<verse number="10">Seo é an grá–ní gur thugamar-na grá do Dhia ach gur thug seisean grá dúinne agus gur sheol uaidh a Mhac go mbeadh ina íobairt sásaimh ar ár bpeacaí.</verse>
			<verse number="11">A chairde cléibh, ós fíor gur thug Dia grá dúinne nach mithid dúinne grá a thabhairt dá chéile.</verse>
			<verse number="12">Ní fhaca aon duine Dia riamh. Má thugaimid grá dá chéile maireann Dia ionainn agus is lánfhoirfe ionainn a ghrá.</verse>
			<verse number="13">Mar seo a thuigimid go mairimid ann agus go maireann seisean ionainn, gur bhronn sé orainn riar dá Spiorad féin.</verse>
			<verse number="14">Agus chonaiceamar agus tugaimid fianaise gur sheol an tAthair uaidh a Mhac, Slánaitheoir an tsaoil.</verse>
			<verse number="15">Cibé a admhaíonn gurb é Íosa Mac Dé maireann Dia ann agus maireann seisean i nDia.</verse>
			<verse number="16">Agus is feasach dúinn agus creidimid an grá atá ag Dia dúinn. Is grá é Dia agus an té a mhaireann sa ghrá maireann i nDia agus maireann Dia ann.</verse>
			<verse number="17">Seo mar atá an grá lánfhoirfe ionainn, go mbeimis lánmhuiníneach in aghaidh lá an bhreithiúnais, óir faoi mar atá seisean is amhlaidh atáimidne sa saol seo.</verse>
			<verse number="18">Ní bhaineann eagla le grá, ach ruaigeann an grá foirfe an eagla amach; ionann a bheith eaglach agus a bheith ag súil le pionós agus an té a bhfuil eagla air ní lánfhoirfe a ghrá.</verse>
			<verse number="19">Tugaimisne grá, mar gur thug seisean grá dúinne ar dtús.</verse>
			<verse number="20">Má deir duine: “Mo ghrá-sa Dia” agus gur fuath leis a bhráthair, is bréagach é, mar an té nach dtugann grá don bhráthair ar léir dó é, ní féidir leis grá a thabhairt do Dhia nach bhfaca sé riamh.</verse>
			<verse number="21">Agus tá an aithne seo againn uaidh: an té a thugann grá do Dhia tugadh sé grá dá bhráthair chomh maith.</verse>
		</chapter>
		<chapter number="5">
			<verse number="1">Gach duine a chreideann gurb é Íosa an Críost is ó Dhia a gineadh é, agus gach duine a thugann grá don té a ghin tugann grá fós don té a gineadh.</verse>
			<verse number="2">Is mar seo is feasach dúinn go dtugaimid grá do chlann Dé, nuair a thugaimid grá do Dhia agus nuair a chomh-líonaimid a aitheanta.</verse>
			<verse number="3">Mar gurb é seo grá Dé, comh-líonadh a aitheanta; agus ní tromualach a aitheanta.</verse>
			<verse number="4">Óir gach a ghintear ó Dhia sáraíonn sé an saol agus is í an chaithréim a sháraíonn an saol, ár gcreideamh.</verse>
			<verse number="5">Cé a sháraíonn an saol murab é an té a chreideann gurb é Íosa Mac Dé?</verse>
			<verse number="6">Is é Íosa Críost an té a tháinig le huisce agus le fuil agus leis an Spiorad. Ní leis an uisce amháin ach leis an uisce agus leis an bhfuil; agus tá an Spiorad ag tabhairt fianaise, mar gurb í an fhírinne an Spiorad.</verse>
			<verse number="7">Tá triúr ann a thugann fianaise ar Neamh, an tAthair, an Briathar, agus an Spiorad Naomh; agus is aon an Triúr. Agus tá triúr a thugann fianaise ar talamh:</verse>
			<verse number="8">an Spiorad agus an t-uisce agus an fhuil, agus tá an triúr ar aon fhocal.</verse>
			<verse number="9">Má ghlacaimidne le fianaise dhaonna is treise arís fianaise Dé; agus is é seo fianaise Dé gur thug sé teastas gurb é a Mhac é.</verse>
			<verse number="10">An té a chreideann i Mac Dé tá an teastas sin aige ina chroí istigh; an té nach gcreideann i nDia, bréagnaíonn é mar nach gcreideann sé an teastas a thug Dia ar a Mhac féin.</verse>
			<verse number="11">Seo é brí na fianaise, gur thug Dia an bheatha shíoraí dúinn agus is ina Mhac atá an bheatha sin.</verse>
			<verse number="12">An té a bhfuil an Mac aige, tá an bheatha aige; an té nach bhfuil Mac Dé aige, níl an bheatha aige.</verse>
			<verse number="13">Scríobh mé na nithe seo chugaibh go mbeadh a fhios agaibh go bhfuil an bheatha shíoraí agaibh-se a chreideann in ainm Mhac Dé.</verse>
			<verse number="14">Agus seo í an mhuinín atá againn ina leith, cibé céard a agraímid air de réir a thola go n-éisteann linn.</verse>
			<verse number="15">Agus más eol dúinn go n-éisteann sé le cibé céard a agraímid air, tuigimid go bhfaighimid cinnte na hachainíocha a dʼiarramar air.</verse>
			<verse number="16">Má airíonn aon duine a bhráthair ag déanamh peaca nach peaca chun báis é, cuireadh sé an duine sin faoi bhrí na guí agus tabharfaidh Dia dó an bheatha don dream nach peaca chun báis a bpeaca. Tá peaca ann ar peaca chun báis é; ní faoina leithéid sin a mholaim an ghuí a dhéanamh.</verse>
			<verse number="17">Is peaca gach éagóir, ach tá peaca ann nach peaca chun báis.</verse>
			<verse number="18">Tá a fhios againn nach ndéanann aon duine dá bhfuil ginte ó Dhia aon pheaca mar go gcumhdaíonn an té a gineadh ó Dhia é agus ní thig leis an mac mallachta baint leis.</verse>
			<verse number="19">Is feasach dúinne gur ó Dhia sinn agus go bhfuil an saol le chéile faoi thionchar an diabhail.</verse>
			<verse number="20">Ach is feasach dúinn fós gur tháinig Mac Dé agus gur thug éirim dúinne le go n-aithnímis an té atá fíor. Agus mairimid sa té atá fíor, is é sin ina Mhac Íosa Críost.</verse>
			<verse number="21">Eisean an fíor-Dhia agus an bheatha shíoraí. A chlann liom, seachnaígí sibh féin ar na híola.</verse>
		</chapter>
	</book>
	<book number="63">
		<chapter number="1">
			<verse number="1">Ón Seanóir dá Soilse, í siúd atá uasaltofa agus dá clann a dtugaim fíorghrá dóibh, agus ní mise amháin ach fós gach duine arb eol dó an fhírinne,</verse>
			<verse number="2">i ngeall ar an bhfírinne a mhaireann buan ionainn agus a mhairfidh ionainn go brách:</verse>
			<verse number="3">beidh grásta agus trócaire agus síocháin i bhfírinne agus i gcarthanacht orainn ó Dhia an tAthair agus ó Íosa Críost Mac an Athar.</verse>
			<verse number="4">Ba mhór mo lúcháir a aireachtáil go bhfuil cuid de do chlann ag siúl sa bhfírinne de réir na haithne a fuaireamar ón Athair.</verse>
			<verse number="5">Ach anois achainím ar do Shoilse–ní amhail is dá mbeinn ag scríobh nua-aithne chugat ach an ceann a bhí againn ó thús–go dtugaimis grá dá chéile.</verse>
			<verse number="6">Agus is é seo an grá–go siúlaimis de réir a aitheanta: Seo í an aithne, mar a chuala sibh ó thús í, go siúlaimis sa ghrá.</verse>
			<verse number="7">Mar go ndeachaigh mórán mealltóirí ar an saol amach, daoine nach n-admhaíonn teacht Íosa Críost i gcolainn dhaonna. Sin é an mealltóir agus an tAinchríost.</verse>
			<verse number="8">Aire daoibh, le nach gcaille sibh ar shaothraigh sibh, ach go bhfaighe sibh an lánluach.</verse>
			<verse number="9">Gach duine a leanann leis ar aghaidh agus nach gcloíonn le teagasc Chríost ní shealbhaíonn Dia. An té a chloíonn leis an teagasc sealbhaíonn sé sin an tAthair agus an Mac.</verse>
			<verse number="10">Má thagann aon duine chugaibh agus gan an teagasc sin aige, ná fáiltígí roimhe sa teach, agus ná beannaígí dó.</verse>
			<verse number="11">Mar an té a bheannaíonn dó-san, tá sé páirteach ina chuid oilc.</verse>
			<verse number="12">Cé go bhfuil mórán agam le scríobh chugaibh, bʼfhearr liom gan a chur ar pár le dúch, ach tá súil agam a theacht in bhur measc agus labhairt go díreach libh le go mba lán ár lúcháir.</verse>
			<verse number="13">Beannaíonn clann do dheirféar tofa duit.</verse>
		</chapter>
	</book>
	<book number="64">
		<chapter number="1">
			<verse number="1">Ón Seanóir do Gháias ionúin a bhfuil fíorghrá agam dó.</verse>
			<verse number="2">A bhráthair na páirte, guím rathúnas ort in iomlán do ghnóthaí, agus sláinte, fearacht an rathúnais anama atá ort cheana féin.</verse>
			<verse number="3">Bhí an-áthas orm, ar theacht do chuid de na bráithre, gur thug siad teastas ar do fhírinne, mar atá, go siúlann tú sa bhfírinne.</verse>
			<verse number="4">Níl aon chúis ghairdis agam is mó ná a aireachtáil go siúlann mo chlann sa bhfírinne.</verse>
			<verse number="5">A bhráthair na páirte, is dílis a chruthaigh tú sa mhéid go ndearna tú gar do na bráithre, agus go háirithe nuair ba choimhthígh iad, a thug teastas ar do charthanacht i bhfianaise na hEaglaise go léir.</verse>
			<verse number="6">Is inmholta a chruthóidh tú, dá seoladh siúd chun bealaigh mar is cuí do sheirbhís Dé.</verse>
			<verse number="7">Mar gur ar son a ainm-sean a ghabh siad bóthar agus gan tada dá ghlacadh acu ó na págánaigh.</verse>
			<verse number="8">Is mithid dúinne dá bhrí sin soláthar dá leithéidí le gur comhoibrithe sinn sa bhfírinne.</verse>
			<verse number="9">Scríobh mé focal chuig an eaglais, ach an fear sin Diotrafaes ar breá leis an ceannas ní thugann sé aon aird orainn.</verse>
			<verse number="10">Dá bhrí sin, má thagaimse cuirfidh mé ina luí air céard tá ar siúl aige, é ag béadán orainn le briathra éagóracha. Agus faoi mar nach leor leis sin, ní fháiltíonn sé féin roimh na bráithre, agus coisceann sé an mhuintir a fháiltíonn agus díbríonn as an eaglais iad.</verse>
			<verse number="11">A bhráthair na páirte, ná déan aithris ar an olc ach ar an maith. An té a dhéanann an mhaith is ó Dhia dó, an té a dhéanann an t-olc ní fhaca sé Dia.</verse>
			<verse number="12">Tá dea-theastas ar Dhéiméitrias ag gach aon duine agus ag an bhfírinne féin. Tugaimidne teastas freisin air agus is feasach duit gur fíor ár dteastas.</verse>
			<verse number="13">Bhí mórán agam le scríobh chugat ach ní mian liom iad a chur síos le peann agus le dúch.</verse>
			<verse number="14">Tá súil agam tú a fheiceáil gan mhoill agus labhróimid díreach le chéile.</verse>
			<verse number="15">Síocháin ort. Beannaíonn na cairde duit. Beannaigh-se do gach duine de na cairde as a ainm.</verse>
		</chapter>
	</book>
	<book number="65">
		<chapter number="1">
			<verse number="1">Iúd, seirbhíseach lenár dTiarna Íosa Críost, agus deartháir Shéamais, chucu siúd atá glaoite, a bhfuil grá dóibh i nDia, an tAthair, agus atá dá gcaomhnú dʼÍosa Críost.</verse>
			<verse number="2">Go méadaí trócaire, síocháin agus grá chugaibh.</verse>
			<verse number="3">A chairde cléibh, bhí an-fhonn orm scríobh chugaibh faoin slánú ina bhfuilimid páirteach; agus bʼéigean dom scríobh chugaibh dá impí oraibh troid go dian ar son an chreidimh a seachadadh aon uair amháin do na naoimh.</verse>
			<verse number="4">Tá bheith istigh faighte ag daoine áirithe, dream a marcáladh le fada roimh ré don bhreithiúnas seo, éagráifigh a dhéanann grásta ár nDé a chlaochlú ina dhrabhlás, agus a shéanann ár n-aon mháistir agus Tiarna, Íosa Críost.</verse>
			<verse number="5">Is mian liom a chur i gcuimhne daoibh, cé gurb eol daoibh gach ní cheana don aon uair amháin ar fad, gur fhuascail an Tiarna pobal ón Éigipt ach gur scrios sé ina dhiaidh sin an mhuintir nár chreid.</verse>
			<verse number="6">Agus na haingil nár choinnigh a bhflaitheas féin, ach a dʼfhág a láthair lonnaithe féin, tá siad coimeádta aige i gcuibhrigh shíoraí thíos in Ifreann i gcomhair bhreith an lae mhóir.</verse>
			<verse number="7">Ba é an dála céanna é ag Sodam agus Gomóra, agus ag na cathracha ina dtimpeall; ghabh siad-san freisin le collaíocht agus drúis mhínádúrtha; fágadh mar shampla iad ag fulaingt phionós na tine síoraí.</verse>
			<verse number="8">Déanann an dream seo, ámh, ar an tslí chéanna lena mbrionglóidí an cholainn a thruailliú, an t-údarás a shéanadh, agus aingil na glóire a mhaslú.</verse>
			<verse number="9">Ach nuair a bhí Micheál Ardaingeal ag achrann leis an diabhal agus ag aighneas leis faoi chorp Mhaois, níor leomhaigh sé breith aithiseach a thabhairt air siúd, ach dúirt: “Go smachtaí an Tiarna thú.”</verse>
			<verse number="10">Ach an dream seo, maslaíonn siad an méid nach dtuigeann siad, agus na nithe is eol dóibh ó dhúchas dála na n-ainmhithe éigiallta, is tríothu atáthar dá scriosadh.</verse>
			<verse number="11">Is mairg dóibh! Óir dʼimigh siad leo ar bhealach Cháin, agus thug siad iad féin suas do sheachrán Bhalám ar son brabúis, agus tá siad millte i gceannairc Chorach.</verse>
			<verse number="12">Is geall le fochaisí iad in bhur bhfleánna cumainn, ag comhól go dána gan aire dá tabhairt acu ach dóibh féin; is scamaill gan uisce iad, dá scuabadh ar aghaidh ag gaotha; crainn gan toradh iad i ndeireadh an fhómhair, marbh faoi dhó, stoite ó fhréamh;</verse>
			<verse number="13">tonnta fiáine mara iad ag caitheamh a mbeart táir féin aníos mar chúrán; réaltaí fáin iad a bhfuil Ifreann duairc i ndán dóibh go brách.</verse>
			<verse number="14">Is fúthu seo a rinne Eineoc sa seachtú glúin ó Ádhamh fáistine dá rá: “Féach, tháinig an Tiarna lena mhílte míle naomh,</verse>
			<verse number="15">le breith a thabhairt ar chách agus na héagráifigh go léir a dhaoradh sna hoibreacha éagráifeacha go léir a rinne siad le barr éagráifeachta, agus sna nithe borba go léir a dúirt na peacaigh choirpeacha ina aghaidh.</verse>
			<verse number="16">Iad sin lucht an mhonabhair a bhíonn ag gearán faoina gcinniúint, a ghéilleann dá n-ainmhianta, a mbíonn clab orthu le huaill agus a bhíonn ag bladar le daoine ar mhaithe leo féin.”</verse>
			<verse number="17">Ach sibh-se, a chairde cléibh, cuimhnígí ar na tairngreachtaí a rinne aspail ár dTiarna Íosa Críost;</verse>
			<verse number="18">mar dúirt siad-san libh: “Ag críoch na ré, beidh scigirí ann a dhéanfaidh de réir a n-ainmhianta coirpeachta féin.”</verse>
			<verse number="19">Is iad sin a dhéanann deighilt, dream saoltach, gan an Spiorad acu.</verse>
			<verse number="20">Ach sibh-se, a chairde cléibh, déanaigí sibh féin a thógáil suas ar bhonn sár-naofa bhur gcreidimh; guígí sa Spiorad Naomh,</verse>
			<verse number="21">agus cumhdaígí sibh féin i ngrá Dé agus súil agaibh le trócaire ár dTiarna Íosa Críost chun na beatha síoraí.</verse>
			<verse number="22">Déanaigí áiteamh ar chuid acu, an mhuintir atá in amhras;</verse>
			<verse number="23">déanaigí a thuilleadh a sciobadh as an tine agus a shaoradh, agus déanaigí trócaire ar a thuilleadh fós ach eagla oraibh agus fuath agaibh fiú don léine a thruailligh an cholainn.</verse>
			<verse number="24">An té sin ar féidir leis sibh a choimeád gan titim i bpeaca, agus sibh a chur gan smál i láthair a ghlóire faoi lúcháir,</verse>
			<verse number="25">an t-aon Dia is slánaitheoir againn trí Íosa Críost ár dTiarna, dó-san go raibh glóir agus mórgacht agus ceannas, agus cumhacht roimh gach aois agus anois agus le saol na saol. Áiméan.</verse>
		</chapter>
	</book>
	<book number="66">
		<chapter number="1">
			<verse number="1">Is é seo apacailipsis Íosa Críost a thug Dia dó chun go dtaispeánfadh sé dá sheirbhísigh cad iad na nithe nach foláir a theacht gan mhoill; sheol sé a aingeal uaidh agus chuir in iúl é dʼEoin a sheirbhíseach;</verse>
			<verse number="2">thug seisean fianaise ar bhriathar Dé agus ar fhianaise Íosa Críost de réir mar a chonaic sé.</verse>
			<verse number="3">Is méanar dó seo a léann os ard agus a éisteann le focail na fáistine seo agus a choimeádann a bhfuil scríofa inti; óir tá an uain in achomaireacht.</verse>
			<verse number="4">Eoin chun na seacht n-eaglais san Áise: Grásta chugaibh, agus síocháin ón té atá, a bhí, agus atá le teacht, agus ó na seacht spiorad os comhair a rí-chathaoireach</verse>
			<verse number="5">agus ó Íosa Críost an finné dílis, an chéad-ghin ó mhairbh, rialtóir ríthe an domhain. Don té a bheir grá dúinn, agus a scaoil sinn ónár gcionta trína fhuil féin,</verse>
			<verse number="6">agus a rinne ríocht agus sagairt dá Dhia agus dá athair dínn, don té sin go raibh glóir agus cumhacht ar feadh na síoraíochta. Áiméan.</verse>
			<verse number="7">Féach, tá sé ag teacht ar néalta Neimhe, agus feicfidh gach duine lena shúile cinn é, fiú iad siúd a tholl é, agus beidh ciníocha uile an domhain ag déanamh mairgní dá bharr. Abair é! Áiméan.</verse>
			<verse number="8">“Mise an tAlfa agus an Óimige”, deir an Tiarna Dia, an té atá, a bhí agus atá le teacht, an tUilechumhachtach.</verse>
			<verse number="9">Mise Eoin bhur mbráthair atá páirteach libh in Íosa sa duainéis, sa ríocht agus sa bhfoighne. Bhí mé san oileán ar a dtugtar Patmas ar son briathar Dé a fhógairt agus fianaise Íosa.</verse>
			<verse number="10">Ba é lá an Tiarna é agus bhí mé faoi luí an Spioraid, agus chuala mé ar mo chúla glór tréan, mar ghlór trumpa,</verse>
			<verse number="11">dá rá: “Scríobh i leabhar a bhfeiceann tú agus seol é go dtí na seacht n-eaglais, go hEifeasas, go Smiorna, go Péargamas, go Tiáitire, go Sairdeas, go Filideilfia, agus go Láódacáia.”</verse>
			<verse number="12">Dʼiompaigh mé timpeall féachaint cén glor a labhair liom, agus, ar iompú dom, chonaic mé seacht gcoinnleoir óir,</verse>
			<verse number="13">agus i measc na gcoinnleoirí neach mar mhac duine, é gléasta in éide fhada agus crios órga faoina bhrollach.</verse>
			<verse number="14">Bhí a cheann agus a ghruaig geal mar olann gheal, mar an sneachta, agus a shúile mar bhladhm thine,</verse>
			<verse number="15">agus a chosa ar lí an phráis líofa arna scagadh i bhfoirnéis, agus a ghlór mar ghlór tuilte lána.</verse>
			<verse number="16">Bhí seacht réalta aige ina dheaslámh, agus óna bhéal ghluais claíomh géar dhá fhaobhar, agus bhí a cheannaithe ar dhealramh na gréine faoi lántaitneamh.</verse>
			<verse number="17">Nuair a chonaic mé é, chaith mé mé féin ag a chosa i mo staic. Ach leag seisean a lámh dheas orm dá rá: “Ná bíodh eagla ort. Mise an té atá ar tosach agus ar deireadh; an neach beo;</verse>
			<verse number="18">ba mharbh dom, ach anois is beo dom ar feadh na síoraíochta, agus tá eochracha an bháis agus Ifrinn agam.</verse>
			<verse number="19">Scríobh, más ea, a bhfuil feicthe agat, agus a bhfuil ann, agus a bhfuil le teacht ina ndiaidh seo.</verse>
			<verse number="20">Maidir le rúndiamhair na seacht réalta a chonaic tú ar mo dheaslámh, agus na seacht gcoinnleoir óir, is iad na seacht réalta aingil na seacht n-eaglais, agus is iad na seacht gcoinnleoir na seacht n-eaglais.</verse>
		</chapter>
		<chapter number="2">
			<verse number="1">“Scríobh go dtí aingeal na heaglaise in Eifeasas: ‘Mar seo a deir an té a bhfuil greim aige ar na seacht n-eaglais ina dheaslámh, agus a shiúlann i measc na seacht gcoinnleoir óir:</verse>
			<verse number="2">Is eol dom dʼoibreacha, agus do shaothar, agus dʼfhoighne, agus mar nach féidir duit lucht an oilc a fhulaingt, agus mar a phromh tú an dream a thug aspail orthu féin agus nach amhlaidh dóibh, agus mar a fuair tú bréagach iad.</verse>
			<verse number="3">Is eol dom go bhfuil foighne agat, gur fhulaing tú ar son mʼainm gan traochadh.</verse>
			<verse number="4">Ach tá seo agam i dʼaghaidh: gur thréig tú an grá a bhí agat a chéaduair.</verse>
			<verse number="5">Cuimhnigh, más ea, ar cad as ar thit tú, agus déan aithrí agus déan na hoibreacha a rinne tú ar dtús. Mura ndéana tú, tiocfaidh mé chugat agus tógfaidh mé do choinnleoir óna ionad, mura ndéana tú aithrí.</verse>
			<verse number="6">Ach tá seo i dʼfhabhar, go bhfuil an ghráin agat ar oibreacha na Nioclásach faoi mar atá an ghráin agam-sa leis.</verse>
			<verse number="7">An té a bhfuil cluas air, éisteadh sé lena bhfuil dá rá ag an Spiorad leis na heaglaisí: An té a bheireann bua tabharfaidh mé bia dó ó chrann na beatha atá i bparthas Dé.’</verse>
			<verse number="8">“Scríobh go dtí aingeal na heaglaise i Smiorna: ‘Mar seo a deir an té atá ar tosach agus ar deireadh, an té ba mharbh agus ar tháinig anam ann:</verse>
			<verse number="9">Is eol dom do dhuainéis agus do bhochtaine–cé gur saibhir thú–agus tromaíocht an dreama a thugann Giúdaigh orthu féin, ach nach amhlaidh dóibh ach gur sionagóg le Sátan iad.</verse>
			<verse number="10">Ná bíodh eagla ort roimh a bhfuil le fulaingt agat. Feach! Tá an diabhal ar tí cuid agaibh a chaitheamh i bpríosún dʼfhonn sibh a phromhadh, agus beidh duainéis oraibh ar feadh deich lá. Bí dílis go bás, agus tabharfaidh mé duit coróin na beatha.</verse>
			<verse number="11">An té a bhfuil cluas air, éisteadh sé lena bhfuil dá rá ag an Spiorad leis na heaglaisí: An té a bheireann bua, ní baol dó dochar ón dara bás.’</verse>
			<verse number="12">“Scríobh go dtí aingeal na heaglaise i bPéargamas: ‘Mar seo a deir an té a bhfuil an claíomh géar dhá fhaobhar aige:</verse>
			<verse number="13">Is eol dom cá bhfuil cónaí ort, mar a bhfuil rí-chathaoir Shátain; agus coinníonn tú mʼainm agus níor thréig tú do chreideamh ionam fiú i laethanta Antapas, an finné dílis liom a cuireadh chun báis ar an mbaile agaibh, mar a bhfuil cónaí ar Shátan.</verse>
			<verse number="14">Tá beagán agam i dʼaghaidh, áfach, mar tá daoine agat ansin atá ag cloí le teagasc Bhalám, an té a mhúin do Bhalac ceap tuisle a chur os comhair chlann Iosrael le go n-íosfaidís bia íobartha dʼíola agus striapachas a dhéanamh.</verse>
			<verse number="15">Tá daoine agat chomh maith atá ag cloí le teagasc na Nioclásach sa tslí chéanna.</verse>
			<verse number="16">Déan aithrí dá bhrí sin. Mura ndéana tú, tiocfaidh mé chugat gan mhoill agus troidfidh mé leo le claíomh mo bhéil.</verse>
			<verse number="17">An té a bhfuil cluas air, éisteadh sé lena bhfuil dá rá ag an Spiorad leis na heaglaisí: An té a bheireann bua tabharfaidh mé dó cuid den mhana folaigh; agus tabharfaidh mé dó cloch gheal agus ainm nua scríofa ar an gcloch, ainm nach fios dʼaon duine ach don té a ghlacann é.’</verse>
			<verse number="18">“Scríobh go dtí aingeal na heaglaise i dTiáitire: ‘Mar seo a deir Mac Dé, an té a bhfuil súile aige mar bhladhm thine, agus a bhfuil a chosa mar phrás líofa:</verse>
			<verse number="19">Is eol dom dʼoibreacha, agus do ghrá agus do chreideamh, agus do sheirbhís agus dʼfhoighne, agus go sáraíonn dʼoibreacha le déanaí ar dʼoibreacha a chéaduair.</verse>
			<verse number="20">Ach tá sé seo agam i dʼaghaidh, go scaoileann tú leis an mbean Ízeibil a thugann ban-fháidh uirthi féin, agus a mhúineann agus a mheallann mo sheirbhísigh chun adhaltranas a dhéanamh agus bia íobartha dʼíola a ithe.</verse>
			<verse number="21">Thug mé cairde di chun aithrí a dhéanamh, ach ní háil léi aithrí a dhéanamh ina hadhaltranas.</verse>
			<verse number="22">Féach! Caithfidh mé ar leaba phéine í agus lucht déanta striapachais léi i nduainéis mhór mura ndéana siad aithrí ina hoibreacha;</verse>
			<verse number="23">agus imreoidh mé bás ar a clann, agus beidh a fhios ag na heaglaisí uile gur mise a scrúdaíonn an aigne agus an croí, agus tabharfaidh mé do gach duine agaibh díol de réir bhur ngníomhartha.</verse>
			<verse number="24">An chuid agaibh-se i dTiáitire, áfach, atá fágtha, iad-san uile nár ghlac leis an teagasc seo agus nár chuir eolas ar dhiamhra Shátain mar a thugann siad orthu, ní chuirfidh mé, a deirim libh, aon ualach eile oraibh;</verse>
			<verse number="25">ach coinnígí greim daingean ar a bhfuil agaibh go dtaga mé.</verse>
			<verse number="26">Agus an té a bheireann bua agus a choimeádann mʼoibreacha go dtí an deireadh, tabharfaidh mé údarás dó ar na ciníocha,</verse>
			<verse number="27">mar a fuair mise ó mʼathair, agus déanfaidh sé iad a rialú le slat iarainn, faoi mar a bheadh soithí cré dá mbascadh;</verse>
			<verse number="28">agus tabharfaidh mé dó réalta na maidine.</verse>
			<verse number="29">An té a bhfuil cluas air, éisteadh sé lena bhfuil dá rá ag an Spiorad leis na heaglaisí.’</verse>
		</chapter>
		<chapter number="3">
			<verse number="1">“Scríobh go dtí aingeal na heaglaise i Sairdeas: ‘Mar seo a deir an té ag a bhfuil seacht spiorad Dé agus na seacht réalta: Is eol dom dʼoibreacha, go bhfuil tú in ainm a bheith beo, ach gur marbh thú.</verse>
			<verse number="2">Dúisigh agus neartaigh a bhfuil fágtha agus ar tí báis, óir ní bhfuair mé dʼoibreacha foirfe os comhair mo Dhé.</verse>
			<verse number="3">Cuimhnigh más ea cad a ghlac tú agus a chuala tú, agus coinnigh do ghreim agus déan aithrí. Mura ndúisí tú, tiocfaidh mé mar ghadaí agus ní bheidh a fhios agat cén uair a thiocfaidh mé ort.</verse>
			<verse number="4">Ach tá beagán agat i Sairdeas, daoine nár shalaigh a n-éidí; agus siúlfaidh siad faram in éidí geala óir is fiú iad é.</verse>
			<verse number="5">An té a bheireann bua beidh sé gléasta mar sin in éidí geala, agus ní scriosfaidh mé a ainm as leabhar na beatha, agus admhóidh mé a ainm os comhair mʼathar agus os comhair a aingeal.</verse>
			<verse number="6">An té a bhfuil cluas air, éisteadh sé lena bhfuil dá rá ag an Spiorad leis na heaglaisí.’</verse>
			<verse number="7">“Scríobh go dtí aingeal na heaglaise i bhFilideilfia: ‘Mar seo a deir an té is naofa, an té is fírinneach, an té ag a bhfuil eochair Dháiví, an té a osclaíonn agus nach ndúnann aon duine:</verse>
			<verse number="8">Is eol dom dʼoibreacha. Féach! Chuir mé doras ar leathadh romhat, nach féidir dʼaon duine a dhúnadh, óir is beag é an neart atá agat ach choinnigh tú mʼfhocal agus níor shéan tú mʼainm.</verse>
			<verse number="9">Féach! Tabharfaidh mé do shionagóg Shátain iad siúd a deir gur Giúdaigh iad féin agus nach ea, ach gur bréag dóibh sin, agus, féach, cuirfidh mé iallach orthu teacht agus sléachtadh ag do chosa agus a thuiscint go bhfuil grá agam duit.</verse>
			<verse number="10">De bhrí gur choinnigh tú focal mʼfhoighne, coinneoidh mise thusa ó uair an chathaithe, atá le teacht ar an domhan go léir, chun lucht áitrithe an domhain a phromhadh.</verse>
			<verse number="11">Ní fada go dtiocfaidh mé; coinnigh do ghreim ar a bhfuil agat, i dtreo nach sciobfaidh aon duine do choróin.</verse>
			<verse number="12">An té a bheireann bua, déanfaidh mé colún de i dteampall mo Dhé, agus ní rachaidh sé amach go deo arís; agus scríobhfaidh mé ainm mo Dhé air, agus ainm chathair mo Dhé, an Iarúsailéim Nua, a thiocfaidh anuas as Neamh, ó mo Dhia, agus mʼainm nua féin.</verse>
			<verse number="13">An té a bhfuil cluas air le héisteacht, éisteadh sé lena bhfuil dá rá ag an Spiorad leis na heaglaisí.’</verse>
			<verse number="14">“Scríobh go dtí aingeal na heaglaise i Láódacáia: ‘Mar seo a deir an tÁiméan, an finné dílis fírinneach, céadtús chruthúnas Dé.</verse>
			<verse number="15">Is eol dom dʼoibreacha, nach fuar thú agus nach te. Och nach fuar nó te thú!</verse>
			<verse number="16">De bhrí go bhfuil tú alabhog, gan a bheith fuar ná te, táim chun tú a sceitheadh as mo bhéal amach.</verse>
			<verse number="17">Óir deir tú: “Táim saibhir, táim faoi chonách, níl aon easpa orm”; agus gan a fhios agat go bhfuil tú dearóil, truamhéalach, bocht, dall, gan éadach.</verse>
			<verse number="18">Comhairlím duit ór a cheannach uaim atá profa sa tine, chun go mbeidh tú saibhir; agus éidí geala le cur ort chun nár léir náire do bhall nocht; agus ungadh le do shúile a ungadh chun go mbeidh radharc agat.</verse>
			<verse number="19">An lucht dá dtugaim grá, ceartaím agus smachtaím; bí díograiseach, uime sin, agus déan aithrí.</verse>
			<verse number="20">Seo mé i mo sheasamh ag an doras, agus mé ag bualadh air; má chloiseann aon duine mo ghuth agus an doras a oscailt dom, tiocfaidh mé isteach chuige agus beidh bia agam fairis agus aige-sean faram-sa.</verse>
			<verse number="21">An té a bheireann bua, tabharfaidh mé cead dó suí taobh liom i mo rí-chathaoir, faoi mar a bhí an bua agam-sa agus gur shuigh mé taobh le mʼathair ina rí-chathaoir-sean.</verse>
			<verse number="22">An té a bhfuil cluas air, éisteadh sé lena bhfuil dá rá ag an Spiorad leis na heaglaisí.’”</verse>
		</chapter>
		<chapter number="4">
			<verse number="1">Bhí fís agam ina dhiaidh sin, agus bʼiúd doras oscailte ar Neamh, agus an chéad ghlór a chuala ag labhairt liom mar ghlór trumpa, bhí sé dá rá: “Gabh anseo aníos agus taispeánfaidh mé duit a gcaithfidh teacht ina ndiaidh seo.”</verse>
			<verse number="2">Bhí mé faoi luí an Spioraid gan mhoill, agus, féach, bhí rí-chathaoir suite sna flaithis, agus neach ina shuí sa chathaoir sin.</verse>
			<verse number="3">Agus an té a bhí ina shuí bhí sé ar lí seaspair agus sairdis agus bhí bogha ceatha timpeall na rí-chathaoireach ar dhealramh na smaragaide.</verse>
			<verse number="4">Bhí ceithre rí-chathaoir fichead mór-thimpeall na rí-chathaoireach agus ceathrar seanóirí fichead ina suí sna rí-chathaoireacha, iad gléasta in éidí geala agus corónacha óir ar a gceann.</verse>
			<verse number="5">Gabhann amach ón rí-chathaoir splancacha tintrí, glórtha agus toirneacha; bíonn seacht lóchrann tine ar lasadh os comhair na rí-chathaoireach, agus is iad-san seacht spiorad Dé.</verse>
			<verse number="6">Agus os comhair na rí-chathaoireach tá mar a bheadh farraige ghloine, cosúil le criostal. Agus i lár baill ag an rí-chathaoir, agus mór-thimpeall na rí-chathaoireach, tá ceithre dhúil bheo atá lán de shúile chun tosaigh agus laistiar.</verse>
			<verse number="7">Is cosúil an chéad dúil bheo le leon agus an dara dúil le damh; tá aghaidh mar aghaidh duine ar an tríú dúil, agus tá an ceathrú dúil cosúil le hiolar ar eitilt.</verse>
			<verse number="8">Agus bíonn sé sciathán ar gach ceann de na ceithre dhúile bheo, agus iad lán de shúile mór-thimpeall agus laistigh; ní théann aon stad orthu de lá ná dʼoíche ach ag rá:</verse>
			<verse number="9">“Is naofa, naofa, naofa, an Tiarna Dia Uilechumhachtach; an té a bhí ann, atá, agus atá le teacht.”</verse>
			<verse number="10">Agus i gcónaí nuair a thugann na dúile glóir agus onóir agus buíochas don té atá ina shuí sa rí-chathaoir, an té a mhaireann ar feadh na síoraíochta, sléachtann an ceathrar seanóirí fichead go talamh os comhair an té atá ina shuí sa rí-chathaoir, agus adhrann siad an té a mhaireann ar feadh na síoraíochta, agus caitheann a gcorónacha síos os comhair na rí-chathaoireach dá rá:</verse>
			<verse number="11">“A Thiarna agus a Dhia linn, is fiú thú glóir agus onóir agus cumhacht a fháil, óir is tú a chruthaigh an uile ní agus is trí do thoil a tháinig siad ann agus a cruthaíodh iad.”</verse>
		</chapter>
		<chapter number="5">
			<verse number="1">Agus chonaic mé go raibh, i ndeaslámh an té a bhí ina shuí sa rí-chathaoir, scrolla ar a raibh scríbhneoireacht laistigh agus lasmuigh, agus é séalaithe le seacht séala;</verse>
			<verse number="2">agus chonaic mé aingeal tréan ag fógairt de ghlór ard: “Cé hé ar fiú é an scrolla a oscailt agus a shéalaí a bhriseadh?”</verse>
			<verse number="3">Ach níor fhéad aon duine ar neamh ná ar talamh ná faoin talamh an scrolla a oscailt, ná féachaint air.</verse>
			<verse number="4">Ghoil mé go fuíoch mar nach bhfuarthas aon duine arbh fhiú é an scrolla a oscailt ná féachaint air.</verse>
			<verse number="5">Ach dúirt duine de na seanóirí liom: “Ná bí ag gol. Féach! Bhí an bua ag an leon de threibh Iúdá, fréamh Dháiví, i dtreo go n-osclódh sé an scrolla agus a sheacht séala.”</verse>
			<verse number="6">Agus chonaic mé an tUan, mar a bheadh tar éis a bhásaithe, ina sheasamh i lár slí, idir an rí-chathaoir agus na ceithre dhúil bheo, agus na seanóirí; bhí seacht n-adharc air agus seacht súil aige arbh iad seacht spiorad Dé a seoladh amach ar fud an domhain uile.</verse>
			<verse number="7">Agus tháinig sé agus thóg sé an scrolla as deaslámh an té a bhí ina shuí sa rí-chathaoir.</verse>
			<verse number="8">Agus nuair a thóg sé an scrolla, shléacht na ceithre dhúil bheo agus an ceathrar seanóirí fichead go talamh os comhair an Uain, agus ag cách díobh bhí cruit agus cuach óir lán de thúis–urnaithe na naomh is ea iad sin.</verse>
			<verse number="9">Chan siad iomann nua dá rá: “Is fiú thú an scrolla a ghlacadh, agus a shéalaí a bhriseadh, óir básaíodh thú agus dʼfhuascail tú daoine do Dhia le dʼfhuil, as gach treibh, agus teanga, agus pobal, agus cine,</verse>
			<verse number="10">agus rinne tú díobh ríocht agus sagairt dár nDia, agus rialóidh siad ar talamh.”</verse>
			<verse number="11">Ansin sa bhfís dom, chuala mé glór iliomad aingeal timpeall na rí-chathaoireach agus na ndúl beo, agus na seanóirí, agus ba é a líon deich míle faoi dheich míle agus na mílte ar mhílte.</verse>
			<verse number="12">Agus is é a bhí dá rá acu de ghlór ard: “Is fiú é an tUan arna bhású, é a fháil cumhachta, agus saibhris, agus eagna, agus nirt, agus onóra, agus glóire, agus molta.”</verse>
			<verse number="13">Ansin, an uile chréatúr sna flaithis, agus ar talamh, agus faoi thalamh, agus sa bhfarraige, chuala mé iad go léir sna baill sin, dá rá: “Go raibh moladh agus onóir agus glóir agus cumhacht don té atá ina shuí sa rí-chathaoir agus don Uan ar feadh na síoraíochta.”</verse>
			<verse number="14">Agus dúirt na ceithre dhúil: “Áiméan.” Agus shléacht na seanóirí agus rinne siad adhradh.</verse>
		</chapter>
		<chapter number="6">
			<verse number="1">Ansin sa bhfís dom, nuair a dʼoscail an tUan an chéad cheann de na seacht séala, chuala mé ceann de na ceithre dhúil bheo dá rá de ghlór mar thoirneach: “Tar.”</verse>
			<verse number="2">Dʼfhéach mé agus bʼiúd an t-each bán, agus bogha ag a mharcach; tugadh coróin dó agus chuaigh sé amach faoi bhua agus chun bua a bhreith.</verse>
			<verse number="3">Nuair a dʼoscail sé an dara séala, chuala mé an dara dúil dá rá: “Tar.”</verse>
			<verse number="4">Agus amach le heach eile, é seo craorag, agus ceadaíodh dá mharcach an tsíocháin a bhreith leis ón talamh, chun go maródh daoine a chéile; agus tugadh claíomh mór dó.</verse>
			<verse number="5">Nuair a dʼoscail sé an tríú séala chuala mé an tríú dúil dá rá: “Tar.” Dʼfhéach mé agus bʼiúd an t-each dubh, agus scálaí ina lámh ag a mharcach.</verse>
			<verse number="6">Agus chuala mé mar a bheadh guth i lár na gceithre dhúil bheo dá rá: “Miosúr cruithneachta ar phingin, agus trí mhiosúr eorna ar phingin; agus ná mill an ola ná an fíon.”</verse>
			<verse number="7">Nuair a dʼoscail sé an ceathrú séala, chuala guth an cheathrú dúil bheo dá rá: “Tar.”</verse>
			<verse number="8">Dʼfhéach mé, agus bʼiúd an t-each báiteach bán agus “An Bás” ab ainm don mharcach a bhí air, agus lean Ifreann é; agus tugadh dóibh cumhacht ar an gceathrú cuid den domhan chun maraithe leis an gclaíomh, le gorta, le plá agus le hainmhithe allta na talún.</verse>
			<verse number="9">Nuair a dʼoscail sé an cúigiú séala, chonaic mé faoin altóir a n-anamacha uile úd a maraíodh ar son Bhriathar Dé agus ar son na fianaise a thug siad.</verse>
			<verse number="10">Agus ghlaoigh siad de ghuth ard: “A Thiarna uasail, atá naofa fírinneach, cá fada go ndéana tú breithiúnas agus díoltas ar son ár gcuid fola ar áitritheoirí an domhain?”</verse>
			<verse number="11">Ansin tugadh éide gheal do gach duine díobh agus dúradh leo feitheamh go fóillín go gcomhlíonfaí líon a gcomhsheirbhíseach agus a mbráithre a bhí le cur chun báis, a ndála féin.</verse>
			<verse number="12">Nuair a dʼoscail sé an séú séala, dʼfhéach mé; agus tharla crith mór talún, agus dhubhaigh an ghrian mar éadach róin, agus dheargaigh an ghealach go léir mar fhuil,</verse>
			<verse number="13">agus thit réaltaí Neimhe chun talún faoi mar a scaoileann an crann figí a chaora geimhridh uaidh nuair a chroitheann cóch gaoithe é.</verse>
			<verse number="14">Agus bhailigh an spéir léi mar scrolla ag filleadh ar a chéile agus cuireadh gach sliabh agus gach oileán as a n-ionad.</verse>
			<verse number="15">Ansin, ríthe an domhain, agus na maithe móra, agus na cinn feadhna, lucht an tsaibhris agus an nirt, agus gach daor agus saor, chuaigh siad i bhfolach i bpluaiseanna agus i measc charraigeacha na gcnoc,</verse>
			<verse number="16">agus iad dá rá leis na cnoic agus leis na carraigeacha: “Titigí orainn agus folaígí sinn ar ghnúis an té atá ina shuí sa rí-chathaoir agus ar fhearg an Uain;</verse>
			<verse number="17">óir tháinig lá mór a fheirge, agus cé a fhéadann é a sheasamh?”</verse>
		</chapter>
		<chapter number="7">
			<verse number="1">Ina dhiaidh sin chonaic mé ceithre aingeal ina seasamh ar cheithre chúinne an domhain agus ceithre ghaoth an domhain dá gcoimeád siar acu i dtreo nach séidfeadh aon ghaoth ar tír ná ar muir, ná ar aon chrann.</verse>
			<verse number="2">Ansin chonaic mé aingeal eile ag gabháil suas ó éirí gréine agus séala le Dia beo aige, agus ghlaoigh sé in ard a ghutha ar na ceithre aingeal ar ar cuireadh de chúram dochar a dhéanamh do thalamh agus do mhuir,</verse>
			<verse number="3">agus dúirt sé: “Ná déanaigí dochar do thalamh ná do mhuir ná do na crainn nó go gcuirfimid séala ar chláréadan sheirbhísigh Dé.”</verse>
			<verse number="4">Agus chuala mé líon na ndaoine ar cuireadh an séala orthu, céad agus daichead a ceathair míle agus iad as gach treibh de chlann Iosrael.</verse>
			<verse number="5">Cuireadh an séala ar dhá mhíle dhéag de threibh Iúdá, ar dhá mhíle dhéag de threibh Réúbaen, ar dhá mhíle dhéag de threibh Ghád,</verse>
			<verse number="6">ar dhá mhíle dhéag de threibh Áiséar, ar dhá mhíle dhéag de threibh Naftáilí, ar dhá mhíle dhéag de threibh Mhanaise,</verse>
			<verse number="7">ar dhá mhíle dhéag de threibh Shimeon, ar dhá mhíle dhéag de threibh Léiví, ar dhá mhíle dhéag de threibh Íosácár,</verse>
			<verse number="8">ar dhá mhíle dhéag de threibh Zeabalan, ar dhá mhíle dhéag de threibh Iósaef, ar dhá mhíle dhéag de threibh Bhiniáimin.</verse>
			<verse number="9">Ina dhiaidh sin bʼiúd an mathshlua mór nárbh fhéidir dʼaon duine a chomhaireamh as gach cine agus treibh agus pobal agus teanga; bhí siad ina seasamh os comhair na rí-chathaoireach agus os comhair an Uain, iad gléasta in éidí geala agus craobhacha pailme acu ina lámha.</verse>
			<verse number="10">Agus bhí siad ag glaoch de ghlór ard: “Slánú dár nDia a shuíonn sa rí-chathaoir agus don Uan!”</verse>
			<verse number="11">Bhí na haingil go léir ina seasamh mór-thimpeall na rí-chathaoireach agus na seanóirí agus na gceithre dhúil, agus chaith siad iad féin ar a n-aghaidh os comhair na rí-chathaoireach ag adhradh Dé</verse>
			<verse number="12">dá rá: “Áiméan. Beannacht agus glóir agus eagna agus buíochas agus onóir agus cumhacht agus neart dár nDia go deo deo. Áiméan.”</verse>
			<verse number="13">Ansin labhair duine de na seanóirí agus dúirt sé liom: “Iad seo atá gléasta in éidí geala, cé hiad féin agus cad as ar tháinig siad?”</verse>
			<verse number="14">Dúirt mé mar fhreagra air: “A Thiarna liom, tá a fhios agat.” Agus dúirt sé liom: “Is iad-san an dream atá gafa tríd an duainéis mhór; nigh siad agus gheal siad a n-éidí i bhfuil an Uain.</verse>
			<verse number="15">Uime sin tá siad os comhair rí-chathaoir Dé, agus déanann siad seirbhís dó de lá agus dʼoíche ina theampall; agus, an té atá ina shuí sa rí-chathaoir, beidh sé ina measc dá gcosaint;</verse>
			<verse number="16">ní bheidh tart orthu feasta, ná ocras, ná ní chiapfaidh an ghrian iad ná an brothall dearg.</verse>
			<verse number="17">Óir, an tUan atá i lár baill ag an rí-chathaoir, is é a bheidh mar aoire acu, agus treoróidh sé iad go toibreacha na beatha; agus glanfaidh Dia an uile dheoir dá súile.”</verse>
		</chapter>
		<chapter number="8">
			<verse number="1">Nuair a dʼoscail an tUan an seachtú séala, tharla ciúnas, mar a bheadh ar feadh leathuaire, sna flaithis.</verse>
			<verse number="2">Ansin chonaic mé seacht dtrumpa dá dtabhairt do na seacht n-aingeal a bhí ina seasamh os comhair Dé.</verse>
			<verse number="3">Agus tháinig aingeal eile agus sheas sé ag an altóir agus túiseoir órga aige; agus tugadh dó iliomad túise le cumasc le hurnaithe na naomh ar an altóir órga a bhí os comhair na rí-chathaoireach.</verse>
			<verse number="4">Agus chuaigh deatach na túise mar aon le hurnaithe na naomh go léir in airde ó lámh an aingil a bhí os comhair Dé.</verse>
			<verse number="5">Ansin thóg an t-aingeal an túiseoir agus líon é le tine ón altóir agus theilg ar an domhan é. Dʼéirigh roistí toirní, agus tormáin, agus tintreacha, agus crith talún.</verse>
			<verse number="6">Ansin phrapáil na seacht n-aingeal leis na seacht dtrumpa chun iad a shéideadh.</verse>
			<verse number="7">Shéid an chéad aingeal a thrumpa, agus tharla clocha sneachta agus tine measctha ar fhuil agus teilgeadh ar an domhan iad; loisceadh trian an domhain, loisceadh trian na gcrann, agus loisceadh an féar glas go léir.</verse>
			<verse number="8">Shéid an dara haingeal a thrumpa agus teilgeadh mar a bheadh sliabh mór ar dearglasadh amach sa bhfarraige.</verse>
			<verse number="9">Rinneadh fuil de thrian den fharraige agus fuair trian de mhíolta beo na farraige bás, agus scriosadh trian na long.</verse>
			<verse number="10">Shéid an tríú haingeal a thrumpa. Thit réalta mhór ó na flaithis, í ar lasadh mar a bheadh lóchrann; agus thit sí ar thrian na n-aibhneacha agus ar na toibreacha fíor-uisce.</verse>
			<verse number="11">“Mormónta” is ea a thugtar mar ainm ar an réalta. Agus rinne mormónta de thrian na n-uiscí, agus is iomaí duine a fuair bás ó na huiscí mar gur éirigh siad searbh.</verse>
			<verse number="12">Ansin shéid an ceathrú haingeal a thrumpa agus buaileadh trian den ghrian agus den ghealach agus trian de na réaltaí, i dtreo gur dhorchaigh ar thrian díobh agus go raibh trian den lá gan soilsiú agus trian den oíche mar an gcéanna.</verse>
			<verse number="13">Ansin i bhfís dom chuala mé iolar ag glaoch go hard agus é ag eitilt in arda Neimhe: “Mairg, mairg, mairg dá bhfuil ag áitreabh ar talamh, de bharr ghlór na dtrumpaí eile atá le séideadh ag na trí aingeal.”</verse>
		</chapter>
		<chapter number="9">
			<verse number="1">Ansin shéid an cúigiú haingeal a thrumpa agus chonaic mé réalta a thit chun na talún ó na flaithis agus tugadh dó eochair an phoill duibheagáin.</verse>
			<verse number="2">Agus dʼoscail sé an poll duibheagáin agus mʼéirigh as an bpoll deatach mar dheatach as béilteach thine agus dhorchaigh an ghrian agus an spéir ó dheatach an phoill.</verse>
			<verse number="3">Ansin snigh lócaistí as an deatach ar an talamh agus tugadh dóibh cumhacht mar an gcumhacht atá ag scairpeanna na talún.</verse>
			<verse number="4">Dúradh leo gan dochar a dhéanamh dʼfhéar na talún, ná dʼaon fhás ná dʼaon chrann, ach amháin do na daoine nach raibh séala Dé ar a n-éadan.</verse>
			<verse number="5">Ná níor tugadh de chead dóibh iad a mharú, ach a bheith dá bpianadh ar feadh cúig mhí, agus cealg a bpéine mar chealg scairpe nuair a chuireann sí i nduine í.</verse>
			<verse number="6">Sna laethanta úd beidh daoine ar lorg an bháis ach gan é a fháil, agus ag tnúth le bás a fháil, ach éalóidh an bás uathu.</verse>
			<verse number="7">Ba chuma iad na lócaistí, le féachaint orthu, le capaill feistithe chun catha; ar a gceann bhí coróin mar a bheadh dʼór, agus a gceannaithe mar a bheadh ceannaithe daoine;</verse>
			<verse number="8">bhí gruaig orthu mar ghruaig ban, agus fiacla acu mar fhiacla leon.</verse>
			<verse number="9">Bhí lúireacha orthu mar lúireacha iarainn, agus bhí torann a sciathán mar a bheadh torann mórán carbad agus a gcapaill ar ruathar chun catha.</verse>
			<verse number="10">Tá eireaball orthu cosúil le scairp agus cealg ann; agus is san eireaball atá a gcumhacht chun a bheith ag pianadh na ndaoine ar feadh cúig mhí.</verse>
			<verse number="11">Tá aingeal an duibheagáin acu mar rí orthu; tugtar ‘Abadón’ mar ainm air san Eabhrais agus ‘Apalluón’ nó ‘Scriostóir’ sa Ghréigis.</verse>
			<verse number="12">Tá mairg a haon imithe léi. Féach, seo dhá mhairg eile le teacht fós.</verse>
			<verse number="13">Ansin shéid an séú haingeal a thrumpa, agus chuala mé an glór ag teacht ó cheithre chorr na haltóra óir a bhí os comhair Dé,</verse>
			<verse number="14">agus é dá rá leis an séú haingeal a raibh an trumpa aige: “Scaoil na ceithre aingeal atá faoi chuibhrigh láimh le habhainn mhór na hEofraite.”</verse>
			<verse number="15">Agus scaoileadh leis na ceithre aingeal a bhí ar tinneall socair don uair agus don lá agus don mhí agus don bhliain, chun go maróidís trian an chine dhaonna.</verse>
			<verse number="16">Agus ba é líon na ndíormaí marc-shlua –chuala mé a líon–dhá oiread deich míle de dheich míle fear.</verse>
			<verse number="17">Agus is mar seo a chonaic mé na heacha i mʼfhís: bhí lúireacha lasracha ar dhath na hiasainte agus na ruibhe ar na marcaigh; bhí cinn na n-each mar chinn leon agus bhí tine agus deatach agus ruibh ag sileadh óna mbéala.</verse>
			<verse number="18">Ba leis na trí phlá sin a maraíodh trian den chine daonna, leis an tine, leis an deatach agus leis an ruibh ag sileadh óna mbéal.</verse>
			<verse number="19">Óir tá cumhacht na n-each ina mbéal agus ina n-eireaball. Tá a n-eireabaill mar nathracha nimhe, agus cinn orthu, agus is leo a dhéanaid dochar.</verse>
			<verse number="20">Ach an chuid eile den chine daonna a fágadh gan marú ag na plánna seo, ní dhearna siad aithrí in oibreacha a lámh agus gan adhradh do na deamhain ná do na híola óir ná airgid ná cré-umha ná cloiche ná adhmaid, nithe atá gan cumas radhairc ná éisteachta ná siúil.</verse>
			<verse number="21">Ní mó ná sin a rinne siad aithrí ina ndúnmharuithe ná ina n-asarlaíocht ná ina gcuid striapachais ná gadaíochta.</verse>
		</chapter>
		<chapter number="10">
			<verse number="1">Ansin chonaic mé aingeal tréan eile ag tuirlingt ó na flaithis, agus néal mar éide ina thimpeall, agus an bogha sine ar a cheann. Bhí a cheannaithe mar an ngrian agus a chosa mar cholúin tine,</verse>
			<verse number="2">agus bhí scrolla beag ar oscailt aige ina lámh. Chuir sé a chos dheas ar an bhfarraige agus a chos chlé ar an talamh,</verse>
			<verse number="3">agus ghlaoigh sé de ghlór ard mar leon ag búireadh. Agus nuair a ghlaoigh, labhair na seacht dtoirneach lena nglór ar leith féin.</verse>
			<verse number="4">Agus nuair a labhair na seacht dtoirneach, bhíos ar tí scríofa, agus chuala guth ó na flaithis dá rá: “Cuir séala lena bhfuil ráite ag na seacht dtoirneach, agus ná scríobh é.”</verse>
			<verse number="5">Agus an t-aingeal a chonaic mé ina sheasamh ar an bhfarraige agus ar an talamh, dʼardaigh sé a lámh chun na bhflaitheas agus</verse>
			<verse number="6">mhionnaigh sé dar an té a mhaireann ar feadh na síoraíochta, an té a chruthaigh na flaithis agus a bhfuil iontu, agus an talamh agus a bhfuil air, agus an fharraige agus a bhfuil inti; mhionnaigh sé: “Ní bheidh moill ann feasta,</verse>
			<verse number="7">ach sna laethanta a nglaofaidh an seachtú haingeal, nuair a bheidh sé ar tí a thrumpa a shéideadh, ansin beidh rúndiamhair Dé arna comh-líonadh faoi mar a dʼfhógair sé dá sheirbhísigh, na fáithe.”</verse>
			<verse number="8">Ansin an guth a chuala ó na flaithis labhair sé liom arís, agus dúirt sé liom: “Ar aghaidh leat, tóg an scrolla atá ar oscailt i lámh an aingil atá ina sheasamh ar an bhfarraige agus ar an talamh.”</verse>
			<verse number="9">Chuaigh mé chun an aingil dá rá leis an scrolla beag a thabhairt dom. Agus dúirt sé liom: “Tóg agus slog é, agus cuirfidh sé casadh searbh ar do ghoile, ach beidh sé milis mar mhil i do bhéal.”</verse>
			<verse number="10">Thóg mé an scrolla beag, más ea, ó lámh an aingil agus shlog mé é, agus bhí sé milis mar mhil i mo bhéal, agus nuair a bhí sé ite agam tháinig casadh searbh ar mo ghoile.</verse>
			<verse number="11">Ansin dúradh liom: “Ní foláir duit fáistine a dhéanamh arís i dtaobh pobal agus ciníocha agus teangacha agus a lán ríthe.”</verse>
		</chapter>
		<chapter number="11">
			<verse number="1">Ansin tugadh bata dom mar shlat tomhais agus é dá rá liom: Éirigh agus tomhais teampall Dé, agus an altóir agus an lucht adhartha ansiúd;</verse>
			<verse number="2">ach cúirt sheachtrach an teampaill, ná bac léi, agus ná tomhais í mar tugadh í do na ciníocha agus satlóidh siad ar an gcathair naofa faoina gcosa ar feadh dhá mhí agus daichead.</verse>
			<verse number="3">Ach fágfaidh mé faoi mo bheirt fhinnéithe é, agus beidh siad ag fáidheoireacht ar feadh míle dhá chéad agus trí fichid lá, agus iad gléasta i sacéadaí.</verse>
			<verse number="4">Is iad-san an dá chrann ola, agus an dá lóchrann a sheasann os comhair Thiarna an domhain.</verse>
			<verse number="5">Agus más áil le haon duine dochar a dhéanamh dóibh, tagann tine as a mbéal agus slogann a naimhde. Más áil le haon duine dochar a dhéanamh dóibh, más ea, is mar sin nach foláir é a mharú.</verse>
			<verse number="6">Tá sé de chumhacht acu na spéartha a iamh i dtreo nach mbeidh aon bháisteach ann le linn laethanta a bhfáidheoireachta; agus tá de chumhacht acu na huiscí a iompú ina bhfuil, agus an talamh a bhualadh le gach sórt plá a mhinice agus is mian leo.</verse>
			<verse number="7">Agus ar gcríochnú a bhfianaise dóibh, an beithíoch a éiríonn aníos as an duibheagán, fearfaidh sé cogadh orthu agus cloífidh iad agus maróidh iad.</verse>
			<verse number="8">Agus beidh a gcorpáin ina luí ar shráid na cathrach móire–ar a dtugtar go fíorúil Sodam, agus an Éigipt mar ar céasadh a dTiarna chomh maith;</verse>
			<verse number="9">agus daoine ó gach pobal agus treibh agus teanga agus cine ag stánadh ar a gcorpáin ar feadh trí lá go leith, gan cead a thabhairt iad a adhlacadh;</verse>
			<verse number="10">agus gairdeas ar áitritheoirí an domhain ina dtaobh. Cuirfidh siad tabhartais chun a chéile mar gur chiap an bheirt fháithe seo áitritheoirí an domhain.”</verse>
			<verse number="11">Ansin tar éis trí lá go leith chuaigh spiorad beatha ó Dhia isteach iontu, agus sheas siad ar a mboinn, agus ghabh scéin mhór a raibh ag faire orthu.</verse>
			<verse number="12">Agus chuala siad guth tréan ó na flaithis dá rá leo: “Tagaigí anseo aníos!” Agus chuaigh siad suas chun na bhflaitheas i néal agus a naimhde ag faire orthu.</verse>
			<verse number="13">Ag an nóiméad sin tharla crith mór talún agus thit deachú den chathair, agus fuair seacht míle duine bás sa chrith talún; ghabh eagla an chuid eile agus thug siad glóir do Dhia na bhflaitheas.</verse>
			<verse number="14">Tá an dara mairg imithe léi. Féach, tá an tríú mairg ag teacht gan mhoill.</verse>
			<verse number="15">Ansin shéid an seachtú haingeal a thrumpa. Agus bʼiúd guthanna tréana sna flaithis dá rá: “I lámh ár dTiarna agus a Chríost a tharla tiarnas an domhain agus rialóidh sé ar feadh na síoraíochta.”</verse>
			<verse number="16">Agus an ceathrar seanóirí ar fhichid a bhí ina suí ina rí-chathaoireacha os comhair Dé, chaith siad iad féin ar a mbéala agus thug siad adhradh do Dhia</verse>
			<verse number="17">dá rá: “Beirimid buíochas leat, a Thiarna, a Dhia Uilechumhachtaigh, an té atá ann agus a bhí mar gur ghlac tú chugat do mhórchumhacht agus go ndeachaigh tú i mbun rialaithe.</verse>
			<verse number="18">Ghabh fearg na ciníocha, ach tháinig fraoch dʼfheirge agus uain an bhreithiúnais ar na mairbh, uain cúiteamh a thabhairt do do sheirbhísigh, na fáithe, agus do na naoimh agus don dream ag a bhfuil urraim do dʼainm, idir bheag agus mhór, uain scriosta lucht scriosta an domhain.”</verse>
			<verse number="19">Ansin osclaíodh teampall Dé ar neamh, agus bhí radharc ar áirc a chonartha ina theampall agus tharla tintreacha, agus glórtha agus toirneacha, agus crith talún agus a lán cloch sneachta.</verse>
		</chapter>
		<chapter number="12">
			<verse number="1">Ansin thaibhsigh an comhartha mór sa spéir, bean a raibh an ghrian mar bhrat uimpi agus an ghealach faoina cosa agus coróin de dhá réalta dhéag ar a ceann.</verse>
			<verse number="2">Bhí gin aici ina broinn, agus mʼéigh sí ina híona agus ina pianta linbh.</verse>
			<verse number="3">Ansin thaibhsigh an dara comhartha sa spéir, féach, dragan mór dearg le seacht gceann agus deich n-adharc agus seacht gcoróin ar a chinn.</verse>
			<verse number="4">Scuab a eireaball trian de réaltaí na spéire chun siúil agus theilg iad chun talún. Sheas an dragan os comhair na mná a bhí ar tí leanbh a bhreith dʼfhonn an leanbh a shlogadh nuair a bhéarfadh sí é.</verse>
			<verse number="5">Agus rug sí gin mhic atá chun na ciníocha go léir a rialú le slat iarainn; agus sciobadh a mac suas chun Dé agus chun a rí-chathaoireach.</verse>
			<verse number="6">Ach theith an bhean léi chun an fhásaigh mar a raibh ansiúd aice áit ullamh ag Dia chun go gcuirfí cóir uirthi ar feadh míle dhá chéad agus trí fichid lá.</verse>
			<verse number="7">Ansin bhris cogadh amach sna flaithis, níor mhór do Mhicheál agus dá chuid aingeal troid leis an dragan. Dʼfhreagair an dragan agus a chuid aingeal an cath,</verse>
			<verse number="8">ach níor rug siad bua, agus ní bhfuarthas a n-ionad sna flaithis feasta.</verse>
			<verse number="9">An dragan mór, an nathair nimhe chianaosta, an té ar a dtugtar an ‘Diabhal’ agus ‘Sátan’, an té a mheallann an saol go léir, teilgeadh chun na talún é, agus teilgeadh a aingil mar aon leis.</verse>
			<verse number="10">Agus chuala mé guth tréan sna flaithis dá rá: “Anois tá slánú agus neart agus tiarnas ár nDé agus údarás a Chríost tagtha, óir teilgeadh anuas cúisitheoir ár mbráithre, an té a bhíodh dá gcúisiú os comhair Dé de lá agus dʼoíche.</verse>
			<verse number="11">Agus rug siad bua air trí fhuil an Uain, agus trí bhriathar a bhfianaise mar nár chás leo a n-anam thar an mbás.</verse>
			<verse number="12">Uime sin, bíodh lúcháir oraibhse a fhlaitheasa, agus sibh-se a chónaíonn iontu. Is mairg don talamh, agus don fharraige, óir chuaigh an diabhal síos chugaibh faoi chuthach feirge agus a fhios aige nach bhfuil aige ach uain ghearr.”</verse>
			<verse number="13">Nuair a chonaic an dragan gur teilgeadh chun na talún é, chuaigh sé sa tóir ar an mbean a rug an ghin mhic.</verse>
			<verse number="14">Tugadh don bhean dhá sciathán iolair mhóir chun go n-eitleodh sí léi amach sa bhfhásach ón dragan go dtí a háit féin, mar a gcuirfí cóir uirthi ar feadh trátha, dhá thráth agus leath trátha.</verse>
			<verse number="15">Sceith an nathair nimhe uisce, mar abhainn, as a bhéal i ndiaidh na mná dʼfhonn go bhfuadódh sé le sruth í.</verse>
			<verse number="16">Ach tháinig an talamh i gcabhair ar an mbean, agus dʼoscail an talamh a chraos agus shlog sé an abhainn a sceith an dragan as a bhéal.</verse>
			<verse number="17">Bhí an dragan, más ea, i bhfeirg leis an mbean, agus dʼimigh sé leis chun cogadh a fhearadh ar an gcuid eile dá sliocht, iad siúd a choimeádann aitheanta Dé agus a thugann fianaise ar Íosa.</verse>
			<verse number="18">Agus sheas sé ar bhruach na farraige.</verse>
		</chapter>
		<chapter number="13">
			<verse number="1">Ansin chonaic mé an beithíoch ag éirí as an bhfarraige, agus deich n-adharc agus seacht gceann air, agus deich gcoróin ar a dheich n-adharc, agus ainmneacha diamhaslacha ar a chinn.</verse>
			<verse number="2">Agus an beithíoch a chonaic mé ba chuma é nó liopard agus a chosa mar chosa béir, agus a bhéal mar bhéal leoin; agus thug an dragan dó a neart agus a rí-chathaoir agus a mhórchumhacht.</verse>
			<verse number="3">Bhí, de réir dealraimh, goin bháis ar cheann leis ach cneasaíodh an ghoin bháis. Agus ghabh ionadh an saol mór ar fad agus lean an beithíoch.</verse>
			<verse number="4">Shléacht siad le hómós don dragan mar gur thug sé an chumhacht don bheithíoch, agus shléacht siad le hómós don bheithíoch dá rá: “Cé atá cosúil leis an mbeithíoch? Agus cé a fhéadann troid leis?”</verse>
			<verse number="5">Agus tugadh béal don bheithíoch le diamhaslaí móra a chur as agus tugadh de chead dó sin a dhéanamh ar feadh dhá mhí agus daichead.</verse>
			<verse number="6">Dʼoscail sé a bhéal do mhaslaí in aghaidh Dé, chun a ainm a mhaslú, agus a áitreabh agus cách a bhfuil a n-áitreabh acu sna flaithis.</verse>
			<verse number="7">Agus tugadh cead dó cogadh a fhearadh ar na naoimh, agus iad a chloí; agus tugadh údarás dó ar gach treibh agus pobal agus teanga agus cine.</verse>
			<verse number="8">Agus áitritheoirí uile an domhain, nach bhfuil a n-ainm scríofa ó thúsú an domhain i leabhar beatha an Uain a básaíodh, sléachtfaidh siad le hómós dó.</verse>
			<verse number="9">An té a bhfuil cluas air, éisteadh sé:</verse>
			<verse number="10">“Má tá géibheann i ndán dʼaon duine, i ngéibheann a rachaidh sé. Má tá aon duine le bás a fháil le faobhar claímh, ní foláir é a bhású le claíomh. Anseo a éilítear foighne agus creideamh na naomh.”</verse>
			<verse number="11">Ansin chonaic mé, ag éirí ón talamh, beithíoch eile ar a raibh dhá adharc mar uan agus a labhair mar dhragan.</verse>
			<verse number="12">Tá cumhacht uile an chéad bheithígh aige seo dá cur i bhfeidhm ina láthair; agus cuireann sé faoi deara don domhan, agus do gach duine a áitíonn ann, sléachtadh le hómós don chéad bheithíoch a bhfuil an ghoin bháis air leigheasta.</verse>
			<verse number="13">Agus déanann sé comharthaí móra, dá chur faoi deara fiú amháin do thine tuirlingt ar talamh ó neamh os comhair daoine.</verse>
			<verse number="14">Meallann sé áitritheoirí an domhain leis na comharthaí a cheadaítear dó a dhéanamh os comhair an bheithígh, agus deir sé le háitritheoirí an domhain dealbh a dhéanamh don bheithíoch ar a raibh goin an chlaímh agus a mhair.</verse>
			<verse number="15">Agus ceadaíodh dó anam a chur i ndealbh an bheithígh, i dtreo go labhródh dealbh an bheithígh fiú amháin; agus go marófaí cibé duine nach sléachtfadh le hómós do dhealbh an bheithígh.</verse>
			<verse number="16">Cuireann sé iallach ar gach duine idir bheag agus mhór, idir shaibhir agus dhaibhir, idir shaor agus dhaor, marc a bhualadh ar a ndeaslámh nó ar a n-éadan</verse>
			<verse number="17">agus sin i dtreo nach bhféadfaidh aon duine ceannach ná díol gan an marc, ainm an bheithígh, nó uimhir a ainm, a bheith air.</verse>
			<verse number="18">Anseo a éilítear an eagna! An té a bhfuil éirim ann, comhaireadh sé uimhir an bheithígh, óir is uimhir duine é. A 666 a uimhirsean!</verse>
		</chapter>
		<chapter number="14">
			<verse number="1">Rinneadh fís dom arís: bʼiúd an tUan ina sheasamh ar chnoc Shíón, agus ina theannta bhí céad agus ceithre mhíle is daichead de dhaoine a raibh a ainm agus ainm a athar scríofa ar a n-éadan.</verse>
			<verse number="2">Chuala mé glór ó neamh mar ghlór tuilte lána, agus mar ghlór toirní tréine. Agus an glór a chuala mé, ba chuma é nó glór cruitirí ag cruitireacht lena gcruiteanna.</verse>
			<verse number="3">Agus canann siad mar a bheadh caintic nua os comhair na rí-chathaoireach agus os comhair na gceithre dhúil bheo agus na seanóirí; níor fhéad aon duine an chaintic a fhoghlaim seachas an céad agus ceithre mhíle agus daichead a bhí ceannaithe ón saol.</verse>
			<verse number="4">Siúd iad an dream nár truaillíodh le mná, mar is aontumhaigh iad. Iad-san lucht leanta an Uain cibé áit ina ngabhann sé. Ceannaíodh iad-san as an gcine daonna mar chéadtorthaí do Dhia agus don Uan,</verse>
			<verse number="5">agus ní bhfuarthas bréag ina mbéal. Tá siad gan cháim.</verse>
			<verse number="6">Ansin chonaic mé aingeal eile agus é ar eitilt i mbuaic Neimhe; bhí dea-scéala síoraí aige le fógairt dá gcónaíonn ar talamh, agus do gach cine, agus treibh agus teanga agus pobal.</verse>
			<verse number="7">Bhí sé ag glaoch go hard dá rá: “Bíodh eagla Dé oraibh, agus tugaigí glóir dó, óir tá uair a bhreithiúnais tagtha. Sléachtaigí le hómós don té a rinne neamh agus talamh, an mhuir agus na toibreacha fíor-uisce.”</verse>
			<verse number="8">Agus lean aingeal eile, an dara ceann, é dá rá: “Thit an Bhablóin Mhór, thit sí siúd a thug ar na ciníocha uile fíon feirge a striapachais a ól.”</verse>
			<verse number="9">Lean aingeal eile iad, an tríú ceann, agus é ag glaoch go hard dá rá: “Má shléachtann aon duine don bheithíoch agus dá dhealbh agus a chomhartha a ghabháil chuige ar a éadan nó ar a lámh,</verse>
			<verse number="10">ólfaidh seisean chomh maith cuid dʼfhíon feirge Dé arna dhoirteadh gan chumasc i gcupán a chuthaigh; déanfar é a phianadh le tine agus le ruibh os comhair na n-aingeal naofa agus an Uain.</verse>
			<verse number="11">Tá deatach a bpianta ag éirí aníos ar feadh na síoraíochta. Ní bhíonn sos isló ná istoíche ag an dream a shléachtann le hómós don bheithíoch agus dá dhealbh ná ag aon duine a ghabhann marc a ainm chuige.”</verse>
			<verse number="12">Anseo a éilítear foighne na bhfíréan a choimeádann aitheanta Dé agus creideamh in Íosa.</verse>
			<verse number="13">Ansin chuala an guth ó na flaithis dá rá: “Scríobh: Is beannaithe na mairbh a fhaigheann bás sa Tiarna, as seo amach.” “Is beannaithe go deimhin,” a deir an Spiorad, “i dtreo go scoirfidh siad dá saothar mar tá a n-oibreacha dá leanúint.”</verse>
			<verse number="14">Ansin bhí fís agam agus bʼiúd an néal geal agus ina shuí ar an néal, neach mar mhac duine, agus coróin óir ar a cheann agus corrán géar ina lámh.</verse>
			<verse number="15">Agus tháinig aingeal eile amach ón teampall, ag glaoch in ard a ghutha ar an té a bhí ina shuí ar an néal, dá rá: “Sáigh isteach do chorrán agus bain; óir tá aimsir an fhómhair tagtha agus tá fómhar an domhain seanabaí.”</verse>
			<verse number="16">Ansin dʼimir an té a bhí ina shuí ar an néal a chorrán ar fhómhar an domhain agus baineadh fómhar an domhain.</verse>
			<verse number="17">Ansin tháinig aingeal eile amach ón teampall sna flaithis agus corrán géar aige-sean chomh maith.</verse>
			<verse number="18">Agus an t-aingeal a bhí i gceannas na tine, tháinig sé amach ón altóir agus ghlaoigh sé in ard a ghutha ar an té ag a raibh an corrán géar dá rá: “Sáigh isteach do chorrán géar agus bailigh crobhaingí fíniúna an domhain, óir is abaí dá chaora go léir.”</verse>
			<verse number="19">Agus dʼimir an t-aingeal a chorrán ar an domhan, agus bhailigh sé fómhar fíniúna an domhain, agus theilg sé é i gcantaoir mhór fhearg Dé.</verse>
			<verse number="20">Agus pasáladh an chantaoir lasmuigh den chathair, agus sceith fuil as an gcantaoir go sriana na n-each, agus sin míle sé chéad staid ó bhaile.</verse>
		</chapter>
		<chapter number="15">
			<verse number="1">Ansin chonaic mé comhartha eile sna flaithis, é mór iontach: seacht n-aingeal agus seacht bplá acu, na cinn deiridh, mar is iontu-san a tugadh fearg Dé chun a críche.</verse>
			<verse number="2">Ansin chonaic mé mar a bheadh farraige de ghloine measctha le tine, agus an dream a bhuaigh ar an mbeithíoch agus ar a dhealbh, agus ar uimhir a ainm–bhí siad ina seasamh ar an bhfarraige ghloine, agus cruiteanna Dé acu,</verse>
			<verse number="3">agus bhí siad ag canadh chaintic Mhaois, seirbhíseach Dé, agus caintic an Uain, dá rá: “Is éachtach agus is iontach iad dʼoibreacha, A Thiarna Dia, a Uilechumhachtaigh. Is cóir agus is fíor do chosáin, a rí na gciníocha.</verse>
			<verse number="4">Cé hé nach eagal leis thú, a Thiarna, agus nach dtabharfaidh glóir do dʼainm? Óir is tú amháin is naofa. Agus tiocfaidh na ciníocha uile agus sléachtfaidh romhat le hómós, óir foilsíodh do bhreithiúnais.”</verse>
			<verse number="5">Ina dhiaidh sin chonaic mé fís! Bʼiúd teampall bhoth na fianaise ar oscailt sna flaithis,</verse>
			<verse number="6">agus tháinig na seacht n-aingeal leis na seacht bplá amach as an teampall, agus iad feistithe i línéadach glan gléigeal, agus criosa óir faoina n-ucht.</verse>
			<verse number="7">Agus thug ceann de na ceithre dhúil bheo do na seacht n-aingeal seacht soitheach óir lán dʼfhearg Dé, an té a mhaireann ar feadh na síoraíochta.</verse>
			<verse number="8">Agus líonadh an teampall den deatach ó ghlóir Dé agus óna chumhacht; níorbh fhéidir dʼaon duine dul isteach sa teampall nó gur tugadh seacht bplá na seacht n-aingeal chun críche.</verse>
		</chapter>
		<chapter number="16">
			<verse number="1">Ansin chuala mé guth ard ón teampall dá rá leis na seacht n-aingeal: “Imígí agus doirtigí seacht soitheach fhearg Dé ar an domhan.”</verse>
			<verse number="2">Agus dʼimigh an chéad aingeal agus dhoirt sé a shoitheach ar an talamh; agus tháinig drochneascóid nimhneach ar na daoine ar a raibh marc an bheithígh agus a shléachtadh le hómós dá dhealbh.</verse>
			<verse number="3">Dhoirt an dara haingeal a shoitheach ar an bhfarraige agus rinne fuil mar a bheadh fuil chorpáin di, agus fuair gach míol beo dá bhfuil sa bhfarraige bás.</verse>
			<verse number="4">Dhoirt an tríú haingeal a shoitheach ar na haibhneacha agus ar na toibreacha uisce agus rinneadh fuil díobh.</verse>
			<verse number="5">Agus chuala mé aingeal na n-uiscí dá rá: “Is cóir thú, an té atá ann, agus a bhí, ós mar seo a thug tú breith, tusa atá naofa.</verse>
			<verse number="6">Óir dhoirt siad fuil na naomh agus na bhfáithe, agus thug tú fuil le hól dóibh. A chonáchsan orthu!”</verse>
			<verse number="7">Agus chuala an altóir féin dá rá: “Is ea, a Thiarna Dia, a Uilechumhachtaigh, is fíor agus is cóir iad do bhreitheanna!”</verse>
			<verse number="8">Dhoirt an ceathrú haingeal a shoitheach ar an ngrian, agus ceadaíodh dise na daoine a loscadh le tine,</verse>
			<verse number="9">agus loisceadh na daoine le teann teasa, agus mhaslaigh siad ainm Dé a bhfuil cumhacht aige ar na plánna sin, ach ní dhearna siad aithrí agus glóir a thabhairt dó.</verse>
			<verse number="10">Dhoirt an cúigiú haingeal a shoitheach ar rí-chathaoir an bheithígh, agus luigh dorchadas ar a ríocht, agus chogain daoine a dteanga le barr péine,</verse>
			<verse number="11">agus mhaslaigh siad Dia na bhflaitheas de bharr a bpianta agus a neascóidí ach ní dhearna siad aithrí ina n-oibreacha.</verse>
			<verse number="12">Dhoirt an séú haingeal a shoitheach ar abhainn mhór na hEofraite, agus chuaigh an t-uisce inti i ndísc, i dtreo go mbeadh bóthar ullamh do na ríthe anoir.</verse>
			<verse number="13">Agus chonaic mé trí spiorad neamh-ghlana, mar fhrogaí, ag teacht ó bhéal an dragain agus ó bhéal an bheithígh agus ó bhéal an fháidh bhréige–</verse>
			<verse number="14">spioraid deamhan iad a bhíonn ag déanamh comharthaí, agus téann siad amach chun ríthe an domhain go léir dá dtionól le chéile chun catha lá mór Dé Uilechumhachtaigh.</verse>
			<verse number="15">“Féach! Seo mé ag teacht mar ghadaí. Is méanar don té a dhéanann faire, gan a chuid éadaigh a chaitheamh uaidh, i dtreo nach rachaidh sé timpeall lomnocht agus go bhfeicfear a náire.”</verse>
			<verse number="16">Agus chruinnigh siad iad chun na háite ar a dtugtar ‘Harmagadón’ san Eabhrais.</verse>
			<verse number="17">Dhoirt an seachtú haingeal a shoitheach ar an aer agus tháinig an guth tréan as an teampall ón rí-chathaoir, dá rá: “Tá sé curtha i gcríoch!”</verse>
			<verse number="18">Agus tharla tintreacha agus tormáin, agus toirneacha; agus tharla crith mór talún nach raibh a leithéid ann ó tháinig daoine ar an domhan, bhí an crith talún úd chomh tréan sin.</verse>
			<verse number="19">Rinne trí chuid den chathair mhór, agus thit cathracha na gciníocha ar lár. Agus an Bhablóin Mhór, tháinig sí chun cuimhne i láthair Dé, dʼfhonn go dtabharfaí cupán fíona de chuthach fhearg Dé le hól di.</verse>
			<verse number="20">Theith gach oileán agus ní raibh fáil ar na sléibhte.</verse>
			<verse number="21">Agus thit clocha móra sneachta, chomh trom le tallann, anuas ó neamh ar na daoine. Agus mhaslaigh na daoine Dia de bharr phlá na gcloch sneachta, óir ba rómhór mar phlá iad.</verse>
		</chapter>
		<chapter number="17">
			<verse number="1">Ansin tháinig ceann de na seacht n-aingeal leis na seacht soitheach chugam, agus labhair sé liom dá rá: “Gabh i leith! Taispeánfaidh mé duit an breithiúnas ar an striapach mhór, í siúd atá ina suí ar na tuilte lána.</verse>
			<verse number="2">Rinne ríthe an domhain striapachas léi-se, agus chuir fíon a striapachais áitritheoirí an domhain ar meisce.”</verse>
			<verse number="3">Rug sé leis isteach i bhfásach ansin mé faoi luí an Spioraid, agus chonaic mé an bhean ina suí ar bheithíoch craorag, agus eisean breac le hainmneacha diamhasla agus seacht gceann air agus deich n-adharc.</verse>
			<verse number="4">Bhí an bhean gafa i gcorcra agus i gcraorag, agus í órmhaisithe le hór agus le cloch lómhar agus le péarlaí. Bhí cupán óir ina deaslámh agus é lán dʼuafáis agus de shalachair a striapachais.</verse>
			<verse number="5">Ar chlár a héadain bhí ainm scríofa: Rúndiamhair: “An Bhablóin Mhór, Máthair Striapacha agus Uafáis an Domhain.”</verse>
			<verse number="6">Agus chonaic mé an bhean agus í ar meisce le fuil na naomh agus le fuil fhinnéithe Íosa. Arna feiceáil dom ghabh ionadh thar na bearta mé.</verse>
			<verse number="7">Agus dúirt an t-aingeal liom: “Cad a bheir ionadh ort? Inseoidh mise duit rúndiamhair na mná agus an bheithígh atá dá hiompar, é siúd ar a bhfuil seacht gceann agus deich n-adharc.”</verse>
			<verse number="8">“An beithíoch a chonaic tú, bhí sé ann agus níl anois, agus tá sé le teacht aníos as an duibheagán agus tá sé ar bhóthar a léir-scrios ta. Agus iad siúd dʼáitritheoirí an domhain, nach bhfuil a n-ainm scríofa i leabhar na beatha ó chruthú an domhain, beidh ionadh orthu nuair a fheicfidh siad an beithíoch a bhí ann agus nach bhfuil, ach atá le teacht.</verse>
			<verse number="9">Éilíonn sé seo ceann lán dʼeagna. Na seacht gceann, seacht gcnoc iad-san ar a bhfuil a suíochán ag an mbean,</verse>
			<verse number="10">agus seachtar ríthe leis; tá cúigear díobh-san tite, tá duine díobh faoi réim, agus duine eile gan teacht fós; nuair a thiocfaidh sé, ní mór an mhoill a bheidh air.</verse>
			<verse number="11">Agus an beithíoch, a bhí ann, agus nach bhfuil, eisean an t-ochtú duine, cé go bhfuil sé ar an seachtar, agus tá sé ar bhóthar a léir-scrios ta.</verse>
			<verse number="12">Agus na deich n-adharc a chonaic tú, deichniúr ríthe iad nár ghabh ríocht fós, ach tá cumhacht le fáil acu ar feadh aon uaire amháin mar ríthe le cois an bheithígh.</verse>
			<verse number="13">Táid dʼaon mhéin agus ag toirbhirt a nirt agus a gcumhachta don bheithíoch.</verse>
			<verse number="14">Fearfaidh siad sin cogadh ar an Uan, ach cloífidh an tUan iad mar is é sin tiarna na dtiarnaí agus rí na ríthe; agus a lucht leanúna, is iad-san an lucht a glaodh, na tofaigh, na dílsigh.”</verse>
			<verse number="15">Lean sé air ag caint liom: “Na huiscí a chonaic tú mar a bhfuil an striapach ina suí, pobail agus slóite iad, agus ciníocha agus teangacha.</verse>
			<verse number="16">Agus na deich n-adharc a chonaic tú, agus an beithíoch, tiocfaidh fuath acu don striapach, agus fágfaidh siad tréigthe lomnocht í; íosfaidh siad a cuid feola agus loiscfidh í féin le tine,</verse>
			<verse number="17">óir chuir Dia ina gcroí a mhian féin a dhéanamh, a bheith dʼaon mhéin, agus a ríocht a thoirbhirt don bheithíoch nó go gcomhlíonfar briathra Dé.</verse>
			<verse number="18">Agus an bhean a chonaic tú, ise an chathair mhór, í siúd a bhfuil údarás aici ar ríthe an domhain.”</verse>
		</chapter>
		<chapter number="18">
			<verse number="1">Ina dhiaidh seo i bhfís chonaic mé aingeal eile ag teacht anuas ó na flaithis, agus údarás mór aige, agus lonraigh an domhan lena ghlóir.</verse>
			<verse number="2">Ghlaoigh sé in ard a ghutha dá rá: “Tá sí ar lár, ar lár, an Bhablóin Mhór! Rinne nead lonnaithe deamhan di, agus daingean gach spioraid mhíghlain, agus tearmann gach éin bhréin, agus lóiste gach ainmhí neamhghlain uafair;</verse>
			<verse number="3">óir dʼól na ciníocha go léir fíon corraitheach a striapachais. Rinne ríthe an domhain striapachas léi Agus mʼéirigh ceannaitheoirí an domhain saibhir le teann a teaspaigh.”</verse>
			<verse number="4">Ansin chuala guth eile ó na flaithis dá rá: “Amach libh aisti, a phobal liom, i dtreo nach mbeidh sibh páirteach ina cionta, agus nach mbeidh cuid dá plánna le hiompar agaibh.</verse>
			<verse number="5">Óir shroich a cionta na flaithis agus thug Dia a héagóracha chun cuimhne.</verse>
			<verse number="6">Díolaigí an comhar léi; cúitígí a hoibreacha faoi dhó léi. An cupán a mheasc sí, meascaigí dise é le dúbailt tomhais.</verse>
			<verse number="7">De réir mar a bhí éirí in airde uirthi agus teaspach, tugaigí di peannaid agus doilíos. Óir is é a deir sí ina croí: ‘Is ban-ríon mé i mo chathaoir; ní baintreach mé ná ní baol dom doilíos a fheiceáil.’</verse>
			<verse number="8">Uime sin in aon lá amháin tiocfaidh a plánna bás agus doilíos agus gorta, agus loscfar í le tine. Óir is tréan é an Tiarna Dia, an té a dhaor í.”</verse>
			<verse number="9">Agus ríthe an domhain, an dream a rinne striapachas léi agus teaspach, déanfaidh siad caoineadh agus lógóireacht fúithi nuair a fheicfidh siad deatach a tóiteáin;</verse>
			<verse number="10">agus iad ina seasamh i bhfad amach uaithi le heagla a peannaide, déarfaidh siad: “Is mairg duit, is mairg, a chathair mhór, a Bhablóin, a chathair thréan, óir in aon uair amháin tháinig an bhreith ort.”</verse>
			<verse number="11">Beidh ceannaitheoirí an domhain dá caí agus dá caoineadh mar nach gceannaíonn aon duine aon lasta leo feasta–</verse>
			<verse number="12">lasta óir ná airgid, ná cloch lómhar, ná péarlaí, lasta línéadaigh mhín ná éadaigh chorcra, ná síoda, ná scarlóide, ná aon adhmad cumhra, ná aon ghréithe eabhair ná adhmaid mhórluachaigh, ná práis, ná iarainn, ná marmair;</verse>
			<verse number="13">ná aon chainéal, ná spíosraí, ná musc, ná miorr, ná túis; ná fíon, ná ola, ná plúr mín, na cruithneacht, ná stoc, ná caoirigh, ná capaill, ná carbaid, ná daoir, ná anamacha daoine.</verse>
			<verse number="14">“Tá fómhar mór mhiangas dʼanama éalaithe uait. Tá imeacht gan teacht déanta ag do shólaistí agus ag do ghalántacht go léir.”</verse>
			<verse number="15">Ceannaitheoirí na nithe seo, an lucht a rinne saibhreas tríthi, beidh siad ina seasamh i bhfad amach uaithi le heagla a peannaide agus iad ag caoi agus ag olagón,</verse>
			<verse number="16">dá rá: “Is mairg di, is mairg don chathair mhór, í siúd a bhí gléasta i línéadach mín, i gcorcra is i scarlóid, agus órmhaisithe le hór agus le cloch lómhar agus le péarlaí.</verse>
			<verse number="17">Óir in aon uair amháin scriosadh an saibhreas sin uile.” Agus gach captaen farraige, agus cách a sheolann ar muir, agus mairnéalaigh, agus an dream a shaothraíonn a mbeatha ar farraige, sheas siad i bhfad amach</verse>
			<verse number="18">agus chaoin siad go hard nuair a chonaic siad deatach a tóiteáin dá rá: “An raibh leithéid eile na cathrach móire ann?”</verse>
			<verse number="19">Agus chaith siad luaithreach ar a gceann agus ghoil siad go hard ag caoineadh is ag olagón: “Is mairg di, is mairg don chathair mhór, mar ar chruinnigh lucht na loingeas go léir ar muir saibhreas de bharr a rachmais; in aon uair amháin scriosadh í.</verse>
			<verse number="20">A fhlaitheasa, a naomha, agus a aspala agus a fháithe, bíodh lúcháir oraibh dá barr. Óir thug Dia a bhreith uirthi, breith ar bhur son.”</verse>
			<verse number="21">Ansin thóg aingeal tréan carraig mar lia mór bró agus chaith sé isteach sa bhfarraige í dá rá: “Mar sin is ea a theilgfear an Bhablóin, an chathair mhór, chun láir dʼaon iarracht, gan fáil uirthi feasta.</verse>
			<verse number="22">Agus ní chloisfear a thuilleadh ionat ceol na gcruitirí, ná na gcantairí, ná na bpíobairí ná na dtrumpadóirí. Ní bheidh ceardaí aon cheirde, le fáil ionat a thuilleadh; ná ní bheidh glór an mhuilinn le clos ionat feasta.</verse>
			<verse number="23">Ná ní shoilseoidh solas lóchrainn ionat a thuilleadh; ná ní bheidh guth fir ná mná céile le cloisteáil ionat feasta. Óir ba iad do mhangairí flatha an domhain; agus mealladh na ciníocha go léir le dʼasarlaíocht.</verse>
			<verse number="24">Fuarthas inti fuil na bhfáithe agus na naomh go léir agus a bhfuil úd uile a básaíodh ar talamh.”</verse>
		</chapter>
		<chapter number="19">
			<verse number="1">Ina dhiaidh sin chuala mé mar a bheadh glór mathshlua mhóir sna flaithis dá rá: “Aililiú! Is lenár nDia slánú agus glóir agus neart.</verse>
			<verse number="2">Óir is fíor iad a bhreitheanna agus is cóir. Thug sé breith ar an striapach mhór a thruailligh an domhan lena striapachas. Agus rinne sé fuil a sheirbhíseach a agairt uirthi.”</verse>
			<verse number="3">Ghlaoigh siad arís: “Aililiú! Éiríonn a deatach uaithi ar feadh na síoraíochta.”</verse>
			<verse number="4">Agus chaith an ceathrar seanóirí ar fhichid agus na ceithre dhúil bheo iad féin ar an talamh agus shléacht siad do Dhia a bhí ina shuí sa rí-chathaoir dá rá: “Áiméan. Aililiú.”</verse>
			<verse number="5">Agus tháinig guth ón rí-chathaoir amach dá rá: “Molaigí bhur nDia, a sheirbhíseacha go léir leis, sibh-se ar a bhfuil a eagla, idir bheag agus mhór.”</verse>
			<verse number="6">Ansin chuala mé glór mar a bheadh glór mathshlua mhóir agus mar a bheadh glór tuilte lána, agus mar a bheadh glór toirní tréine, agus iad dá rá: “Aililiú! Óir tháinig an Tiarna, ár nDia Uilechumhachtach, i réim.</verse>
			<verse number="7">Déanaimis gairdeas agus lúcháir agus tugaimis glóir dó. Óir tá bainis an Uain tagtha, agus tá a nuachar arna hullmhú féin.</verse>
			<verse number="8">Deonaíodh di í féin a ghléasadh i línéadach mín geal glioscarnach” óir is iad oibreacha fíréantachta na naomh an línéadach mín.</verse>
			<verse number="9">Agus dúirt an t-aingeal liom: “Scríobh: Is méanar dóibh siúd a fhaigheann cuireadh chun bainis an Uain.” Ansin dúirt sé liom: “Focail fhíora Dé iad-san.”</verse>
			<verse number="10">Agus chaith mé mé féin ag a chosa dá adhradh. Ach ar sé liom: “Cuir uait! Is comhsheirbhíseach leat-sa mé agus le do bhráithre a bhfuil fianaise Íosa acu. Déan Dia a adhradh. Óir is ionann spiorad na fáidheoireachta agus fianaise Íosa.”</verse>
			<verse number="11">Ansin chonaic mé na flaithis ar oscailt agus bʼiúd each bán agus ag marcaíocht ar a mhuin an té ar a dtugtar ‘Dílis’ agus ‘Fírinneach’, agus a dhéanann breithiúnas agus cogadh de réir an chirt.</verse>
			<verse number="12">Bladhm thine a shúile, agus ar a cheann tá mórán mionn ríoga, agus tá ainm aige scríofa nach eol dʼaon duine ach dó féin amháin.</verse>
			<verse number="13">Tá sé gléasta in éide a tumadh i bhfuil, agus is é ainm a ghoirtear air ‘Briathar Dé.’</verse>
			<verse number="14">Agus bhí sluaite Neimhe dá leanúint ar eacha geala, agus iad feistithe i línéadach mín gléigeal glan.</verse>
			<verse number="15">Bhí claíomh géar ag síneadh óna bhéal chun ciníocha a bhascadh. Déanann sé iad a rialú le slat iarainn agus pasálann sé cantaoir fhíon feirge Dé Uilechumhachtaigh.</verse>
			<verse number="16">Scríofa ar a fhallaing agus ar a shliasaid aige tá: ‘Rí na Ríthe’ agus ‘Tiarna na dTiarnaí.’</verse>
			<verse number="17">Ansin chonaic mé an t-aingeal ina sheasamh ar an ngrian, agus ghlaoigh sé in ard a ghutha agus dúirt sé leis na héin go léir ar eitilt i mbuaic Neimhe: “Tagaigí agus cruinnígí chun fleá mhór Dé,</verse>
			<verse number="18">chun go n-íosfaidh sibh feoil ríthe, agus feoil ceann-phort, agus feoil na laochra, agus feoil na n-each, agus feoil a marcach, agus feoil gach aon duine idir shaor is dhaor, idir bheag agus mhór.”</verse>
			<verse number="19">Agus chonaic mé an beithíoch, agus ríthe an domhain, agus a sluaite arna dtóstal chun cogadh a fhearadh ar an marcach agus ar a shlua-san.</verse>
			<verse number="20">Gabhadh an beithíoch agus, in éineacht leis, an fáidh bréige, an té a rinne comharthaí os a chomhair lenar mheall sé an dream a ghlac marc an bheithígh agus a shléacht le hómós dá dhealbh. Teilgeadh iad araon ina steillbheatha isteach sa linn tine ar lasadh le ruibh.</verse>
			<verse number="21">Maraíodh an chuid eile le claíomh mharcach an eich, an claíomh úd a bhí ag síneadh óna bhéal. Agus fuair na héin go léir a sáith dá bhfeoil.</verse>
		</chapter>
		<chapter number="20">
			<verse number="1">Ansin chonaic mé an t-aingeal ag tuirlingt ó na flaithis, agus eochair an duibheagáin ina lámh aige, agus slabhra mór.</verse>
			<verse number="2">Fuair sé an lámh in uachtar ar an dragan, an nathair nimhe chianaosta, an té is Diabhal agus is Sátan, chuir sé faoi chuibhrigh é ar feadh míle bliain,</verse>
			<verse number="3">agus chaith sé é don duibheagán, agus dʼiaigh sé air, agus bhuail sé séala os a chionn i dtreo nach meallfadh sé na ciníocha arís nó go gcomhlíonfaí an míle bliain. I gcionn an aga sin ní mór é a scaoileadh ar feadh tamaillín.</verse>
			<verse number="4">Agus chonaic mé na rí-chathaoireacha agus daoine ina suí iontu ar tugadh údarás breithiúnais dóibh; agus chonaic mé anamacha an dreama úd a dícheannadh ar son a bhfianaise ar Íosa agus ar son Bhriathar Dé, nár shléacht don bheithíoch ná dá dhealbh, agus nár ghlac a mharc ar a n-éadan ná ar a lámh. Tháinig an t-anam iontu agus rialaigh siad míle bliain le Críost.</verse>
			<verse number="5">Níor tháinig an t-anam sa chuid eile de na mairbh nó go raibh an míle bliain istigh. É sin an chéad aiséirí.</verse>
			<verse number="6">Is beannaithe agus is naofa an té atá páirteach sa chéad aiséirí. Ní bhaineann cumhacht an dara bás leo, ach beidh siad mar shagairt le Dia agus le Críost agus rialóidh míle bliain fairis.</verse>
			<verse number="7">Ar chomh-líonadh an mhíle bliain, scaoilfear Sátan as a ghéibheann,</verse>
			<verse number="8">agus amach leis ag mealladh na gciníocha i gceithre hairde an domhain, idir Ghóg agus Mhágóg, chun iad a thionól chun catha; is mar ghaineamh na trá a líon slua.</verse>
			<verse number="9">Ghabh siad suas thar chlár na talún, agus chuir siad léigear ar champa na naomh agus ar an muirnín cathrach. Ach tháinig tine ó Dhia anuas ó na flaithis agus dʼalp iad.</verse>
			<verse number="10">Agus an diabhal a mheall iad, teilgeadh é sa linn tine agus ruibhe mar ar teilgeadh an beithíoch agus an fáidh bréige chomh maith; beidh siad dá gciapadh de lá agus dʼoíche ar feadh na síoraíochta.</verse>
			<verse number="11">Ansin chonaic mé rí-chathaoir mhór gheal agus neach ina shuí inti ar theith an talamh agus an spéir óna láthair agus nach raibh fáil ar a n-ionad níos mó.</verse>
			<verse number="12">Agus chonaic mé na mairbh, idir mhór is mhion, ina seasamh os comhair na rí-chathaoireach. Agus osclaíodh na leabhair, agus osclaíodh leabhar eile, is é sin, leabhar na beatha. Agus tugadh breith ar na mairbh óna raibh scríofa sna leabhair, de réir a n-oibreacha.</verse>
			<verse number="13">Agus thug an fharraige uaithi a raibh de mhairbh aici, agus an Bás agus Ifreann a raibh do mhairbh iontu; tugadh breith orthu, gach duine de réir a n-oibreacha.</verse>
			<verse number="14">Agus teilgeadh an Bás agus Ifreann isteach sa linn tine. An linn tine sin an dara bás.</verse>
			<verse number="15">Agus má bhí aon duine nach bhfuarthas a ainm i leabhar na beatha teilgeadh é sa linn tine.</verse>
		</chapter>
		<chapter number="21">
			<verse number="1">Ansin chonaic mé neamh nua agus talamh nua. Bhí an chéad neamh agus an chéad talamh bailithe leo agus gan an fharraige ann feasta.</verse>
			<verse number="2">Agus chonaic mé an chathair naofa, an Iarúsailéim nua, ag teacht anuas ó na flaithis, ó Dhia agus í ullamh maisithe mar nuachar i gcomhair a fir chéile.</verse>
			<verse number="3">Agus chuala mé guth tréan ón rí-chathaoir dá rá: “Féach, tá áitreabh Dé fara daoine, agus cónóidh sé ina measc, agus beidh siad ina bpobal aige, agus beidh Dia féin faru.</verse>
			<verse number="4">Glanfaidh sé gach deoir óna súile, agus ní bheidh an bás ann feasta, ná ní bheidh caoineadh ná olagón ná pian ann a thuilleadh, óir tá an sean-saol thart.”</verse>
			<verse number="5">Ansin dúirt an té a bhí ina shuí sa rí-chathaoir: “Féach, tá gach aon ní dá dhéanamh nua agam.” Agus ar sé: “Scríobh. Óir is dílis agus is fírinneach iad na focail seo.”</verse>
			<verse number="6">Agus dúirt sé liom: “Tá sé curtha i gcríoch. Mise an tAlfa agus an Óimige, an tús agus an deireadh. An té a bhfuil tart air tabharfaidh mé rud le hól dó in aisce ó thobar uisce na beatha.</verse>
			<verse number="7">An té a bhéarfaidh bua, beidh na nithe seo mar oidhreacht aige, agus beidh mise i mo Dhia aige, agus beidh seisean ina mhac agam.</verse>
			<verse number="8">Ach na meatacháin, agus na mídhílsigh, lucht na truaillitheachta, agus na dún-mharfóirí, agus lucht an adhaltranais, na hasarlaíochta agus an íoladhartha, agus lucht an éithigh go léir, is é atá i ndán dóibh, a bheith sa linn tine agus ruibhe. Is é sin an dara bás.”</verse>
			<verse number="9">Ansin tháinig ceann de na haingil ag a raibh na seacht soitheach a bhí lán de na seacht bplá dheiridh agus dʼagaill sé mé dá rá: “Tar, agus taispeánfaidh mé duit an nuachar, céile an Uain.”</verse>
			<verse number="10">Agus rug sé leis mé sa spiorad faoi shliabh mór ard, agus thaispeáin sé Iarúsailéim, an chathair bheannaithe, dom agus í ag tuirlingt ó Neamh, ó Dhia,</verse>
			<verse number="11">agus glóir Dé aici. Ba chosúil a lonradh le cloch rólómhar, mar chloch sheaspair ar ghile an chriostail.</verse>
			<verse number="12">Agus múr mór ard ina timpeall, ar a raibh dhá gheata dhéag, agus ar na geataí bhí dhá aingeal déag, agus ainmneacha arna scríobh ar na geataí, ainmneacha dhá threibh dhéag mhac Iosrael;</verse>
			<verse number="13">bhí trí gheata ar an taobh thoir, trí gheata ar an taobh thuaidh, trí gheata ar an taobh theas, agus trí gheata ar an taobh thiar.</verse>
			<verse number="14">Agus dhá chloch déag bhoinn faoi mhúr na cathrach, agus orthu-san dhá ainm déag dháréag aspal an Uain.</verse>
			<verse number="15">Agus bhí slat tomhais óir ag an té a bhí ag caint liom, chun an chathair agus a geataí agus a múr a thomhas.</verse>
			<verse number="16">Tá an chathair arna leagan amach ina cearnóg, comhfhad comhleithead. Thomhais sé an chathair lena shlat; dhá mhíle dhéag staid; a fad, a leithead agus a hairde mar a chéile.</verse>
			<verse number="17">Agus thomhais sé a múr: céad agus ceithre bhan-lámh is daichead de réir tomhas fir, mar a bhí ag an aingeal.</verse>
			<verse number="18">Agus ba de sheaspar a tógadh an múr, agus bʼór glan an chathair, geal mar ghloine.</verse>
			<verse number="19">Bhí gach sórt cloch lómhar mar mhaise ar chlocha boinn mhúr na cathrach. An chéad chloch bhoinn, seaspar; an dara ceann, saifír; an tríú ceann, agáit; an ceathrú ceann, smaragaid;</verse>
			<verse number="20">an cúigiú ceann, oinisc; an séú ceann, rúibín; an seachtú ceann, crisilít; an t-ochtú ceann, beiril; an naoú ceann, tópás; an deichiú ceann, criseapráis; an t-aonú ceann déag, iasaint; an dara ceann déag, aimitis.</verse>
			<verse number="21">Dhá phéarla dhéag an dá gheata dhéag, agus gach ceann de na geataí dʼaon phéarla amháin. Bʼór glan mar ghloine ghlé sráid na cathrach.</verse>
			<verse number="22">Ní fhaca mé teampall inti, óir is é an Tiarna Dia Uilechumhachtach, agus an tUan, is teampall aici.</verse>
			<verse number="23">Agus ní gá don chathair grian ná gealach chun soilsiú uirthi, mar is í glóir Dé ba sholas di, agus ba é an tUan a lóchrann.</verse>
			<verse number="24">Siúlfaidh na náisiúin timpeall ina solas, agus tabharfaidh ríthe an domhain a nglóir chuici.</verse>
			<verse number="25">Ní dhúnfar a geataí sa lá–agus oíche ní bheidh ansiúd.</verse>
			<verse number="26">Tabharfar glóir agus onóir na gciníocha isteach inti.</verse>
			<verse number="27">Ní rachaidh aon ní neamh-ghlan isteach inti go deo, ná aon duine a chleachtann truaillitheacht ná éitheach; ní rachaidh inti ach iad siúd a bhfuil a n-ainm scríofa i leabhar beatha an Uain.</verse>
		</chapter>
		<chapter number="22">
			<verse number="1">Ansin thaispeáin sé dom sruth uisce na beatha, é glan mar chriostal, ag teacht ó rí-chathaoir Dé agus an Uain.</verse>
			<verse number="2">Bhí ansiúd i lár a sráide agus ar dhá thaobh na habhann, crainn na beatha a bheireadh a dhá dtoradh déag, agus gach ceann díobh ag tabhairt a thoraidh le haghaidh na míosa. Ba chun na ciníocha a leigheas duilliúr na gcrann.</verse>
			<verse number="3">Ní bheidh aon ní faoi mhallacht feasta, ach beidh rí-chathaoir Dé agus an Uain sa chathair, agus adharfaidh a sheirbhísigh é,</verse>
			<verse number="4">agus beidh a ghnúis le feiceáil acu, agus beidh a ainm ar chlár a n-éadain.</verse>
			<verse number="5">Ní bheidh oíche ann feasta, agus ní bheidh gá acu le solas lóchrainn ná solas na gréine, óir lonróidh an Tiarna Dia orthu agus rialóidh siad ar feadh na síoraíochta.</verse>
			<verse number="6">Agus dúirt sé liom: “Briathra dílse fírinneacha iad seo. Dia, Tiarna spioraid na bhfáithe, sheol sé a aingeal chun a thaispeáint dá sheirbhísigh na nithe nach foláir a tharlú gan mhoill.</verse>
			<verse number="7">Is ea, féach, is gearr go deimhin go dtiocfaidh mé. Is méanar don té a choinníonn focail fáistine an leabhair seo.”</verse>
			<verse number="8">Mise, Eoin, a chuala agus a chonaic na nithe seo. Nuair a chuala agus a chonaic mé, chaith mé mé féin ag cosa an aingil a dʼfhoilsigh na nithe seo dom chun é a adhradh.</verse>
			<verse number="9">Ach ar sé liom: “Cuir uait! Is comhsheirbhíseach leat-sa mé agus le do bhráithre, na fáithe, agus leis na daoine a choinníonn briathra an leabhair seo. Déan Dia a adhradh.”</verse>
			<verse number="10">Agus dúirt sé liom: “Ná cuir séala ar bhriathra fháistine an leabhair seo mar tá an uain in achomaireacht.</verse>
			<verse number="11">Fear na héagóra, déanadh sé éagóir fós; agus fear an striapachais, leanadh sé dá striapachas; fear na córa, cleachtadh sé an chóir fós; agus an naomh, leanadh sé dá naofacht.”</verse>
			<verse number="12">“Feach, is gearr go dtiocfaidh mé, agus mo luach saothair liom le tabhairt do gach duine de réir mar atá ag a shaothar.</verse>
			<verse number="13">Mise an tAlfa agus an Óimige, an té atá ar tosach agus ar deireadh, an tús agus an chríoch.”</verse>
			<verse number="14">Is méanar dóibh siúd a níonn a n-éidí, chun go mbeadh ceart acu chun crann na beatha, agus dul na geataí isteach don chathair.</verse>
			<verse number="15">Amach leis na madraí, na hasarlaithe, na hadhaltranaigh, na dún-mharfóirí, lucht an íoladhartha, agus gach duine a bhfuil cion aige ar an éitheach agus a chleachtann é.</verse>
			<verse number="16">“Mise, Íosa, a sheol mʼaingeal chun na nithe seo a fhógairt daoibh sna heaglaisí. Mise fréamh agus sliocht Dháiví, réalta gheal na maidine.”</verse>
			<verse number="17">Deir an Spiorad agus an nuachar: “Tar.” Agus an té a chloiseann, abradh sé: “Tar.” Agus an té a bhfuil tart air tagadh sé; agus an té a bhfuil dúil aige ann, bíodh uisce na beatha in aisce aige.</verse>
			<verse number="18">Tugaim rabhadh anois do gach duine a chloiseann briathra fháistine an leabhair seo. Má chuireann aon duine leo, cuirfidh Dia sa mhullach air na plánna atá scríofa sa leabhar seo.</verse>
			<verse number="19">Má thógann aon duine aon chuid de bhriathra leabhar na fáistine seo; tógfaidh Dia chun siúil a chuid-sean de chrann na beatha agus den chathair naofa, a bhfuil cur síos orthu sa leabhar seo.</verse>
			<verse number="20">An té a thugann fianaise ar na nithe seo, deir sé: “Is ea, táim ag teacht gan mhoill.” Áiméan. Tar, a Thiarna Íosa.</verse>
			<verse number="21">Grásta an Tiarna Íosa go raibh leis na naoimh go léir. Áiméan.</verse>
		</chapter>
	</book>
</bible>