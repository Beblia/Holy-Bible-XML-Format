<?xml version="1.0" encoding="UTF-8" standalone="yes"?>
<bible translation="Hebrew Bible (DHNT) 1885 - Delitzsch's Hebrew New Testament" status="Public Domain">
	<testament name="New">
		<book number="40">
			<chapter number="1">
				<verse number="1">ספר תולדת ישוע המשיח בן־דוד בן־אברהם׃</verse>
				<verse number="2">אברהם הוליד את־יצחק ויצחק הוליד את־יעקב ויעקב הוליד את־יהודה ואת־אחיו׃</verse>
				<verse number="3">ויהודה הוליד את־פרץ ואת זרח מתמר ופרץ הוליד את־חצרון וחצרון הוליד את־רם׃</verse>
				<verse number="4">ורם הוליד את־עמינדב ועמינדב הוליד את־נחשון ונחשון הוליד את־שלמון׃</verse>
				<verse number="5">ושלמון הוליד את־בעז מרחב ובעז הוליד את־עובד מרות ועובד הוליד את־ישי׃</verse>
				<verse number="6">וישי הוליד את־דוד המלך ודוד המלך הוליד את־שלמה מאשת אוריה׃</verse>
				<verse number="7">ושלמה הוליד את־רחבעם ורחבעם הוליד את־אביה ואביה הוליד את־אסא׃</verse>
				<verse number="8">ואסא הוליד את־יהושפט ויהושפט הוליד את־יורם ויורם הוליד את־עזיהו׃</verse>
				<verse number="9">ועזיהו הוליד את־יותם ויותם הוליד את־אחז ואחז הוליד את־יחזקיהו׃</verse>
				<verse number="10">ויחזקיהו הוליד את־מנשה ומנשה הוליד את־אמון ואמון הוליד את־יאשיהו׃</verse>
				<verse number="11">ויאשיהו הוליד את־יכניהו ואת־אחיו לעת גלות בבל׃</verse>
				<verse number="12">ואחרי גלותם בבלה הוליד יכניהו את שאלתיאל ושאלתיאל הוליד את־זרבבל׃</verse>
				<verse number="13">וזרבבל הוליד את־אביהוד ואביהוד הוליד את־אליקים ואליקים הוליד את עזור׃</verse>
				<verse number="14">ועזור הוליד את־צדוק וצדוק הוליד את־יכין ויכין הוליד את־אליהוד׃</verse>
				<verse number="15">ואליהוד הוליד את־אלעזר ואלעזר הוליד את־מתן ומתן הוליד את־יעקב׃</verse>
				<verse number="16">ויעקב הוליד את־יוסף בעל מרים אשר ממנה נולד ישוע הנקרא משיח׃</verse>
				<verse number="17">והנה כל־הדרות מן־אברהם עד־דוד ארבעה עשר דרות ומן־דוד עד־גלות בבל ארבעה עשר דרות ומעת גלות בבל עד־המשיח ארבעה עשר דרות׃</verse>
				<verse number="18">והלדת ישוע המשיח כה היתה מרים אמו ארשה ליוסף ובטרם יבא אליה נמצאת הרה לרוח הקדש׃</verse>
				<verse number="19">ויוסף בעלה היה איש צדיק ולא אבה לתתה לבוז ויאמר בלבו לשלחה בסתר׃</verse>
				<verse number="20">הוא חשב כזאת והנה מלאך יהוה נראה אליו בחלום ויאמר יוסף בן־דוד אל־תירא מכנוס אליך את מרים אשתך כי אשר הרה בה מרוח הקדש הוא׃</verse>
				<verse number="21">והיא ילדת בן וקראת את־שמו ישוע כי הוא יושיע את־עמו מעונותיהם׃</verse>
				<verse number="22">ותהי כל־זאת למלאת את אשר־דבר יהוה ביד הנביא לאמר׃</verse>
				<verse number="23">הנה העלמה הרה וילדת בן וקראו שמו עמנואל אשר פרושו האל עמנו׃</verse>
				<verse number="24">וייקץ יוסף משנתו ויעש כאשר צוהו מלאך יהוה ויקח אליו את־אשתו׃</verse>
				<verse number="25">ולא ידעה עד כי־ילדה בן את־בכורה ויקרא את־שמו ישוע׃</verse>
			</chapter>
			<chapter number="2">
				<verse number="1">ויהי כאשר נולד ישוע בבית־לחם יהודה בימי הורדוס המלך ויבאו מגושים מארץ מזרח ירושלימה לאמר׃</verse>
				<verse number="2">איה מלך היהודים הנולד כי ראינו את־כוכבו במזרח ונבא להשתחות לו׃</verse>
				<verse number="3">ויהי כשמע הורדוס המלך את־דבריהם ויבהל הוא וכל־ירושלים עמו׃</verse>
				<verse number="4">ויקהל את־כל־ראשי הכהנים וסופרי העם וידרש מאתם לאמר איפה יולד המשיח׃</verse>
				<verse number="5">ויאמרו לו בבית־לחם יהודה כי־כן כתוב ביד הנביא׃</verse>
				<verse number="6">ואתה בית־לחם ארץ יהודה אינך צעיר באלפי יהודה כי ממך יצא מושל אשר ירעה את־עמי ישראל׃</verse>
				<verse number="7">אז קרא הורדוס למגושים בסתר ויחקר אתם לדעת עת הראות הכוכב׃</verse>
				<verse number="8">וישלחם בית־לחם ויאמר לכו חקרו היטב על־דבר הילד והיה כי־תמצאון אתו והגדתם לי ואבאה להשתחות־לו גם־אני׃</verse>
				<verse number="9">ויהי כשמעם את־דברי המלך וילכו והנה הכוכב אשר־ראו במזרח דרך לפניהם עד באו אל־מקום אשר־שם הילד ויעמד ממעל לו׃</verse>
				<verse number="10">ויראו את־הכוכב וישמחו שמחה גדולה עד־מאד׃</verse>
				<verse number="11">ויבאו הביתה וימצאו את־הילד עם־מרים אמו ויפלו על־פניהם וישתחוו־לו ויפתחו את־אוצרותם ויקריבו לו מנחה זהב ולבונה ומר׃</verse>
				<verse number="12">ויצוו בחלום לבלתי שוב אל־הורדוס וילכו בדרך אחר אל־ארצם׃</verse>
				<verse number="13">הם הלכו משם והנה מלאך יהוה נראה אל־יוסף בחלום לאמר קום קח את־הילד ואת־אמו וברח־לך מצרימה והיה־שם עד־אשר אמר אליך כי הורדוס צדה את־הילד לאבדו׃</verse>
				<verse number="14">ויקם ויקח את־הילד ואת־אמו בלילה ויברח מצרימה׃</verse>
				<verse number="15">ויהי־שם עד־מות הורדוס למלאת את אשר דבר יהוה ביד הנביא לאמר ממצרים קראתי לבני׃</verse>
				<verse number="16">וירא הורדוס כי התלו בו המגושים ויקצף מאד וישלח וימת את־כל־הילדים אשר בבית־לחם ובכל־גבוליה מבן־שנתים ולמטה כפי העת אשר חקרה מפי המגושים׃</verse>
				<verse number="17">וימלא הדבר הנאמר בפי ירמיה הנביא לאמר׃</verse>
				<verse number="18">קול ברמה נשמע נהי ובכי תמרורים רחל מבכה על־בניה מאנה להנחם כי אינם׃</verse>
				<verse number="19">ויהי אחרי מות הורדוס והנה מלאך יהוה נראה בחלום אל־יוסף בארץ מצרים׃</verse>
				<verse number="20">ויאמר אליו קום קח את־הילד ואת־אמו ולך שוב אל־ארץ ישראל כי מתו המבקשים את־נפש הילד׃</verse>
				<verse number="21">ויקם ויקח את־הילד ואת־אמו ויבא ארצה ישראל׃</verse>
				<verse number="22">וכשמעו כי ארקלוס מלך ביהודה תחת הורדוס אביו ירא ללכת שמה ויצוה בחלום וילך לו אל־ארצות הגליל׃</verse>
				<verse number="23">ויבא וישב בעיר אשר שמה נצרת למלאת הדבר הנאמר על־פי הנביאים כי נצרי יקרא לו׃</verse>
			</chapter>
			<chapter number="3">
				<verse number="1">בימים ההם בא יוחנן המטביל ויהי קרא במדבר יהודה לאמר׃</verse>
				<verse number="2">שובו כי מלכות השמים הגיעה׃</verse>
				<verse number="3">הלא־זה הוא אשר נבא עליו ישעיהו הנביא לאמר קול קורא במדבר פנו דרך יהוה ישרו מסלותיו׃</verse>
				<verse number="4">והוא יוחנן לבושו שער גמלים ואזור עור במתניו ומאכלו חגבים ודבש היער׃</verse>
				<verse number="5">ויצאו אליו ישבי ירושלים וכל־יהודה וכל־ככר הירדן׃</verse>
				<verse number="6">ויטבלו על־ידו בירדן מתודים את־חטאתם׃</verse>
				<verse number="7">ויהי כראותו רבים מן־הפרושים והצדוקים נגשים לטבילתו ויאמר להם ילדי הצפעונים מי השכיל אתכם להמלט מן־הקצף הבא׃</verse>
				<verse number="8">לכן עשו פרי הראוי לתשובה׃</verse>
				<verse number="9">ואל־תחשבו בלבבכם לאמר אברהם הוא אבינו כי אני אמר לכם כי מן־האבנים האלה יכול האלהים להקים בנים לאברהם׃</verse>
				<verse number="10">וכבר הושם הגרזן על־שרש העצים והנה כל־עץ אשר איננו עשה פרי טוב יגדע וישלך באש׃</verse>
				<verse number="11">הן אנכי טובל אתכם במים לתשובה והבא אחרי חזק הוא ממני אשר אינני ראוי לשאת נעליו והוא יטבל אתכם ברוח הקדש ובאש׃</verse>
				<verse number="12">אשר בידו המזרה וזרה את־גרנו ואסף את־דגנו אל־אוצרו ואת־המץ ישרפנו באש אשר לא תכבה׃</verse>
				<verse number="13">ויבא ישוע מן־הגליל הירדנה אל־יוחנן להטבל על־ידו׃</verse>
				<verse number="14">ויוחנן חשך אותו לאמר אני צריך להטבל על־ידך ואתה בא אלי׃</verse>
				<verse number="15">ויען ישוע ויאמר אליו הניחה לי כי כן נאוה לנו למלא כל־הצדקה וינח לו׃</verse>
				<verse number="16">ויהי כאשר נטבל ישוע וימהר לעלות מן־המים והנה נפתחו־לו השמים וירא את־רוח אלהים יורדת כיונה ונחה עליו׃</verse>
				<verse number="17">והנה קול מן־השמים אומר זה בני ידידי אשר־רצתה נפשי בו׃</verse>
			</chapter>
			<chapter number="4">
				<verse number="1">אז נשא הרוח את־ישוע המדברה למען ינסהו השטן׃</verse>
				<verse number="2">ויהי אחרי צומו ארבעים יום וארבעים לילה וירעב׃</verse>
				<verse number="3">ויגש אליו המנסה ויאמר אם בן־האלהים אתה אמר לאבנים האלה ותהיינה ללחם׃</verse>
				<verse number="4">ויען ויאמר הן כתוב לא על־הלחם לבדו יחיה האדם כי על־כל־מוצא פי־יהוה׃</verse>
				<verse number="5">וישאהו השטן אל־עיר הקדש ויעמידהו על־פנת בית המקדש׃</verse>
				<verse number="6">ויאמר אליו אם בן־האלהים אתה השלך עצמך למטה כי כתוב כי מלאכיו יצוה־לך ועל־כפים ישאונך פן־תגף באבן רגלך׃</verse>
				<verse number="7">ויאמר אליו ישוע ועוד כתוב לא תנסה את יהוה אלהיך׃</verse>
				<verse number="8">ויוסף השטן וישאהו אל־הר גבה מאד ויראהו את־כל ממלכות תבל וכבודן׃</verse>
				<verse number="9">ויאמר אליו את־כל־זאת לך אתננה אם־תקד ותשתחוה לי׃</verse>
				<verse number="10">ויאמר אליו ישוע סור ממני השטן כי כתוב ליהוה אלהיך תשתחוה ואותו לבדו תעבד׃</verse>
				<verse number="11">וירף ממנו השטן והנה נגשו אליו מלאכים וישרתוהו׃</verse>
				<verse number="12">ויהי כשמעו כי הסגירו את־יוחנן וילך־לו ארץ הגליל׃</verse>
				<verse number="13">ויעזב את־נצרת ויבא וישב בכפר־נחום אשר על־שפת הים בגבול זבלון ונפתלי׃</verse>
				<verse number="14">למלאת הנאמר על־פי ישעיהו הנביא לאמר׃</verse>
				<verse number="15">ארצה זבלון וארצה נפתלי דרך הים עבר הירדן גליל הגוים׃</verse>
				<verse number="16">העם ההלכים בחשך ראו אור גדול וישבי בארץ צלמות אור נגה עליהם׃</verse>
				<verse number="17">מן־העת ההיא החל ישוע לקרא קרוא ואמור שובו כי הגיעה מלכות השמים׃</verse>
				<verse number="18">ובהתהלך ישוע על־יד ים־הגליל וירא שני אנשים אחים את־שמעון הנקרא פטרוס ואת אנדרי אחיו והמה משליכים מצודה בים כי דיגים היו׃</verse>
				<verse number="19">ויאמר אליהם לכו אחרי ואשימכם לדיגי אנשים׃</verse>
				<verse number="20">ויעזבו מהרה את המכמרות וילכו אחריו׃</verse>
				<verse number="21">ויהי כעברו משם וירא שני אנשים אחים אחרים את־יעקב בן־זבדי ואת־יוחנן אחיו באניה עם־זבדי אביהם מתקנים את־מכמרותם ויקרא אליהם׃</verse>
				<verse number="22">ויעזבו מיד את־האניה ואת־אביהם וילכו אחריו׃</verse>
				<verse number="23">ויסב ישוע בכל־הגליל וילמד בבתי כנסיותיהם ויבשר בשורת המלכות וירפא כל־מחלה וכל־מדוה בעם׃</verse>
				<verse number="24">ויצא שמעו בכל־ארץ סוריא ויביאו אליו את כל־החולים המענים בכל־חלים ומכאובים ואחוזי שדים ומכי ירח ונכי אברים וירפאם׃</verse>
				<verse number="25">וילכו אחריו המנים המנים מן־הגליל ומן־עשר הערים ומירושלים ויהודה ומעבר לירדן׃</verse>
			</chapter>
			<chapter number="5">
				<verse number="1">ויהי כראותו את־המון העם ויעל ההרה וישב שם ויגשו אליו תלמידיו׃</verse>
				<verse number="2">ויפתח את־פיהו וילמד אותם לאמר׃</verse>
				<verse number="3">אשרי עניי רוח כי להם מלכות השמים׃</verse>
				<verse number="4">אשרי האבלים כי־הם ינחמו׃</verse>
				<verse number="5">אשרי הענוים כי־המה יירשו הארץ׃</verse>
				<verse number="6">אשרי הרעבים והצמאים לצדקה כי־הם ישבעו׃</verse>
				<verse number="7">אשרי הרחמנים כי־הם ירחמו׃</verse>
				<verse number="8">אשרי ברי לבב כי־הם יחזו את־האלהים׃</verse>
				<verse number="9">אשרי רדפי שלום כי־בני אלהים יקראו׃</verse>
				<verse number="10">אשרי הנרדפים על־דבר הצדקה כי להם מלכות השמים׃</verse>
				<verse number="11">אשריכם אם־יחרפו וירדפו אתכם וידברו בשקר עליכם כל־רע בעבורי׃</verse>
				<verse number="12">שמחו וגילו כי שכרכם רב בשמים כי־כן רדפו את־הנביאים אשר היו לפניכם׃</verse>
				<verse number="13">אתם מלח הארץ ואם־המלח היה תפל במה ימלח הן לא־יצלח עוד לכל כי אם־להשליך חוצה והיה מרמס לבני אדם׃</verse>
				<verse number="14">אתם אור העולם עיר ישבת על־ההר לא תוכל להסתר׃</verse>
				<verse number="15">גם אין מדליקים נר ושמים אותו תחת האיפה כי אם־על־המנורה ויאר לכל־אנשי הבית׃</verse>
				<verse number="16">כן יאר אורכם לפני בני האדם למען יראו מעשיכם הטובים ושבחו את־אביכם שבשמים׃</verse>
				<verse number="17">אל־תחשבו כי באתי להפר את־התורה או את־דברי הנביאים לא באתי להפר כי אם־למלאת׃</verse>
				<verse number="18">כי אמן אמר אני לכם עד כי־יעברו השמים והארץ לא תעבר יוד אחת או־קוץ אחד מן־התורה עד אשר יעשה הכל׃</verse>
				<verse number="19">לכן מי אשר יפר אחת מן־המצות הקטנות האלה וכן ילמד את־בני האדם קטון יקרא במלכות השמים ואשר יעשה וילמד אותן הוא גדול יקרא במלכות השמים׃</verse>
				<verse number="20">כי אני אמר לכם אם לא־תרבה צדקתכם מצדקת הסופרים והפרושים לא תבאו אל־מלכות השמים׃</verse>
				<verse number="21">שמעתם כי נאמר לקדמונים לא תרצח ואשר ירצח מחיב הוא לבית דין׃</verse>
				<verse number="22">אבל אני אמר לכם כל־אשר יקצף על־אחיו חנם מחיב הוא לבית דין ואשר יאמר אל־אחיו רקא מחיב הוא לסנהדרין ואשר יאמר אתה הנבל מחיב לאש גיהנם׃</verse>
				<verse number="23">לכן אם־תקריב קרבנך אל־המזבח ושם תזכר כי־יש לאחיך דבר עליך׃</verse>
				<verse number="24">עזוב תעזב שם את־קרבנך לפני המזבח וקדם ללכת לכפר פני אחיך ואחרי כן בוא הקרב את־קרבנך׃</verse>
				<verse number="25">מהר התרצה לאיש ריבך בעודך בדרך אתו פן־יסגיר אתך איש ריבך אל־השפט והשפט יסגירך לשוטר והשלכת אל־בית הכלא׃</verse>
				<verse number="26">אמן אמר אני לך לא תצא משם עד אשר שלמת את־הפרוטה האחרונה׃</verse>
				<verse number="27">שמעתם כי נאמר לקדמונים לא תנאף׃</verse>
				<verse number="28">אבל אני אמר לכם כל־אשר יביט באשה לחמד אותה נאף נאפה בלבו׃</verse>
				<verse number="29">ואם תכשילך עין ימינך נקר אותה והשלך ממך כי טוב לך אשר יאבד אחד מאבריך מרדת כל־גופך אל־גיהנם׃</verse>
				<verse number="30">ואם־ידך הימנית תכשילך קצץ אותה והשלך ממך כי טוב לך אשר יאבד אחד מאבריך מרדת כל־גופך אל־גיהנם׃</verse>
				<verse number="31">ונאמר איש אשר ישלח את־אשתו ונתן לה ספר כריתות׃</verse>
				<verse number="32">אבל אני אמר לכם המשלח את־אשתו בלתי על־דבר זנות עשה אתה נאפת והלקח את־הגרושה לו לאשה נאף הוא׃</verse>
				<verse number="33">עוד שמעתם כי נאמר לקדמונים לא תשבע לשקר ושלם ליהוה שבעותיך׃</verse>
				<verse number="34">אבל אני אמר לכם לא תשבעו כל־שבועה לא בשמים כי־כסא אלהים המה׃</verse>
				<verse number="35">ולא בארץ כי־הדום רגליו היא ולא בירושלים כי־היא קרית מלך רב׃</verse>
				<verse number="36">אף בראשך אל־תשבע כי־אין ביכלתך להפך שער אחד ללבן או לשחר׃</verse>
				<verse number="37">אך־יהי דברכם הן הן לא לא והיותר מאלה מן־הרע הוא׃</verse>
				<verse number="38">שמעתם כי נאמר עין תחת עין שן תחת שן׃</verse>
				<verse number="39">אבל אני אמר לכם אל־תתקוממו לרע אך המכה אותך על־הלחי הימנית הטה־לו גם את־האחרת׃</verse>
				<verse number="40">ואשר יחפץ לריב עמך ולקחת את־כתנתך תן־לו גם את־המעיל׃</verse>
				<verse number="41">והאונס אותך ללכת עמו דרך מיל לך אתו שנים׃</verse>
				<verse number="42">השאל מאתך תן־לו והבא ללות ממך אל־תשב פניו׃</verse>
				<verse number="43">שמעתם כי נאמר ואהבת לרעך ושנאת את־איבך׃</verse>
				<verse number="44">אבל אני אמר לכם אהבו את־איביכם ברכו את־מקלליכם היטיבו לשנאיכם והתפללו בעד מכאיביכם ורדפיכם׃</verse>
				<verse number="45">למען תהיו בנים לאביכם שבשמים אשר הוא מזריח שמשו לרעים ולטובים וממטיר על־הצדיקים וגם על־הרשעים׃</verse>
				<verse number="46">כי אם־תאהבו את־אהביכם מה־הוא שכרכם הלא גם־המכסים יעשו־זאת׃</verse>
				<verse number="47">ואם־תשאלו לשלום אחיכם בלבד מה־יתרון לכם הלא גם־המכסים יעשו־זאת׃</verse>
				<verse number="48">לכן היו שלמים כאשר אביכם שבשמים שלם הוא׃</verse>
			</chapter>
			<chapter number="6">
				<verse number="1">השמרו לכם מעשות צדקתכם לפני בני אדם למען־יראו אתכם ואם־לא אין־לכם שכר מאת אביכם שבשמים׃</verse>
				<verse number="2">לכן בעשותך צדקה אל־תריע לפניך בשופר כמעשה החנפים בבתי הכנסיות וברחבות למען יהללו אותם האנשים אמן אמר אני לכם כי לקחו את־שכרם׃</verse>
				<verse number="3">ואתה בעשותך צדקה אל־תדע שמאלך את אשר עשה ימינך׃</verse>
				<verse number="4">למען תהיה צדקתך בסתר ואביך הראה במסתרים הוא בגלוי יגמלך׃</verse>
				<verse number="5">וכי תתפלל אל־תהי כחנפים האהבים להתפלל בעמדם בבתי הכנסיות ואצל פנות השוקים למען יראו לבני אדם אמן אמר אני לכם כי לקחו את־שכרם׃</verse>
				<verse number="6">ואתה כי תתפלל בוא בחדרך וסגר דלתך בעדך והתפלל אל־אביך אשר בסתר ואביך הראה במסתרים הוא בגלוי יגמלך׃</verse>
				<verse number="7">ובהתפללכם אל־תפטפטו כגוים החשבים כי־בהרבות דבריהם ישמעו׃</verse>
				<verse number="8">ואתם אל־תדמו להם כי יודע אביכם כל־צרככם בטרם תשאלו ממנו׃</verse>
				<verse number="9">לכן כה תתפללו אבינו שבשמים יתקדש שמך׃</verse>
				<verse number="10">תבא מלכותך יעשה רצונך כמו בשמים כן בארץ׃</verse>
				<verse number="11">את־לחם חקנו תן־לנו היום׃</verse>
				<verse number="12">וסלח־לנו את־חבותינו כאשר סלחנו גם־אנחנו לחיבינו׃</verse>
				<verse number="13">ואל־תביאנו לידי נסיון כי אם־חלצנו מן־הרע כי לך הממלכה והגבורה והתפארת לעולמי עולמים אמן׃</verse>
				<verse number="14">כי אם־תסלחו לבני־אדם את־חטאתם אביכם שבשמים יסלח גם־לכם׃</verse>
				<verse number="15">ואם לא־תסלחו לבני אדם גם־אביכם לא־יסלח לכם את חטאתיכם׃</verse>
				<verse number="16">וכי תצומו אל־תהיו זעפים כחנפים המשנים את־פניהם להראות צמים לבני אדם אמן אמר אני לכם כי לקחו את־שכרם׃</verse>
				<verse number="17">ואתה כי תצום סוך את־ראשך ורחץ את־פניך׃</verse>
				<verse number="18">למען לא־תראה בצומך לבני אדם כי אם־לאביך אשר בסתר ואביך הראה במסתרים הוא בגלוי יגמלך׃</verse>
				<verse number="19">אל־תאצרו לכם אוצרות בארץ אשר יאכלום שם סס ורקב וגנבים יחתרו־שם וגנבו׃</verse>
				<verse number="20">אבל תאצרו לכם אוצרות בשמים אשר סס ורקב לא־יאכלום שם וגנבים לא יחתרו־שם ולא יגנבו׃</verse>
				<verse number="21">כי במקום אשר־אוצרכם בו שם יהיה גם־לבבכם׃</verse>
				<verse number="22">נר הגוף הוא העין ואם־עינך היא תמימה כל־גופך יאור׃</verse>
				<verse number="23">ואם־עינך רעה כל־גופך יחשך והנה אם־יחשך האור אשר בקרבך מה־רב החשך׃</verse>
				<verse number="24">לא יוכל איש לעבד שני אדנים כי אם־ישנא את־האחד ויאהב את־האחר או ידבק באחד ויבזה את־האחר לא תוכלו עבוד את־האלהים ואת־הממון׃</verse>
				<verse number="25">על־כן אמר אני לכם אל־תדאגו לנפשכם מה־תאכלו ומה־תשתו ולגופכם מה־תלבשו הלא הנפש היא יקרה מן־המזון והגוף יקר מן־המלבוש׃</verse>
				<verse number="26">הביטו וראו את־עוף השמים אשר אינם זרעים ואינם קצרים ואינם אספים לאסמים ואביכם שבשמים מכלכל אתם הלא אתם נעליתם עליהם מאד׃</verse>
				<verse number="27">ומי־זה מכם אשר בדאגתו יוכל להוסיף על־קומתו אמה אחת׃</verse>
				<verse number="28">וללבוש למה תדאגו התבוננו־נא אל־שושני השדה הצמחות׃</verse>
				<verse number="29">אינן עמלות ואינן טות ואני אמר לכם כי גם־שלמה בכל־הדרו לא־היה לבוש כאחת מהנה׃</verse>
				<verse number="30">ואם־ככה מלביש האלהים את־חציר השדה אשר היום צמח ומחר ישלך לתוך התנור אף כי־אתכם קטני האמונה׃</verse>
				<verse number="31">לכן אל־תדאגו לאמר מה־נאכל ומה־נשתה ומה־נלבש׃</verse>
				<verse number="32">כי את־כל־אלה מבקשים הגוים הלא ידע אביכם אשר בשמים כי אתם צריכים לכל־אלה׃</verse>
				<verse number="33">אך בקשו בראשונה את־מלכות אלהים ואת־צדקתו ונוסף לכם כל־אלה׃</verse>
				<verse number="34">לכן אל־תדאגו ליום מחר כי יום מחר הוא ידאג לעצמו ודיו ליום צרתו׃</verse>
			</chapter>
			<chapter number="7">
				<verse number="1">אל־תשפטו למען לא תשפטו׃</verse>
				<verse number="2">כי במשפט אשר אתם שפטים בו תשפטו ובמדה אשר אתם מדדים בה ימד לכם׃</verse>
				<verse number="3">ולמה זה אתה ראה את־הקיסם בעין אחיך ואת־הקורה אשר בעינך לא תביט׃</verse>
				<verse number="4">ואיך תאמר אל־אחיך הניחה לי ואסירה את־הקיסם מעינך והנה הקורה בעינך׃</verse>
				<verse number="5">החנף הסר בראשונה את־הקורה מעינך ואחרי כן ראה תראה להסיר את־הקיסם מעין אחיך׃</verse>
				<verse number="6">אל־תתנו את־הקדש לכלבים ואל־תשליכו פניניכם לפני החזירים פן־ירמסום ברגליהם ופנו וטרפו אתכם׃</verse>
				<verse number="7">שאלו וינתן לכם דרשו ותמצאו דפקו ויפתח לכם׃</verse>
				<verse number="8">כי כל־השאל יקבל והדרש ימצא והדפק יפתח לו׃</verse>
				<verse number="9">ומי זה איש מכם אשר ישאל ממנו בנו לחם ונתן־לו אבן׃</verse>
				<verse number="10">וכי ישאל ממנו דג היתן־לו נחש׃</verse>
				<verse number="11">הן אתם הרעים ידעים לתת מתנות טבות לבניכם אף כי־אביכם שבשמים יתן אך־טוב לשאלים מאתו׃</verse>
				<verse number="12">לכן כל אשר תחפצו כי־יעשו לכם בני האדם עשו להם גם־אתם כי־זאת היא התורה והנביאים׃</verse>
				<verse number="13">באו בפתח הצר כי רחב הפתח ומרוח הדרך המביא לאבדון ורבים אשר יבאו בו׃</verse>
				<verse number="14">ומה־צר הפתח וקשה הדרך המביא לחיים ומעטים הם אשר ימצאוהו׃</verse>
				<verse number="15">השמרו לכם מנביאי השקר הבאים אליכם בלבוש כבשים ובקרבם זאבים טרפים המה׃</verse>
				<verse number="16">הכר תכירו אותם בפריהם היאספו ענבים מן־הקצים או תאנים מן־הברקנים׃</verse>
				<verse number="17">כן כל־עץ טוב עשה פרי טוב והמשחת עשה פרי רע׃</verse>
				<verse number="18">עץ טוב לא־יוכל עשות פרי רע ועץ משחת לא יעשה פרי טוב׃</verse>
				<verse number="19">וכל־עץ אשר־לא יעשה פרי טוב יגדע וישלך באש׃</verse>
				<verse number="20">לכן בפרים תכירו אותם׃</verse>
				<verse number="21">לא כל־האמר לי אדני אדני יבוא אל־מלכות השמים כי אם־העשה רצון אבי שבשמים׃</verse>
				<verse number="22">והיה ביום ההוא יאמרו רבים אלי אדנינו אדנינו הלא בשמך נבאנו ובשמך גרשנו שדים ובשמך עשינו גבורות רבות׃</verse>
				<verse number="23">אז אענה־בם לאמר מעולם לא ידעתי אתכם סורו ממני פעלי האון׃</verse>
				<verse number="24">לכן כל־השמע את־דברי אלה ועשה אתם אדמהו לאיש חכם אשר־בנה את־ביתו על־הסלע׃</verse>
				<verse number="25">וירד הגשם וישטפו הנהרות וישבו הרוחות ויגעו בבית ההוא ולא נפל כי יסד על־הסלע׃</verse>
				<verse number="26">וכל־השמע את־דברי אלה ולא יעשה אתם ידמה לאיש בער אשר־בנה את־ביתו על־החול׃</verse>
				<verse number="27">וירד הגשם וישטפו הנהרות וישבו הרוחות ויפגעו בבית ההוא ויפל ותהי מפלתו גדולה׃</verse>
				<verse number="28">ויהי ככלות ישוע לדבר את־הדברים האלה וישתומם המון העם על־תורתו׃</verse>
				<verse number="29">כי היה מלמד אותם כבעל גבורה ולא כסופרים׃</verse>
			</chapter>
			<chapter number="8">
				<verse number="1">וירד מן־ההר וילך אחריו המון עם רב׃</verse>
				<verse number="2">והנה איש מצרע בא וישתחו־לו ויאמר אדני אם־תרצה תוכל לטהרני׃</verse>
				<verse number="3">וישלח ישוע את־ידו ויגע־בו ויאמר חפץ אנכי טהר ומיד נרפאה צרעתו׃</verse>
				<verse number="4">ויאמר אליו ישוע ראה פן־תספר לאיש כי אם־לך־לך והראה אל־הכהן והקרב את־הקרבן אשר צוה משה לעדות להם׃</verse>
				<verse number="5">ויהי כבאו אל־כפר־נחום ויגש אליו שר־מאה אחד ויתחנן־לו לאמר׃</verse>
				<verse number="6">אדני הנה נערי נפל למשכב בביתי והוא נכה אברים ומענה עד־מאד׃</verse>
				<verse number="7">ויאמר ישוע אליו אבא וארפאהו׃</verse>
				<verse number="8">ויען שר־המאה ויאמר אדני נקלתי מבאך בצל קורתי אך דבר־נא רק דבר ונרפא נערי׃</verse>
				<verse number="9">כי אנכי איש נתון תחת השלטון וגם־יש תחת ידי אנשי צבא ואמרתי לזה לך והלך ולזה בוא ובא ולעבדי עשה־זאת ועשה׃</verse>
				<verse number="10">וישמע ישוע ויתמה ויאמר אל־ההלכים אחריו אמן אמר אני לכם גם־בישראל לא־מצאתי אמונה גדולה כזאת׃</verse>
				<verse number="11">ואני אמר לכם רבים יבאו ממזרח וממערב ויסבו עם־אברהם ויצחק ויעקב במלכות השמים׃</verse>
				<verse number="12">אבל בני המלכות המה יגרשו אל־החשך החיצון שם תהיה היללה וחרוק השנים׃</verse>
				<verse number="13">ויאמר ישוע אל־שר־המאה לך וכאמונתך כן יהיה־לך וירפא נערו בשעה ההיא׃</verse>
				<verse number="14">ויבא ישוע ביתה פטרוס וירא את־חמותו נפלת למשכב כי אחזתה הקדחת׃</verse>
				<verse number="15">ויגע בידה ותרף ממנה הקדחת ותקם ותשרתם׃</verse>
				<verse number="16">ויהי לעת ערב ויביאו אליו רבים אחוזי שדים ויגרש את־הרוחות בדבר פיו וירפא את כל־החולים׃</verse>
				<verse number="17">למלאת את אשר דבר ישעיהו הנביא לאמר חלינו הוא נשא ומכאבינו סבלם׃</verse>
				<verse number="18">ויהי כראות ישוע המון עם רב סביבתיו ויצו לעבר משם אל־עבר הים׃</verse>
				<verse number="19">ויגש אליו אחד הסופרים ויאמר אליו רבי אלכה אחריך אל כל־אשר תלך׃</verse>
				<verse number="20">ויאמר אליו ישוע לשועלים יש־חורי עפר ולעוף השמים קנים ובן־האדם אין לו מקום להניח שם את־ראשו׃</verse>
				<verse number="21">ואחר מן־התלמידים אמר אליו אדני הניחה־לי בראשונה ללכת ולקבר את־אבי׃</verse>
				<verse number="22">ויאמר אליו ישוע לך אחרי והנח למתים לקבר את־מתיהם׃</verse>
				<verse number="23">וירד אל־האניה וירדו אתו תלמידיו׃</verse>
				<verse number="24">והנה סער גדול היה בים ותכסה האניה בגלים והוא ישן׃</verse>
				<verse number="25">ויגשו אליו תלמידיו ויעירו אותו לאמר הושיענו אדנינו אבדנו׃</verse>
				<verse number="26">ויאמר אליהם קטני האמונה למה זה יראתם ויקם ויגער ברוחות ובים ותהי דממה גדולה׃</verse>
				<verse number="27">ויתמהו האנשים ויאמרו מי אפוא הוא אשר גם־הרוחות והים לו ישמעון׃</verse>
				<verse number="28">ויהי כבאו אל־עבר הים אל־ארץ הגדרים ויפגשוהו שני אנשים אחוזי שדים יצאים מבתי הקברות והמה רגזנים מאד עד אשר לא־יכל איש לעבר בדרך ההוא׃</verse>
				<verse number="29">והנה הם צעקים לאמר מה־לנו ולך ישוע בן־האלהים הבאת הלם לענותנו בלא עתנו׃</verse>
				<verse number="30">ועדר חזירים רבים היה־שם במרעה הרחק מהם׃</verse>
				<verse number="31">ויתחננו אליו השדים לאמר אם־תגרשנו שלחנו בעדר החזירים׃</verse>
				<verse number="32">ויאמר אליהם לכו לכם ויצאו ויבאו בעדר החזירים והנה השתער כל־עדר החזירים מן־המורד על־הים וימותו במים׃</verse>
				<verse number="33">וינוסו הרעים ויבאו העירה ויגידו את־הכל ואת אשר נעשה לאחוזי השדים׃</verse>
				<verse number="34">והנה כל־העיר יצאה לקראת ישוע וכראותם אתו ויבקשו ממנו לעבר מגבולם׃</verse>
			</chapter>
			<chapter number="9">
				<verse number="1">וירד באניה ויעבר ויבא אל־עירו׃</verse>
				<verse number="2">והנה הם מביאים אליו איש נכה אברים והוא משכב על־המטה ויהי כראות ישוע את־אמונתם ויאמר אל־נכה האברים חזק בני נסלחו־לך חטאתיך׃</verse>
				<verse number="3">והנה אנשים מן־הסופרים אמרו בלבבם מגדף הוא׃</verse>
				<verse number="4">וירא ישוע את־מחשבתם ויאמר למה תחשבו רעה בלבבכם׃</verse>
				<verse number="5">כי מה הנקל האמר נסלחו־לך חטאתיך אם־אמר קום התהלך׃</verse>
				<verse number="6">אך למען תדעון כי בן־האדם יש־לו השלטן בארץ לסלח חטאים ויאמר אל־נכה האברים קום שא את־מטתך ולך־לך אל־ביתך׃</verse>
				<verse number="7">ויקם וילך לביתו׃</verse>
				<verse number="8">והמון העם כראותם זאת השתוממו וישבחו את־האלהים אשר נתן שלטן כזה לבני אדם׃</verse>
				<verse number="9">ויהי בעבר ישוע משם וירא איש ישב בבית־המכס ושמו מתי ויאמר אליו לכה אחרי ויקם וילך אחריו׃</verse>
				<verse number="10">ויהי בהסבו בביתו והנה מוכסים וחטאים רבים באו ויסבו עם־ישוע ותלמידיו׃</verse>
				<verse number="11">ויראו הפרושים ויאמרו אל־תלמידיו מדוע עם־המוכסים והחטאים אכל רבכם׃</verse>
				<verse number="12">וישמע זאת ישוע ויאמר אליהם החזקים אינם צריכים לרפא כי אם־החולים׃</verse>
				<verse number="13">ואתם צאו ולמדו מה הוא חסד חפצתי ולא זבח כי לא־באתי לקרא את־הצדיקים כי אם־את־החטאים לתשובה׃</verse>
				<verse number="14">ויגשו אליו תלמידי יוחנן ויאמרו מדוע אנחנו והפרושים צמים הרבה ותלמידיך אינם צמים׃</verse>
				<verse number="15">ויאמר אליהם ישוע איך יוכלו בני החפה להתאבל בעוד החתן עמהם הנה ימים באים ולקח מאתם החתן ואז יצומו׃</verse>
				<verse number="16">אין שמים טלאי חדש על־שמלה בלה כי ינתק הטלאי מן־השמלה ותרע הקריעה׃</verse>
				<verse number="17">ואין נותנים יין חדש בנאדות בלים פן־יבקעו הנאדות והיין ישפך והנאדות יאבדו אבל נותנים את־היין החדש בנאדות חדשים ושניהם יחדו ישמרו׃</verse>
				<verse number="18">ויהי הוא מדבר אליהם את־אלה והנה אחד השרים בא וישתחו־לו ויאמר עתה זה מתה בתי בא־נא ושים את־ידך עליה ותחיה׃</verse>
				<verse number="19">ויקם ישוע וילך אחריו הוא ותלמידיו׃</verse>
				<verse number="20">והנה אשה זבת דם שתים עשרה שנה נגשה מאחריו ותגע בכנף בגדו׃</verse>
				<verse number="21">כי אמרה בלבה אך אם־אגע בבגדו אושע׃</verse>
				<verse number="22">ויפן ישוע וירא אותה ויאמר חזקי בתי אמונתך הושיעה לך ותושע האשה מן־השעה ההיא׃</verse>
				<verse number="23">ויבא ישוע אל־בית השר וירא את המחללים בחלילים ואת־העם ההומה ויאמר׃</verse>
				<verse number="24">סורו מפה כי לא מתה הילדה אך ישנה היא וישחקו לו׃</verse>
				<verse number="25">ויהי אחרי גרש העם ויבא הביתה ויאחז בידה ותקם הנערה׃</verse>
				<verse number="26">ותצא השמועה הזאת בכל־הארץ ההיא׃</verse>
				<verse number="27">ויעבר ישוע משם וילכו אחריו שני אנשים עורים והמה צעקים ואמרים חננו בן־דוד׃</verse>
				<verse number="28">וכבואו הביתה נגשו אליו העורים ויאמר אליהם ישוע המאמינים אתם כי יש־לאל ידי לעשות זאת ויאמרו אליו כן אדנינו׃</verse>
				<verse number="29">ויגע בעיניהם ויאמר יעשה לכם כאמונתכם׃</verse>
				<verse number="30">ותפקחנה עיניהם ויגער־בם ישוע ויאמר ראו פן־יודע לאיש׃</verse>
				<verse number="31">והמה בצאתם השמיעו את־שמעו בכל־הארץ ההיא׃</verse>
				<verse number="32">המה יצאו והנה הביאו אליו איש אלם אחוז שד׃</verse>
				<verse number="33">וכאשר גרש השד וידבר האלם ויתמה המון האנשים ויאמרו מעולם לא־נראתה כזאת בישראל׃</verse>
				<verse number="34">והפרושים אמרו על־ידי שר השדים מגרש הוא את השדים׃</verse>
				<verse number="35">ויסב ישוע בכל־הערים והכפרים וילמד בבתי כנסיותיהם ויבשר בשורת המלכות וירפא כל־מחלה וכל־מדוה בעם׃</verse>
				<verse number="36">ובראותו את־ההמונים נכמרו רחמיו עליהם כי הם עיפים ונדחים כצאן אשר אין־להם רעה׃</verse>
				<verse number="37">אז ידבר לתלמידיו ויאמר רב הקציר והפעלים מעטים׃</verse>
				<verse number="38">לכן התחננו אל־בעל הקציר לשלח פעלים לקצירו׃</verse>
			</chapter>
			<chapter number="10">
				<verse number="1">ויקרא אליו את־שנים עשר תלמידיו ויתן להם שלטן על־רוחות הטמאה לגרשם ולרפוא כל־חלי וכל־מדוה׃</verse>
				<verse number="2">ואלה שמות שנים עשר השליחים הראשון שמעון הנקרא פטרוס ואנדרי אחיו יעקב בן־זבדי ויוחנן אחיו׃</verse>
				<verse number="3">פילפוס ובר־תלמי תומא ומתי המוכס יעקב בן־חלפי ולבי המכנה תדי׃</verse>
				<verse number="4">שמעון הקני ויהודה איש־קריות אשר גם־מסר אתו׃</verse>
				<verse number="5">את־שנים העשר האלה שלח ישוע ויצו אתם לאמר אל־דרך הגוים אל־תלכו ואל־עיר השמרונים אל־תבאו׃</verse>
				<verse number="6">כי אם־לכו אל־הצאן האבדות לבית ישראל׃</verse>
				<verse number="7">ובלכתכם קראו לאמר מלכות השמים קרבה לבוא׃</verse>
				<verse number="8">רפאו את החולים טהרו את המצרעים הקימו את המתים ואת השדים גרשו חנם לקחתם חנם תתנו׃</verse>
				<verse number="9">לא־תקחו זהב ולא כסף ולא נחשת בחגוריכם׃</verse>
				<verse number="10">ולא תרמיל לדרך ולא שתי כתנות ולא נעלים ולא מטה כי־שוה הפעל די מחיתו׃</verse>
				<verse number="11">וכל־עיר וכפר אשר תבאו שמה דרשו מי הוא הראוי לזה בתוכה ושם שבו עד כי תצאו׃</verse>
				<verse number="12">ובבואכם אל־הבית שאלו־לו לשלום׃</verse>
				<verse number="13">והיה אם־ראוי הבית יבוא עליו שלומכם ואם־איננו ראוי שלומכם אליכם ישוב׃</verse>
				<verse number="14">וכל אשר לא־יקבל אתכם ולא ישמע לדבריכם צאו לכם מן־הבית ההוא ומן־העיר ההיא ונערו את־עפר רגליכם׃</verse>
				<verse number="15">אמן אמר אני לכם כי יקל לארץ־סדום ועמרה ביום הדין מן־העיר ההיא׃</verse>
				<verse number="16">הנני שלח אתכם ככבשים בין הזאבים לכן היו ערומים כנחשים ותמימים כיונים׃</verse>
				<verse number="17">והשמרו לכם מבני האדם כי ימסרו אתכם לסנהדריות ויכו אתכם בשוטים בבתי כנסיותיהם׃</verse>
				<verse number="18">ולפני משלים ומלכים תובאו למעני לעדות להם ולגוים׃</verse>
				<verse number="19">וכי ימסרו אתכם אל־תדאגו איך ומה תדברו כי ינתן לכם בשעה ההיא את אשר תדברו׃</verse>
				<verse number="20">כי לא אתם הם המדברים כי רוח אביכם הוא המדבר בפיכם׃</verse>
				<verse number="21">והיה אח ימסר את־אחיו למות ואב ימסר את־בנו וקמו בנים באבותם וימיתו אותם׃</verse>
				<verse number="22">והייתם שנואים לכל־אדם למען שמי והמחכה עד־עת קץ הוא יושע׃</verse>
				<verse number="23">ואם־ירדפו אתכם בעיר אחת נוסו לעיר אחרת כי אמן אמר אני לכם לא תכלו לעבר ערי ישראל עד כי־יבוא בן־האדם׃</verse>
				<verse number="24">אין תלמיד עלה על־רבו ועבד על־אדניו׃</verse>
				<verse number="25">דיו לתלמיד להיות כרבו ולעבד להיות כאדניו אם־לבעל הבית קראו בעל־זבוב אף כי־לאנשי ביתו׃</verse>
				<verse number="26">על־כן לא תיראום כי אין דבר מכסה אשר לא יגלה ואין נעלם אשר לא יודע׃</verse>
				<verse number="27">את אשר אני אמר לכם בחשך דברו באור ואשר ילחש לאזניכם השמיעו על הגגות׃</verse>
				<verse number="28">ואל־תיראו מן־ההרגים את־הגוף ואת־הנפש לא־יוכלו להרג אך תיראו את אשר־יוכל לאבד גם את־הנפש גם את־הגוף בגיהנם׃</verse>
				<verse number="29">הלא תמכרנה שתי צפרים באסר ואחת מהנה לא תפול ארצה מבלעדי אביכם׃</verse>
				<verse number="30">ואתם גם־שערות ראשכם נמנות כלן׃</verse>
				<verse number="31">לכן אל־תיראו הנכם יקרים מצפרים רבות׃</verse>
				<verse number="32">הן כל־אשר יודה בי לפני האדם אודה־בו גם־אני לפני אבי שבשמים׃</verse>
				<verse number="33">ואשר יכחש בי לפני האדם אכחש־בו גם־אני לפני אבי שבשמים׃</verse>
				<verse number="34">אל־תחשבו כי באתי להטיל שלום בארץ לא באתי להטיל שלום כי אם־חרב׃</verse>
				<verse number="35">כי באתי להפריד איש מאביו ובת מאמה וכלה מחמותה׃</verse>
				<verse number="36">ואיבי איש אנשי ביתו׃</verse>
				<verse number="37">האהב את־אביו ואת־אמו יותר ממני איננו כדאי לי והאהב את־בנו ובתו יותר ממני איננו כדאי לי׃</verse>
				<verse number="38">ואשר לא־יקח את־צלבו והלך אחרי איננו כדאי לי׃</verse>
				<verse number="39">המצא את־נפשו יאבדנה והמאבד את־נפשו למעני הוא ימצאנה׃</verse>
				<verse number="40">המקבל אתכם אותי הוא מקבל והמקבל אותי הוא מקבל את אשר שלחני׃</verse>
				<verse number="41">המקבל נביא לשם נביא שכר נביא יקח והמקבל צדיק לשם צדיק שכר צדיק יקח׃</verse>
				<verse number="42">והמשקה את־אחד הקטנים האלה רק כוס מים קרים לשם תלמיד אמן אמר אני לכם כי לא־יאבד שכרו׃</verse>
			</chapter>
			<chapter number="11">
				<verse number="1">ויהי ככלות ישוע לצות את־שנים עשר תלמידיו וילך משם ללמד ולבשר בעריהם׃</verse>
				<verse number="2">ויוחנן שמע בבית הסהר את־מעשי המשיח וישלח שנים מתלמידיו׃</verse>
				<verse number="3">ויאמר אליו האתה הוא הבא אם־נחכה לאחר׃</verse>
				<verse number="4">ויען ישוע ויאמר להם לכו הגידו ליוחנן את־אשר שמעתם וראיתם׃</verse>
				<verse number="5">עורים ראים ופסחים מתהלכים מצרעים מטהרים וחרשים שמעים ומתים קמים ועניים מתבשרי ישועה הם׃</verse>
				<verse number="6">ואשרי אשר לא־יכשל בי׃</verse>
				<verse number="7">המה הלכו להם וישוע החל לדבר אל־המון העם על־אדות יוחנן ויאמר מה־זה יצאתם המדברה לראות הקנה אשר ינוע ברוח׃</verse>
				<verse number="8">ואם־לא מה־זה יצאתם לראות האיש לבוש בגדי עדנים הנה הלבשים עדנים בבתי המלכים המה׃</verse>
				<verse number="9">ואם־לא מה־זה יצאתם לראות אם־איש נביא הן אני אמר לכם כי גם־גדול הוא מנביא׃</verse>
				<verse number="10">כי זה הוא אשר כתוב עליו הנני שלח מלאכי לפניך ופנה־דרכך לפניך׃</verse>
				<verse number="11">אמן אמר אני לכם לא קם בילודי אשה איש גדול מיוחנן המטביל אך הקטן במלכות השמים גדול הוא ממנו׃</verse>
				<verse number="12">ומימי יוחנן המטביל עד־הנה מלכות השמים נתפשה בחזקה והחזקים יחזיקו בה׃</verse>
				<verse number="13">כי כל־הנביאים והתורה עדי יוחנן נבאו׃</verse>
				<verse number="14">ואם־תרצו לקבל הנה הוא אליה העתיד לבוא׃</verse>
				<verse number="15">מי אשר אזנים לו לשמע ישמע׃</verse>
				<verse number="16">ואל־מי אדמה את־הדור הזה דומה הוא לילדים הישבים בשוקים וקראים לחבריהם לאמר׃</verse>
				<verse number="17">חללנו לכם בחלילים ולא רקדתם קוננו לכם קינה ולא ספדתם׃</verse>
				<verse number="18">כי־בא־יוחנן לא אכל ולא שתה ויאמרו שד בו׃</verse>
				<verse number="19">ויבא בן־האדם והוא אכל ושתה ויאמרו הנה איש זולל וסבא ואהב מוכסים וחטאים ונצדקה החכמה מאת בניה׃</verse>
				<verse number="20">אז החל לגער בערים אשר־רב גבורותיו נעשו בתוכן ולא שבו׃</verse>
				<verse number="21">אוי לך כורזין אוי לך בית־צידה כי הגבורות אשר נעשו בקרבכן לו בצור ובצידון נעשו הלא־כבר שבו בשק ואפר׃</verse>
				<verse number="22">אבל אני אמר לכם כי ביום הדין יקל לצור וצידון יותר מכם׃</verse>
				<verse number="23">ואת כפר־נחום המרוממה עד־השמים עד־שאול תורדי כי הגבורות אשר נעשו בתוכך לו בסדום נעשו כי עתה עמדה על־תלה עד־היום הזה׃</verse>
				<verse number="24">אבל אני אמר לכם כי ביום הדין יקל לאדמת סדום ממך׃</verse>
				<verse number="25">בעת ההיא ענה ישוע ואמר אודך אבי אדון השמים והארץ כי הסתרת את־אלה מן־החכמים והנבונים וגליתם לעוללים׃</verse>
				<verse number="26">הן אבי כי כן היה רצון לפניך׃</verse>
				<verse number="27">הכל נמסר־לי מאת אבי ואין מכיר את־הבן בלתי האב ואין מכיר את־האב בלתי הבן ואשר יחפץ הבן לגלותו לו׃</verse>
				<verse number="28">באו אלי כל־העמלים והטעונים ואני אניח לכם׃</verse>
				<verse number="29">קבלו עליכם את־עלי ולמדו ממני כי־ענו ושפל רוח אנכי ותמצאו מרגוע לנפשתיכם׃</verse>
				<verse number="30">כי עלי נעים הוא וקל משאי׃</verse>
			</chapter>
			<chapter number="12">
				<verse number="1">בעת ההיא עבר ישוע בין הקמה ביום השבת ותלמידיו רעבו ויחלו לקטף מלילת ויאכלו׃</verse>
				<verse number="2">ויראו הפרושים ויאמרו לו הנה תלמידיך עשים את אשר אסור לעשות בשבת׃</verse>
				<verse number="3">ויאמר אליהם הלא קראתם את אשר עשה דוד בהיתו רעב הוא והאנשים אשר אתו׃</verse>
				<verse number="4">כי־בא אל־בית האלהים ויאכל את־לחם הפנים אשר איננו מתר לו ולאנשיו לאכלה רק לכהנים לבדם׃</verse>
				<verse number="5">או הלא קראתם בתורה כי בשבתות יחללו הכהנים את־השבת במקדש ואין להם עון׃</verse>
				<verse number="6">אבל אני אמר לכם כי יש־פה גדול מן־המקדש׃</verse>
				<verse number="7">ולו ידעתם מה־הוא חסד חפצתי ולא זבח לא הרשעתם את הנקים׃</verse>
				<verse number="8">כי בן־האדם הוא גם־אדון השבת׃</verse>
				<verse number="9">ויעבר משם אל־בית כנסתם׃</verse>
				<verse number="10">והנה־שם איש אשר ידו יבשה וישאלוהו לאמר המתר לרפא בשבת למען ימצאו עליו שטנה׃</verse>
				<verse number="11">ויאמר אליהם מי האיש בכם אשר־לו כבש אחד ונפל בבור בשבת ולא־יחזיק בו ויעלנו׃</verse>
				<verse number="12">ומה־יקר אדם מן־הכבש לכן מתר להיטיב בשבת׃</verse>
				<verse number="13">ויאמר אל־האיש פשט את־ידך ויפשט אתה ותרפא ותשב כידו האחרת׃</verse>
				<verse number="14">ויצאו הפרושים ויתיעצו עליו לאבדו׃</verse>
				<verse number="15">וידע ישוע ויסר משם וילך אחריו המון עם רב וירפאם כלם׃</verse>
				<verse number="16">ויצו אתם בגערה שלא יגלהו׃</verse>
				<verse number="17">למלאת את אשר דבר ישעיהו הנביא לאמר׃</verse>
				<verse number="18">הן עבדי בחרתי־בו ידידי רצתה נפשי נתתי רוחי עליו ומשפט לגוים יוציא׃</verse>
				<verse number="19">לא יצעק ולא ישא ולא־ישמע בחוץ קולו׃</verse>
				<verse number="20">קנה רצוץ לא ישבור ופשתה כהה לא יכבנה עד־יוציא לנצח משפט׃</verse>
				<verse number="21">ולשמו גוים ייחלו׃</verse>
				<verse number="22">אז הובא אליו איש עור ואלם אשר אחזו שד וירפאהו וידבר האלם וגם ראה׃</verse>
				<verse number="23">וישתוממו כל־המון העם ויאמרו הכי זה הוא בן־דוד׃</verse>
				<verse number="24">והפרושים כשמעם זאת אמרו זה איננו מגרש את־השדים כי אם־על־ידי בעל־זבוב שר השדים׃</verse>
				<verse number="25">וישוע ידע את־מחשבותם ויאמר אליהם כל־ממלכה הנחלקה על־עצמה תחרב וכל־עיר ובית הנחלקים על־עצמם לא יכונו׃</verse>
				<verse number="26">והשטן אם־יגרש את־השטן נחלק על־עצמו ואיככה תכון ממלכתו׃</verse>
				<verse number="27">ואם־אני מגרש את־השדים בבעל־זבוב בניכם במי הם מגרשים אתם על־כן המה יהיו שפטיכם׃</verse>
				<verse number="28">אך אם ברוח אלהים אני מגרש את־השדים הנה הגיעה אליכם מלכות האלהים׃</verse>
				<verse number="29">או איך יוכל איש לבוא לבית הגבור ולגזל את־כליו אם־לא יאסר בראשונה את־הגבור ואחר ישסה את־ביתו׃</verse>
				<verse number="30">כל אשר איננו אתי הוא נגדי ואשר איננו מכנס אתי הוא מפזר׃</verse>
				<verse number="31">על־כן אני אמר לכם כל־חטא וגדוף יסלח לאדם אך־גדוף הרוח לא יסלח לאדם׃</verse>
				<verse number="32">וכל אשר ידבר דבר חרפה על־בן־האדם יסלח לו והמחרף את־רוח הקדש לא יסלח לו לא־בעולם הזה ולא בעולם הבא׃</verse>
				<verse number="33">או עשו את־העץ טוב ופריו טוב או עשו את־העץ משחת ופריו משחת כי בפריו נכר העץ׃</verse>
				<verse number="34">ילדי הצפעונים איכה תוכלו למלל טוב ואתם רעים כי־משפעת הלב ימלל הפה׃</verse>
				<verse number="35">האיש הטוב מאוצר לבו הטוב מוציא את־הטוב והאיש הרע מאוצר הרע מוציא רע׃</verse>
				<verse number="36">ואני אמר לכם כל־מלה בטלה אשר ידברו בני האדם יתנו עליה חשבון ביום הדין׃</verse>
				<verse number="37">כי מדבריך תצדק ומדבריך תחיב׃</verse>
				<verse number="38">ויענו מן־הסופרים והפרושים ויאמרו רבי חפצנו לראות אות מידך׃</verse>
				<verse number="39">ויען ויאמר אליהם דור רע ומנאף מבקש־לו אות ואות לא ינתן־לו בלתי אם־אות יונה הנביא׃</verse>
				<verse number="40">כי כאשר היה יונה במעי הדג שלשה ימים ושלשה לילות כן יהיה בן־האדם בלב האדמה שלשה ימים ושלשה לילות׃</verse>
				<verse number="41">אנשי נינוה יקומו במשפט עם־הדור הזה וירשיעוהו כי הם שבו בקריאת יונה והנה־פה גדול מיונה׃</verse>
				<verse number="42">מלכת תימן תקום במשפט עם־הדור הזה ותרשיענו כי באה מקצות הארץ לשמע את־חכמת שלמה והנה־פה גדול משלמה׃</verse>
				<verse number="43">והרוח הטמאה אחרי צאתה מן־האדם תשטט במקמות ציה לבקש־לה מנוחה ולא תמצאנה׃</verse>
				<verse number="44">אז תאמר אשובה אל־ביתי אשר יצאתי משם ובאה ומצאה אתו מפנה ומטאטא ומהדר׃</verse>
				<verse number="45">ואחר תלך ולקחה אליה שבע רוחות אחרות רעות ממנה ובאו ושכנו שם והיתה אחרית האדם ההוא רעה מראשיתו כן יהיה גם־לדור הרע הזה׃</verse>
				<verse number="46">עודנו מדבר אל־המון העם והנה אמו ואחיו עמדו בחוץ מבקשים לדבר אתו׃</verse>
				<verse number="47">ויגד אליו הנה אמך ואחיך עמדים בחוץ ומבקשים לדבר אתך׃</verse>
				<verse number="48">ויען ויאמר אל־האיש המגיד לו מי היא אמי ומי הם אחי׃</verse>
				<verse number="49">ויט ידו על־תלמידיו ויאמר הנה אמי ואחי׃</verse>
				<verse number="50">כי כל־אשר יעשה רצון אבי שבשמים הוא אחי ואחותי ואמי׃</verse>
			</chapter>
			<chapter number="13">
				<verse number="1">ויהי ביום ההוא ויצא ישוע מן־הבית וישב על־הים׃</verse>
				<verse number="2">ויקהלו אליו המון עם רב וירד אל־האניה וישב בה וכל־העם עמדים על־שפת הים׃</verse>
				<verse number="3">וירב לדבר אליהם במשלים לאמר הנה הזורע יצא לזרע׃</verse>
				<verse number="4">ובזרעו נפל מן־הזרע על־יד הדרך ויבא העוף ויאכלהו׃</verse>
				<verse number="5">ויש אשר נפל על־מקמות סלע אשר אין־לו שם אדמה הרבה וימהר לצמח כי לא־היה לו עמק אדמה׃</verse>
				<verse number="6">ויהי כזרח השמש ויצרב וייבש כי לא היה־לו שרש׃</verse>
				<verse number="7">ויש אשר נפל בין הקצים ויעלו הקצים וימעכהו׃</verse>
				<verse number="8">ויש אשר נפל על־האדמה הטובה ויתן פרי זה מאה שערים וזה ששים וזה שלשים׃</verse>
				<verse number="9">מי אשר אזנים לו לשמע ישמע׃</verse>
				<verse number="10">ויגשו אליו התלמידים ויאמרו למה זה במשלים תדבר אליהם׃</verse>
				<verse number="11">ויען ויאמר כי לכם נתן לדעת את־סודות מלכות השמים ולהם לא נתן׃</verse>
				<verse number="12">כי מי שיש־לו נתן ינתן לו ונוסף לו עוד ומי שאין לו גם את אשר יש־לו יקח ממנו׃</verse>
				<verse number="13">על־כן במשלים אדבר אליהם כי בראתם לא יראו ובשמעם לא ישמעו אף־לא יבינו׃</verse>
				<verse number="14">ותקים בהם נבואת ישעיהו האמרת שמעו שמוע ואל־תבינו וראו ראו ואל־תדעו׃</verse>
				<verse number="15">כי השמן לב־העם הזה ואזניו הכבד ועיניו השע פן־יראה בעיניו ובאזניו ישמע ולבבו יבין ושב ורפא לו׃</verse>
				<verse number="16">ואתם אשרי עיניכם כי תראינה ואזניכם כי תשמענה׃</verse>
				<verse number="17">כי־אמן אמר אני לכם נביאים וצדיקים רבים נכספו לראות את אשר אתם ראים ולא ראוהו ולשמע את אשר אתם שמעים ולא שמעוהו׃</verse>
				<verse number="18">לכן אתם שמעו־נא את משל הזורע׃</verse>
				<verse number="19">כל־איש השמע את־דבר המלכות ולא יבינהו ובא הרע וחטף את־הזרוע בלבבו הוא הנזרע על־יד הדרך׃</verse>
				<verse number="20">והנזרע על־הסלע הוא השמע את־הדבר וימהר ויקחנו בשמחה׃</verse>
				<verse number="21">אך אין־לו שרש תחתיו ורק לשעה יעמד ובהיות צרה ורדיפה על־אדות הדבר מיד נכשל׃</verse>
				<verse number="22">והנזרע בין הקצים הוא השמע את־הדבר ודאגת העולם הזה ומרמת העשר ימעכו את־הדבר ופרי לא־יהיה לו׃</verse>
				<verse number="23">והנזרע על־האדמה הטובה הוא השמע את־הדבר ומבין אתו אף־יעשה פרי ונתן זה מאה שערים וזה ששים וזה שלשים׃</verse>
				<verse number="24">וישם לפניהם משל אחר לאמר מלכות השמים דומה לאיש אשר זרע זרע טוב בשדהו׃</verse>
				<verse number="25">ויהי בנפל תרדמה על־האנשים ויבא איבו ויזרע זונין בתוך החטים וילך לו׃</verse>
				<verse number="26">וכאשר פרח הדשא ויעש פרי ויראו גם־הזונין׃</verse>
				<verse number="27">ויגשו עבדי בעל־הבית ויאמרו אליו אדנינו הלא־זרע טוב זרעת בשדך ומאין לו הזונין׃</verse>
				<verse number="28">ויאמר להם איש אויב עשה זאת ויאמרו אליו העבדים היש את־נפשך כי־נלך ונלקט אתם׃</verse>
				<verse number="29">ויאמר לא פן־בלקטכם את־הזונין תשרשו גם את־החטים׃</verse>
				<verse number="30">הניחו אתם ויגדלו שניהם יחד עד־הקציר והיה בעת הקציר אמר לקוצרים לקטו בראשונה את־הזונין ואגדו אתם אגדות לשרפם ואת החטים אספו לאוצרי׃</verse>
				<verse number="31">וישם לפניהם משל אחר לאמר מלכות השמים דומה לגרגר של־חרדל אשר לקחו איש ויזרעהו בשדהו׃</verse>
				<verse number="32">והוא קטן מכל־הזרועים וכאשר צמח גדול הוא מן־הירקות והיה לעץ עד־אשר יבאו עוף השמים וקננו בענפיו׃</verse>
				<verse number="33">וישא עוד משלו ויאמר מלכות השמים דומה לשאר אשר לקחתו אשה ותטמנהו בשלש סאים קמח עד כי־יחמץ כלו׃</verse>
				<verse number="34">כל־זאת דבר ישוע במשלים אל־המון העם ובבלי משל לא דבר אליהם׃</verse>
				<verse number="35">למלאת את אשר דבר הנביא לאמר אפתחה במשל פי אביעה חידות מני־קדם׃</verse>
				<verse number="36">אז שלח ישוע את־המון העם ויבא הביתה ויגשו אליו תלמידיו ויאמרו באר־נא לנו את־משל זוני השדה׃</verse>
				<verse number="37">ויען ויאמר אליהם הזורע את־הזרע הטוב הוא בן־האדם׃</verse>
				<verse number="38">והשדה הוא העולם והזרע הטוב בני המלכות הם והזונין בני הרע המה׃</verse>
				<verse number="39">והאיב אשר זרעם הוא השטן והקציר הוא קץ העולם והקצרים הם המלאכים׃</verse>
				<verse number="40">והנה כאשר ילקטו הזונין ונשרפו באש כן יהיה בקץ העולם הזה׃</verse>
				<verse number="41">בן־האדם ישלח את־מלאכיו ולקטו ממלכותו את כל־המכשלות ואת כל־פעלי האון׃</verse>
				<verse number="42">והשליכו אתם אל־תנור האש שם תהיה היללה וחרק השנים׃</verse>
				<verse number="43">אז יזהירו הצדיקים כשמש במלכות אביהם מי אשר אזנים לו לשמע ישמע׃</verse>
				<verse number="44">עוד דומה מלכות השמים לאוצר טמון בשדה אשר מצאו איש ויטמנהו ובשמחתו ילך ומכר את־כל־אשר־לו וקנה את־השדה ההוא׃</verse>
				<verse number="45">עוד דומה מלכות השמים לסחר המבקש מרגליות טבות׃</verse>
				<verse number="46">וכאשר מצא מרגלית אחת יקרה מאד הלך לו וימכר את־כל־אשר־לו ויקן אתה׃</verse>
				<verse number="47">עוד דומה מלכות השמים למכמרת אשר הורדה לים ומינים שונים יאספו לתוכה׃</verse>
				<verse number="48">וכאשר נמלאה העלו אתה אל־שפת הים וישבו וילקטו את־המינים הטובים לתוך הכלים ואת המשחתים השליכו חוצה׃</verse>
				<verse number="49">כן יהיה בקץ העולם יצאו המלאכים והבדילו את־הרשעים מתוך הצדיקים׃</verse>
				<verse number="50">והשליכום אל־תנור האש שם תהיה היללה וחרק השנים׃</verse>
				<verse number="51">ויאמר אליהם ישוע האתם הבינותם את־כל־זאת ויאמרו אליו כן אדנינו׃</verse>
				<verse number="52">ויאמר אליהם על־כן כל־סופר המלמד למלכות השמים דומה לאיש בעל־הבית המוציא מאוצרו חדשות וישנות׃</verse>
				<verse number="53">ויהי ככלות ישוע את־המשלים האלה ויעבר משם׃</verse>
				<verse number="54">ויבא לארצו וילמד אתם בבית כנסתם עד כי־השתוממו ויאמרו מאין לזה החכמה הזאת והגבורות׃</verse>
				<verse number="55">הלא זה הוא בן־החרש הלא אמו שמה מרים ואחיו יעקב ויוסי ושמעון ויהודה׃</verse>
				<verse number="56">ואחיותיו הלא כלן אתנו הן ומאין איפוא לו כל־אלה׃</verse>
				<verse number="57">ויהי להם למכשול ויאמר ישוע אליהם אין הנביא נקלה כי אם־בארצו ובביתו׃</verse>
				<verse number="58">ולא־עשה שם גבורות רבות מפני חסר אמונתם׃</verse>
			</chapter>
			<chapter number="14">
				<verse number="1">בעת ההיא שמע הורדוס שר־רבע המדינה את שמע ישוע׃</verse>
				<verse number="2">ויאמר אל־נעריו זה הוא יוחנן המטביל והוא קם מן־המתים על־כן הגבורות פעלות בו׃</verse>
				<verse number="3">כי הורדוס תפש את־יוחנן ויאסרהו וישימהו בבית הסהר בגלל הורודיה אשת פילפוס אחיו׃</verse>
				<verse number="4">כי יוחנן אמר אליו לא נכון היותה לך לאשה׃</verse>
				<verse number="5">ויבקש המיתו אך ירא את־ההמון כי לנביא חשבו אתו׃</verse>
				<verse number="6">ויהי ביום הלדת הורדוס ותרקד בת־הורודיה בתוכם ותיטב בעיני הורדוס׃</verse>
				<verse number="7">וישבע לה ויאמר מה־תשאל נפשך ואתן לך׃</verse>
				<verse number="8">ואמה שמה את־הדברים בפיה ותשאל לאמר תנה־לי פה בקערה את־ראש יוחנן המטביל׃</verse>
				<verse number="9">ויעצב המלך אך בעבור השבועה והמסבים עמו צוה לתת לה׃</verse>
				<verse number="10">וישלח וישא את־ראש יוחנן מעליו בבית הסהר׃</verse>
				<verse number="11">ויביאו את־ראשו בקערה ויתנו לנערה ותביאהו אל־אמה׃</verse>
				<verse number="12">ויגשו תלמידיו וישאו את־גויתו ויקברוה וילכו ויגידו לישוע׃</verse>
				<verse number="13">ויהי כשמעו את־זאת ויסר משם באניה אל־מקום חרבה לבדד וישמעו המון העם וילכו אחריו ברגליהם מן־הערים׃</verse>
				<verse number="14">ויצא ישוע וירא המון עם רב ויהמו מעיו עליהם וירפא את־החלשים אשר בהם׃</verse>
				<verse number="15">ויהי לפנות ערב ויגשו אליו תלמידיו ויאמרו המקום חרב וגם־נטה היום שלחה את־המון העם וילכו אל־הכפרים לקנות להם אכל׃</verse>
				<verse number="16">ויאמר אליהם אינם צריכים ללכת תנו־אתם להם לאכל׃</verse>
				<verse number="17">ויאמרו אליו אין־לנו פה כי אם־חמשת ככרות־לחם ושני דגים׃</verse>
				<verse number="18">ויאמר הביאום אלי הלם׃</verse>
				<verse number="19">ויצו את־העם לשבת על־הדשא ויקח את־חמשת ככרות־הלחם ואת־שני הדגים וישא עיניו השמימה ויברך ויפרס ויתן את־הלחם לתלמידים והתלמידים נתנו לעם׃</verse>
				<verse number="20">ויאכלו כלם וישבעו וישאו מן־הפתותים הנותרים שנים עשר סלים מלאים׃</verse>
				<verse number="21">והאכלים היו כחמשת אלפי איש מלבד הנשים והטף׃</verse>
				<verse number="22">ויאץ ישוע בתלמידיו לרדת באניה לעבר לפניו אל־עבר הים עד אשר־ישלח את־העם׃</verse>
				<verse number="23">ואחרי שלחו את־העם עלה ההרה בדד להתפלל ויהי־ערב והוא לבדו שמה׃</verse>
				<verse number="24">והאניה הלכה בתוך הים ותטרף מן־הגלים כי הרוח לנגדה׃</verse>
				<verse number="25">ויהי באשמרת הרביעית ויבא אליהם ישוע מתהלך על־פני הים׃</verse>
				<verse number="26">והתלמידים בראתם אותו מתהלך על־פני הים נבהלו לאמר מראה־רוח הוא ויצעקו מפחד׃</verse>
				<verse number="27">וידבר ישוע פתאם אליהם חזקו כי־אני הוא אל־תיראו׃</verse>
				<verse number="28">ויען פטרוס ויאמר אליו אם־אתה הוא אדני צוה־נא כי־אבא אליך על־המים׃</verse>
				<verse number="29">ויאמר בוא וירד פטרוס מן־האניה ויתהלך על־המים לבוא אל־ישוע׃</verse>
				<verse number="30">ויהי כראתו את־הרוח כי חזקה היא ויירא ויחל לטבע ויצעק לאמר אדני הושיעני׃</verse>
				<verse number="31">וימהר ישוע לשלח את־ידו ויחזק־בו ויאמר אליו קטן האמונה למה חלק לבך׃</verse>
				<verse number="32">הם עלו אל־האניה והרוח שככה׃</verse>
				<verse number="33">ואנשי האניה נגשו וישתחוו־לו לאמר באמת בן אלהים אתה׃</verse>
				<verse number="34">ויעברו את־הים ויבאו ארצה גניסר׃</verse>
				<verse number="35">ויכירו אתו אנשי המקום ההוא וישלחו אל־כל־סביבותיהם ויביאו אליו את כל־החולים׃</verse>
				<verse number="36">ויבקשו ממנו כי יגעו רק בכנף בגדו וכל־הנגעים נושעו׃</verse>
			</chapter>
			<chapter number="15">
				<verse number="1">אז באו אל־ישוע הסופרים והפרושים אשר מירושלים׃</verse>
				<verse number="2">ויאמרו מדוע תלמידיך עברים את קבלת הזקנים כי אינם רחצים את־ידיהם באכלם לחם׃</verse>
				<verse number="3">ויען ויאמר אליהם מדוע גם־אתם עברים את־מצות אלהים בעבור קבלתכם׃</verse>
				<verse number="4">כי אלהים צוה לאמר כבד את־אביך ואת אמך ומקלל אביו ואמו מות יומת׃</verse>
				<verse number="5">ואתם אמרים האמר לאביו ולאמו מנחה ליהוה כל מה־שאתה נהנה ממני אין עליו לכבד את־אביו ואת־אמו׃</verse>
				<verse number="6">ותפרו את־דבר האלהים בעבור קבלתכם׃</verse>
				<verse number="7">חנפים היטב נבא עליכם ישעיהו לאמר׃</verse>
				<verse number="8">העם הזה נגש בפיו ובשפתיו כבדוני ולבו רחק ממני׃</verse>
				<verse number="9">ותהו יראתם אתי מצות אנשים מלמדים׃</verse>
				<verse number="10">ויקרא אל־העם ויאמר להם שמעו והבינו׃</verse>
				<verse number="11">לא הבא אל־הפה יטמא את־האדם כי אם־היוצא מן־הפה הוא מטמא את־האדם׃</verse>
				<verse number="12">ויגשו אליו תלמידיו ויאמרו הידעת כי הפרושים בשמעם את־הדבר הזה נכשלו־בו׃</verse>
				<verse number="13">ויען ויאמר כל־מטע אשר לא נטע אבי שבשמים עקור יעקר׃</verse>
				<verse number="14">הניחו אותם מנהלים עורים המה לעורים וכי־יוליך עור את־העור ונפלו שניהם בתוך הבור׃</verse>
				<verse number="15">ויען פטרוס ויאמר אליו באר לנו את־המשל הזה׃</verse>
				<verse number="16">ויאמר ישוע העוד גם־אתם באין בינה׃</verse>
				<verse number="17">העוד לא תשכילו כי כל־הבא אל־הפה יורד אל־הכרש וישפך משם למוצאות׃</verse>
				<verse number="18">אבל היוצא מן־הפה יוצא מן־הלב והוא מטמא את־האדם׃</verse>
				<verse number="19">כי מן־הלב יוצאות מחשבות רע רציחות נאופים זנונים גנבות עדיות שקר וגדופים׃</verse>
				<verse number="20">אלה הם המטמאים את־האדם אבל אכול בלי נטילת ידים לא יטמא את־האדם׃</verse>
				<verse number="21">ויצא ישוע משם ויסר אל־גלילות צור וצידון׃</verse>
				<verse number="22">והנה אשה כנענית יצאה מן־הגבולות ההם ותצעק אליו לאמר חנני אדני בן־דוד כי בתי מענה מאד על־ידי שד׃</verse>
				<verse number="23">והוא לא־ענה אתה דבר ויגשו תלמידיו ויבקשו ממנו לאמר שלחה כי־צעקת היא אחרינו׃</verse>
				<verse number="24">ויען ויאמר לא שלחתי כי אם־אל־הצאן האבדות לבית ישראל׃</verse>
				<verse number="25">והיא באה ותשתחו לו לאמר אדני עזרני׃</verse>
				<verse number="26">ויען ויאמר לא טוב לקחת את־לחם הבנים ולהשליכו לצעירי הכלבים׃</verse>
				<verse number="27">ותאמר כן אדני אפס כי־גם־צעירי הכלבים יאכלו מפרורים הנפלים מעל־שלחן אדניהם׃</verse>
				<verse number="28">ויען ישוע ויאמר אליה אשה גדלה אמונתך יהי־לך כרצונך ותרפא בתה מן־השעה ההיא׃</verse>
				<verse number="29">ויעבר ישוע משם ויבא אל־ים הגליל ויעל ההרה וישב שם׃</verse>
				<verse number="30">ויבאו אליו המון עם רב ועמהם פסחים עורים חרשים קטעים ורבים כהמה ויניחום לרגלי ישוע וירפאם׃</verse>
				<verse number="31">ויתמהו העם בראותם את־האלמים מדברים והקטעים בריאים והפסחים מתהלכים והעורים ראים וישבחו את־אלהי ישראל׃</verse>
				<verse number="32">ויקרא ישוע אל־תלמידיו ויאמר נכמרו רחמי על־העם כי־זה שלשת ימים עמדו עמדי ואין להם מה־לאכל ואינני אבה לשלחם רעבים פן־יתעלפו בדרך׃</verse>
				<verse number="33">ויאמרו אליו התלמידים מאין לנו די־לחם במדבר להשביע את־ההמון הגדול הזה׃</verse>
				<verse number="34">ויאמר ישוע אליהם כמה ככרות לחם לכם ויאמרו שבע ומעט דגים קטנים׃</verse>
				<verse number="35">ויצו את־המון העם לשבת לארץ׃</verse>
				<verse number="36">ויקח את־שבע ככרות הלחם ואת הדגים ויברך ויפרס ויתן אל־התלמידים והתלמידים נתנו לעם׃</verse>
				<verse number="37">ויאכלו כלם וישבעו וישאו מן־הפתותים הנותרים שבעה דודים מלאים׃</verse>
				<verse number="38">והאכלים היו ארבעת אלפי איש מלבד הנשים והטף׃</verse>
				<verse number="39">וישלח את־העם וירד באניה ויבא אל־גבול מגדלא׃</verse>
			</chapter>
			<chapter number="16">
				<verse number="1">ויגשו הפרושים והצדוקים לנסותו וישאלו מאתו להראותם אות מן השמים׃</verse>
				<verse number="2">ויען ויאמר להם בערב תאמרו יום־צח יהיה כי אדמו השמים׃</verse>
				<verse number="3">ובבקר תאמרו היום סער כי־אדמו והתקדרו השמים חנפים אתם את־פני השמים ידעתם לבחן ואתות העתים לא תוכלו׃</verse>
				<verse number="4">דור רע ומנאף בקש־לו אות ואות לא ינתן־לו בלתי אם־אות יונה הנביא ויעזבם וילך לו׃</verse>
				<verse number="5">וכבוא התלמידים אל־עבר הים שכחו לקחת אתם לחם׃</verse>
				<verse number="6">ויאמר ישוע אליהם ראו והשמרו לכם משאר הפרושים והצדוקים׃</verse>
				<verse number="7">ויחשבו בלבבם לאמר כי לא־לקחנו אתנו לחם׃</verse>
				<verse number="8">וידע ישוע ויאמר אליהם קטני האמונה מה־תחשבו בלבבכם כי לא־לקחתם אתכם לחם׃</verse>
				<verse number="9">העוד לא תשכילו ולא תזכרו את־חמשת ככרות־הלחם לחמשת אלפי־איש וכמה סלים נשאתם׃</verse>
				<verse number="10">ואת־שבע ככרות לחם לארבעת אלפי איש וכמה דודים נשאתם׃</verse>
				<verse number="11">איך לא תבינו כי לא על־הלחם אמרתי אליכם השמרו לכם משאר הפרושים והצדוקים׃</verse>
				<verse number="12">אז הבינו כי לא אמר להשמר משאר הלחם כי אם־מלמוד הפרושים והצדוקים׃</verse>
				<verse number="13">ויהי כבוא ישוע אל־גלילות קיסרין של־פילפוס וישאל את־תלמידיו לאמר מה־אמרים האנשים עלי מי הוא בן־האדם׃</verse>
				<verse number="14">ויאמרו יש אמרים יוחנן המטביל הוא ואחרים אמרים אליהו ויש אמרים ירמיהו או אחד מן־הנביאים׃</verse>
				<verse number="15">ויאמר אליהם ואתם מה־תאמרו מי אני׃</verse>
				<verse number="16">ויען שמעון פטרוס ויאמר אתה הוא המשיח בן־אלהים חיים׃</verse>
				<verse number="17">ויען ויאמר אליו אשריך שמעון בר־יונה כי־בשר ודם לא גלה־לך את־זאת כי אם־אבי שבשמים׃</verse>
				<verse number="18">ואף־אני אמר אליך כי אתה פטרוס ועל־הסלע הזה אבנה את־קהלתי ושערי שאול לא יגברו עליה׃</verse>
				<verse number="19">ואתן לך את־מפתחות מלכות השמים וכל־אשר תאסר על־הארץ אסור יהיה בשמים וכל־אשר תתיר על־הארץ מתר יהיה בשמים׃</verse>
				<verse number="20">אז צוה את־התלמידים בגערה לבלתי הגיד לאיש כי הוא ישוע המשיח׃</verse>
				<verse number="21">מן־העת ההיא החל ישוע להורות את־תלמידיו שהוא צריך ללכת ירושלים ויענה הרבה בידי הזקנים והכהנים הגדולים והסופרים ויהרג וביום השלישי קום יקום׃</verse>
				<verse number="22">ויקחהו פטרוס ויחל לגער־בו לאמר חלילה לך אדני אל־יהי־לך כזאת׃</verse>
				<verse number="23">ויפן ויאמר לפטרוס סור מעלי השטן למכשול אתה לי כי אין־לבך לדברי אלהים כי אם־לדברי בני־אדם׃</verse>
				<verse number="24">ויאמר ישוע אל־תלמידיו איש כי־יחפץ ללכת אחרי יכחש בנפשו ונשא את־צלבו והלך אחרי׃</verse>
				<verse number="25">כי כל־אשר יחפץ להושיע את־נפשו תאבד נפשו ממנו וכל אשר תאבד־לו נפשו למעני הוא ימצאנה׃</verse>
				<verse number="26">כי מה־יועיל האדם כי־יקנה את־כל־העולם ונפשו תשחת או מה־יתן האדם פדיון נפשו׃</verse>
				<verse number="27">כי עתיד בן־האדם לבוא בכבוד אביו עם־מלאכיו ואז ישלם לכל־איש כמעשהו׃</verse>
				<verse number="28">אמן אמר אני לכם כי יש מן־העמדים פה אשר לא־יטעמו מות עד כי־יראו את־בן־האדם בא במלכותו׃</verse>
			</chapter>
			<chapter number="17">
				<verse number="1">ומקץ ששת ימים לקח אתו ישוע את־פטרוס ואת־יעקב ואת־יוחנן אחיו ויעלם בדד על־הר גבוה׃</verse>
				<verse number="2">וישתנה לעיניהם ויזהירו פניו כשמש ובגדיו כאור הלבינו׃</verse>
				<verse number="3">והנה נראו אליהם משה ואליהו מדברים אתו׃</verse>
				<verse number="4">ויען פטרוס ויאמר אל־ישוע אדני טוב היותנו פה אם־תחפץ נעשה־נא פה שלש סכות לך אחת ולמשה אחת ולאליהו אחת׃</verse>
				<verse number="5">עודנו מדבר והנה ענן־אור הצל עליהם והנה־קול מתוך הענן אמר זה־בני ידידי אשר רציתי בו אליו תשמעון׃</verse>
				<verse number="6">ויהי כשמע התלמידים ויפלו על־פניהם וייראו מאד׃</verse>
				<verse number="7">ויגש ישוע ויגע־בם ויאמר קומו ואל־תיראו׃</verse>
				<verse number="8">וישאו עיניהם ולא ראו איש בלתי את־ישוע לבדו׃</verse>
				<verse number="9">וברדתם מן־ההר צוה ישוע אתם לאמר לא תגידו לאיש את־דבר המראה עד אם־קם בן־האדם מעם המתים׃</verse>
				<verse number="10">וישאלהו תלמידיו לאמר למה זה אמרים הסופרים כי אליהו בוא יבוא בראשונה׃</verse>
				<verse number="11">ויען ישוע ויאמר אליהם הנה אליהו יבוא בראשונה וישיב את־הכל׃</verse>
				<verse number="12">אבל אמר אני לכם כי אליהו כבר בא ולא הכירהו ויעשו־בו כרצונם וכן גם־בן־האדם יענה על־ידם׃</verse>
				<verse number="13">אז הבינו התלמידים כי על־יוחנן המטביל דבר אליהם׃</verse>
				<verse number="14">ויהי כבואם אל־המון העם ויגש אליו איש ויכרע על־ברכיו לנגדו׃</verse>
				<verse number="15">ויאמר אדני רחם־נא על־בני כי־מכה ירח הוא וחליו רע כי־פעמים רבות הוא נפל באש ופעמים רבות אל־תוך המים׃</verse>
				<verse number="16">ואביא אתו אל־תלמידיך ולא יכלו לרפא לו׃</verse>
				<verse number="17">ויען ישוע ויאמר הוי דור בלתי מאמין ופתלתל עד־מתי אהיה עמכם עד־מתי אסבל אתכם הביאו אותו אלי הנה׃</verse>
				<verse number="18">ויגער־בו ישוע ויצא השד ממנו וירפא הנער מן־השעה ההיא׃</verse>
				<verse number="19">ויגשו התלמידים אל־ישוע והוא לבדו ויאמרו מדוע אנחנו לא יכלנו לגרשו׃</verse>
				<verse number="20">ויאמר ישוע אליהם מפני אשר אינכם מאמינים כי אמן אמר אני לכם אם־יש לכם אמונה כגרגר החרדל ואמרתם אל־ההר הזה העתק מזה שמה ונעתק ממקומו ואין דבר אשר יבצר מכם׃</verse>
				<verse number="21">אבל המין הזה לא יצא כי אם־בתפלה ובצום׃</verse>
				<verse number="22">ויהי בהתהלכם בארץ הגליל ויאמר אליהם ישוע עתיד בן־האדם להמסר בידי אנשים׃</verse>
				<verse number="23">ויהרגהו וביום השלישי קום יקום ויתעצבו מאד׃</verse>
				<verse number="24">ויהי כבואם אל־כפר־נחום ויגשו אל־פטרוס גבי מחצית השקל ויאמרו הלא יתן רבכם את־מחצית השקל׃</verse>
				<verse number="25">ויאמר הן ובבואו הביתה קדם אתו ישוע לשאל מה־דעתך שמעון מלכי הארץ ממי יקחו מכס ומס מאת בניהם או מאת הזרים׃</verse>
				<verse number="26">ויאמר פטרוס אליו מאת הזרים ויאמר לו ישוע אם־כן אפוא הבנים חפשים המה׃</verse>
				<verse number="27">אך למען לא־נהיה להם למכשול לך אל־הים והשלכת אל־תוכו חכה ואת־הדג הראשון אשר יעלה שאהו וכאשר תפתח את־פיו תמצא בו אסתירא אותו קח־לך ונתת להם בעדי ובעדך׃</verse>
			</chapter>
			<chapter number="18">
				<verse number="1">בשעה ההיא נגשו התלמידים אל־ישוע ויאמרו מי אפוא גדול מחבריו במלכות השמים׃</verse>
				<verse number="2">ויקרא ישוע אליו ילד קטן ויעמידהו בתוכם׃</verse>
				<verse number="3">ויאמר אמן אמר אני לכם אם־לא תשובו להיות כילדים לא תבאו אל־מלכות השמים׃</verse>
				<verse number="4">לכן כל־המשפיל את־עצמו כילד הזה הוא הגדול במלכות השמים׃</verse>
				<verse number="5">וכל־אשר יקבל ילד אחד כזה בשמי אותי הוא מקבל׃</verse>
				<verse number="6">וכל־המכשיל את־אחד מן־הקטנים האלה המאמינים בי נוח לו שיתלה פלח־רכב על־צוארו וטבע במצולות ים׃</verse>
				<verse number="7">אוי לעולם מפני המכשלים כי המכשלים צריכים לבוא אבל אוי לאיש ההוא אשר על־ידו יבוא המכשול׃</verse>
				<verse number="8">ואם־תכשילך ידך או רגלך קצץ אותה והשלך ממך טוב לך לבוא לחיים פסח או קטע מהיות לך שתי ידים או־שתי רגלים ותשלך אל־אש עולם׃</verse>
				<verse number="9">ואם־עינך תכשילך נקר אותה והשלך ממך טוב לך לבוא לחיים בעין אחת מהיות לך שתי עינים ותשלך אל־אש גיהנם׃</verse>
				<verse number="10">ראו פן־תבזו אחד הקטנים האלה כי אמר אני לכם כי־מלאכיהם ראים תמיד את־פני אבי שבשמים׃</verse>
				<verse number="11">כי בא בן־האדם להושיע את־האבד׃</verse>
				<verse number="12">מה־דעתכם כי־יהיו לאיש מאה כבשים ותעה אחד מהם הלא יעזב את־התשעים ותשעה על־ההרים והלך לבקש את־התעה׃</verse>
				<verse number="13">והיה כאשר ימצאהו אמן אמר אני לכם כי־ישמח עליו יותר מעל התשעים ותשעה אשר לא תעו׃</verse>
				<verse number="14">כן איננו רצון מלפני אביכם שבשמים כי יאבד אחד מן־הקטנים האלה׃</verse>
				<verse number="15">וכי יחטא־לך אחיך לך והוכחת אותו בינך ובינו לבדו ואם־ישמע אליך קנית לך אחיך׃</verse>
				<verse number="16">ואם־לא ישמע קח עמך עוד אחד או שנים למען על־פי שנים או שלשה עדים יקום כל־דבר׃</verse>
				<verse number="17">ואם־לא ישמע אליהם הגד אל־הקהל ואם־לא ישמע גם־אל־הקהל והיה לך כגוי וכמוכס׃</verse>
				<verse number="18">אמן אמר אני לכם כל אשר־תאסרו על־הארץ אסור יהיה בשמים וכל אשר־תתירו על־הארץ מתר יהיה בשמים׃</verse>
				<verse number="19">ועוד אמר אני לכם שנים מכם כי יועצו יחדו בארץ על־כל־דבר אשר ישאלו היה יהיה להם מאת אבי שבשמים׃</verse>
				<verse number="20">כי בכל־מקום אשר שנים או שלשה נאספו בשמי שם אני בתוכם׃</verse>
				<verse number="21">ויגש אליו פטרוס ויאמר לו אדני כמה פעמים יחטא־לי אחי וסלחתי לו העד שבע פעמים׃</verse>
				<verse number="22">ויאמר אליו ישוע לא־אמר לך עד־שבע פעמים כי־אם עד־שבעים ושבע׃</verse>
				<verse number="23">על־כן דומה מלכות השמים למלך בשר ודם אשר חפץ לעשות חשבון עם־עבדיו׃</verse>
				<verse number="24">וכאשר החל לחשב הובא לפניו איש אשר חיב לו עשרת אלפים ככרי כסף׃</verse>
				<verse number="25">ולא היה־לו לשלם ויצו אדניו למכר אותו ואת־אשתו ואת־בניו ואת־כל־אשר־לו וכן ישלם׃</verse>
				<verse number="26">ויפל העבד וישתחו לו לאמר אדני הארך־לי אפך ואת־כל אשלמה לך׃</verse>
				<verse number="27">ויהמו רחמי אדני העבד ההוא ויפטרהו וישמט־לו את־החוב׃</verse>
				<verse number="28">ויצא העבד ההוא מלפניו וימצא אחד מחבריו העבדים והוא חיב־לו מאה דינרים ויחזק־בו ויחנקהו לאמר שלם את אשר אתה חיב לי׃</verse>
				<verse number="29">ויפל חברו לפני רגליו ויבקש ממנו לאמר הארך־לי אפך ואשלמה לך הכל׃</verse>
				<verse number="30">והוא מאן וילך וישליכהו במשמר עד כי־ישלם לו את־חובו׃</verse>
				<verse number="31">וחבריו העבדים ראו את־הנעשה ויעצבו מאד ויבאו ויגידו לאדניהם את־כל־אשר נעשה׃</verse>
				<verse number="32">ויקרא אליו אדניו ויאמר לו אתה העבד הרע את־כל־החוב ההוא השמטתי לך יען אשר־בקשת ממני׃</verse>
				<verse number="33">הלא היה לך גם־אתה לרחם על־העבד חברך כאשר רחמתי־אני עליך׃</verse>
				<verse number="34">ויקצף אדניו ויסגר אותו למיסרים עד כי־ישלם את־כל־חובו׃</verse>
				<verse number="35">ככה יעשה לכם גם־אבי שבשמים אם־לא תסלחו איש איש לאחיו בכל־לבבכם את־חטאתם׃</verse>
			</chapter>
			<chapter number="19">
				<verse number="1">ויהי ככלות ישוע לדבר את הדברים האלה ויסע מן־הגליל ויבא אל־גבול יהודה בעבר הירדן׃</verse>
				<verse number="2">וילכו אחריו המון עם־רב וירפאם שם׃</verse>
				<verse number="3">ויגשו אליו הפרושים לנסותו לאמר היוכל איש לשלח את־אשתו על־כל־דבר׃</verse>
				<verse number="4">ויען ויאמר אליהם הלא קראתם כי עשה בראשית זכר ונקבה עשה אתם׃</verse>
				<verse number="5">ואמר על־כן יעזב־איש את־אביו ואת־אמו ודבק באשתו והיו שניהם לבשר אחד׃</verse>
				<verse number="6">אם־כן אינם עוד שנים כי אם־בשר אחד לכן את אשר חבר האלהים אל־יפרידנו האדם׃</verse>
				<verse number="7">ויאמרו אליו ולמה זה צוה משה לתת־לה ספר כריתת ולשלחה׃</verse>
				<verse number="8">ויאמר אליהם בעבור קשי לבבכם הניח לכם משה לשלח את־נשיכם אך מראש לא היתה ככה׃</verse>
				<verse number="9">ואני אמר לכם המשלח את־אשתו בלתי על־דבר זנות ולקח לו אחרת נאף הוא והלקח את־הגרושה נאף הוא׃</verse>
				<verse number="10">ויאמרו אליו התלמידים אם־ככה הוא ענין איש ואשתו לא טוב לקחת אשה׃</verse>
				<verse number="11">ויאמר אליהם לא יוכל כל־אדם קבל את־הדבר הזה כי־אם אלה אשר־נתן להם להבין׃</verse>
				<verse number="12">יש סריסים אשר נולדו כן מבטן אמם ויש סריסים המסרסים על־ידי אדם ויש סריסים אשר סרסו את־עצמם למען מלכות השמים מי שיוכל לקבל יקבל׃</verse>
				<verse number="13">אז יביאו אליו ילדים למען ישים עליהם את־ידיו ויתפלל עליהם ויגערו־בם התלמידים׃</verse>
				<verse number="14">ויאמר ישוע הניחו לילדים ואל־תמנעום מבוא אלי כי לאלה מלכות השמים׃</verse>
				<verse number="15">וישם את־ידיו עליהם ויעבר משם׃</verse>
				<verse number="16">והנה־איש נגש אליו ויאמר רבי הטוב איזה הטוב אשר אעשנו לקנות חיי עולמים׃</verse>
				<verse number="17">ויאמר אליו מה־תקראני טוב אין־טוב כי אם־אחד האלהים ואם חפצך לבוא אל־החיים שמר את־המצות׃</verse>
				<verse number="18">ויאמר אליו מה הנה ויאמר ישוע אלה הן לא תרצח לא תנאף לא תגנב לא תענה עד שקר׃</verse>
				<verse number="19">כבד את־אביך ואת־אמך ואהבת לרעך כמוך׃</verse>
				<verse number="20">ויאמר אליו הבחור את־כל־אלה שמרתי מנעורי ומה חסרתי עוד׃</verse>
				<verse number="21">ויאמר ישוע אליו אם־חפצך להיות שלם לך מכר את־רכשך ותן לעניים והיה לך אוצר בשמים ושוב הלם ולך אחרי׃</verse>
				<verse number="22">ויהי כשמע הבחור את־הדבר הזה וילך משם נעצב כי־היו לו נכסים רבים׃</verse>
				<verse number="23">ויאמר ישוע אל־תלמידיו אמן אמר אני לכם קשה לעשיר לבוא אל־מלכות השמים׃</verse>
				<verse number="24">ועוד אני אמר לכם כי נקל לגמל לעבר דרך נקב המחט מבא עשיר אל־מלכות האלהים׃</verse>
				<verse number="25">והתלמידים כשמעם זאת השתוממו מאד ויאמרו מי אפוא יוכל להושע׃</verse>
				<verse number="26">ויבט־בם ישוע ויאמר להם מבני אדם יפלא הדבר אבל מהאלהים לא יפלא כל־דבר׃</verse>
				<verse number="27">ויען פטרוס ויאמר אליו הן אנחנו עזבנו את־הכל ונלך אחריך מה־יהיה לנו׃</verse>
				<verse number="28">ויאמר ישוע אליהם אמן אמר אני לכם אתם ההלכים אחרי בהתחדש הבריאה כאשר ישב בן־האדם על־כסא כבודו תשבו גם־אתם על־שנים עשר כסאות לשפט את־שנים עשר שבטי ישראל׃</verse>
				<verse number="29">וכל־איש אשר עזב את־בתיו ואת־אחיו ואת־אחיותיו ואת־אביו ואת־אמו ואת־אשתו ואת־בניו ואת־שדותיו למען שמי הוא יקח מאה שערים וחיי עולמים יירש׃</verse>
				<verse number="30">ואולם רבים מן־הראשונים אשר יהיו אחרונים ומן־האחרונים יהיו ראשונים׃</verse>
			</chapter>
			<chapter number="20">
				<verse number="1">כי דומה מלכות השמים לאדם בעל־בית אשר השכים לצאת בבקר לשכר פעלים לכרמו׃</verse>
				<verse number="2">והתנה עם־הפעלים שכר דינר ליום וישלחם אל־כרמו׃</verse>
				<verse number="3">ויצא בשעה השלישית וירא אחרים עמדים בטלים בשוק׃</verse>
				<verse number="4">ויאמר להם לכו גם־אתם אל־כרמי וכישר אתן לכם וילכו׃</verse>
				<verse number="5">ויצא גם בשעה הששית גם בתשיעית ויעש כדבר הזה׃</verse>
				<verse number="6">ויצא בשעת אחת עשרה וימצא אחרים עמדים ויאמר אליהם למה אתם עמדים פה בטלים כל־היום׃</verse>
				<verse number="7">ויאמרו לו כי לא־שכר אותנו איש ויאמר אליהם לכו גם־אתם אל־הכרם וכישר יתן לכם׃</verse>
				<verse number="8">ויהי בערב ויאמר בעל הכרם אל־פקידו קרא את־הפעלים ושלם להם את־שכרם החל באחרונים וכלה בראשונים׃</verse>
				<verse number="9">ויבאו הנשכרים בשעת אחת עשרה ויקחו איש איש דינר אחד׃</verse>
				<verse number="10">ובבא הראשונים דמו בנפשם כי יקחו יותר ויקחו גם־הם איש איש דינר אחד׃</verse>
				<verse number="11">ויהי בקחתם וילונו על־בעל הבית לאמר׃</verse>
				<verse number="12">אלה האחרונים לא עשו כי אם־שעה אחת ואתה השויתם אלינו אשר סבלנו את־כבד היום ואת־חמו׃</verse>
				<verse number="13">ויען ויאמר אל־אחד מהם רעי לא עשקתיך הלא שכר דינר התנית עמי׃</verse>
				<verse number="14">קח את־שלך ולך ואני רצוני לתת גם־לזה האחרון כמו־לך׃</verse>
				<verse number="15">הלא אוכל לעשות בשלי כרצוני האם־תרע עינך על־אשר טוב אנכי׃</verse>
				<verse number="16">ככה יהיו האחרונים ראשונים והראשונים יהיו אחרונים כי־רבים הם הקרואים ומעטים הנבחרים׃</verse>
				<verse number="17">ויהי כעלות ישוע ירושלים ויקח אליו את־שנים העשר לבדם ויאמר להם בדרך׃</verse>
				<verse number="18">הננו עלים ירושלימה ובן־האדם ימסר לראשי הכהנים ולסופרים והרשיעהו למות׃</verse>
				<verse number="19">ומסרו אותו לגוים להתל בו ולהכות אותו בשוטים ולצלב אותו וביום השלישי קום יקום׃</verse>
				<verse number="20">אז נגשה אליו אם בני זבדי עם־בניה ותשתחו לו לבקש ממנו דבר׃</verse>
				<verse number="21">ויאמר אליה מה־בקשתך ותאמר אליו אמר־נא כי ישבו שני־בני אלה אחד לימינך ואחד לשמאלך במלכותך׃</verse>
				<verse number="22">ויען ישוע ויאמר לא ידעתם את אשר שאלתם היכל תוכלו שתות את־הכוס אשר אני עתיד לשתותה והטבל בטבילה אשר אני נטבל בה ויאמרו אליו נוכל׃</verse>
				<verse number="23">ויאמר אליהם הן את־כוסי תשתו ובטבילה אשר אני נטבל בה תטבלו אך שבת לימיני ולשמאלי אין בידי לתתה בלתי לאשר הוכן להם מאת אבי׃</verse>
				<verse number="24">ויהי כאשר שמעו־זאת העשרה ויכעסו על־שני האחים׃</verse>
				<verse number="25">וישוע קרא להם ויאמר אתם ידעתם כי־שרי הגוים רדים בהם והגדולים שלטים עליהם׃</verse>
				<verse number="26">ואתם אל־יהי כן ביניכם כי אם־החפץ להיות גדול בכם יהי לכם למשרת׃</verse>
				<verse number="27">והחפץ להיות בכם לראש יהי לכם עבד׃</verse>
				<verse number="28">כאשר בן־האדם לא בא למען ישרתוהו כי אם־לשרת ולתת את־נפשו כפר תחת רבים׃</verse>
				<verse number="29">ויהי כצאתם מיריחו וילך אחריו המון עם־רב׃</verse>
				<verse number="30">והנה שני־עורים ישבים על־יד הדרך וישמעו כי ישוע עבר ויצעקו לאמר חננו־נא אדנינו בן־דוד׃</verse>
				<verse number="31">ויגער־בם העם להשתיקם והם הרבו לצעק ויאמרו אדנינו חננו־נא בן־דוד׃</verse>
				<verse number="32">ויעמד ישוע ויקרא להם ויאמר מה־תחפצו ואעשה לכם׃</verse>
				<verse number="33">ויאמרו אליו אדנינו עשה שתפקחנה עינינו׃</verse>
				<verse number="34">ורחמי ישוע נכמרו ויגע בעיניהם ופתאם החלו עיניהם לראות וילכו אחריו׃</verse>
			</chapter>
			<chapter number="21">
				<verse number="1">ויהי כאשר קרבו לירושלים ובאו אל־בית־פגי בהר הזיתים וישלח ישוע שנים מן־התלמידים׃</verse>
				<verse number="2">ויאמר אליהם לכו אל־הכפר אשר ממולכם שם תמצאו אתון אסורה ועיר עמה התירו אתם והביאו אלי׃</verse>
				<verse number="3">וכי־יאמר איש אליכם דבר ואמרתם האדון צריך להם וברגע ישלחם׃</verse>
				<verse number="4">וכל־זאת היתה למלאת הנאמר ביד הנביא לאמר׃</verse>
				<verse number="5">אמרו לבת־ציון הנה מלכך יבוא לך עני ורכב על־חמור ועל־עיר בן־אתנות׃</verse>
				<verse number="6">וילכו התלמידים ויעשו כאשר צוה אתם ישוע׃</verse>
				<verse number="7">ויביאו את־האתון ואת־העיר וישימו עליהם את־בגדיהם וירכיבהו עליהם׃</verse>
				<verse number="8">ורב ההמון פרשו את־בגדיהם על־הדרך ואחרים כרתו ענפי עצים וישטחום על־הדרך׃</verse>
				<verse number="9">והמון העם ההלכים לפניו ואחריו קראו לאמר הושע־נא לבן־דוד ברוך הבא בשם יהוה הושע־נא במרומים׃</verse>
				<verse number="10">ויהי בבאו ירושלים ותהם כל־העיר לאמר מי הוא זה׃</verse>
				<verse number="11">ויאמרו המני העם זה הוא הנביא ישוע מנצרת אשר בגליל׃</verse>
				<verse number="12">ויבא ישוע אל־מקדש האלהים ויגרש משם את כל־המוכרים והקונים במקדש ויהפך את־שלחנות השלחנים ואת־משבות מכרי היונים׃</verse>
				<verse number="13">ויאמר אליהם הן כתוב כי ביתי בית־תפלה יקרא ואתם שמתם אתו למערת פריצים׃</verse>
				<verse number="14">ויגשו אליו עורים ופסחים במקדש וירפאם׃</verse>
				<verse number="15">ויהי כראות הכהנים הגדולים והסופרים את הנפלאות אשר עשה ואת הילדים הצעקים במקדש ואמרים הושע־נא לבן־דוד ויחר להם׃</verse>
				<verse number="16">ויאמרו אליו השמע אתה את־אשר אלה אמרים ויאמר ישוע אליהם כן הכי קרא לא קראתם מפי עוללים ויונקים יסדת עז׃</verse>
				<verse number="17">ויעזבם ויצא מחוץ לעיר אל־בית־היני וילן שם׃</verse>
				<verse number="18">ובבקר שב אל־העיר והוא רעב׃</verse>
				<verse number="19">וירא תאנה אחת על־הדרך ויקרב אליה ולא־מצא בה מאומה מלבד העלים ויאמר אליה מעתה לא־יהיה ממך פרי עד־עולם ותיבש התאנה פתאם׃</verse>
				<verse number="20">ויראו התלמידים ויתמהו לאמר איך יבשה התאנה פתאם׃</verse>
				<verse number="21">ויען ישוע ויאמר אליהם אמן אמר אני לכם אם־תהיה לכם אמונה ואין ספק בלבבכם לא לבד כמעשה התאנה הזאת תעשו כי־גם באמרכם אל־ההר הזה הנשא והעתק אל־תוך הים היו תהיה׃</verse>
				<verse number="22">וכל אשר תשאלו בתפלה ואתם מאמינים תקחהו׃</verse>
				<verse number="23">ויבא אל־המקדש ויהי בלמדו שם ויגשו אליו ראשי הכהנים וזקני העם ויאמרו באיזו רשות אתה עשה אלה ומי נתן לך הרשות הזאת׃</verse>
				<verse number="24">ויען ישוע ויאמר אליהם גם־אני אשאלה אתכם דבר אחד אשר אם־תגידו אתו לי גם־אני אגיד לכם באיזו רשות אני עשה אלה׃</verse>
				<verse number="25">טבילת יוחנן מאין היתה המן־השמים אם־מבני אדם ויחשבו בלבבם לאמר׃</verse>
				<verse number="26">אם־נאמר מן־השמים יאמר אלינו מדוע אפוא לא האמנתם לו ואם־נאמר מבני אדם יראים אנחנו את־המון העם כי־כלם חשבים את־יוחנן לנביא׃</verse>
				<verse number="27">ויענו את־ישוע ויאמרו לא ידענו ויאמר אליהם גם־אני לא אמר לכם באיזו רשות אני עשה אלה׃</verse>
				<verse number="28">אבל מה־דעתכם איש היה ולו שני בנים ויגש אל־הראשון ויאמר בני לך היום ועבד בכרמי׃</verse>
				<verse number="29">ויען ויאמר אינני אבה ואחרי־כן נחם וילך׃</verse>
				<verse number="30">ויגש אל־השני וידבר כזאת גם־אליו ויען ויאמר הנני אדני ולא הלך׃</verse>
				<verse number="31">מי משניהם עשה את־רצון האב ויאמרו אליו הראשון ויאמר להם ישוע אמן אמר אני לכם המוכסים והזונות יקדמו אתכם לבוא אל־מלכות האלהים׃</verse>
				<verse number="32">כי יוחנן בא אליכם בדרך צדקה ולא האמנתם לו אבל המוכסים והזונות הם האמינו לו ואתם ראיתם ולא שבתם אחרי־כן להאמין לו׃</verse>
				<verse number="33">משל אחר שמעו איש בעל־בית היה ויטע האיש כרם ויעש גדר סביב לו ויחצב יקב ויבן מגדל בתוכו ויתנהו אל־כרמים וילך בדרך מרחוק׃</verse>
				<verse number="34">ויהי בהגיע עת הבציר וישלח עבדיו אל־הכרמים לקחת את־פריו׃</verse>
				<verse number="35">ויחזיקו הכרמים בעבדיו את־זה הכו ואת־זה הרגו ואת זה סקלו׃</verse>
				<verse number="36">ויוסף שלח עבדים אחרים רבים מן־הראשונים ויעשו ככה גם־להם׃</verse>
				<verse number="37">ובאחרונה שלח אליהם את־בנו באמרו מפני בני יגורו׃</verse>
				<verse number="38">ויהי כראות הכרמים את־הבן ויאמרו איש אל־אחיו זה הוא היורש לכו ונהרגהו ונאחזה בנחלתו׃</verse>
				<verse number="39">ויחזיקו בו וידחפוהו אל־מחוץ לכרם ויהרגו אתו׃</verse>
				<verse number="40">והנה כבוא בעל הכרם מה־יעשה לכרמים ההם׃</verse>
				<verse number="41">ויאמרו אליו ירע לרעים ויאבדם ואת־הכרם יתן לכרמים אחרים אשר ישיבו לו את־הפרי בעתו׃</verse>
				<verse number="42">ויאמר ישוע אליהם הכי קרא לא־קראתם בכתובים אבן מאסו הבונים היתה לראש פנה מאת יהוה היתה זאת היא נפלאת בעינינו׃</verse>
				<verse number="43">על־כן אני אמר לכם כי־תקח מכם מלכות האלהים ותנתן לגוי אשר יעשה את־פריה׃</verse>
				<verse number="44">והנפל על־האבן ההיא ישבר ואשר תפל עליו תשחקהו׃</verse>
				<verse number="45">ויהי כשמע הכהנים הגדולים והפרושים את־משליו ויבינו כי עליהם דבר׃</verse>
				<verse number="46">ויבקשו לתפשו אך יראו מפני המון העם כי לנביא חשבהו׃</verse>
			</chapter>
			<chapter number="22">
				<verse number="1">ויען ישוע ויסף דבר במשלים אליהם לאמר׃</verse>
				<verse number="2">דומה מלכות השמים למלך בשר ודם אשר־עשה חתנה לבנו׃</verse>
				<verse number="3">וישלח את־עבדיו לקרא הקרואים אל־החתנה ולא אבו לבוא׃</verse>
				<verse number="4">ויסף שלח עבדים אחרים לאמר אמרו אל־הקרואים הנה ערכתי את־סעודתי שורי ומריאי טבוחים והכל מוכן באו אל־החתנה׃</verse>
				<verse number="5">והם לא־שתו לבם לזאת וילכו להם זה אל־שדהו וזה אל־מסחרו׃</verse>
				<verse number="6">והנשארים תפשו את־עבדיו ויתעללו בם ויהרגום׃</verse>
				<verse number="7">ויקצף המלך וישלח צבאותיו ויאבד את־המרצחים ההם ואת־עירם שרף באש׃</verse>
				<verse number="8">אז אמר אל־עבדיו הן החתנה מוכנה והקרואים לא היו ראוים לה׃</verse>
				<verse number="9">לכן לכו־נא אל־ראשי הדרכים וכל־איש אשר תמצאו קראו אתו אל־החתנה׃</verse>
				<verse number="10">ויצאו העבדים ההם אל־הדרכים ויאספו את־כל אשר מצאו גם־רעים גם־טובים וימלא בית־החתנה מסבים׃</verse>
				<verse number="11">ויהי כבוא המלך לראות את־המסבים וירא בהם איש ולא היה לבוש בגדי חתנה׃</verse>
				<verse number="12">ויאמר אליו רעי איכה באת הנה ואין לך בגדי חתנה ויאלם׃</verse>
				<verse number="13">ויאמר המלך למשרתים אסרו ידיו ורגליו ונשאתם והשלכתם אותו אל־החשך החיצון שם תהיה היללה וחרק השנים׃</verse>
				<verse number="14">כי רבים הם הקרואים ומעטים הנבחרים׃</verse>
				<verse number="15">וילכו הפרושים ויתיעצו איך יכשילהו בדבר׃</verse>
				<verse number="16">וישלחו אליו את־תלמידיהם עם־ההורדוסיים לאמר רבי ידענו כי־איש אמת אתה ותורה באמת את־דרך אלהים ולא תגור מפני איש כי אינך מכיר פני אדם׃</verse>
				<verse number="17">לכן הגידה־נא לנו את־דעתך הנכון לנו לתת־מס אל־הקיסר אם־לא׃</verse>
				<verse number="18">וישוע ידע את־רשעתם ויאמר החנפים מה־תנסוני׃</verse>
				<verse number="19">הראוני את־מטבע המס ויביאו לו דינר׃</verse>
				<verse number="20">ויאמר אליהם של־מי הדיוקן הזה והכתוב אשר עליו׃</verse>
				<verse number="21">ויאמרו אליו של־הקיסר ויאמר אליהם לכן תנו לקיסר את אשר לקיסר ולאלהים את אשר לאלהים׃</verse>
				<verse number="22">וכשמעם את־זאת תמהו ויעזבהו וילכו להם׃</verse>
				<verse number="23">ביום ההוא נגשו אליו צדוקים האמרים כי אין תחית המתים וישאלו אתו לאמר׃</verse>
				<verse number="24">רבי הן משה אמר איש כי־ימות ובנים אין־לו אחיו ייבם את־אשתו והקים זרע לאחיו׃</verse>
				<verse number="25">ואתנו היו שבעה אחים והראשון נשא אשה וימת וזרע אין לו ויעזב את־אשתו לאחיו׃</verse>
				<verse number="26">וכמו־כן גם השני וכן גם השלישי עד השבעה׃</verse>
				<verse number="27">ואחרי כלם מתה גם־האשה׃</verse>
				<verse number="28">ועתה בתחית המתים למי מן־השבעה תהיה לאשה כי לכלם היתה׃</verse>
				<verse number="29">ויען ישוע ויאמר להם טעים אתם באשר אינכם יודעים את־הכתובים וגם את־גבורת האלהים׃</verse>
				<verse number="30">כי בתחית המתים לא־ישאו נשים ולא תנשאנה כי אם־כמלאכי אלהים בשמים יהיו׃</verse>
				<verse number="31">ועל־דבר תחית המתים הלא קראתם את־הנאמר לכם מפי האלהים לאמר׃</verse>
				<verse number="32">אנכי אלהי אברהם ואלהי יצחק ואלהי יעקב והוא איננו אלהי המתים כי אם־אלהי החיים׃</verse>
				<verse number="33">וישמע המון העם וישתוממו על־תורתו׃</verse>
				<verse number="34">והפרושים כשמעם כי סכר פי הצדוקים ויועדו יחדו׃</verse>
				<verse number="35">ואחד מהם מבין בתורה שאל אתו לנסותו לאמר׃</verse>
				<verse number="36">רבי איזו מצוה גדולה היא בתורה׃</verse>
				<verse number="37">ויאמר ישוע אליו ואהבת את יהוה אלהיך בכל־לבבך ובכל־נפשך ובכל־מדעך׃</verse>
				<verse number="38">זאת היא המצוה הגדולה והראשונה׃</verse>
				<verse number="39">והשנית דומה לה ואהבת לרעך כמוך׃</verse>
				<verse number="40">בשתי המצות האלה כל־התורה תלויה וגם הנביאים׃</verse>
				<verse number="41">ויהי בהקהל הפרושים וישאלם ישוע לאמר׃</verse>
				<verse number="42">מה־דעתכם על־המשיח בן־מי הוא ויאמרו אליו בן־דוד׃</verse>
				<verse number="43">ויאמר אליהם ואיך קרא־לו דוד ברוח אדון באמרו׃</verse>
				<verse number="44">נאם יהוה לאדני שב לימיני עד־אשית איביך הדם לרגליך׃</verse>
				<verse number="45">ועתה אם־דוד קרא לו אדון איך הוא בנו׃</verse>
				<verse number="46">ולא־יכל איש לענות אתו דבר ולא־ערב עוד איש את־לבו מן־היום ההוא לשאל אותו׃</verse>
			</chapter>
			<chapter number="23">
				<verse number="1">אז ידבר ישוע אל־המון העם ואל־תלמידיו לאמר׃</verse>
				<verse number="2">על־כסא משה ישבו הסופרים והפרושים׃</verse>
				<verse number="3">לכן כל אשר־יאמרו לכם תשמרו לעשות אך כמעשיהם לא תעשו כי אמרים הם ואינם עשים׃</verse>
				<verse number="4">כי אסרים משאת כבדים ועמסים על־שכם האנשים ולא יאבו להניעם אף באצבעם׃</verse>
				<verse number="5">ועשים את־כל־מעשיהם להראות בהם לבני אדם כי מרחיבים את־תפליהם ומגדילים את־ציציותיהם׃</verse>
				<verse number="6">ואהבים את־הסבת הראש בסעודות ואת־מושבי הראש בבתי הכנסיות׃</verse>
				<verse number="7">ואת־שאלות שלומם בשוקים ואת־אשר יקראו להם בני האדם רבי רבי׃</verse>
				<verse number="8">אולם אתם אל־תקראו רבי כי אחד הוא רבכם המשיח ואתם אחים כלכם׃</verse>
				<verse number="9">ואל־תקראו אב לאיש מכם על־האדמה כי אחד הוא אביכם אשר בשמים׃</verse>
				<verse number="10">גם אל־תקראו מנהיגים כי אחד הוא מנהיגכם המשיח׃</verse>
				<verse number="11">והגדול בכם יהי לכם למשרת׃</verse>
				<verse number="12">כל־המרומם את־עצמו ישפל והמשפיל את־עצמו ירומם׃</verse>
				<verse number="13">אך־אוי לכם הסופרים והפרושים החנפים כי סגרים אתם לפני האדם את מלכות השמים הן אתם לא־תבאו בה ואת הבאים לא תניחו לבוא׃</verse>
				<verse number="14">אוי לכם הסופרים והפרושים החנפים כי־בלעים אתם את־בתי האלמנות ומאריכים בתפלה למראה עין תחת זאת משפט על־יתר תקחו׃</verse>
				<verse number="15">אוי לכם הסופרים והפרושים החנפים כי־סובבים אתם בים וביבשה למען גיר גר אחד וכי יתגיר תעשו אותו לבן־גיהנם כפלים יותר מכם׃</verse>
				<verse number="16">אוי לכם מנהלים עורים האמרים הנשבע בהיכל אין־זאת מאומה והנשבע בזהב ההיכל יאשם׃</verse>
				<verse number="17">אתם הכסילים והעורים כי מה־הוא הגדול אם־הזהב או ההיכל המקדש את־הזהב׃</verse>
				<verse number="18">ואמרתם הנשבע במזבח אין מאומה והנשבע בקרבן אשר־עליו יאשם׃</verse>
				<verse number="19">אתם הכסילים והעורים כי מה־הוא הגדול אם־הקרבן או המזבח המקדש את־הקרבן׃</verse>
				<verse number="20">לכן הנשבע במזבח נשבע בו ובכל אשר עליו׃</verse>
				<verse number="21">והנשבע בהיכל נשבע בו ובשוכן בתוכו׃</verse>
				<verse number="22">והנשבע בשמים נשבע בכסא אלהים ובישב עליו׃</verse>
				<verse number="23">אוי לכם הסופרים והפרושים החנפים כי מעשרים אתם את־המנתא ואת־השבת ואת־הכמן ותניחו את החמורות בתורה את־המשפט ואת־החסד ואת־האמונה והיה לכם לעשות את אלה ולא להניח גם־את־אלה׃</verse>
				<verse number="24">מנהלים עורים המסננים את היתוש ובלעים את הגמל׃</verse>
				<verse number="25">אוי לכם הסופרים והפרושים החנפים כי מטהרים אתם פני־הכוס והקערה מחוץ ותוכן מלא גזל ופריצות׃</verse>
				<verse number="26">פרוש עור טהר בראשונה את־תוך הכוס למען תטהר גם־מחוץ׃</verse>
				<verse number="27">אוי לכם הסופרים והפרושים החנפים כי־דמים אתם לקברים המסידים הנראים נאים מחוץ ותוכם מלא עצמות מתים וכל־טמאה׃</verse>
				<verse number="28">ככה גם־אתם מחוץ נראים כצדיקים אל־בני אדם ותוככם מלא חנפה ואון׃</verse>
				<verse number="29">אוי לכם הסופרים והפרושים החנפים כי בונים אתם את־קברי הנביאים ותיפו את־מצבות קברות הצדיקים׃</verse>
				<verse number="30">ואמרתם אם־היינו בימי אבותינו לא־היתה ידנו עמהם לשפך דם הנביאים׃</verse>
				<verse number="31">ובכן תעידו על־נפשכם כי־בנים אתם לרוצחי הנביאים׃</verse>
				<verse number="32">אף־אתם מלאו סאת אבותיכם׃</verse>
				<verse number="33">נחשים אתם ילדי הצפעונים איכה תמלטו מדין גיהנם׃</verse>
				<verse number="34">לכן הנני שלח לכם נביאים וחכמים וסופרים ומהם תהרגו ותצלבו ומהם תכו בשוטים בבתי כנסיותיכם ותרדפום מעיר לעיר׃</verse>
				<verse number="35">למען יבא עליכם כל־דם נקי הנשפך בארץ מדם־הבל הצדיק עד־דם זכריה בן־יהוידע אשר רצחתם אותו בין ההיכל ולמזבח׃</verse>
				<verse number="36">אמן אמר אני לכם בא יבא כל־אלה על־הדור הזה׃</verse>
				<verse number="37">ירושלים ירושלים ההרגת את־הנביאים והסקלת את השלוחים אליה כמה פעמים רציתי לקבץ את־בניך כתרנגלת המקבצת את־אפרחיה תחת כנפיה ולא אביתם׃</verse>
				<verse number="38">הנה ביתכם יעזב לכם שמם׃</verse>
				<verse number="39">כי אני אמר לכם ראה לא תראוני מעתה עד אשר תאמרו ברוך הבא בשם יהוה׃</verse>
			</chapter>
			<chapter number="24">
				<verse number="1">ויצא ישוע מן־המקדש ללכת לדרכו ויגשו תלמידיו להראותו את־בניני המקדש׃</verse>
				<verse number="2">ויען ישוע ויאמר אליהם הראיתם את־כל־אלה אמן אמר אני לכם לא־תשאר פה אבן על־אבן אשר לא תתפרק׃</verse>
				<verse number="3">וישב על־הר הזיתים ויגשו אליו התלמידים לבדם ויאמרו אמר־נא לנו מתי תהיה זאת ומה־הוא אות בואך ואות קץ העולם׃</verse>
				<verse number="4">ויען ישוע ויאמר להם ראו פן־יתעה אתכם איש׃</verse>
				<verse number="5">כי רבים יבאו בשמי לאמר אני הוא המשיח והתעו רבים׃</verse>
				<verse number="6">ואתם עתידים לשמע מלחמות ושמעות מלחמה ראו פן־תבהלו כי־היו תהיה כל־זאת אך עוד אין זה הקץ׃</verse>
				<verse number="7">כי יקום גוי על־גוי וממלכה על־ממלכה והיה רעב ודבר ורעש הנה והנה׃</verse>
				<verse number="8">וכל־אלה רק ראשית החבלים׃</verse>
				<verse number="9">אז יענו אתכם וימסרו אתכם למיתה והייתם שנואים לכל־הגוים למען שמי׃</verse>
				<verse number="10">ואז יכשלו רבים ומסרו איש את־רעהו ושנאו איש את־אחיו׃</verse>
				<verse number="11">ונביאי שקר רבים יקומו והתעו רבים׃</verse>
				<verse number="12">ומפני אשר ירבה הרשע תפוג אהבת רבים׃</verse>
				<verse number="13">והמחכה עד־עת קץ הוא יושע׃</verse>
				<verse number="14">ותקרא בשורת המלכות הזאת בתבל כלה לעדות לכל־הגוים ואחר יבוא הקץ׃</verse>
				<verse number="15">לכן כאשר תראו שקוץ משמם האמור על־ידי דניאל הנביא עומד במקום קדש הקרא יבין׃</verse>
				<verse number="16">אז נוס ינוסו אנשי יהודה אל־ההרים׃</verse>
				<verse number="17">ואשר על־הגג אל־ירד לשאת דבר מביתו׃</verse>
				<verse number="18">ואשר בשדה אל־ישב הביתה לשאת את־מלבושו׃</verse>
				<verse number="19">ואוי להרות ולמיניקות בימים ההם׃</verse>
				<verse number="20">אך התפללו אשר מנוסתכם לא תהיה בחרף ולא בשבת׃</verse>
				<verse number="21">כי אז תהיה צרה גדולה אשר כמוה לא־נהיתה מראשית העולם עד־עתה וכמוה לא תהיה עוד׃</verse>
				<verse number="22">ולולא נקצרו הימים ההם לא יושע כל־בשר אך למען הבחירים יקצרו הימים ההם׃</verse>
				<verse number="23">וכי־יאמר אליכם איש בעת ההיא הנה־פה המשיח או הנו־שם אל־תאמינו׃</verse>
				<verse number="24">כי יקומו משיחי שקר ונביאי שקר ויתנו אתות גדולות ומופתים למען התעות אף את הבחירים אם־יוכלו׃</verse>
				<verse number="25">הנה מראש הגדתי לכם׃</verse>
				<verse number="26">לכן כי־יאמרו אליכם הנו במדבר אל־תצאו הנו בחדרים אל־תאמינו׃</verse>
				<verse number="27">כי כברק היוצא ממזרח ומאיר עד־מערב כן יהיה גם־בואו של־בן־האדם׃</verse>
				<verse number="28">כי באשר הפגר שם יקבצו הנשרים׃</verse>
				<verse number="29">ומיד אחרי צרת הימים ההם תחשך השמש והירח לא יגיה אורו והכוכבים יפלו מן־השמים וכחות השמים יתמוטטו׃</verse>
				<verse number="30">אז אות בן־האדם יראה בשמים וספדו כל־משפחות הארץ וראו את בן־האדם בא עם־ענני השמים בגבורה וכבוד רב׃</verse>
				<verse number="31">וישלח את־מלאכיו בקול שופר גדול ויקבצו את־בחיריו מארבע הרוחות למקצה השמים ועד קצה השמים׃</verse>
				<verse number="32">למדו־נא את־משל התאנה כאשר ירטב ענפה ופרחו עליה ידעתם כי קרוב הקיץ׃</verse>
				<verse number="33">כן גם־אתם בראותכם את־כל־אלה דעו כי־קרוב הוא לפתח׃</verse>
				<verse number="34">אמן אמר אני לכם כי לא יעבר הדור הזה עד אשר־יהיו כל־אלה׃</verse>
				<verse number="35">השמים והארץ יעברו ודברי לא יעברון׃</verse>
				<verse number="36">אך היום ההוא והשעה ההיא אין איש יודע אתה גם־לא מלאכי השמים בלתי אבי לבדו׃</verse>
				<verse number="37">וכימי נח כן יהיה גם־בואו של־בן־האדם׃</verse>
				<verse number="38">כי כאשר בימי המבול היו אכלים ושתים נשאים נשים ונתנים אותן לאנשים עד־היום אשר־בא נח אל־התבה׃</verse>
				<verse number="39">ולא ידעו עד־בוא המבול וישחת את־כלם כן יהיה גם־בואו של בן־האדם׃</verse>
				<verse number="40">אז יהיו שנים בשדה אחד יאסף ואחד יעזב׃</verse>
				<verse number="41">שתים טוחנות ברחים אחת תאסף ואחת תעזב׃</verse>
				<verse number="42">לכן שקדו כי אינכם יודעים באיזו שעה יבא אדניכם׃</verse>
				<verse number="43">ואת־זאת הבינו אשר לו־ידע בעל הבית באיזו אשמורה יבא הגנב כי־עתה שקד ולא הניח לחתר את־ביתו׃</verse>
				<verse number="44">לכן היו נכונים גם־אתם כי בשעה אשר לא תדמו יבוא בן־האדם׃</verse>
				<verse number="45">מי הוא אפוא העבד הנאמן והנבון אשר הפקידו אדניו על־בני ביתו לתת להם את־אכלם בעתו׃</verse>
				<verse number="46">אשרי העבד אשר אדניו בבואו ימצאהו עשה כן׃</verse>
				<verse number="47">אמן אמר אני לכם כי יפקידהו על־כל־אשר־לו׃</verse>
				<verse number="48">ואם העבד הרע יאמר בלבו בשש אדני לבוא׃</verse>
				<verse number="49">ויחל להכות את־חבריו ואכל ושתה עם־הסובאים׃</verse>
				<verse number="50">בוא יבוא אדני העבד ההוא ביום לא יצפה ובשעה לא ידע׃</verse>
				<verse number="51">וישסף אותו וישים את־חלקו עם החנפים שם תהיה היללה וחרק השנים׃</verse>
			</chapter>
			<chapter number="25">
				<verse number="1">אז תדמה מלכות השמים לעשר עלמות אשר לקחו את־נרותיהן ותצאנה לקראת החתן׃</verse>
				<verse number="2">חמש מהן היו חכמות וחמש כסילות׃</verse>
				<verse number="3">הכסילות לקחו את־הנרות ולא־לקחו עמהן שמן׃</verse>
				<verse number="4">והחכמות לקחו שמן בכליהן ואת נרותיהן׃</verse>
				<verse number="5">וכאשר בשש החתן לבוא ותנמנה כלן ותרדמנה׃</verse>
				<verse number="6">ויהי בחצות הלילה וישמע קול צעקה הנה החתן צאינה לקראתו׃</verse>
				<verse number="7">אז התעוררו כל־העלמות ההן ותיטבנה את־נרותיהן׃</verse>
				<verse number="8">ותאמרנה הכסילות אל־החכמות תנה לנו משמנכן כי יכבו נרותינו׃</verse>
				<verse number="9">ותענינה החכמות לאמר לא כן פן־יחסר לנו ולכן כי אם־לכנה אל־המוכרים וקנינה לכן׃</verse>
				<verse number="10">ויהי בעת לכתן לקנות ויבוא החתן והנכנות ללכת באו אתו אל־החתנה ותסגר הדלת׃</verse>
				<verse number="11">ואחרי־כן באו גם־שאר העלמות ותאמרנה אדנינו אדנינו פתח־לנו׃</verse>
				<verse number="12">ויען ויאמר אמן אמר אני לכן לא ידעתי אתכן׃</verse>
				<verse number="13">לכן שקדו כי אינכם יודעים את־היום ואת־השעה אשר יבא בה בן־האדם׃</verse>
				<verse number="14">כי כמו איש נסע למרחוק אשר קרא אל־עבדיו וימסר להם את־רכושו׃</verse>
				<verse number="15">ויתן לזה חמש ככרים ולזה שתים ולזה אחת לכל־איש ואיש כפי ערכו וימהר ויסע משם׃</verse>
				<verse number="16">וילך האיש הלקח חמש ככרים ויסחר בהן ויעש לו חמש ככרים אחרות׃</verse>
				<verse number="17">וכן הלקח שתים גם־הוא הרויח שתים אחרות׃</verse>
				<verse number="18">אך לקח האחת הלך ויחפר באדמה ויטמן את־כסף אדניו׃</verse>
				<verse number="19">ואחרי ימים רבים בא אדני העבדים ההם ויעש חשבון עמהם׃</verse>
				<verse number="20">ויגש הלקח חמש הככרים ויבא חמש ככרים אחרות לאמר אדני חמש ככרים מסרת לי הנה חמש ככרים אחרות הרוחתי בהן׃</verse>
				<verse number="21">ויאמר אליו אדניו כן העבד הטוב והנאמן כי במעט נאמן היית ועל־הרבה אפקידך בוא אל־שמחת אדניך׃</verse>
				<verse number="22">ויגש גם־לקח הככרים ויאמר אדני ככרים מסרת לי הנה ככרים הרוחתי בהן׃</verse>
				<verse number="23">ויאמר אליו אדניו היטבת העבד הטוב והנאמן במזער נאמן היית ועל־הרבה אפקידך בוא אל־שמחת אדניך׃</verse>
				<verse number="24">ויגש גם־הלקח את־הככר האחת ויאמר אדני ידעתיך כי־איש קשה אתה קצר באשר לא זרעת וכנס מאשר לא פזרת׃</verse>
				<verse number="25">ואירא ואלך ואטמן את־ככרך באדמה ועתה הא־לך את אשר־לך׃</verse>
				<verse number="26">ויען אדניו ויאמר אליו העבד הרע והעצל אתה ידעת כי־קצר אנכי באשר לא זרעתי וכנס מאשר לא פזרתי׃</verse>
				<verse number="27">לכן היה עליך לתת את־כספי לשלחנים ואני בבואי הייתי לקח את אשר־לי ברבית׃</verse>
				<verse number="28">על־כן שאו ממנו את הככר ותנו אל־האיש אשר־לו עשר הככרים׃</verse>
				<verse number="29">כי כל־איש אשר יש־לו ינתן לו ונוסף לו עוד והאיש אשר אין־לו גם את אשר־לו יקח ממנו׃</verse>
				<verse number="30">ואת־עבד הבליעל השליכו אל־החשך החיצון שם תהיה היללה וחרק השנים׃</verse>
				<verse number="31">והיה כי יבוא בן־האדם בכבודו וכל־המלאכים הקדושים עמו וישב על־כסא כבודו׃</verse>
				<verse number="32">ונאספו לפניו כל־הגוים והפריד בינותם כאשר יפריד הרעה את הכבשים מן־העתודים׃</verse>
				<verse number="33">והציב את־הכבשים לימינו ואת העתודים לשמאלו׃</verse>
				<verse number="34">אז יאמר המלך אל־הנצבים לימינו באו ברוכי אבי ורשו את־המלכות המוכנה לכם למן־הוסד העולם׃</verse>
				<verse number="35">כי רעב הייתי ותאכילני צמא הייתי ותשקוני גר הייתי ותאספוני׃</verse>
				<verse number="36">ערום ותכסוני חולה ותבקרוני במשמר הייתי ותבאו אלי׃</verse>
				<verse number="37">וענו הצדיקים ואמרו אדנינו מתי ראינוך רעב ונכלכלך או צמא ונשקה אותך׃</verse>
				<verse number="38">ומתי ראינוך גר ונאספך או ערם ונכסך׃</verse>
				<verse number="39">ומתי ראינוך חולה או במשמר ונבא אליך׃</verse>
				<verse number="40">והמלך יענה ויאמר אליהם אמן אמר אני לכם מה־שעשיתם לאחד מאחי הצעירים האלה לי עשיתם׃</verse>
				<verse number="41">ואז יאמר גם אל־הנצבים לשמאלו לכו מעלי אתם הארורים אל־אש עולם המוכנה לשטן ולמלאכיו׃</verse>
				<verse number="42">כי רעב הייתי ולא האכלתם אותי צמא הייתי ולא השקיתם אותי׃</verse>
				<verse number="43">גר הייתי ולא אספתם אותי ערום ולא כסיתם אותי חולה ובמשמר ולא בקרתם אותי׃</verse>
				<verse number="44">וענו גם־הם ואמרו אדנינו מתי ראינוך רעב או צמא או גר או ערום או חולה או במשמר ולא שרתנוך׃</verse>
				<verse number="45">אז יענה אתם לאמר אמן אמר אני לכם מה־שלא עשיתם לאחד מן הצעירים האלה גם־לי לא עשיתם׃</verse>
				<verse number="46">וילכו אלה למעצבת עולם והצדיקים לחיי עולם׃</verse>
			</chapter>
			<chapter number="26">
				<verse number="1">ויהי ככלות ישוע לדבר את כל־הדברים האלה ויאמר אל־תלמידיו׃</verse>
				<verse number="2">אתם ידעתם כי אחרי יומים יהיה הפסח ובן־האדם ימסר להצלב׃</verse>
				<verse number="3">ויקהלו הכהנים הגדולים והסופרים וזקני העם אל־חצר הכהן הגדול הנקרא קיפא׃</verse>
				<verse number="4">ויועצו יחדו לתפש את־ישוע בערמה ולהמיתו׃</verse>
				<verse number="5">ויאמרו אך־לא בחג פן־תהיה מהומה בעם׃</verse>
				<verse number="6">ויהי בהיות ישוע בית־היני בבית שמעון המצרע׃</verse>
				<verse number="7">ותקרב אליו אשה ובידה פך־שמן יקר מאד ותצק על־ראשו בהסבו על־השלחן׃</verse>
				<verse number="8">ויראו התלמידים ויתרעמו לאמר על־מה האבוד הזה׃</verse>
				<verse number="9">כי השמן הזה היה ראוי להמכר במחיר רב ולתתו לעניים׃</verse>
				<verse number="10">וידע ישוע ויאמר אליהם למה תוגו את־האשה הלא מעשה טוב עשתה עמדי׃</verse>
				<verse number="11">כי עניים תמיד עמכם ואנכי אינני אתכם תמיד׃</verse>
				<verse number="12">כי אשר שפכה את־השמן הזה על־גופי לחנט אותי עשתה זאת׃</verse>
				<verse number="13">אמן אמר אני לכם באשר תקרא הבשורה הזאת בכל־העולם גם את־אשר היא עשתה יספר לזכרון לה׃</verse>
				<verse number="14">וילך אחד משנים העשר הנקרא יהודה איש־קריות אל־ראשי הכהנים׃</verse>
				<verse number="15">ויאמר מה־תתנו לי ואמסרנו בידכם וישקלו־לו שלשים כסף׃</verse>
				<verse number="16">ומן־העת ההיא בקש תאנה למסר אותו׃</verse>
				<verse number="17">ויהי בראשון לחג המצות ויגשו התלמידים אל־ישוע לאמר באיזה מקום תחפץ כי־נכין לך לאכל את־הפסח׃</verse>
				<verse number="18">ויאמר לכו העירה אל־פלני אלמני ואמרתם אליו כה אמר הרב עתי קרובה היא ובביתך אעשה את־הפסח עם־תלמידי׃</verse>
				<verse number="19">ויעשו התלמידים כאשר צום ישוע ויכינו את־הפסח׃</verse>
				<verse number="20">ויהי בערב ויסב עם־שנים העשר׃</verse>
				<verse number="21">ובאכלם ויאמר אמן אמר אני לכם כי־אחד מכם ימסרני׃</verse>
				<verse number="22">ויתעצבו מאד ויחלו איש איש לאמר לו האנכי הוא אדני׃</verse>
				<verse number="23">ויען ויאמר האיש אשר טבל עמי את־ידו בקערה הוא ימסרני׃</verse>
				<verse number="24">הן בן־האדם הלוך ילך־לו ככתוב עליו אבל אוי לאיש ההוא אשר על־ידו ימסר בן־האדם טוב לאיש ההוא אם־לא נולד׃</verse>
				<verse number="25">ויען יהודה המסר אותו ויאמר רבי האני הוא ויאמר אליו אתה אמרת׃</verse>
				<verse number="26">ובאכלם ויקח ישוע את־הלחם ויברך ויבצע ויתן לתלמידים ויאמר קחו ואכלו זה הוא גופי׃</verse>
				<verse number="27">ויקח את־הכוס ויברך ויתן להם לאמר שתו ממנה כלכם׃</verse>
				<verse number="28">כי זה הוא דמי דם־הברית החדשה הנשפך בעד רבים לסליחת חטאים׃</verse>
				<verse number="29">ואני אמר לכם כי מעתה שתה לא אשתה מתנובת הגפן הזאת עד היום ההוא אשר אשתה אתה עמכם חדשה במלכות אבי׃</verse>
				<verse number="30">ויהי אחרי גמרם את־ההלל ויצאו אל־הר הזיתים׃</verse>
				<verse number="31">אז אמר אליהם ישוע אתם כלכם תכשלו בי בלילה הזה כי כתוב אכה את־הרעה ותפוצין הצאן׃</verse>
				<verse number="32">ואחרי קומי אלך לפניכם הגלילה׃</verse>
				<verse number="33">ויען פטרוס ויאמר לו גם כי־יכשלו בך כלם אני לעולם לא אכשל׃</verse>
				<verse number="34">ויאמר אליו ישוע אמן אמר אני לך כי בלילה הזה בטרם יקרא התרנגול תכחש בי שלש פעמים׃</verse>
				<verse number="35">ויאמר אליו פטרוס גם כי־יהיה עלי למות אתך כחש לא אכחש בך וכן אמרו גם כל־התלמידים׃</verse>
				<verse number="36">אחרי־כן בא אתם ישוע אל־חצר הנקרא גת־שמנים ויאמר אל־התלמידים שבו לכם פה עד־אשר אלך שמה והתפללתי׃</verse>
				<verse number="37">ויקח אתו את־פטרוס ואת־שני בני זבדי ויחל להעצב ולמוג׃</verse>
				<verse number="38">ויאמר להם נפשי מרה־לי עד־מות עמדו פה ושקדו עמי׃</verse>
				<verse number="39">וילך מעט הלאה ויפל על־פניו ויתפלל לאמר אבי אם־יוכל להיות תעבר־נא מעלי הכוס הזאת אך לא כרצוני כי אם־כרצונך׃</verse>
				<verse number="40">ויבא אל־התלמידים וימצאם ישנים ויאמר אל־פטרוס הנה לא־היה ביכלתכם לשקד עמי שעה אחת׃</verse>
				<verse number="41">שקדו והתפללו פן־תבאו לידי נסיון הן הרוח היא חפצה והבשר הוא רפה׃</verse>
				<verse number="42">ויוסף ללכת־לו שנית ויתפלל לאמר אבי אם־לא תוכל הכוס הזאת לעבר ממני מבלי שתותי אתה יהי כרצונך׃</verse>
				<verse number="43">ויבא וימצאם גם בפעם הזאת ישנים כי עיניהם היו כבדות׃</verse>
				<verse number="44">ויניחם ויוסף ללכת ויתפלל שלישית באמרו עוד־הפעם כדבר הזה׃</verse>
				<verse number="45">ויבא אל־התלמידים ויאמר אליהם נומו מעתה ונוחו הנה השעה קרובה ובן־האדם נמסר לידי חטאים׃</verse>
				<verse number="46">קומו ונלכה הנה הולך וקרב המסר אותי׃</verse>
				<verse number="47">עודנו מדבר והנה־בא יהודה אחד משנים העשר ועמו המון רב בחרבות ובמקלות מאת ראשי הכהנים וזקני העם׃</verse>
				<verse number="48">והמסר אתו נתן להם אות לאמר האיש אשר אשקהו זה הוא תפשוהו׃</verse>
				<verse number="49">ומיד נגש אל־ישוע ויאמר שלום לך רבי וינשק־לו׃</verse>
				<verse number="50">ויאמר אליו ישוע רעי על־מה באת ויגשו וישלחו את־ידיהם בישוע ויתפשו אתו׃</verse>
				<verse number="51">והנה אחד מן־האנשים אשר עם־ישוע שלח ידו וישלף חרבו ויך את־עבד הכהן הגדול ויקצץ את־אזנו׃</verse>
				<verse number="52">ויאמר אליו ישוע השב את־חרבך אל־תערה כי כל־אחזי חרב בחרב יאבדו׃</verse>
				<verse number="53">או היחשב לבך כי לא יכלתי לשאל עתה מאת אבי והוא יצוה־לי יותר משנים עשר לגיונות של־מלאכים׃</verse>
				<verse number="54">ואיככה אפוא ימלאו הכתובים כי־כן היה תהיה׃</verse>
				<verse number="55">בשעה ההיא אמר ישוע אל־המון העם כעל־פריץ יצאתם בחרבות ובמקלות לתפשני ויום יום הייתי ישב ומלמד אצלכם במקדש ולא החזקתם בי׃</verse>
				<verse number="56">וכל־זאת היתה למלאת כתבי הנביאים אז עזבוהו התלמידים כלם וינוסו׃</verse>
				<verse number="57">והאנשים אשר תפשו את־ישוע הוליכהו אל־קיפא הכהן הגדול אשר נקהלו־שם הסופרים והזקנים׃</verse>
				<verse number="58">ופטרוס הלך אחריו מרחוק עד לחצר הכהן הגדול ויבא פנימה וישב לו אצל המשרתים לראות את־אחרית הדבר׃</verse>
				<verse number="59">והכהנים הגדולים והסופרים וכל־הסנהדרין בקשו עדות שקר בישוע להמיתו ולא מצאו׃</verse>
				<verse number="60">ואף בעמד שם עדי שקר רבים לא מצאו ובאחרונה נגשו שני עדי שקר׃</verse>
				<verse number="61">ויאמרו זה אמר יש ביכלתי להרס את־היכל האלהים ולשוב לבנותו בשלשת ימים׃</verse>
				<verse number="62">ויקם הכהן הגדול ויאמר אליו האינך משיב דבר על־אשר ענו־בך אלה׃</verse>
				<verse number="63">וישוע החריש ויען הכהן הגדול ויאמר לו משביעך אני באלהים חיים שתאמר לנו אם־אתה הוא המשיח בן־האלהים׃</verse>
				<verse number="64">ויאמר אליו ישוע אתה אמרת אבל אני אמר לכם כי מעתה תראו את־בן־האדם ישב לימין הגבורה ובא עם־ענני השמים׃</verse>
				<verse number="65">ויקרע הכהן הגדול את־בגדיו ויאמר הוא גדף ומה־לנו עוד לבקש עדים הנה עתה שמעתם את־גדופו׃</verse>
				<verse number="66">מה־דעתכם ויענו ויאמרו איש־מות הוא׃</verse>
				<verse number="67">וירקו בפניו ויכהו באגרוף ואחרים הכהו על־הלחי׃</verse>
				<verse number="68">ויאמרו הנבא לנו המשיח מי הוא המכה אותך׃</verse>
				<verse number="69">ופטרוס ישב מחוץ לבית בחצר ותגש אליו שפחה לאמר גם־אתה היית עם־ישוע הגלילי׃</verse>
				<verse number="70">ויכחש בפני כלם לאמר לא ידעתי מה־את אמרת׃</verse>
				<verse number="71">ויצא אל־פתח השער ותרא אותו אחרת ותאמר לאנשים אשר־שם גם־זה היה עם־ישוע הנצרי׃</verse>
				<verse number="72">ויוסף לכחש וישבע לאמר לא ידעתי את־האיש׃</verse>
				<verse number="73">וכמעט אחרי־כן ויגשו העמדים שם ויאמרו אל־פטרוס אמת כי גם־אתה מהם כי גם־לשונך מגלה אותך׃</verse>
				<verse number="74">ויחל להחרים את־נפשו ולהשבע לאמר לא ידעתי את־האיש ומיד קרא התרנגול׃</verse>
				<verse number="75">ויזכר פטרוס את־דבר ישוע אשר אמר אליו לאמר בטרם יקרא התרנגול תכחש בי שלש פעמים ויצא החוצה וימרר בבכי׃</verse>
			</chapter>
			<chapter number="27">
				<verse number="1">ויהי לפנות הבקר ויתיעצו כל־ראשי הכהנים וזקני העם על־ישוע להמיתו׃</verse>
				<verse number="2">ויאסרו אתו ויוליכהו משם וימסרהו אל־פונטיוס פילטוס הנציב׃</verse>
				<verse number="3">וירא יהודה המסר אותו כי הרשיעהו וינחם וישב את־שלשים הכסף אל־הכהנים הגדולים והזקנים לאמר׃</verse>
				<verse number="4">חטאתי כי־דם נקי הסגרתי והם אמרו מה־לנו ולזאת אתה תראה׃</verse>
				<verse number="5">וישלך את־הכסף אל־ההיכל ויפן וילך ויחנק׃</verse>
				<verse number="6">ויקחו ראשי הכהנים את־הכסף ויאמרו לא־נכון לנו לתתו אל־ארון הקרבן כי־מחיר דמים הוא׃</verse>
				<verse number="7">ויתיעצו ויקנו־בו את־שדה היוצר לקבורת הגרים׃</verse>
				<verse number="8">על־כן שם־השדה ההוא שדה הדם עד היום הזה׃</verse>
				<verse number="9">אז נתמלא מה־שנאמר ביד זכריה הנביא ויקחו שלשים הכסף אדר היקר אשר יקר מעל־בני ישראל׃</verse>
				<verse number="10">ויתנו אתם אל־שדה היוצר כאשר צוני יהוה׃</verse>
				<verse number="11">וישוע העמד לפני הנציב וישאלהו הנציב לאמר האתה הוא מלך היהודים ויאמר ישוע אתה אמרת׃</verse>
				<verse number="12">וידברו עליו שטנה הכהנים הגדולים והזקנים והוא לא־ענה דבר׃</verse>
				<verse number="13">ויאמר אליו פילטוס האינך שמע כמה הם מעידים בך׃</verse>
				<verse number="14">ולא ענהו אף־דבר אחד ויתמה הנציב עד־מאד׃</verse>
				<verse number="15">ומנהג הנציב היה לפטר לעם בכל־חג אסיר אחד את אשר יחפצו׃</verse>
				<verse number="16">ובעת ההיא היה להם אסיר ידוע ושמו בר־אבא׃</verse>
				<verse number="17">ויהי כאשר נקהלו ויאמר אליהם פילטוס את־מי תחפצו כי־אפטר לכם את בר־אבא או את־ישוע הנקרא בשם־משיח׃</verse>
				<verse number="18">כי ידע אשר רק־מקנאה מסרו אתו׃</verse>
				<verse number="19">ויהי כשבתו על־כסא הדין ותשלח אליו אשתו לאמר אל־יהי־לך דבר עם־הצדיק הזה כי בעבורו עניתי הרבה היום בחלום׃</verse>
				<verse number="20">והכהנים הגדולים והזקנים פתו את־המון העם לשאל להם את־בר־אבא ולאבד את־ישוע׃</verse>
				<verse number="21">ויען הנציב ויאמר אליהם את־מי משניהם תחפצו כי־אפטר לכם ויאמרו את בר־אבא׃</verse>
				<verse number="22">ויאמר אליהם פילטוס ומה־אעשה לישוע הנקרא בשם־משיח ויענו כלם יצלב׃</verse>
				<verse number="23">ויאמר הנציב מה־אפוא הרעה אשר עשה ויוסיפו עוד צעק לאמר יצלב׃</verse>
				<verse number="24">ויהי כראות פילטוס כי לא־יועיל מאומה ורבתה עוד המהומה ויקח מים וירחץ את־ידיו לעיני העם ויאמר נקי אנכי מדם הצדיק הזה אתם תראו׃</verse>
				<verse number="25">ויענו כל־העם ויאמרו דמו עלינו ועל־בנינו׃</verse>
				<verse number="26">אז פטר להם את בר־אבא ואת ישוע הכה בשוטים וימסר אותו להצלב׃</verse>
				<verse number="27">ויקחו אנשי הצבא אשר לנציב את־ישוע ויביאהו אל־בית־המשפט ויאספו עליו את כל־הגדוד׃</verse>
				<verse number="28">ויפשיטו אותו את־בגדיו ויעטפהו מעיל שני׃</verse>
				<verse number="29">וישרגו קצים ויעשו עטרת וישימו על־ראשו וקנה בימינו ויכרעו לפניו ויתלוצצו בו לאמר שלום לך מלך היהודים׃</verse>
				<verse number="30">וירקו בו ויקחו את־הקנה ויכהו על־ראשו׃</verse>
				<verse number="31">ואחרי התלוצצם בו הפשיטו אותו את־המעיל וילבישהו את־בגדיו ויוליכהו לצלב׃</verse>
				<verse number="32">ויהי בצאתם וימצאו איש קוריני ושמו שמעון ויאנסו אתו לשאת לו את־צלבו׃</verse>
				<verse number="33">ויבאו אל־המקום הנקרא גלגלתא הוא מקום גלגלת׃</verse>
				<verse number="34">ויתנו־לו לשתות חמץ מזוג במרורה ויטעם ולא אבה לשתות׃</verse>
				<verse number="35">ויהי כאשר צלבו אותו ויחלקו להם את־בגדיו וגורל הפילו למלאת את אשר־נאמר בפי הנביא יחלקו בגדי להם ועל־לבושי יפילו גורל׃</verse>
				<verse number="36">וישבו שמה וישמרו אותו׃</verse>
				<verse number="37">וישימו את־דבר אשמתו כתוב ממעל לראשו זה הוא ישוע מלך היהודים׃</verse>
				<verse number="38">ויצלבו אתו שני פריצים אחד לימינו ואחד לשמאלו׃</verse>
				<verse number="39">והעברים גדפו אותו ויניעו את־ראשם׃</verse>
				<verse number="40">ויאמרו אתה ההרס את־ההיכל ובנהו בשלשת ימים הושע לנפשך ואם בן־האלהים אתה רדה מן־הצלב׃</verse>
				<verse number="41">וכן הלעיגו גם־ראשי הכהנים עם־הסופרים והזקנים לאמר׃</verse>
				<verse number="42">את־אחרים הושיע ולעצמו לא יוכל להושיע אם־מלך ישראל הוא ירד־נא עתה מן־הצלב ונאמין בו׃</verse>
				<verse number="43">בטח באלהים עתה יפלטהו אם־חפץ בו כי אמר בן־האלהים אני׃</verse>
				<verse number="44">וגם הפריצים הנצלבים אתו חרפהו כדברים האלה׃</verse>
				<verse number="45">ומן השעה הששית היה חשך על־כל־הארץ עד השעה התשיעית׃</verse>
				<verse number="46">וכעת השעה התשיעית ויצעק ישוע בקול גדול אלי אלי למה שבקתני ותרגומו אלי אלי למה עזבתני׃</verse>
				<verse number="47">ויאמרו מקצת העמדים שם כשמעם את־זאת לאמר אל־אליהו הוא קורא׃</verse>
				<verse number="48">וימהר אחד מהם וירץ ויקח ספוג וימלא אתו חמץ וישימהו על־קנה וישקהו׃</verse>
				<verse number="49">ושאר האנשים אמרו הניחו לו ונראה אם־יבוא אליהו להושיעו ואיש אחר לקח חנית וידקר את־צלעו ויצאו מים ודם׃</verse>
				<verse number="50">וישוע הוסיף לקרא בקול גדול ותצא רוחו׃</verse>
				<verse number="51">והנה נקרעה פרכת ההיכל מלמעלה למטה לשנים קרעים והארץ נרעשה והסלעים נבקעו׃</verse>
				<verse number="52">והקברים נפתחו ורבים מגופות הקדושים ישני אדמת עפר נעורו׃</verse>
				<verse number="53">ויצאו מן־הקברים אחרי הקיצו ויבאו אל־העיר הקדושה ויראו לרבים׃</verse>
				<verse number="54">ושר־המאה והאנשים אשר אתו השמרים את־ישוע כראותם את־הרעש ואת־אשר נהיתה נבהלו מאד ויאמרו אכן זה היה בן־אלהים׃</verse>
				<verse number="55">ותהיינה שם נשים רבות הראות מרחוק אשר הלכו אחרי ישוע מן־הגליל לשרתו׃</verse>
				<verse number="56">ובתוכן מרים המגדלית ומרים אם־יעקב ויוסי ואם בני זבדי׃</verse>
				<verse number="57">ויהי בערב ויבא איש עשיר מן־הרמתים ושמו יוסף וגם־הוא היה מתלמידי ישוע׃</verse>
				<verse number="58">ויגש אל־פילטוס לשאל את־גוית ישוע ויצו פילטוס כי־תנתן לו׃</verse>
				<verse number="59">ויקח יוסף את־הגויה ויכרך אותה בסדין טהור׃</verse>
				<verse number="60">וישימה בקבר החדש אשר חצב־לו בסלע ויגל אבן גדולה על־פתח הקבר וילך לו׃</verse>
				<verse number="61">ומרים המגדלית ומרים האחרת היו ישבות שם ממול הקבר׃</verse>
				<verse number="62">ויהי ממחרת ערב השבת ויקהלו הכהנים הגדולים והפרושים אל־פילטוס׃</verse>
				<verse number="63">ויאמרו אדנינו זכרנו כי אמר המתעה ההוא בעודנו חי מקצה שלשת ימים קום אקום׃</verse>
				<verse number="64">לכן צוה־נא ויסכר מבוא הקבר עד־היום השלישי פן־יבאו תלמידיו בלילה וגנבהו ואמרו אל־העם הנה־קם מן המתים והיתה התרמית האחרונה רעה מן־הראשונה׃</verse>
				<verse number="65">ויאמר אליהם פילטוס הנה לכם אנשי משמר לכו סכרוהו כדעתכם׃</verse>
				<verse number="66">וילכו ויסכרו את־מבוא הקבר ויחתמו את־האבן ויעמידו עליו את־המשמר׃</verse>
			</chapter>
			<chapter number="28">
				<verse number="1">ואחרי מוצאי השבת כשהאיר לאחד בשבת באה מרים המגדלית ומרים האחרת לראות את־הקבר׃</verse>
				<verse number="2">והנה רעש גדול היה כי־מלאך יהוה ירד מן־השמים ויגש ויגל את־האבן מן־הפתח וישב עליה׃</verse>
				<verse number="3">ויהי מראהו כברק ולבושו לבן כשלג׃</verse>
				<verse number="4">ומפחדו נבהלו השמרים ויהיו כמתים׃</verse>
				<verse number="5">ויען המלאך ויאמר אל־הנשים אתן אל־תיראן הן ידעתי כי את־ישוע הנצלב אתן מבקשות׃</verse>
				<verse number="6">איננו פה כי־קם כאשר אמר באנה ראינה את־המקום אשר שכב־שם האדון׃</verse>
				<verse number="7">ומהרתן ללכת ואמרתן אל־תלמידיו כי קם מן־המתים והנה הוא הולך לפניכם הגלילה ושם תראהו הנה אמרתי לכן׃</verse>
				<verse number="8">ותמהרנה לצאת מן־הקבר ביראה ובשמחה גדולה ותרצנה להגיד לתלמידיו׃</verse>
				<verse number="9">הנה הלכות להגיד לתלמידיו והנה ישוע נקרה אליהן ויאמר שלום לכן ותגשנה ותאחזנה ברגליו ותשתחוין לו׃</verse>
				<verse number="10">ויאמר אליהן ישוע אל־תיראן לכנה והגדן לאחי וילכו הגלילה ושם יראוני׃</verse>
				<verse number="11">ויהי בלכתן והנה אנשים מן־המשמר באו העירה ויגידו לראשי הכהנים את כל־הנעשה׃</verse>
				<verse number="12">ויקהלו עם־הזקנים ויתיעצו ויתנו־כסף לרב אל־אנשי הצבא לאמר׃</verse>
				<verse number="13">אמרו כי־באו תלמידיו לילה ויגנבו אותו בהיותנו ישנים׃</verse>
				<verse number="14">ואם־ישמע הדבר לפני הנציב אנחנו נפיסהו והייתם בלי־פחד׃</verse>
				<verse number="15">ויקחו את־הכסף ויעשו כאשר הורו להם ותצא השמועה הזאת בין היהודים עד היום הזה׃</verse>
				<verse number="16">ואחד עשר התלמידים הלכו הגלילה אל־ההר אשר צום ישוע׃</verse>
				<verse number="17">ויהי כראותם אותו וישתחוו־לו ומקצתם נחלקו בלבם׃</verse>
				<verse number="18">ויגש ישוע וידבר אליהם לאמר נתן־לי כל־שלטן בשמים ובארץ׃</verse>
				<verse number="19">לכו ועשו לתלמידים את־כל־הגוים וטבלתם אתם לשם־האב והבן ורוח הקדש׃</verse>
				<verse number="20">ולמדתם אתם לשמר את־כל־אשר צויתי אתכם והנה אנכי אתכם כל־הימים עד־קץ העולם אמן׃</verse>
			</chapter>
		</book>
		<book number="41">
			<chapter number="1">
				<verse number="1">ראשית בשורת ישוע המשיח בן־האלהים׃</verse>
				<verse number="2">ככתוב בנביאים הנני שלח מלאכי לפניך ופנה דרכך לפניך׃</verse>
				<verse number="3">קול קורא במדבר פנו דרך יהוה ישרו מסלותיו׃</verse>
				<verse number="4">ויהי יוחנן טבל במדבר וקורא טבילת התשובה לסליחת החטאים׃</verse>
				<verse number="5">ותצא אליו כל־ארץ יהודה ובני ירושלים ויטבלו כלם על־ידו בנהר הירדן מתודים את־חטאתם׃</verse>
				<verse number="6">ויוחנן לבוש שער גמלים ואזור עור במתניו ואכל חגבים ודבש היער׃</verse>
				<verse number="7">ויקרא לאמר בוא יבא אחרי החזק ממני אשר אינני ראוי לכרע ולהתיר את־שרוך נעליו׃</verse>
				<verse number="8">אנכי טבלתי אתכם במים והוא יטבל אתכם ברוח הקדש׃</verse>
				<verse number="9">ויהי בימים ההם ויבא ישוע מנצרת אשר בגליל ויטבל על־ידי יוחנן בירדן׃</verse>
				<verse number="10">ויהי אך־עלה עלה מן־המים וירא את־השמים נבקעים והרוח כיונה ירדת עליו׃</verse>
				<verse number="11">ויהי קול מן־השמים אתה בני ידידי אשר רצתה נפשי בו׃</verse>
				<verse number="12">ואחרי־כן הוציאו הרוח המדברה׃</verse>
				<verse number="13">ויהי שם במדבר ארבעים יום והשטן נסהו ויהי עם־החיות והמלאכים שרתוהו׃</verse>
				<verse number="14">ואחרי אשר הסגר יוחנן בא ישוע הגלילה ויקרא את־בשורת מלכות האלהים לאמר׃</verse>
				<verse number="15">מלאה העת והגיעה מלכות האלהים שובו והאמינו בבשורה׃</verse>
				<verse number="16">ויהי בהתהלכו על־יד ים־הגליל וירא את־שמעון ואת־אנדרי אחי שמעון פרשים מצודה בים כי דיגים היו׃</verse>
				<verse number="17">ויאמר אליהם ישוע לכו אחרי ואשימכם לדיגי אנשים׃</verse>
				<verse number="18">ויעזבו מהר את־מכמרתיהם וילכו אחריו׃</verse>
				<verse number="19">ויהי כעברו מעט משם וירא את־יעקב בן־זבדי ואת־יוחנן אחיו וגם־המה באניה מתקנים את־המכמרות׃</verse>
				<verse number="20">ויקרא מהרה אליהם ויעזבו את־זבדי אביהם באניה עם־השכירים וילכו אחריו׃</verse>
				<verse number="21">ויבאו אל־כפר נחום וימהר לבוא בשבת לבית הכנסת וילמד׃</verse>
				<verse number="22">וישתוממו על־תורתו כי־היה מלמדם כבעל גבורה ולא כספרים׃</verse>
				<verse number="23">ואיש היה בבית כנסתם אשר־רוח טמאה בו ויצעק לאמר׃</verse>
				<verse number="24">אהה מה־לנו ולך ישוע הנצרי באת להאבידנו ידעתי מי אתה קדוש האלהים׃</verse>
				<verse number="25">ויגער־בו ישוע לאמר האלם וצא ממנו׃</verse>
				<verse number="26">ויסחבהו רוח הטמאה ויצעק בקול גדול ויצא ממנו׃</verse>
				<verse number="27">ויבהלו כלם וישאלו איש את־רעהו לאמר מה־זאת מה־היא התורה החדשה אשר אף־לרוחות הטמאה בגבורה הוא מצוה והנה שמעות לו׃</verse>
				<verse number="28">ויצא שמעו מהר בכל־מקומות ארץ הגליל׃</verse>
				<verse number="29">ויהי אחרי צאתם מבית הכנסת ויבאו ביתה שמעון ואנדרי המה ויעקב ויוחנן עמם׃</verse>
				<verse number="30">וחמות שמעון שכבה אחוזת הקדחת וימהרו לדבר אליו עליה׃</verse>
				<verse number="31">ויגש ויאחז בידה ויקימה ותרף ממנה הקדחת פתאם ותשרת אותם׃</verse>
				<verse number="32">ויהי בערב כבוא השמש ויביאו אליו את כל־החולים ואת אחוזי השדים׃</verse>
				<verse number="33">וכל־העיר נאספו יחדו פתח הבית׃</verse>
				<verse number="34">וירפא רבים אשר היו חולים חליים שונים ויגרש שדים הרבה ולא־נתן את־השדים לדבר כי ידעהו׃</verse>
				<verse number="35">וישכם ממחרת בעוד לילה ויצא וילך אל־מקום חרבה ויתפלל שם׃</verse>
				<verse number="36">וירדפו אחריו שמעון והאנשים אשר אתו׃</verse>
				<verse number="37">וימצאהו ויאמרו אליו הנה כלם מבקשים אותך׃</verse>
				<verse number="38">ויאמר אליהם נעברה מזה אל־ערי הפרזות הקרבות ואקרא גם־שם כי בעבור־זאת יצאתי׃</verse>
				<verse number="39">ויהי קרא בבתי כנסיותיהם בכל־הגליל ויגרש את־השדים׃</verse>
				<verse number="40">ויבוא אליו איש מצרע ויתחנן אליו ויכרע על־ברכיו ויאמר לו אם־תרצה תוכל לטהרני׃</verse>
				<verse number="41">וירחם עליו ישוע וישלח את־ידו ויגע־בו ויאמר רצה אנכי טהר׃</verse>
				<verse number="42">עודנו מדבר והצרעת סרה ממנו ויטהר׃</verse>
				<verse number="43">ויגער־בו וימהר להוציאו החוצה׃</verse>
				<verse number="44">ויאמר אליו ראה אל־תספר דבר לאיש כי אם־לך הראה אל־הכהן והקרב על־טהרתך את אשר־צוה משה לעדות להם׃</verse>
				<verse number="45">אך־הוא בצאתו החל לקרא הרבה ולהשמיע הדבר עד אשר לא־יכל לבוא עוד אל־עיר בגלוי כי אם־היה ישב מחוץ לעיר במקמות חרבה ויבאו אליו מכל־עבריו׃</verse>
			</chapter>
			<chapter number="2">
				<verse number="1">ויהי מקץ ימים בשובו אל־כפר נחום וישמעו כי־הוא בבית׃</verse>
				<verse number="2">ויאספו רבים מהרה עד־אפס מקום לעמד אף־מחוץ לפתח וידבר אליהם את־הדבר׃</verse>
				<verse number="3">ויבאו אליו אנשים נשאים איש נכה אברים וישאהו בארבעה׃</verse>
				<verse number="4">ולא יכלו לגשת אליו מפני העם ויסירו את־הגג במקום אשר היה שם ויחתרו חתירה ויורידו את־המשכב אשר שכב עליו נכה האברים׃</verse>
				<verse number="5">ויהי כראות ישוע את־אמונתם ויאמר אל־נכה האברים בני נסלחו־לך חטאתיך׃</verse>
				<verse number="6">ויהיו מן־הסופרים יושבים שם וחושבים בלבם לאמר׃</verse>
				<verse number="7">מה־ידבר זה גדופים כאלה מי יוכל לסלח חטאים בלתי האלהים לבדו׃</verse>
				<verse number="8">וידע ישוע ברוחו כי־ככה חשבו בלבבם ויאמר אליהם מדוע תחשבו כאלה בלבבכם׃</verse>
				<verse number="9">מה הנקל האמר אל־נכה האברים נסלחו־לך חטאתיך אם־אמור קום שא את־משכבך והתהלך׃</verse>
				<verse number="10">אך למען תדעון כי לבן־האדם יש השלטן לסלח חטאים בארץ ויאמר אל־נכה האברים׃</verse>
				<verse number="11">לך אני אומר קום שא את־משכבך ולך אל־ביתך׃</verse>
				<verse number="12">ויקם פתאם וישא את־משכבו ויצא לעיני כלם עד כי־השתממו כלם וישבחו את־האלהים לאמר מעולם לא־ראינו כזאת׃</verse>
				<verse number="13">וישב לצאת אל־יד הים ויבאו אליו כל־העם וילמדם׃</verse>
				<verse number="14">ויהי בעברו וירא את־לוי בן־חלפי ישב בבית המכס ויאמר אליו לכה אחרי ויקם וילך אחריו׃</verse>
				<verse number="15">ויהי כאשר הסב בביתו ויסבו מוכסים וחטאים רבים עם־ישוע ועם־תלמידיו כי רבים היו ההלכים אחריו׃</verse>
				<verse number="16">והסופרים והפרושים ראו אותו אכל עם־המוכסים והחטאים ויאמרו אל־תלמידיו למה־זה עם־החטאים והמוכסים אכל רבכם׃</verse>
				<verse number="17">וישמע ישוע ויאמר החזקים אינם צריכים לרפא כי אם־החולים לא באתי לקרא הצדיקים כי אם־החטאים לתשובה׃</verse>
				<verse number="18">ותלמידי יוחנן והפרושים היו צמים ויבאו ויאמרו אליו מדוע תלמידי יוחנן ותלמידי הפרושים צמים ותלמידיך אינם צמים׃</verse>
				<verse number="19">ויאמר אליהם ישוע איך יוכלו בני החפה לצום בעוד החתן עמהם כל־ימי היות החתן עמהם לא יוכלו לצום׃</verse>
				<verse number="20">הנה ימים באים ולקח מאתם החתן ואז יצומו בימים ההם׃</verse>
				<verse number="21">אין־תפר טלאי חדש על־שמלה בלה כי אז ינתק הטלאי החדש מן־השמלה ותרע הקריעה׃</verse>
				<verse number="22">ואין נתן יין חדש בנאדות בלים כי אז יבקע היין את־הנאדות והיין ישפך והנאדות יאבדו אבל בנאדות חדשים ינתן היין החדש׃</verse>
				<verse number="23">ויהי כעברו בשבת בין הקמה ויחלו תלמידיו לקטף מלילת בלכתם׃</verse>
				<verse number="24">ויאמרו אליו הפרושים ראה מה־המה עשים בשבת דבר אשר־לא יעשה׃</verse>
				<verse number="25">ויאמר אליהם הכי לא קראתם את־אשר עשה דוד בהיתו חסר ורעב הוא ואשר היו אתו׃</verse>
				<verse number="26">כי־בא אל־בית אלהים בימי אביתר הכהן הגדול ויאכל את־לחם הפנים אשר לא נכון לאכלה כי אם־לכהנים ויתן גם־לאנשים אשר אתו׃</verse>
				<verse number="27">ויאמר אליהם השבת נעשה בעבור האדם ולא האדם בעבור השבת׃</verse>
				<verse number="28">לכן בן־האדם אדון הוא גם לשבת׃</verse>
			</chapter>
			<chapter number="3">
				<verse number="1">וישב ויבוא אל־בית הכנסת ושם־איש אשר ידו יבשה׃</verse>
				<verse number="2">ויתבוננו בו אם־ירפאהו בשבת למען ימצאו עליו שטנה׃</verse>
				<verse number="3">ויאמר אל־האיש אשר יבשה ידו קום עמד בתוך׃</verse>
				<verse number="4">ויאמר אליהם הנכון בשבת להיטיב או להרע להציל נפש או לאבדה ויחרישו׃</verse>
				<verse number="5">ויבט אליהם סביב בחמה ויתעצב על־טמטום לבבם ויאמר אל־האיש פשט את־ידך ויפשט ידו ותרפא ותשב כאחרת׃</verse>
				<verse number="6">והפרושים יצאו מהרה ויתיעצו עליו עם־ההורדוסיים לאבדו׃</verse>
				<verse number="7">וישוע סר משם עם־תלמידיו אל־יד הים וילכו אחריו המון עם־רב מן־הגליל ומיהודה׃</verse>
				<verse number="8">ומירושלים ומאדום ומעבר הירדן ומסביבות צור וצידון המון רב אשר שמעו את כל־אשר עשה ויבאו אליו׃</verse>
				<verse number="9">ויאמר אל־תלמידיו כי יכינו לו אניה קטנה מפני העם למען לא ילחצוהו׃</verse>
				<verse number="10">כי רפא לרבים עד כי־התנפלו עליו כל־המנגעים לנגע בו׃</verse>
				<verse number="11">והרוחות הטמאות כראתן אותו נפלו לפניו ותצעקנה לאמר אתה הוא בן־אלהים׃</verse>
				<verse number="12">ויגער בהן מאד אשר לא־תגלינה אותו׃</verse>
				<verse number="13">ויעל אל־ההר ויקרא אל־אשר הוא חפץ בם ויבאו אליו׃</verse>
				<verse number="14">וישם שנים עשר איש למען יהיו אתו ולמען ישלחם לקרא הבשורה׃</verse>
				<verse number="15">והיה להם השלטן לרפא את־התחלאים ולגרש את־השדים׃</verse>
				<verse number="16">ויפקד את־שנים העשר ויכנה את־שמעון בשם פטרוס׃</verse>
				<verse number="17">ואת־יעקב בן־זבדי ואת יוחנן אחי יעקב ויכנה אתם בשם בני־רגוש הוא בני־רעם׃</verse>
				<verse number="18">ואת אנדרי ואת פילפוס ואת בר־תלמי ואת מתי ואת־תומא ואת־יעקב בן־חלפי ואת־תדי ואת שמעון הקני׃</verse>
				<verse number="19">ואת־יהודה איש קריות אשר גם־מסרו׃</verse>
				<verse number="20">ויבאו הביתה וישב המון העם להתאסף עד כי־לא יכלו אף לאכל־לחם׃</verse>
				<verse number="21">וישמעו קרוביו ויצאו להחזיק בו כי אמרו יצא מדעתו׃</verse>
				<verse number="22">והסופרים אשר ירדו מירושלים אמרו כי בעל־זבוב נכנס בו ועל־ידי שר־השדים הוא מגרש את־השדים׃</verse>
				<verse number="23">ויקרא אותם אליו וידבר להם במשלים לאמר איך יוכל השטן לגרש השטן׃</verse>
				<verse number="24">ואם־נחלקה ממלכה על־עצמה לא־תוכל לעמד הממלכה ההיא׃</verse>
				<verse number="25">ובית אם־נחלק על־עצמו לא־יוכל לעמד הבית ההוא׃</verse>
				<verse number="26">ואם־השטן יתקומם אל־עצמו ונחלק לא־יוכל לעמד כי־בא קצו׃</verse>
				<verse number="27">אין איש אשר יכל לבוא לבית הגבור ולגזל את־כליו אם־לא יאסר בראשונה את־הגבור ואחר ישסה את־ביתו׃</verse>
				<verse number="28">אמן אמר אני לכם כי כל־החטאים יסלחו לבני אדם וכל־הגדופים אשר יגדפו׃</verse>
				<verse number="29">אך המגדף את־רוח הקדש אין־לו סליחה לעולם כי־יאשם בעונו לנצח׃</verse>
				<verse number="30">כי־המה אמרו רוח טמאה בו׃</verse>
				<verse number="31">ויבאו אמו ואחיו ויעמדו מחוץ לבית וישלחו אליו לקרא לו׃</verse>
				<verse number="32">והמון העם ישבו סביביו ויאמרו אליו הנה אמך ואחיך בחוץ מבקשים אותך׃</verse>
				<verse number="33">ויען ויאמר אליהם מי הם אמי ואחי׃</verse>
				<verse number="34">ויבט סביב אל־הישבים סביביו ויאמר הנה אמי ואחי׃</verse>
				<verse number="35">כי כל־אשר יעשה רצון האלהים הוא אחי ואחותי ואמי׃</verse>
			</chapter>
			<chapter number="4">
				<verse number="1">וישב אל־הים ויחל ללמד ויקהלו אליו המון עם־רב עד אשר־ירד לשבת באניה בים וכל־העם עומד על־חוף הים ביבשה׃</verse>
				<verse number="2">וילמדם הרבה במשלים ויאמר אליהם בלמדו אתם׃</verse>
				<verse number="3">שמעו שמוע הנה הזרע יצא לזרע׃</verse>
				<verse number="4">ויהי בזרעו ויפל מן־הזרע על־יד הדרך ויבא עוף השמים ויאכלהו׃</verse>
				<verse number="5">ויש אשר נפל על־מקום הסלע אשר אין־לו שם אדמה הרבה וימהר לצמח כי לא־היה לו עמק אדמה׃</verse>
				<verse number="6">ויהי כזרח השמש ויצרב וייבש כי אין־לו שרש׃</verse>
				<verse number="7">ויש אשר נפל בין הקצים ויעלו הקצים וימעכהו ולא נתן פרי׃</verse>
				<verse number="8">ויש אשר נפל על־האדמה הטובה ויתן פרי עולה וגדל ויעש זה שלשים שערים וזה ששים וזה מאה׃</verse>
				<verse number="9">ויאמר אליהם מי אשר אזנים לו לשמע ישמע׃</verse>
				<verse number="10">ויהי בהיותו לבדו וישאלוהו האנשים אשר סביביו עם־שנים העשר על־המשל׃</verse>
				<verse number="11">ויאמר אליהם לכם נתן לדעת סוד מלכות האלהים ואשר בחוץ להם הכל במשלים׃</verse>
				<verse number="12">למען יראו ראו ולא ידעו ושמעו שמוע ולא יבינו פן־ישובו ונסלח לחטאתם׃</verse>
				<verse number="13">ויאמר להם הן לא ידעתם את־המשל הזה ואיך תבינו את־המשלים כלם׃</verse>
				<verse number="14">הזרע הוא זרע את־הדבר׃</verse>
				<verse number="15">ואלה הם הנזרעים על־יד הדרך אשר יזרע־בם הדבר וכשמעם אותו מיד בא השטן וישא את־הדבר הזרוע בלבבם׃</verse>
				<verse number="16">וכן הנזרעים על־מקמות הסלע הם השמעים את־הדבר ומהר בשמחה יקחהו׃</verse>
				<verse number="17">אך אין־להם שרש בקרבם ורק לשעה יעמדו ואחר־כן בהיות צרה ורדיפה על־אדות הדבר מהרה יכשלו׃</verse>
				<verse number="18">והאחרים הנזרעים בין הקצים הם השמעים את־הדבר׃</verse>
				<verse number="19">ודאגות העולם הזה ומרמת העשר ותאות שאר הדברים באות וממעכות את־הדבר ופרי לא יהיה־לו׃</verse>
				<verse number="20">ואלה הנזרעים על־האדמה הטובה הם השמעים את־הדבר ומקבלים אתו ועשים פרי לשלשים שערים ולששים ולמאה׃</verse>
				<verse number="21">ויאמר אליהם הכי יביאו הנר למען יושם תחת האיפה ותחת המטה ולא למען יעלהו על־המנורה׃</verse>
				<verse number="22">כי אין־דבר סתום אשר לא־יגלה ולא נעלם דבר כי אם־למען יבא לגלוי׃</verse>
				<verse number="23">כל־אשר אזנים לו לשמע ישמע׃</verse>
				<verse number="24">ויאמר אליהם ראו מה אתם שמעים במדה אשר אתם מודדים בה ימד לכם ועוד יוסף לכם השמעים׃</verse>
				<verse number="25">כי מי שיש־לו נתון ינתן לו ומי שאין־לו גם את־אשר יש־לו יקח ממנו׃</verse>
				<verse number="26">ויאמר מלכות האלהים היא כאשר ישליך איש זרע על־האדמה׃</verse>
				<verse number="27">וישן וקם לילה ויום והזרע יצמח וגדל והוא לא ידע׃</verse>
				<verse number="28">כי הארץ מאליה מוציאה פריה את־הדשא ראשונה ואחריו את־השבלת ואחרי־כן את־החטה המלאה בשבלת׃</verse>
				<verse number="29">וכאשר גמל הפרי ימהר לשלח את־המגל כי בשל הקציר׃</verse>
				<verse number="30">ויאמר אל־מה נדמה את־מלכות האלהים ובאיזה משל נמשילנה׃</verse>
				<verse number="31">כגרגר של־חרדל אשר יזרע באדמה והוא קטן מכל־הזרעים אשר על־הארץ׃</verse>
				<verse number="32">ואחרי הזרעו יעלה ויגדל על־כל־הירקות ועשה ענפים גדולים עד־אשר יוכלו עוף השמים לקנן בצלו׃</verse>
				<verse number="33">ובמשלים רבים כאלה דבר אליהם את־הדבר כפי־אשר יכלו לשמע׃</verse>
				<verse number="34">ובבלי משל לא דבר אליהם והיה בהיותו עם־תלמידיו לבדם יבאר להם את־הכל׃</verse>
				<verse number="35">ויאמר אליהם ביום ההוא לפנות ערב נעברה אל־עבר הים׃</verse>
				<verse number="36">ויעזבו את־המון העם ויקחו אתו כאשר הוא באניה וגם־אניות אחרות הלכו עמו׃</verse>
				<verse number="37">ותקם רוח־סערה גדולה וישטפו הגלים אל־תוך האניה עד אשר־כמעט נמלאה׃</verse>
				<verse number="38">והוא ישן על־הכסת באחורי האניה ויעירו אותו ויאמרו אליו רבי האינך דאג לנו כי־נאבד׃</verse>
				<verse number="39">ויעור ויגער ברוח ויאמר אל־הים הס ודם ותשך הרוח ותהי דממה גדולה׃</verse>
				<verse number="40">ויאמר אליהם למה ככה אתם חרדים איך אין־לכם אמונה׃</verse>
				<verse number="41">וייראו יראה גדולה ויאמרו איש אל־רעהו מי אפוא הוא אשר גם הרוח והים שמעים לו׃</verse>
			</chapter>
			<chapter number="5">
				<verse number="1">ויבאו אל־עבר הים אל־ארץ הגדרים׃</verse>
				<verse number="2">והוא יצא מן־האניה והנה־איש בא לקראתו מבין הקברים אשר־רוח טמאה בו׃</verse>
				<verse number="3">ומושבו בקברים וגם בעבתים לא־יכל איש לאסרו׃</verse>
				<verse number="4">כי־פעמים הרבה אסרוהו בכבלים ובעבתים וינתק את־העבתים וישבר את־הכבלים ואין איש יכל לכבשו׃</verse>
				<verse number="5">ותמיד לילה ויומם היה בהרים ובקברים צעק ופצע את־עצמו באבנים׃</verse>
				<verse number="6">ויהי כראתו את־ישוע מרחוק וירץ וישתחו לו׃</verse>
				<verse number="7">ויצעק בקול גדול ויאמר מה־לי ולך ישוע בן־אל עליון באלהים אני משביעך אשר לא תענני׃</verse>
				<verse number="8">כי הוא אמר אליו צא רוח טמא מן־האדם הזה׃</verse>
				<verse number="9">וישאל אתו מה־שמך ויען ויאמר לגיון שמי כי־רבים אנחנו׃</verse>
				<verse number="10">ויתחנן אליו מאד לבלתי שלחם אל־מחוץ לארץ׃</verse>
				<verse number="11">ועדר חזירים רבים היה שם במרעה ההרים׃</verse>
				<verse number="12">ויתחננו־לו כל־השדים לאמר שלחנו אל־החזירים ונבאה אל־תוכם׃</verse>
				<verse number="13">וינח להם ישוע ויצאו רוחות הטמאה ויבאו בחזירים וישתער העדר מן־המורד אל־הים כאלפים במספר ויטבעו בים׃</verse>
				<verse number="14">וינוסו רועי החזירים ויגידו זאת בעיר ובשדות ויצאו לראות מה־נהיתה׃</verse>
				<verse number="15">ויבאו אל־ישוע ויראו את־אחוז השדים אשר הלגיון בו והוא יושב מלבש וטוב־שכל וייראו׃</verse>
				<verse number="16">ויספרו להם הראים את־אשר נעשה לאחוז השדים ואת־דבר החזירים׃</verse>
				<verse number="17">ויחלו להתחנן אליו לסור מגבוליהם׃</verse>
				<verse number="18">ויהי ברדתו אל־האניה התחנן אליו האיש אשר היה אחוז שדים לתתו לשבת עמו׃</verse>
				<verse number="19">ולא הניח לו ישוע כי אם־אמר אליו שוב לביתך אל־בני משפחתך והגד להם את־הגדלות אשר־עשה לך יהוה ויחנך׃</verse>
				<verse number="20">וילך לו ויחל לקרא בעשר הערים את־הגדלות אשר־עשה לו ישוע ויתמהו כלם׃</verse>
				<verse number="21">וישב ישוע לעבר באניה אל־עבר הים ויקהל אליו המון רב והוא על־שפת הים׃</verse>
				<verse number="22">והנה־בא אחד מראשי הכנסת ושמו יאיר וירא אתו ויפל לרגליו׃</verse>
				<verse number="23">ויתחנן אליו מאד לאמר בתי הקטנה חלתה עד־למות אנא בוא־נא ושים ידיך עליה למען תרפא ותחיה׃</verse>
				<verse number="24">וילך אתו וילכו אחריו המון רב וידחקהו׃</verse>
				<verse number="25">ואשה היתה זבת דם שתים עשרה שנה׃</verse>
				<verse number="26">והיא סבלה הרבה תחת ידי רפאים רבים והוציאה את־כל אשר־לה ולא להועיל ויהי חליה חזק מאד׃</verse>
				<verse number="27">ויהי כשמעה את־שמע ישוע ותבוא בהמון העם מאחריו ותגע בבגדו׃</verse>
				<verse number="28">כי אמרה רק אם־אגע בבגדיו אושע׃</verse>
				<verse number="29">וייבש מקור דמיה פתאם ותבן בבשרה כי נרפא נגעה׃</verse>
				<verse number="30">וברגע ידע ישוע בנפשו כי גבורה יצאה ממנו ויפן בתוך העם ויאמר מי נגע בבגדי׃</verse>
				<verse number="31">ויאמרו אליו תלמידיו אתה ראה את־ההמון דוחק אותך ואמרת מי־נגע בי׃</verse>
				<verse number="32">ויבט סביב לראות את־אשר עשתה זאת׃</verse>
				<verse number="33">ותירא האשה ותחרד כי ידעה את־אשר נעשה לה ותבא ותפל לפניו ותגד־לו את האמת כלה׃</verse>
				<verse number="34">ויאמר אליה בתי אמונתך הושיעה לך לכי לשלום וחיית מנגעך׃</verse>
				<verse number="35">עודנו מדבר והנה באים מבית־ראש הכנסת לאמר בתך מתה למה תטריח־עוד את־המורה׃</verse>
				<verse number="36">וכשמע ישוע את־הדבר אשר דברו ויאמר אל־ראש הכנסת אל־תירא רק האמינה׃</verse>
				<verse number="37">ולא הניח לאיש ללכת אתו בלתי אם־לפטרוס וליעקב וליוחנן אחי יעקב׃</verse>
				<verse number="38">ויבא בית־ראש הכנסת וירא המון הבוכים והמיללים הרבה׃</verse>
				<verse number="39">ובבאו אמר אליהם מה־תהמו ותבכו הנערה לא מתה אך־ישנה היא׃</verse>
				<verse number="40">וישחקו לו והוא גרש את־כלם ויקח את־אבי הנערה ואת־אמה ואת־אשר אתו ויבא החדרה אשר־שם שכבת הנערה׃</verse>
				<verse number="41">ויאחז ביד הנערה ויאמר אליה טליתא קומי אשר פרושו הילדה אני אמר לך קומי נא׃</verse>
				<verse number="42">ומיד קמה הילדה ותתהלך והיא בת־שתים עשרה שנה וישמו שמה גדולה׃</verse>
				<verse number="43">ויזהר אותם מאד שלא יודע הדבר לאיש ויאמר לתת לה לאכול׃</verse>
			</chapter>
			<chapter number="6">
				<verse number="1">ויצא משם ויבא אל־ארצו וילכו אחריו תלמידיו׃</verse>
				<verse number="2">וביום השבת החל ללמד בבית הכנסת וישמעו רבים וישתוממו לאמר מאין לזה כאלה ומה־היא החכמה הנתונה לו עד־אשר נעשו גבורות כאלה על־ידיו׃</verse>
				<verse number="3">הלא זה הוא החרש בן־מרים ואחי יעקב ויוסי ויהודה ושמעון והלא אחיותיו אתנו פה ויהי להם למכשול׃</verse>
				<verse number="4">ויאמר אליהם ישוע אין הנביא נקלה כי אם־בארצו ובין קרוביו ובביתו׃</verse>
				<verse number="5">ולא יכל לעשות שם פלא רק על־חלשים מעטים שם את־ידיו וירפאם׃</verse>
				<verse number="6">ויתמה על־חסרון אמונתם ויסב בכפרים סבוב ולמד׃</verse>
				<verse number="7">ויקרא אל־שנים העשר ויחל לשלח אותם שנים שנים ויתן להם שלטן על־רוחות הטמאה׃</verse>
				<verse number="8">ויצו אותם אשר לא־ישאו מאומה לדרך זולתי מקל לבדו לא תרמיל ולא לחם ולא נחשת בחגורה׃</verse>
				<verse number="9">רק להיות נעולי סנדל ושתי כתנות לא ילבשו׃</verse>
				<verse number="10">ויאמר אליהם במקום אשר תבאו בית־איש שבו־בו עד כי־תצאו משם׃</verse>
				<verse number="11">וכל־אשר לא־יקבלו אתכם ולא ישמעו אליכם צאו משם ונערו את עפר כפות רגליכם לעדות להם אמן אני אמר לכם לסדם ולעמרה יקל ביום הדין מן־העיר ההיא׃</verse>
				<verse number="12">ויצאו ויקראו לשוב בתשובה׃</verse>
				<verse number="13">ויגרשו שדים רבים ויסוכו בשמן חלשים רבים וירפאום׃</verse>
				<verse number="14">וישמע עליו המלך הורדוס כי נודע שמו ויאמר יוחנן הטובל קם מן־המתים ועל־כן פעלות בו הגבורות׃</verse>
				<verse number="15">ואחרים אמרו כי הוא אליהו ואחרים אמרו כי־נביא הוא או כאחד הנביאים׃</verse>
				<verse number="16">וישמע הורדוס ויאמר יוחנן אשר אנכי נשאתי את־ראשו מעליו הוא קם מן־המתים׃</verse>
				<verse number="17">כי הוא הורדוס שלח לתפש את־יוחנן ויאסרהו בבית הסהר בגלל הורודיה אשת פילפוס אחיו כי אתה לקח לו לאשה׃</verse>
				<verse number="18">יען אשר־אמר יוחנן אל־הורדוס אשת אחיך איננה מתרת לך׃</verse>
				<verse number="19">ותשטם אותו הורודיה ותבקש המיתו ולא יכלה׃</verse>
				<verse number="20">כי הורדוס ירא את־יוחנן בדעתו כי־הוא איש צדיק וקדוש ויגן בעדו והרבה עשה בשמעו אליו ויאהב לשמע אתו׃</verse>
				<verse number="21">ויבא היום המכשר כי הורדוס ביום הלדת אתו עשה משתה לגדוליו ולשרי האלפים ולראשי הגליל׃</verse>
				<verse number="22">ותבא בת־הורודיה ותרקד ותיטב בעיני הורדוס ובעיני המסבים עמו ויאמר המלך אל־הנערה שאלי ממני את־אשר תחפצי ואתן לך׃</verse>
				<verse number="23">וישבע לה לאמר כל־אשר תשאלי ממני אתן־לך עד־חצי מלכותי׃</verse>
				<verse number="24">ותצא ותאמר לאמה מה אשאל ותאמר את־ראש יוחנן המטביל׃</verse>
				<verse number="25">ותמהר מאד לבוא אל־המלך ותשאל לאמר רצוני אשר־תתן לי עתה בקערה את־ראש יוחנן המטביל׃</verse>
				<verse number="26">ויתעצב המלך מאד אך בעבור השבועה והמסבים עמו לא רצה להשיב פניה׃</verse>
				<verse number="27">ומיד שלח המלך אחד השומרים ויצוהו להביא את־ראשו׃</verse>
				<verse number="28">וילך ויכרת את־ראשו בבית הסהר ויביאהו בקערה ויתנהו לנערה והנערה נתנה אתו אל־אמה׃</verse>
				<verse number="29">וישמעו תלמידיו ויבאו וישאו את־גויתו וישימוה בקבר׃</verse>
				<verse number="30">ויקהלו השליחים אל־ישוע ויגידו לו את־כל־אשר עשו ואת אשר למדו׃</verse>
				<verse number="31">ויאמר אליהם באו אתם לבדד אל־מקום חרבה ונוחו מעט כי רבים היו הבאים והיצאים עד־לאין־עת להם לאכול׃</verse>
				<verse number="32">וילכו משם באניה אל־מקום חרבה לבדד׃</verse>
				<verse number="33">וההמון ראה אותם יצאים ויכירהו רבים וירוצו שמה ברגליהם מכל הערים ויעברו אותם ויאספו אליו׃</verse>
				<verse number="34">ויצא ישוע וירא המון עם רב ויהמו מעיו עליהם כי היו כצאן אשר אין־להם רעה ויחל ללמד אותם דברים הרבה׃</verse>
				<verse number="35">ויהי כאשר רפה היום לערוב ויגשו אליו תלמידיו לאמר הנה המקום חרב והיום רד מאד׃</verse>
				<verse number="36">שלח אותם וילכו אל־החצרים והכפרים מסביב לקנות להם לחם כי אין־להם מה־לאכל׃</verse>
				<verse number="37">ויען ויאמר אליהם תנו אתם להם לאכלה ויאמרו אליו הנלך לקנות לחם במאתים דינר ונתן להם לאכלה׃</verse>
				<verse number="38">ויאמר אליהם כמה ככרות־לחם יש לכם לכו וראו וידעו ויאמרו חמש ושני דגים׃</verse>
				<verse number="39">ויצו אותם לשבת כלם חברה חברה לבדה על־ירק הדשא׃</verse>
				<verse number="40">וישבו להם שורות שורות למאות ולחמשים׃</verse>
				<verse number="41">ויקח את־חמשת ככרות הלחם ואת־שני הדגים וישא עיניו השמימה ויברך ויפרס את־הלחם ויתן לתלמידיו לשום לפניהם ואת־שני הדגים חלק לכלם׃</verse>
				<verse number="42">ויאכלו כלם וישבעו׃</verse>
				<verse number="43">וישאו מן־הפתותים מלוא סלים שנים עשר וגם מן־הדגים׃</verse>
				<verse number="44">והאכלים מן־הלחם היו כחמשת אלפי איש׃</verse>
				<verse number="45">ואחרי־כן האיץ בתלמידיו לרדת באניה ולעבור לפניו אל־עבר הים אל־בית צידה עד־שלחו את־העם׃</verse>
				<verse number="46">ויהי אחר שלחו אתם ויעל ההרה להתפלל׃</verse>
				<verse number="47">ויהי־ערב והאניה באה בתוך הים והוא לבדו ביבשה׃</verse>
				<verse number="48">וירא אותם מתיגעים בשוטם כי הרוח לנגדם ויהי כעת האשמרת הרביעית ויבא אליהם מתהלך על־פני הים ויואל לעבור לפניהם׃</verse>
				<verse number="49">והם בראותם אתו מתהלך על־פני הים חשבו כי מראה־רוח הוא ויצעקו׃</verse>
				<verse number="50">כי־כלם ראוהו ויבהלו אז דבר אתם ויאמר אליהם חזקו כי־אני הוא אל־תיראו׃</verse>
				<verse number="51">וירד אליהם אל־האניה והרוח שככה וישתוממו עוד־יותר בלבבם ויתמהו׃</verse>
				<verse number="52">כי לא השכילו בדבר־ככרות הלחם מפני טמטום לבבם׃</verse>
				<verse number="53">ויעברו את־הים ויבאו ארצה גניסר ויקרבו אל־היבשה׃</verse>
				<verse number="54">ויהי כצאתם מן־האניה אז הכירהו׃</verse>
				<verse number="55">וירוצו בכל־סביבותיהם ויחלו לשאת את־החולים במשכבות אל־כל־מקום אשר שמעו כי־שם הוא׃</verse>
				<verse number="56">ובכל־מקום אשר יבא אל־הכפרים או אל־הערים ואל־השדות שם שמו את־החולים בחוצות ויתחננו לו כי יגעו רק בכנף בגדו והיה כל אשר נגעו־בו ונושעו׃</verse>
			</chapter>
			<chapter number="7">
				<verse number="1">ויקהלו אליו הפרושים ומן־הסופרים אשר באו מירושלים׃</verse>
				<verse number="2">ויהי כראותם מתלמידיו אכלים לחם בטמאת ידיהם בלא נטילה ויוכיחו אתם׃</verse>
				<verse number="3">כי הפרושים וכל־היהודים לא יאכלו בלתי אם־רחצו את־ידיהם עד־הפרק בזהירות באחזם בקבלת הזקנים׃</verse>
				<verse number="4">ואת־אשר מן־השוק אינם אכלים בלא טבילה ועוד דברים אחרים רבים אשר קבלו לשמר כמו טבילת כסות וכדים ויורות ומטות׃</verse>
				<verse number="5">וישאלו אותו הפרושים והסופרים מדוע תלמידיך אינם נהגים על־פי קבלת הזקנים כי־אכלים לחם בלא נטילת ידים׃</verse>
				<verse number="6">ויען ויאמר אליהם היטב נבא ישעיהו עליכם החנפים ככתוב העם הזה בשפתיו כבדוני ולבו רחק ממני׃</verse>
				<verse number="7">ותהו יראתם אתי מצות אנשים מלמדים׃</verse>
				<verse number="8">כי עזבתם את־מצות אלהים לאחז בקבלת בני־אדם טבילות כדים וכסות וכאלה רבות אתם עשים׃</verse>
				<verse number="9">ויאמר אליהם מה־יפה עשיתם אשר בטלתם את־מצות האלהים כדי שתשמרו את־קבלתכם׃</verse>
				<verse number="10">כי־משה אמר כבד את־אביך ואת־אמך ומקלל אביו ואמו מות יומת׃</verse>
				<verse number="11">ואתם אמרים איש כי־יאמר לאביו ולאמו קרבן פרושו מתנה לאלהים כל־מה־שאתה נהנה ממני׃</verse>
				<verse number="12">ולא תניחו לו לעשות עוד מאומה לאביו ולאמו׃</verse>
				<verse number="13">ותפרו את־דבר האלהים על־ידי קבלתכם אשר קבלתם והרבה כאלה אתם עשים׃</verse>
				<verse number="14">ויקרא אל־כל־העם ויאמר אליהם שמעו אלי כלכם והבינו׃</verse>
				<verse number="15">אין דבר מחוץ לאדם אשר יוכל לטמא אותו בבאו אל־קרבו כי אם־הדברים היוצאים ממנו המה יטמאו את־האדם׃</verse>
				<verse number="16">כל־אשר אזנים לו לשמע ישמע׃</verse>
				<verse number="17">ויהי כאשר שב הביתה מן־ההמון וישאלהו תלמידיו על־דבר המשל׃</verse>
				<verse number="18">ויאמר אליהם האף אתם חסרי בינה הלא תשכילו כי כל־הבא אל־תוך האדם מחוצה לו לא יטמאנו׃</verse>
				<verse number="19">כי לא־יבוא אל־לבו כי אם־אל־כרשו ויצא למוצאות להבר כל־אכל׃</verse>
				<verse number="20">ויאמר היצא מן־האדם הוא מטמא את־האדם׃</verse>
				<verse number="21">כי מתוך לב האדם יצאות המחשבות הרעות נאף וזנה ורצוח׃</verse>
				<verse number="22">וגנוב ואהבת בצע ורשעה ורמיה וזוללות וצרות עין וגדוף וזדון וסכלות׃</verse>
				<verse number="23">כל־הרעות האלה מקרב האדם הן יוצאות ומטמאות אתו׃</verse>
				<verse number="24">ויקם משם וילך לו אל־גבולות צור וצידון ובבואו הביתה לא אבה כי־יודע לאיש ולא יכל להסתר׃</verse>
				<verse number="25">כי אשה אשר רוח טמאה נכנסה בבתה הקטנה שמעה את־שמעו ותבא ותפל לרגליו׃</verse>
				<verse number="26">והאשה יונית וארץ מולדתה כנען אשר לסוריא ותבקש ממנו לגרש את־השד מבתה׃</verse>
				<verse number="27">ויאמר אליה ישוע הניחי לשבע בראשונה הבנים כי לא־טוב לקחת לחם הבנים ולהשליכו לצעירי הכלבים׃</verse>
				<verse number="28">ותען ותאמר אליו כן אדני אבל גם־צעירי הכלבים יאכלו תחת השלחן מפרורי לחם הבנים׃</verse>
				<verse number="29">ויאמר אליה בגלל דברך זה לכי־לך יצא השד מבתך׃</verse>
				<verse number="30">ותבא אל־ביתה ותמצא את־הילדה משכבת על־המטה והשד יצא ממנה׃</verse>
				<verse number="31">וישב ויצא מגבול צור וצידון ויבא אל־ים הגליל בתוך גבול עשר הערים׃</verse>
				<verse number="32">ויביאו אליו איש אשר היה חרש ואלם ויתחננו לו לשום עליו את־ידו׃</verse>
				<verse number="33">ויקח אתו לבדו מקרב ההמון וישם את־אצבעותיו באזניו וירק ויגע בלשונו׃</verse>
				<verse number="34">ויבט השמימה ויאנח ויאמר אליו אפתח ופרושו הפתח׃</verse>
				<verse number="35">וברגע נפתחו אזניו ויתר קשר לשונו וידבר בשפה ברורה׃</verse>
				<verse number="36">ויזהר אותם כי לא־יספרו לאיש וכאשר יזהירם כן ירבו להכריז׃</verse>
				<verse number="37">וישתוממו עד־מאד ויאמרו את־הכל עשה יפה גם־החרשים הוא עשה לשמעים גם־האלמים למדברים׃</verse>
			</chapter>
			<chapter number="8">
				<verse number="1">ויהי בימים ההם בהקבץ עם רב ואין להם מה־יאכלו ויקרא ישוע אל־תלמידיו ויאמר אליהם׃</verse>
				<verse number="2">נכמרו רחמי על־העם כי־זה שלשת ימים עמדו עמדי ואין להם לחם לאכל׃</verse>
				<verse number="3">והיה בשלחי אותם רעבים לבתיהם יתעלפו בדרך כי־יש מהם אשר באו ממרחק׃</verse>
				<verse number="4">ויענו אתו תלמידיו מאין יוכל איש להשביע את־אלה פה במדבר לחם׃</verse>
				<verse number="5">וישאל אותם כמה ככרות־לחם יש לכם ויאמרו שבע׃</verse>
				<verse number="6">ויצו את־העם לשבת לארץ ויקח את־שבע ככרות הלחם ויברך ויפרס ויתן אותם לתלמידיו לשום לפניהם וישימו לפני העם׃</verse>
				<verse number="7">ויהי להם מעט דגים קטנים ויברך ויאמר לשום לפניהם גם־את־אלה׃</verse>
				<verse number="8">ויאכלו וישבעו וישאו מן־הפתותים הנותרים שבעת דודים׃</verse>
				<verse number="9">והאכלים היו כארבעת אלפי איש וישלחם׃</verse>
				<verse number="10">אז ירד באניה עם־תלמידיו ויבא אל־גלילות דלמנותא׃</verse>
				<verse number="11">ויצאו הפרושים ויחלו להתוכח אתו וישאלו מעמו אות מן־השמים והם מנסים אתו׃</verse>
				<verse number="12">ויאנח ברוחו ויאמר מה־הדור הזה מבקש־לו אות אמן אמר אני לכם אם־ינתן אות לדור הזה׃</verse>
				<verse number="13">ויעזב אותם וירד באניה וישב ויעבר אל־עבר הים׃</verse>
				<verse number="14">וישכחו לקחת אתם לחם ולא־היה להם באניה בלתי אם־ככר־לחם אחת׃</verse>
				<verse number="15">ויזהר אותם לאמר ראו השמרו לכם משאר הפרושים ומשאר הורדוס׃</verse>
				<verse number="16">ויחשבו ויאמרו איש אל־רעהו על כי־לחם אין אתנו׃</verse>
				<verse number="17">וידע ישוע ויאמר להם מה־תחשבו על כי־לחם אין לכם העוד לא תשכילו ולא תבינו ולבכם עודנו מטמטם׃</verse>
				<verse number="18">עינים לכם ולא תראו ואזנים לכם ולא תשמעו ולא תזכרו׃</verse>
				<verse number="19">כאשר פרסתי את־חמשת ככרות הלחם לחמשת אלפי איש כמה סלים מלאי פתותים נשאתם ויאמרו אליו שנים עשר׃</verse>
				<verse number="20">ובשבע לארבעת אלפי איש כמה דודים מלאי פתותים נשאתם ויאמרו אליו שבעה׃</verse>
				<verse number="21">ויאמר אליהם איך לא תבינו׃</verse>
				<verse number="22">ויבא אל־בית צידה ויביאו אליו איש עור ויתחננו לו לגעת בו׃</verse>
				<verse number="23">ויאחז ביד העור ויוליכהו אל־מחוץ לכפר וירק בעיניו וישם את־ידיו עליו וישאלהו לאמר הראה אתה דבר׃</verse>
				<verse number="24">ויבט ויאמר אראה את־בני האדם כי מתהלכים כאילנות אני ראה׃</verse>
				<verse number="25">ויוסף לשום את־ידיו על־עיניו ותפקחנה עיניו וירפא וירא הכל היטב עד־למרחוק׃</verse>
				<verse number="26">וישלחהו אל־ביתו לאמר אל־תבא בתוך הכפר ואל־תדבר לאיש בכפר׃</verse>
				<verse number="27">ויצא ישוע ותלמידיו ללכת אל־כפרי קיסרין של־פילפוס ויהי בדרך וישאל את־תלמידיו ויאמר אליהם מה־אמרים עלי האנשים מי־אני׃</verse>
				<verse number="28">ויענו ויאמרו יוחנן המטביל ויש אמרים אליהו ואחרים אמרים אחד מן־הנביאים׃</verse>
				<verse number="29">וישאל אתם לאמר ואתם מה־תאמרו עלי מי־אני ויען פטרוס ויאמר אליו אתה הוא המשיח׃</verse>
				<verse number="30">ויצו אתם בגערה לבלתי דבר־עליו לאיש׃</verse>
				<verse number="31">ויחל ללמדם כי צריך בן־האדם לענות הרבה וימאס על־ידי הזקנים והכהנים הגדולים והסופרים ויומת ומקצה שלשת ימים קום יקום׃</verse>
				<verse number="32">והוא בגלוי דבר את־הדבר הזה ויקחהו פטרוס ויחל לגער־בו׃</verse>
				<verse number="33">ויפן אחריו ויבט אל־תלמידיו ויגער בפטרוס לאמר סור מעל פני השטן כי אין לבך לדברי האלהים כי אם־לדברי האדם׃</verse>
				<verse number="34">ויקרא אל־העם ואל־תלמידיו ויאמר אליהם החפץ ללכת אחרי יכחש בנפשו וישא את־צלבו וילך אחרי׃</verse>
				<verse number="35">כי כל־אשר יחפץ להושיע את־נפשו תאבד נפשו ממנו וכל אשר תאבד לו נפשו למעני ולמען הבשורה הוא יושיענה׃</verse>
				<verse number="36">כי מה־יועיל לאדם כי־יקנה את־כל־העולם ונשחתה נפשו׃</verse>
				<verse number="37">או מה־יתן איש פדיון נפשו׃</verse>
				<verse number="38">כי כל־איש אשר־הייתי אני ודברי לו לחרפה בדור הנאף והחוטא הזה אף־הוא יהיה לחרפה לבן־האדם בבואו בכבוד אביו עם־המלאכים הקדושים׃</verse>
			</chapter>
			<chapter number="9">
				<verse number="1">ויאמר אליהם אמן אמר אני לכם כי יש מן־העמדים פה אשר לא־יטעמו מות עד כי־יראו מלכות האלהים באה בגבורה׃</verse>
				<verse number="2">ואחרי ששת ימים לקח ישוע את־פטרוס ואת־יעקב ואת־יוחנן ויעלם על־הר גבה אתו לבדם וישתנה לעיניהם׃</verse>
				<verse number="3">ובגדיו נהיו מזהירים לבנים מאד כשלג אשר לא יוכל כובס בארץ להלבין כמוהם׃</verse>
				<verse number="4">וירא אליהם אליהו ומשה מדברים עם־ישוע׃</verse>
				<verse number="5">ויען פטרוס ויאמר אל־ישוע רבי טוב היותנו פה נעשה־נא שלש סכות לך אחת ולמשה אחת ולאליהו אחת׃</verse>
				<verse number="6">כי לא־ידע מה־ידבר כי היו נבהלים׃</verse>
				<verse number="7">ויהי ענן סוכך עליהם ויצא מן־הענן קול אמר זה בני ידידי אליו שמעו׃</verse>
				<verse number="8">והמה הביטו כה וכה פתאם ולא־ראו עוד איש בלתי את־ישוע לבדו אתם׃</verse>
				<verse number="9">וירדו מן־ההר ויזהירם לבלתי הגיד לאיש את־אשר ראו עד כי־יקום בן־האדם מן־המתים׃</verse>
				<verse number="10">וישמרו את־הדבר בלבבם וידרשו לדעת מה־היא התקומה מן־המתים׃</verse>
				<verse number="11">וישאלהו לאמר מה־זה אמרים הסופרים כי אליהו בוא יבוא בראשונה׃</verse>
				<verse number="12">ויען ויאמר להם הנה אליהו בא בראשונה וישיב את־הכל ומה־כתוב על בן־האדם הלא כי יענה הרבה וימאס׃</verse>
				<verse number="13">אבל אמר אני לכם גם־בא אליהו וגם־עשו לו כרצונם כאשר כתוב עליו׃</verse>
				<verse number="14">ויהי כבואו אל־התלמידים וירא עם־רב סביבותם וסופרים מתוכחים אתם׃</verse>
				<verse number="15">וכל־העם כראותם אתו כן תמהו וירוצו אליו וישאלו־לו לשלום׃</verse>
				<verse number="16">וישאל את־הסופרים מה־אתם מתוכחים עמהם׃</verse>
				<verse number="17">ויען אחד מן־העם ויאמר רבי הבאתי אליך את־בני אשר־רוח אלם בקרבו׃</verse>
				<verse number="18">והיה בכל־מקום אשר יאחזהו הוא מרצץ אתו וירד רירו וחרק את־שניו ויבש גופו ואמר אל־תלמידיך לגרשו ולא יכלו׃</verse>
				<verse number="19">ויען ויאמר להם הוי דור בלתי מאמין עד־מתי אהיה עמכם עד־מתי אסבל אתכם הביאו אתו לפני׃</verse>
				<verse number="20">ויביאהו לפניו ויהי כאשר ראהו הרוח וירוצצנו פתאם ויפל ארצה ויתגולל ויורד רירו׃</verse>
				<verse number="21">וישאל את־אביו כמה ימים היתה־לו זאת ויאמר מימי נעוריו׃</verse>
				<verse number="22">ופעמים רבות הפיל אתו גם־באש גם־במים להאבידו אך אם־יכל תוכל רחם עלינו ועזרנו׃</verse>
				<verse number="23">ויאמר אליו ישוע לאמר אם־תוכל להאמין כל יוכל המאמין׃</verse>
				<verse number="24">ויתן אבי הילד את־קלו בבכי ויאמר אני מאמין אדני עזר־נא לחסרון אמונתי׃</verse>
				<verse number="25">וירא ישוע את־העם מתקבץ אליו ויגער ברוח הטמא לאמר רוח אלם וחרש אני מצוך צא ממנו ואל־תסף לבוא־בו עוד׃</verse>
				<verse number="26">ויצעק וירצץ אתו מאד ויצא ויהי כמת עד אשר־אמרו רבים כי גוע׃</verse>
				<verse number="27">ויחזק ישוע בידו ויניעהו ויקם׃</verse>
				<verse number="28">ויהי כאשר בא הביתה וישאלהו תלמידיו בהיותם לבדם אתו מדוע אנחנו לא יכלנו לגרשו׃</verse>
				<verse number="29">ויאמר אליהם המין הזה יצא לא יצא כי אם־בתפלה ובצום׃</verse>
				<verse number="30">ויצאו משם ויעברו בגליל ולא אבה להודע לאיש׃</verse>
				<verse number="31">כי היה מלמד את־תלמידיו לאמר אליהם כי עתיד בן־האדם להמסר בידי בני־אדם ויהרגהו ואחרי אשר נהרג יקום ביום השלישי׃</verse>
				<verse number="32">והם לא הבינו את הדבר וייראו לשאל אותו׃</verse>
				<verse number="33">ויבא אל־כפר־נחום ובהיותו בבית וישאל אותם מה התוכחתם איש עם־רעהו בדרך׃</verse>
				<verse number="34">ויחרישו כי התעשקו בדרך מי הוא הגדול בהם׃</verse>
				<verse number="35">וישב ויקרא אל־שנים העשר ויאמר אליהם איש כי־יחפץ להיות הראשון הוא יהיה האחרון לכלם ומשרת כלם׃</verse>
				<verse number="36">ויקח ילד ויעמידהו בתוכם ויחבקהו ויאמר להם׃</verse>
				<verse number="37">כל־אשר יקבל בשמי ילד אחד כזה הוא מקבל אותי וכל־אשר אותי יקבל איננו מקבל אותי כי אם־את־אשר שלחני׃</verse>
				<verse number="38">ויען יוחנן ויאמר אליו רבי ראינו איש מגרש שדים בשמך ואיננו הולך אחרינו ונעצור בעדו יען אשר לא־הלך אחרינו׃</verse>
				<verse number="39">ויאמר ישוע אל־תעצרהו כי אין איש עשה גבורה בשמי ויוכל במהרה לדבר־בי רעה׃</verse>
				<verse number="40">כי כל אשר איננו נגדנו הוא בעדנו׃</verse>
				<verse number="41">כי כל־המשקה אתכם כוס מים בשמי על־אשר אתם למשיח אמן אמר אני לכם כי לא־יאבד שכרו׃</verse>
				<verse number="42">וכל־המכשיל אחד הקטנים המאמינים בי טוב לו שיתלה פלח־רכב על־צוארו והשלך בים׃</verse>
				<verse number="43">ואם־ידך תכשילך קצץ אתה טוב לך לבוא קטע לחיים מהיות לך שתי ידים ותלך אל־גיהנם אל־האש אשר לא תכבה׃</verse>
				<verse number="44">אשר־שם תולעתם לא תמות ואשם לא תכבה׃</verse>
				<verse number="45">ואם־רגלך תכשילך קצץ אתה טוב לך לבוא פסח לחיים מהיות לך שתי רגלים ותשלך לגיהנם אל־האש אשר לא תכבה׃</verse>
				<verse number="46">אשר־שם תולעתם לא תמות ואשם לא תכבה׃</verse>
				<verse number="47">ואם־עינך תכשילך עקר אתה טוב לך לבוא אל־מלכות האלהים בעין אחת מהיות לך שתי עינים ותשלך לגיהנם׃</verse>
				<verse number="48">אשר־שם תולעתם לא תמות ואשם לא תכבה׃</verse>
				<verse number="49">כי כל־איש באש ימלח וכל־קרבן במלח ימלח׃</verse>
				<verse number="50">טוב המלח ואם־המלח יהיה תפל במה תתקנו אותו יהי־לכם מלח בקרבכם ויהי שלום ביניכם׃</verse>
			</chapter>
			<chapter number="10">
				<verse number="1">ויקם משם וילך אל־גבול יהודה מעבר הירדן ויקהלו עוד אליו המון עם וילמדם כפעם בפעם׃</verse>
				<verse number="2">ויגשו אליו הפרושים וישאלהו אם־יוכל איש לשלח את־אשתו והם מנסים אתו׃</verse>
				<verse number="3">ויען ויאמר אליהם מה־צוה אתכם משה׃</verse>
				<verse number="4">ויאמרו משה התיר לכתב ספר כריתת ולשלח׃</verse>
				<verse number="5">ויען ישוע ויאמר אליהם בעבור קשי לבבכם כתב לכם את־המצוה הזאת׃</verse>
				<verse number="6">אבל מראשית הבריאה זכר ונקבה עשה אתם אלהים׃</verse>
				<verse number="7">על־כן יעזב־איש את־אביו ואת־אמו ודבק באשתו׃</verse>
				<verse number="8">והיו שניהם לבשר אחד ואם־כן אפוא אינם עוד שנים כי אם־בשר אחד׃</verse>
				<verse number="9">לכן את אשר־חבר אלהים לא יפרידנו אדם׃</verse>
				<verse number="10">ויהי בבית וישובו תלמידיו לשאל אתו על־זאת׃</verse>
				<verse number="11">ויאמר אליהם המשלח את־אשתו ולקח אחרת נאף הוא עליה׃</verse>
				<verse number="12">ואשה כי תעזב אישה ולקחה איש אחר נאפת היא׃</verse>
				<verse number="13">ויביאו אליו ילדים למען יגע בהם ויגערו התלמידים במביאיהם׃</verse>
				<verse number="14">וירא ישוע ויכעס ויאמר אליהם הניחו לילדים לבוא אלי ואל־תמנעום כי לאלה מלכות האלהים׃</verse>
				<verse number="15">אמן אמר אני לכם כל אשר־לא יקבל את־מלכות האלהים כילד הוא לא־יבא בה׃</verse>
				<verse number="16">ויחבקם ויברכם בשומו את־ידיו עליהם׃</verse>
				<verse number="17">ויהי בצאתו לדרך והנה־איש רץ אליו ויכרע לפניו וישאל אותו רבי הטוב מה אעשה ואירש חיי עולם׃</verse>
				<verse number="18">ויאמר לו ישוע מדוע קראת לי טוב אין טוב בלתי אחד האלהים׃</verse>
				<verse number="19">הן ידעת את־המצות לא תנאף לא תרצח לא תגנב לא־תענה עד שקר לא תעשק כבד את־אביך ואת־אמך׃</verse>
				<verse number="20">ויען ויאמר אליו רבי את־כל־אלה שמרתי מנעורי׃</verse>
				<verse number="21">ויבט־בו ישוע ויאהבהו ויאמר אליו אחת חסרת לך מכר את־כל־אשר־לך ותן לעניים ויהי־לך אוצר בשמים ובוא שא את־הצלב ולך אחרי׃</verse>
				<verse number="22">ויצר־לו על־הדבר הזה ויעצב וילך לו כי־הון רב היה לו׃</verse>
				<verse number="23">ויבט ישוע סביב ויאמר אל־תלמידיו כמה יקשה לבעלי נכסים לבוא אל־מלכות האלהים׃</verse>
				<verse number="24">ויבהלו התלמידים על־דבריו ויסף ישוע ויען ויאמר להם בני מה קשה לבטחים על־חילם לבוא אל־מלכות האלהים׃</verse>
				<verse number="25">נקל לגמל לעבר בתוך נקב המחט מבוא עשיר אל־מלכות האלהים׃</verse>
				<verse number="26">ויוסיפו עוד להשתומם ויאמרו איש אל־אחיו מי־אפוא יוכל להושע׃</verse>
				<verse number="27">ויבט־בם ישוע ויאמר מבני אדם תפלא זאת אך לא מאלהים כי מאלהים לא יפלא כל־דבר׃</verse>
				<verse number="28">ויען פטרוס ויאמר אליו הן אנחנו עזבנו את־הכל ונלך אחריך׃</verse>
				<verse number="29">ויאמר ישוע אמן אמר אני לכם כי אין איש אשר עזב את־ביתו או את־אחיו או את־אחיותיו או את־אביו או את־אמו או את־אשתו או את־בניו או את־שדותיו למעני ולמען הבשורה׃</verse>
				<verse number="30">אשר לא יקח עתה בזמן הזה בכל־הרדיפות מאה פעמים כהמה בתים ואחים ואחיות ואמות ובנים ושדות ובעולם הבא חיי עולמים׃</verse>
				<verse number="31">ואולם רבים מן־הראשונים יהיו אחרונים והאחרונים ראשונים׃</verse>
				<verse number="32">ויהי בדרך בעלותם ירושלים וישוע הולך לפניהם והמה נבהלים ויראים בלכתם אחריו ויוסף לקחת אליו את־שנים העשר ויחל להגיד להם את־אשר יקרהו לאמר׃</verse>
				<verse number="33">הנה אנחנו עלים ירושלימה ובן־האדם ימסר לראשי הכהנים ולסופרים וירשיעהו למות וימסרו אתו לגוים׃</verse>
				<verse number="34">ויהתלו בו ויכהו בשוטים וירקו בפניו וימיתהו וביום השלישי קום יקום׃</verse>
				<verse number="35">ויקרבו אליו יעקב ויוחנן בני זבדי ויאמרו רבי אותה נפשנו כי־תעשה לנו את־אשר נשאל ממך׃</verse>
				<verse number="36">ויאמר אליהם מה־אויתם כי־אעשה לכם׃</verse>
				<verse number="37">ויאמרו אליו תנה־לנו לשבת אחד לימינך ואחד לשמאלך בכבודך׃</verse>
				<verse number="38">ויאמר אליהם ישוע לא ידעתם את אשר שאלתם היכל תוכלו לשתות את־הכוס אשר אני שתה ולהטבל בטבילה אשר אני נטבל בה׃</verse>
				<verse number="39">ויאמרו אליו נוכל ויאמר אליהם ישוע את־הכוס אשר־אני שתה תשתו ובטבילה אשר אני נטבל בה תטבלו׃</verse>
				<verse number="40">אך שבת לימיני ולשמאלי אין בידי לתתה בלתי לאשר הוכן להם׃</verse>
				<verse number="41">ויהי כשמע זאת העשרה ויחלו לכעוס על־יעקב ויוחנן׃</verse>
				<verse number="42">ויקרא להם ישוע ויאמר אליהם אתם ידעתם כי הנחשבים לשרי הגוים הם רדים בהם וגדוליהם שולטים עליהם׃</verse>
				<verse number="43">ואתם לא־כן ביניכם כי אם־החפץ להיות גדול ביניכם יהיה לכם למשרת׃</verse>
				<verse number="44">והחפץ להיות בכם ראשון יהיה עבד לכל׃</verse>
				<verse number="45">כי בן־האדם אף־הוא לא בא למען ישרתוהו כי אם־לשרת ולתת את־נפשו כפר תחת רבים׃</verse>
				<verse number="46">ויבאו יריחו ויהי כצאתו מיריחו הוא ותלמידיו והמון עם רב והנה ברטימי בן־טימי איש עור ישב על־יד הדרך לשאל נדבות׃</verse>
				<verse number="47">וישמע כי הוא ישוע הנצרי ויחל לצעק ויאמר אנא בן־דוד ישוע חנני׃</verse>
				<verse number="48">ויגערו־בו רבים להשתיקו והוא הרבה לצעק בן־דוד חנני׃</verse>
				<verse number="49">ויעמד ישוע ויאמר קראו־לו ויקראו לעור ויאמרו אליו חזק קום קרא־לך׃</verse>
				<verse number="50">וישלך את־שמלתו מעליו ויקם ויבא אל־ישוע׃</verse>
				<verse number="51">ויען ישוע ויאמר אליו מה־חפצת ואעשה־לך ויאמר אליו העור רבי כי אראה׃</verse>
				<verse number="52">ויאמר ישוע אליו לך־לך אמונתך הושיעה לך ופתאם ראה וילך אחרי ישוע בדרך׃</verse>
			</chapter>
			<chapter number="11">
				<verse number="1">ויהי כאשר קרבו לירושלים אל־בית־פגי ובית־היני בהר הזיתים וישלח שנים מתלמידיו׃</verse>
				<verse number="2">ויאמר אליהם לכו אל־הכפר אשר ממולכם והיה כבואכם שמה תמצאו עיר אסור אשר לא־ישב עליו אדם אותו התירו והביאו׃</verse>
				<verse number="3">וכי־יאמר אליכם איש למה תעשו זאת ואמרתם האדון צריך לו וברגע ישלחנו הנה׃</verse>
				<verse number="4">וילכו וימצאו העיר אסור אל־השער בחוץ על־אם הדרך ויתירוהו׃</verse>
				<verse number="5">ואנשים מן־העמדים שם אמרו אליהם מה־זאת תעשו להתיר את־העיר׃</verse>
				<verse number="6">ויאמרו אליהם כאשר צום ישוע ויניחו להם׃</verse>
				<verse number="7">ויביאו את־העיר אל־ישוע וישליכו עליו את־בגדיהם וישב עליו׃</verse>
				<verse number="8">ורבים פרשו את־בגדיהם על־הדרך ואחרים כרתו ענפים מן־העצים וישטחו על־הדרך׃</verse>
				<verse number="9">וההלכים לפניו ואחריו צעקים לאמר הושע־נא ברוך הבא בשם יהוה׃</verse>
				<verse number="10">ברוכה מלכות דוד אבינו הבאה בשם יהוה הושע־נא במרומים׃</verse>
				<verse number="11">ויבא ישוע ירושלים ואל־בית המקדש וירא ויתבונן על־הכל והיום רפה לערוב ויצא אל־בית־היני עם־שנים העשר׃</verse>
				<verse number="12">ויהי ממחרת בצאתם מבית־היני וירעב׃</verse>
				<verse number="13">וירא תאנה מרחוק ולה עלים ויבא לראות הימצא־בה פרי ויקרב אליה ולא־מצא בה כי אם־עלים לבד כי לא היתה עת תאנים׃</verse>
				<verse number="14">ויען ישוע ויאמר אליה מעתה איש אל־יאכל פרי ממך עד־עולם וישמעו תלמידיו׃</verse>
				<verse number="15">ויבאו ירושלים ויבא ישוע אל־המקדש ויחל לגרש משם את־המוכרים ואת־הקונים ויהפך את־שלחנות השלחנים ואת־מושבות מכרי היונים׃</verse>
				<verse number="16">ולא הניח לאיש לשאת כלי דרך המקדש׃</verse>
				<verse number="17">וילמד ויאמר להם הלא כתוב כי ביתי בית תפלה יקרא לכל־העמים ואתם עשיתם אתו מערת פריצים׃</verse>
				<verse number="18">וישמעו הסופרים וראשי הכהנים ויתנכלו אתו להשמידו כי יראו מפניו יען אשר כל־העם משתוממים על־תורתו׃</verse>
				<verse number="19">ויהי בערב ויצא אל־מחוץ לעיר׃</verse>
				<verse number="20">ויהי הם עברים בבקר ויראו את־התאנה כי יבשה עם־שרשיה׃</verse>
				<verse number="21">ויזכר פטרוס ויאמר אליו רבי הנה התאנה אשר אררתה יבשה׃</verse>
				<verse number="22">ויען ישוע ויאמר אליהם תהי־נא בכם אמונת אלהים׃</verse>
				<verse number="23">כי־אמן אמר אני לכם כל־אשר יאמר אל־ההר הזה הנשא והעתק אל־תוך הים ואין ספק בלבבו כי אם־יאמין כי יהיה כאשר אמר כן גם־יהיה־לו׃</verse>
				<verse number="24">על־כן אני אמר לכם כל אשר תשאלו בהתפללכם האמינו כי תקחו ויהי לכם׃</verse>
				<verse number="25">וכי תעמדו להתפלל תסלחו לכל־איש את אשר בלבבכם עליו למען יסלח לכם אביכם שבשמים אף־הוא את־פשעיכם׃</verse>
				<verse number="26">ואתם אם־לא תסלחו אף־אביכם שבשמים לא־יסלח לכם את־פשעיכם׃</verse>
				<verse number="27">וישובו ויבאו ירושלים ויהי הוא מתהלך במקדש ויבאו אליו הכהנים הגדולים והסופרים והזקנים׃</verse>
				<verse number="28">ויאמרו אליו באיזו רשות אתה עשה אלה ומי נתן לך את־הרשות הזאת לעשות את־אלה׃</verse>
				<verse number="29">ויאמר ישוע אליהם גם־אני אשאלה אתכם דבר אחד ואתם השיבוני ואמר לכם באיזו רשות אני עשה אלה׃</verse>
				<verse number="30">טבילת יוחנן המן־השמים היתה אם־מבני אדם השיבוני׃</verse>
				<verse number="31">ויחשבו כה וכה בקרבם לאמר אם־נאמר מן־השמים יאמר מדוע אפוא לא האמנתם לו׃</verse>
				<verse number="32">או הנאמר מבני אדם וייראו את־העם כי־כלם חשבו את־יוחנן לנביא באמת׃</verse>
				<verse number="33">ויענו ויאמרו אל־ישוע לא ידענו ויען ישוע ויאמר אליהם אם־כן גם־אני לא אמר לכם באיזו רשות אני עשה אלה׃</verse>
			</chapter>
			<chapter number="12">
				<verse number="1">ויחל לדבר אליהם במשלים לאמר איש נטע כרם ויעש גדר סביבותיו ויחצב יקב ויבן מגדל ויתנהו אל־כרמים וילך למרחקים׃</verse>
				<verse number="2">ולמועד שלח אל־הכרמים עבד לקחת מאת הכרמים מפרי הכרם׃</verse>
				<verse number="3">ויחזיקו בו ויכהו וישלחהו ריקם׃</verse>
				<verse number="4">ויסף לשלח אליהם עבד אחר ואתו סקלו באבנים ומחצו ראשו וישלחהו נכלם׃</verse>
				<verse number="5">ויסף וישלח אחר וגם־אתו הרגו וכן עשו ברבים אחרים מהם הכו ומהם הרגו׃</verse>
				<verse number="6">ויהי־לו עוד בן יחיד אשר אהבו וישלח גם־אתו אליהם באחרנה לאמר מפני בני יגורו׃</verse>
				<verse number="7">והכרמים ההם אמרו איש אל־רעהו הנה־זה הוא היורש לכו ונהרגהו ולנו תהיה הירשה׃</verse>
				<verse number="8">ויחזיקו בו ויהרגו אותו וישליכהו אל־מחוץ לכרם׃</verse>
				<verse number="9">ועתה מה־יעשה בעל הכרם יבוא ויאבד את־הכרמים ההם ויתן את־הכרם לאחרים׃</verse>
				<verse number="10">הלא קראתם את־הכתוב הזה אבן מאסו הבונים היתה לראש פנה׃</verse>
				<verse number="11">מאת יהוה היתה זאת היא נפלאת בעינינו׃</verse>
				<verse number="12">ויבקשו לתפשו וייראו מפני העם יען אשר־הבינו כי עליהם דבר את־המשל הזה ויעזבהו וילכו להם׃</verse>
				<verse number="13">וישלחו אליו אנשים מן־הפרושים ומן־ההורדוסיים ללכד אתו בדברו׃</verse>
				<verse number="14">ויבאו ויאמרו אליו רבי ידענו כי־איש אמת אתה ולא־תגור מפני איש כי לא תכיר פנים כי אם־באמת מורה אתה את־דרך האלהים הנכון לתת מס אל־הקיסר אם־לא נתן׃</verse>
				<verse number="15">והוא ידע את־חנפתם ויאמר אליהם מה־תנסוני הביאו אלי דינר ואראה׃</verse>
				<verse number="16">ויביאו ויאמר אליהם של־מי הדמות הזאת והכתוב אשר עליו ויאמרו אליו של־הקיסר׃</verse>
				<verse number="17">ויאמר ישוע אליהם את אשר לקיסר תנו לקיסר ואת אשר לאלהים תנו לאלהים ויתמהו עליו׃</verse>
				<verse number="18">ויבאו אליו מן־הצדוקים האמרים כי־אין תחיה למתים וישאלהו לאמר׃</verse>
				<verse number="19">רבי כתב לנו משה כי ימות אחי־איש ועזב אשה ובנים אין לו ייבם אחיו את־אשתו ויקם זרע לאחיו׃</verse>
				<verse number="20">והנה שבעה אחים והראשון לקח אשה ובמותו לא־השאיר אחריו זרע׃</verse>
				<verse number="21">ויקח אתה השני וימת ולא־הניח זרע וכן גם השלישי׃</verse>
				<verse number="22">ויקחוה כל־השבעה ולא־השאירו אחריהם זרע ואחרי מות כלם מתה גם האשה׃</verse>
				<verse number="23">ועתה בתחית המתים כשיקומו למי מהם תהיה לאשה כי לשבעה היתה לאשה׃</verse>
				<verse number="24">ויאמר ישוע אליהם הלא בזאת אתם תעים באשר אינכם יודעים גם את־הכתובים גם את־גבורת האלהים׃</verse>
				<verse number="25">כי בעת קומם מן־המתים האנשים לא ישאו נשים ולא תנשאנה אך יהיו כמלאכי השמים׃</verse>
				<verse number="26">ועל־דבר המתים כי־קום יקומו הלא קראתם בספר משה את אשר־דבר אליו האלהים בסנה לאמר אנכי אלהי אברהם ואלהי יצחק ואלהי יעקב׃</verse>
				<verse number="27">האלהים איננו אלהי המתים כי אם־אלהי החיים לכן הרביתם לתעות׃</verse>
				<verse number="28">ואחד מן־הסופרים שמע אתם מתוכחים ויקרב אליהם וירא כי היטב השיבם וישאלהו מה־היא הראשנה לכל־המצות׃</verse>
				<verse number="29">ויען ישוע וידבר אליו הראשנה לכל־המצות היא שמע ישראל יהוה אלהינו יהוה אחד׃</verse>
				<verse number="30">ואהבת את יהוה אלהיך בכל־לבבך ובכל־נפשך ובכל־מדעך ובכל־מאדך זאת היא המצוה הראשנה׃</verse>
				<verse number="31">והשנית הדמה לה היא ואהבת לרעך כמוך ואין מצוה גדולה מאלה׃</verse>
				<verse number="32">ויאמר אליו הסופר אמנם רבי יפה דברת כי אלהים אחד הוא ואין עוד מלבדו׃</verse>
				<verse number="33">ולאהבה אתו בכל־לבב ובכל־מדע ובכל־נפש ובכל־מאד ולאהבה את־הרע כנפשו גדולה היא מכל־עלות וזבחים׃</verse>
				<verse number="34">וירא ישוע כי־ענה בדעת ויאמר אליו לא־רחוק אתה ממלכות האלהים ואיש לא־ערב עוד את־לבו לשאל אותו שאלה׃</verse>
				<verse number="35">ויען ישוע בלמדו במקדש ויאמר איך יאמרו הסופרים כי המשיח הוא בן־דוד׃</verse>
				<verse number="36">והוא דוד אמר ברוח הקדש נאם יהוה לאדני שב לימיני עד־אשית איביך הדם לרגליך׃</verse>
				<verse number="37">הנה־דוד בעצמו קרא־לו אדון ואיך הוא בנו ויאהב רב העם לשמע אתו׃</verse>
				<verse number="38">ויאמר אליהם בלמד אתם השמרו מן־הסופרים האהבים להתהלך עטופי טלית ואת־שאלות שלומם בשוקים׃</verse>
				<verse number="39">ואת־מושבי הראש בבתי כנסיות ואת־הסבות הראש בסעודות׃</verse>
				<verse number="40">הבלעים את־בתי האלמנות ומאריכים בתפלה למראה עינים המה משפט על־יתר יקחו׃</verse>
				<verse number="41">וישוע ישב ממול ארון האוצר והוא ראה את־העם משליכים מעות לארון האוצר ועשירים רבים נתנו הרבה׃</verse>
				<verse number="42">ותבא אלמנה עניה ותשלך שתי פרוטות אשר הן רבע אסר׃</verse>
				<verse number="43">ויקרא אל־תלמידיו ויאמר אליהם אמן אמר אני לכם כי האלמנה העניה הזאת נתנה יותר מכל־הנתנים אל־ארון האוצר׃</verse>
				<verse number="44">כי כלם נתנו מן־העדף שלהם והיא ממחסרה נתנה כל־אשר־לה את כל־רכושה׃</verse>
			</chapter>
			<chapter number="13">
				<verse number="1">ויהי בצאתו מן־המקדש ויאמר אליו אחד מתלמידיו רבי ראה מה־יפו האבנים והבנינים האלה׃</verse>
				<verse number="2">ויען אתו ישוע ויאמר הראית את־כל־הבנינים הגדולים האלה לא־תשאר אבן על־אבן אשר לא תתפרק׃</verse>
				<verse number="3">וישב על־הר הזיתים ממול המקדש וישאלהו פטרוס ויעקב ויוחנן ואנדרי והם אתו לבדם׃</verse>
				<verse number="4">אמר־נא לנו מתי תהיה־זאת ומה־הוא האות בבא העת אשר תעשה בה כל־זאת׃</verse>
				<verse number="5">ויען אתם ישוע ויחל לדבר ראו פן־יתעה אתכם איש׃</verse>
				<verse number="6">כי רבים יבאו בשמי לאמר אני הוא ויתעו רבים׃</verse>
				<verse number="7">ובשמעכם מלחמות ושמעות מלחמה אל־תבהלו כי־היו תהיה זאת אך לא־זאת היא הקץ׃</verse>
				<verse number="8">כי־יקום גוי על־גוי וממלכה על־ממלכה והיה רעש כה וכה והיה רעב ומהומה׃</verse>
				<verse number="9">אלה ראשית החבלים ואתם השמרו בנפשתיכם כי־ימסרו אתכם לסנהדריות והכיתם בבתי כנסיות ולפני משלים ומלכים תובאו למעני לעדות להם׃</verse>
				<verse number="10">והבשורה צריכה להקרא בראשונה לכל־הגוים׃</verse>
				<verse number="11">וכאשר יוליכו ומסרו אתכם אל־תדאגו ואל־תחשבו מה־תדברו כי הדבר אשר ינתן לכם בשעה ההיא אותו דברו יען לא־אתם הם המדברים כי אם־רוח הקדש׃</verse>
				<verse number="12">ואח ימסר את־אחיו למות ואב את־בנו וקמו בנים באבותם והמיתו אותם׃</verse>
				<verse number="13">והייתם שנואים לכל־אדם למען שמי והמחכה עד־עת קץ הוא יושע׃</verse>
				<verse number="14">וכי תראו את־שקוץ משמם הנאמר ביד דניאל הנביא עמד במקום אשר לא־לו הקורא יבין אז נוס ינוסו אנשי יהודה אל־ההרים׃</verse>
				<verse number="15">ואשר על־הגג אל־ירד הביתה ואל־יבא פנימה לשאת דבר מביתו׃</verse>
				<verse number="16">ואשר בשדה אל־ישב הביתה לשאת מלבושו׃</verse>
				<verse number="17">ואוי להרות ולמיניקות בימים ההמה׃</verse>
				<verse number="18">אך התפללו אשר לא־תהיה מנוסתכם בחרף׃</verse>
				<verse number="19">כי הימים ההם יהיו עת צרה אשר לא־נהיתה כמוה מראשית הבריאה אשר ברא אלהים עד־עתה וכמוה לא־תהיה עוד׃</verse>
				<verse number="20">ולולי קצר יהוה את־הימים ההם לא־יושע כל־בשר אך למען הבחירים אשר בחר בם קצר את־הימים׃</verse>
				<verse number="21">ואז אם־יאמר איש אליכם הנה־פה המשיח או הנהו שם אל־תאמינו׃</verse>
				<verse number="22">כי יקומו משיחי שקר ונביאי שקר ונתנו אתות ומופתים להתעות אף את־הבחירים אם־יוכלו׃</verse>
				<verse number="23">ואתם ראו הנה מראש הגדתי לכם את־כל׃</verse>
				<verse number="24">והיה בימים ההם אחרי הצרה ההיא תחשך השמש והירח לא־יגיה אורו׃</verse>
				<verse number="25">והכוכבים יפלו מן־השמים וכחות השמים יתמוטטו׃</verse>
				<verse number="26">ואז יראו את־בן־האדם בא בעננים בגבורה רבה ובכבוד׃</verse>
				<verse number="27">ואז ישלח את־מלאכיו ויקבץ את־בחיריו מארבע הרוחות מקצה הארץ עד־קצה השמים׃</verse>
				<verse number="28">למדו־נא את־משל התאנה כשירטב ענפה ופרח עלה ידעתם כי קרוב הקיץ׃</verse>
				<verse number="29">כן אף־אתם בראתכם כי־היו כל־אלה דעו כי־קרוב הוא לפתח׃</verse>
				<verse number="30">אמן אמר אני לכם לא יעבר הדור הזה עד אשר־יהיו כל־אלה׃</verse>
				<verse number="31">השמים והארץ יעברו ודברי לא יעברון׃</verse>
				<verse number="32">אך עת־בוא היום ההוא והשעה ההיא אין איש יודע אותה גם־לא מלאכי השמים גם־לא הבן מבלעדי האב׃</verse>
				<verse number="33">ראו שקדו והתפללו כי לא ידעתם מתי תהיה העת׃</verse>
				<verse number="34">והיה כאיש הולך למרחק אשר עזב את־ביתו ויתן שלטן לעבדיו ולאיש איש את־מלאכתו וגם את־השוער צוה לשקד׃</verse>
				<verse number="35">לכן שקדו כי לא ידעתם מתי יבוא בעל הבית אם־לעת ערב או־בחצות הלילה אם־בעת קריאת הגבר או בבקר׃</verse>
				<verse number="36">פן־יבוא פתאם ומצא אתכם ישנים׃</verse>
				<verse number="37">ואת אשר אמרתי לכם אמר אני לכל שקדו׃</verse>
			</chapter>
			<chapter number="14">
				<verse number="1">ויהי יומים לפני חג הפסח והמצות ויבקשו הכהנים הגדולים והסופרים איך־יתפשהו בערמה להמיתו׃</verse>
				<verse number="2">ויאמרו אך־לא בחג פן־תהיה מהומה בעם׃</verse>
				<verse number="3">ויהי בהיותו בבית־היני בית שמעון המצרע ויסב אל־השלחן ותבא אשה ובידה פך־שמן נרד זך ויקר מאד ותשבר את־הפך ותצק על־ראשו׃</verse>
				<verse number="4">ויש אשר מתרעמים איש אל־רעהו לאמר על־מה היה אבוד השמן הזה׃</verse>
				<verse number="5">כי ראוי היה זה להמכר ביותר משלש מאות דינר ולתתו לעניים ויגערו בה׃</verse>
				<verse number="6">ויאמר ישוע הניחו לה למה תגיון נפשה מעשה טוב עשתה עמדי׃</verse>
				<verse number="7">כי העניים תמיד עמכם וכשתרצו תוכלו להיטיב להם ואנכי לא־אהיה אתכם תמיד׃</verse>
				<verse number="8">את אשר היה לאל ידה עשתה קדמה למשוח את־גופי לחנטו׃</verse>
				<verse number="9">אמן אמר אני לכם כי באשר תקרא הבשורה הזאת אל־כל־העולם גם את־אשר עשתה היא יספר לזכרון לה׃</verse>
				<verse number="10">ויהודה איש־קריות אחד משנים העשר הלך אל־ראשי הכהנים למסר אותו אליהם׃</verse>
				<verse number="11">והם כשמעם שמחו ויאמרו לתת־לו כסף ויבקש תאנה למסרו׃</verse>
				<verse number="12">ויהי בראשון לחג המצות עת זבח הפסח ויאמרו אליו תלמידיו איפה תחפץ לאכל את־הפסח ונלכה ונכין׃</verse>
				<verse number="13">וישלח שנים מתלמידיו ויאמר אליהם לכו העירה ויפגע אתכם איש נשא צפחת המים לכו אחריו׃</verse>
				<verse number="14">ובאשר יבוא שמה אמרו לבעל הבית כה אמר הרב איה המלון אשר אכלה שם את־הפסח עם־תלמידי׃</verse>
				<verse number="15">והוא יראה אתכם עליה גדולה מצעה ומוכנה ושם הכינו לנו׃</verse>
				<verse number="16">ויצאו תלמידיו ויבאו העירה וימצאו כאשר דבר להם ויכינו את־הפסח׃</verse>
				<verse number="17">ויהי בערב ויבא עם־שנים העשר׃</verse>
				<verse number="18">ויסבו ויאכלו ויאמר ישוע אמן אמר אני לכם אחד מכם האכל אתי ימסרני׃</verse>
				<verse number="19">ויחלו להתעצב ויאמרו אליו זה אחר זה הכי אני הוא׃</verse>
				<verse number="20">ויען ויאמר אליהם אחד משנים העשר הוא הטבל עמי בקערה׃</verse>
				<verse number="21">הן בן־האדם הלך ילך כאשר כתוב עליו אבל אוי לאיש ההוא אשר על־ידו ימסר בן־האדם טוב לאיש ההוא שלא נולד׃</verse>
				<verse number="22">ויהי באכלם ויקח ישוע לחם ויברך ויבצע ויתן להם ויאמר קחו אכלו זה הוא גופי׃</verse>
				<verse number="23">ויקח את־הכוס ויברך ויתן להם וישתו ממנה כלם׃</verse>
				<verse number="24">ויאמר להם זה הוא דמי דם־הברית החדשה הנשפך בעד רבים׃</verse>
				<verse number="25">אמן אמר אני לכם שתה לא־אשתה עוד מתנובת הגפן עד־היום ההוא אשר אשתה אותה חדשה במלכות האלהים׃</verse>
				<verse number="26">ואחרי גמרם את־ההלל ויצאו אל־הר הזיתים׃</verse>
				<verse number="27">ויאמר אליהם ישוע אתם כלכם תכשלו בי בלילה הזה כי כתוב אכה את־הרעה ותפוצין הצאן׃</verse>
				<verse number="28">ואחרי קומי מן המתים אלך לפניכם הגלילה׃</verse>
				<verse number="29">ויאמר אליו פטרוס גם אם־כלם יכשלו אני לא אכשל׃</verse>
				<verse number="30">ויאמר אליו ישוע אמן אמר אני לך כי היום בלילה הזה בטרם יקרא התרנגול פעמים אתה תכחש־בי שלש פעמים׃</verse>
				<verse number="31">ויוסף לדבר בחזקה ויאמר גם כי־יהיה עלי למות אתך כחש לא־אכחש בך וכן אמרו גם־כלם׃</verse>
				<verse number="32">ויבאו אל־חצר גת־שמנים שמו ויאמר אל־תלמידיו שבו־לכם פה עד אשר אתפלל׃</verse>
				<verse number="33">ויקח אתו את־פטרוס ואת־יעקב ואת־יוחנן ויחל להשמים ולמוג׃</verse>
				<verse number="34">ויאמר אליהם נפשי מרה־לי עד־מות עמדו־פה ושקדו׃</verse>
				<verse number="35">ויעבר משם מעט והלאה ויפל ארצה ויתפלל אשר אם־יוכל היות תעבר־נא מעליו השעה הזאת׃</verse>
				<verse number="36">ויאמר אבא אבי הכל תוכל העבר־נא מעלי את־הכוס הזאת אך־לא את־אשר אני רוצה כי אם־את אשר־אתה׃</verse>
				<verse number="37">ויבא וימצאם ישנים ויאמר אל־פטרוס שמעון התישן הכי־לא יכלת לשקד שעה אחת׃</verse>
				<verse number="38">שקדו והתפללו פן־תבאו לידי נסיון הן הרוח היא חפצה והבשר רפה׃</verse>
				<verse number="39">ויסף לסור ויתפלל באמרו עוד־הפעם כדברים ההמה׃</verse>
				<verse number="40">וישב וימצאם שנית ישנים כי עיניהם היו כבדות ולא ידעו מה־יענהו׃</verse>
				<verse number="41">ויבא פעם שלישית ויאמר אליהם מעתה נומו ונוחו רב־לי כי־באה השעה הנה בן־האדם נמסר בידי חטאים׃</verse>
				<verse number="42">קומו ונלכה הנה המוסר אותי קרב׃</verse>
				<verse number="43">עודנו מדבר ויהודה בא והוא אחד משנים העשר ועמו המון רב בחרבות ובמקלות מאת הכהנים הגדולים והסופרים והזקנים׃</verse>
				<verse number="44">והמוסר אותו נתן להם אות לאמר האיש אשר אשקהו זה הוא אתו תפשו והוליכהו אל־ימלט׃</verse>
				<verse number="45">הוא בא והוא נגש אליו ויאמר רבי רבי וינשק־לו׃</verse>
				<verse number="46">וישלחו־בו את־ידיהם ויתפשהו׃</verse>
				<verse number="47">ואחד מן־העמדים אצלו שלף את־חרבו ויך את־עבד הכהן הגדול ויקצץ את־אזנו׃</verse>
				<verse number="48">ויען ישוע ויאמר אליהם כמו על־פריץ יצאתם עלי בחרבות ובמקלות לתפשני׃</verse>
				<verse number="49">ויום יום הייתי אצלכם מלמד במקדש ולא החזקתם בי אבל למען ימלאו הכתובים׃</verse>
				<verse number="50">ויעזבו אותו כלם וינוסו׃</verse>
				<verse number="51">ונער אחד הלך אחריו מעטף בסדין לכסות את־ערותו ויאחזהו הנערים׃</verse>
				<verse number="52">והוא עזב את־הסדין בידם וינס ערם מפניהם׃</verse>
				<verse number="53">ויוליכו את־ישוע אל־הכהן הגדול ויקהלו אתו כל־הכהנים הגדולים והזקנים והסופרים׃</verse>
				<verse number="54">ופטרוס הלך אחריו מרחוק עד־לחצר הכהן הגדול פנימה וישב שם עם־המשרתים ויתחמם נגד האור׃</verse>
				<verse number="55">וראשי הכהנים וכל־הסנהדרין בקשו עדות על־ישוע להמיתו ולא מצאו׃</verse>
				<verse number="56">כי רבים ענו בו עדות שקר אך העדיות לא היו שות׃</verse>
				<verse number="57">ויקומו אנשים ויענו בו עדות שקר לאמר׃</verse>
				<verse number="58">שמענו אתו אמר אני אהרס את־ההיכל הזה מעשה ידי אדם ולשלשת ימים אבנה היכל אחר אשר איננו מעשה ידי אדם׃</verse>
				<verse number="59">וגם־בזאת עדותם לא שותה׃</verse>
				<verse number="60">ויקם הכהן הגדול ויעמד בתוך וישאל את־ישוע לאמר האינך משיב דבר על־אשר אלה ענים בך׃</verse>
				<verse number="61">והוא החריש ולא השיב דבר ויוסף עוד הכהן הגדול לשאל אתו ויאמר אליו האתה הוא המשיח בן־המברך׃</verse>
				<verse number="62">ויאמר ישוע אני הוא ואתם תראו את־בן־האדם יושב לימין הגבורה ובא עם־ענני השמים׃</verse>
				<verse number="63">ויקרע הכהן הגדול את־בגדיו ויאמר מה־לנו עוד לבקש עדים׃</verse>
				<verse number="64">שמעתם את־הגדוף מה־דעתכם וירשיעהו כלם כי־חיב מיתה הוא׃</verse>
				<verse number="65">ויחלו מהם לרק בו ויחפו את־פניו ויכהו באגרף ויאמרו אליו הנבא והמשרתים הכאיבהו בהכותם אותו על־הלחי׃</verse>
				<verse number="66">ויהי בהיות פטרוס למטה בחצר ותבא אחת משפחות הכהן הגדול׃</verse>
				<verse number="67">ותרא את־פטרוס כי מתחמם הוא ותבט־בו ותאמר גם־אתה היית עם־הנצרי ישוע׃</verse>
				<verse number="68">ויכחש לאמר לא אדע ולא אבין מה את אמרת ויצא החוצה אל־האולם והתרנגל קרא׃</verse>
				<verse number="69">ותראהו השפחה ותוסף ותאמר אל־העמדים שם כי זה הוא אחד מהם ויכחש פעם שנית׃</verse>
				<verse number="70">וכמעט אחרי־כן גם־העמדים שם אמרו אל־פטרוס אמנם אתה אחד מהם כי אף־גלילי אתה ולשונך כלשונם׃</verse>
				<verse number="71">ויחל להחרים את־נפשו ולהשבע לאמר לא ידעתי את־האיש הזה אשר אמרתם׃</verse>
				<verse number="72">והתרנגל קרא פעם שנית ויזכר פטרוס את־הדבר אשר אמר־לו ישוע בטרם יקרא התרנגל פעמים תכחש בי שלש פעמים וישם אל־לבו ויבך׃</verse>
			</chapter>
			<chapter number="15">
				<verse number="1">וישכימו ראשי הכהנים עם־הזקנים והסופרים וכל־הסנהדרין בבקר ויתיעצו ויאסרו את־ישוע ויוליכהו משם וימסרהו אל־פילטוס׃</verse>
				<verse number="2">וישאל אותו פילטוס האתה מלך היהודים ויען ויאמר אליו אתה אמרת׃</verse>
				<verse number="3">וראשי הכהנים הרבו לשטנו׃</verse>
				<verse number="4">ויוסף פילטוס וישאלהו לאמר האינך משיב דבר ראה כמה הם מעידים בך׃</verse>
				<verse number="5">וישוע לא־השיב עוד אף־דבר אחד ויתמה פילטוס׃</verse>
				<verse number="6">ובכל־חג היה דרכו לפטר להם אסיר אחד את אשר יבקשו׃</verse>
				<verse number="7">ויהי איש הנקרא בשם בר־אבא אסור עם־המורדים אשר רצחו רצח בעת המרד׃</verse>
				<verse number="8">וישא ההמון את־קולו ויחלו לבקש שיעשה להם כפעם בפעם׃</verse>
				<verse number="9">ויען אתם פילטוס ויאמר התחפצו כי־אפטר לכם את־מלך היהודים׃</verse>
				<verse number="10">כי ידע אשר רק־מקנאה מסרוהו ראשי הכהנים׃</verse>
				<verse number="11">וראשי הכהנים הסיתו את־ההמון לבלתי פטר להם כי אם את בר־אבא׃</verse>
				<verse number="12">ויסף פילטוס ויען ויאמר להם ומה־אפוא חפצתם ואעשה לאשר אתם קראים מלך היהודים׃</verse>
				<verse number="13">ויוסיפו לצעק הצלב אותו׃</verse>
				<verse number="14">ויאמר אליהם פילטוס מה־אפוא עשה רעה והם הרבו־עוד לצעק הצלב אותו׃</verse>
				<verse number="15">ויואל פילטוס לעשות כרצון העם ויפטר להם את בר־אבא ואת ישוע הכה בשוטים וימסר אותו להצלב׃</verse>
				<verse number="16">ויוליכהו אנשי הצבא אל־החצר הפנימית הוא בית המשפט ויזעיקו את־כל־הגדוד׃</verse>
				<verse number="17">וילבישהו ארגמן וישרגו עטרת קצים ויעטרהו׃</verse>
				<verse number="18">ויחלו לברכו לאמר שלום לך מלך היהודים׃</verse>
				<verse number="19">ויכו על־ראשו בקנה וירקו בו ויכרעו על־ברכיהם וישתחוו לו׃</verse>
				<verse number="20">ואחרי התלוצצם בו הפשיטו אותו את־הארגמן וילבישהו את־בגדיו ויוציאהו לצלב אותו׃</verse>
				<verse number="21">ויאנסו איש עבר אחד הבא מן־השדה ושמו שמעון הקוריני אבי אלכסנדרוס ורופוס לשאת את־צלבו׃</verse>
				<verse number="22">ויביאהו אל־מקום גלגלתא הוא מקום הגלגלת׃</verse>
				<verse number="23">ויתנו־לו יין מזוג במר והוא לא קבל׃</verse>
				<verse number="24">ויהי כאשר צלבו אותו ויחלקו בגדיו להם בהפילם עליהם גורל מה־יקח איש איש׃</verse>
				<verse number="25">ותהי השעה השלישית ויצלבהו׃</verse>
				<verse number="26">ויהי דבר־אשמתו כתוב למעלה מלך היהודים׃</verse>
				<verse number="27">ויצלבו אתו שני פריצים אחד לימינו ואחד לשמאלו׃</verse>
				<verse number="28">וימלא הכתוב האמר ואת־פשעים נמנה׃</verse>
				<verse number="29">והעברים גדפו אותו ויניעו ראשם לאמר האח אתה ההורס את־ההיכל ובונה אותו בשלשת ימים׃</verse>
				<verse number="30">הושע את־עצמך ורדה מן־הצלב׃</verse>
				<verse number="31">וכן לעגו לו גם־ראשי הכהנים עם־הסופרים באמרם איש אל־רעהו את־אחרים הושיע ואת־עצמו לא יוכל להושיע׃</verse>
				<verse number="32">המשיח מלך ישראל ירד־נא מן־הצלב למען נראה ונאמין וגם־הנצלבים אתו חרפוהו׃</verse>
				<verse number="33">ובהיות השעה הששית היה חשך על־כל־הארץ עד השעה התשיעית׃</verse>
				<verse number="34">ובשעה התשיעית ויצעק ישוע בקול גדול אלהי אלהי למה שבקתני אשר פרושו אלי אלי למה עזבתני׃</verse>
				<verse number="35">ומקצת העמדים אצלו בשמעם את־זאת אמרו הנה אל־אליהו הוא קורא׃</verse>
				<verse number="36">וירץ אחד מהם וימלא ספוג חמץ וישם על־קנה וישקהו ויאמר הניחו ונראה אם־יבא אליהו להורידו׃</verse>
				<verse number="37">וישוע נתן קול גדול ויפח את־נפשו׃</verse>
				<verse number="38">ופרכת ההיכל נקרעה לשנים קרעים מלמעלה למטה׃</verse>
				<verse number="39">וירא שר המאה העמד לנגדו כי בזעקו כן נפח את־נפשו ויאמר אכן האיש הזה היה בן־האלהים׃</verse>
				<verse number="40">וגם־נשים היו שם ראות מרחוק ובתוכן גם־מרים המגדלית ומרים אמו של־יעקב הצעיר ושל־יוסי ושלמית׃</verse>
				<verse number="41">אשר גם־הלכו אחריו ושרתהו בהיותו בגליל ואחרות רבות אשר־עלו אתו ירושלים׃</verse>
				<verse number="42">ועת הערב הגיע ומפני אשר ערב שבת היה הוא היום שלפני השבת׃</verse>
				<verse number="43">ויבא יוסף הרמתי יועץ נכבד אשר היה מחכה גם־הוא למלכות האלהים ויאזר אמץ ויבא אל־פילטוס וישאל את־גופת ישוע׃</verse>
				<verse number="44">ויתמה פילטוס על־אשר הוא כבר מת ויקרא אל־שר המאה וישאלהו הגוע כבר׃</verse>
				<verse number="45">וידע מפי־שר המאה כי־כן ויתן את־גופתו מתנה ליוסף׃</verse>
				<verse number="46">והוא קנה סדין ויורד אתו ויכרכהו בסדין וישימהו בקבר חצוב בסלע ויגל אבן על־פתח הקבר׃</verse>
				<verse number="47">ומרים המגדלית ומרים אם יוסי היו ראות את־המקום אשר הושם שמה׃</verse>
			</chapter>
			<chapter number="16">
				<verse number="1">ויהי כאשר עבר יום השבת ותקנינה מרים המגדלית ומרים אם יעקב ושלמית בשמים לבוא ולסוך אתו בהם׃</verse>
				<verse number="2">ובאחד בשבת בבקר השכם באו אל־הקבר כזרוח השמש׃</verse>
				<verse number="3">ותאמרנה אשה אל־אחותה מי יגל־לנו את־האבן מעל פתח הקבר׃</verse>
				<verse number="4">ובהביטן ראו והנה נגללה האבן כי היתה גדלה מאד׃</verse>
				<verse number="5">ותבאנה אל־תוך הקבר ותראינה בחור אחד ישב מימין והוא עוטה שמלה לבנה ותשתוממנה׃</verse>
				<verse number="6">ויאמר אליהן אל־תשתוממנה את־ישוע הנצרי אתן מבקשות את הנצלב הוא קם איננו פה הנה־זה המקום אשר השכיבהו בו׃</verse>
				<verse number="7">אך־לכנה ואמרתן אל־תלמידיו ואל־פטרוס כי הולך הוא לפניכם הגלילה ושם תראהו כאשר אמר לכם׃</verse>
				<verse number="8">ותמהרנה לצאת ותברחנה מן־הקבר כי אחזתן רעדה ותמהון ולא־הגידו דבר לאיש כי יראו׃</verse>
				<verse number="9">והוא כאשר קם מן־המתים באחד בשבת נראה בראשנה אל־מרים המגדלית אשר גרש ממנה שבעה שדים׃</verse>
				<verse number="10">ותלך ותגד לאנשים אשר היו עמו והם מתאבלים ובכים׃</verse>
				<verse number="11">וכאשר שמעו כי חי ונראה אליה לא האמינו לה׃</verse>
				<verse number="12">ואחרי־כן נראה בדמות אחרת לשנים מהם בהיתם מתהלכים בצאתם השדה׃</verse>
				<verse number="13">והם הלכו ויגידו לאחרים וגם־להם לא האמינו׃</verse>
				<verse number="14">ובאחרנה נראה לאחד העשר בהיותם מסבים ויחרף חסרון אמונתם וקשי לבבם אשר לא־האמינו לראים אתו נעור מן־המתים׃</verse>
				<verse number="15">ויאמר אליהם לכו אל־כל־העולם וקראו את־הבשורה לכל־הבריאה׃</verse>
				<verse number="16">המאמין ונטבל הוא יושע ואשר לא־יאמין יאשם׃</verse>
				<verse number="17">ואלה האתות אשר ילוו אל־המאמינים יגרשו שדים בשמי ובלשנות חדשות ידברו׃</verse>
				<verse number="18">נחשים ישאו בידיהם ואם־ישתו סם־המות לא יזיקם על־חולים ישימו את־ידיהם וייטב להם׃</verse>
				<verse number="19">ויהי אחרי אשר־דבר אתם האדון וינשא השמימה וישב לימין האלהים׃</verse>
				<verse number="20">והמה יצאו ויקראו את־הבשורה בכל־המקמות והאדון עזרם ויחזק את־הדבר באתות הבאות אחרי דברם אמן׃</verse>
			</chapter>
		</book>
		<book number="42">
			<chapter number="1">
				<verse number="1">אחרי אשר רבים הואילו לחבר ספור המעשים אשר נאמנו בשלמות בתוכנו׃</verse>
				<verse number="2">כאשר מסרום לנו הראים אתם בעיניהם מתחלה ואשר היו משרתי הדבר׃</verse>
				<verse number="3">חשבתי לטוב גם־אני הבחן כל־הדברים היטב מראשיתם לכתבם אליך בסדר תאופילוס האדיר׃</verse>
				<verse number="4">למען תדע כי אמת האמרים אשר חנכת בם׃</verse>
				<verse number="5">כהן היה בימי הורדוס מלך יהודה זכריה שמו ממשמרת אביה ולו אשה מבנות אהרן ושמה אלישבע׃</verse>
				<verse number="6">ושניהם היו צדיקים לפני האלהים והלכי תם בכל־מצות יהוה ובחקתיו׃</verse>
				<verse number="7">ולא־היה להם ילד כי אלישבע עקרה ושניהם באו בימים׃</verse>
				<verse number="8">ויהי היום ויכהן לפני אלהים בסדר משמרתו׃</verse>
				<verse number="9">וכמשפט עבודת הכהנים יצא גורלו להקטיר קטרת ויבא אל־היכל יהוה׃</verse>
				<verse number="10">וכל־קהל העם היו מתפללים בחוץ בעת הקטרת׃</verse>
				<verse number="11">וירא אליו מלאך יהוה עמד לימין מזבח הקטרת׃</verse>
				<verse number="12">ויבהל זכריה בראותו אתו ואימה נפלה עליו׃</verse>
				<verse number="13">ויאמר אליו המלאך אל־תירא זכריהו כי נשמעה תפלתך ואלישבע אשתך תלד לך בן וקראת שמו יוחנן׃</verse>
				<verse number="14">והיה־לך לשמחה וגיל ורבים ישמחו בהולדו׃</verse>
				<verse number="15">כי־גדול יהיה לפני יהוה ויין ושכר לא ישתה ורוח הקדש ימלא בעודנו בבטן אמו׃</verse>
				<verse number="16">ורבים מבני ישראל ישיב אל־יהוה אלהיהם׃</verse>
				<verse number="17">והוא ילך לפניו ברוח אליהו ובגבורתו להשיב את־לב אבות על־בנים ואת הסוררים לתבונת הצדיקים להעמיד ליהוה עם מתקן׃</verse>
				<verse number="18">ויאמר זכריה אל־המלאך במה אדע זאת כי־אני זקנתי ואשתי באה בימים׃</verse>
				<verse number="19">ויען המלאך ויאמר אליו אני גבריאל העומד לפני האלהים ושלוח אנכי לדבר אליך ולבשרך את־זאת׃</verse>
				<verse number="20">והנה תאלם ולא תוכל לדבר עד־היום אשר תהיה זאת תחת כי־לא האמנת בדברי אשר ימלאו למועדם׃</verse>
				<verse number="21">והעם היה מחכה לזכריה ויתמהו כי־אחר בהיכל׃</verse>
				<verse number="22">ויהי בצאתו לא יכל לדבר אליהם וידעו כי־מראה ראה בהיכל וירמז להם ועודנו נאלם׃</verse>
				<verse number="23">ויהי כאשר מלאו ימי עבדתו וילך־לו אל־ביתו׃</verse>
				<verse number="24">ויהי אחרי הימים האלה ותהר אלישבע אשתו ותתחבא חמשה חדשים ותאמר׃</verse>
				<verse number="25">ככה עשה לי יהוה בימי פקדו אותי לאסף את־חרפתי בתוך בני אדם׃</verse>
				<verse number="26">ויהי בחדש הששי וישלח המלאך גבריאל מאת האלהים גלילה אל־עיר אשר־שמה נצרת׃</verse>
				<verse number="27">אל־בתולה מארשה לאיש אשר־שמו יוסף מבית דוד ושם הבתולה מרים׃</verse>
				<verse number="28">ויבא המלאך אליה החדרה ויאמר שלום לך אשת־חן יהוה עמך ברוכה את בנשים׃</verse>
				<verse number="29">והיא בראותה נבהלה לדברו ותאמר בלבה מה־היא הברכה הזאת׃</verse>
				<verse number="30">ויאמר לה המלאך אל־תיראי מרים כי־מצאת חן לפני האלהים׃</verse>
				<verse number="31">והנך הרה וילדת בן וקראת את־שמו ישוע׃</verse>
				<verse number="32">והוא גדול יהיה ובן־עליון יקרא ויהוה אלהים יתן־לו את־כסא דוד אביו׃</verse>
				<verse number="33">ועל־בית יעקב ימלך לעולם ועד ולמלכותו אין קץ׃</verse>
				<verse number="34">ותאמר מרים אל־המלאך איך תהיה זאת ואני אינני ידעת איש׃</verse>
				<verse number="35">ויען המלאך ויאמר אליה רוח הקדש תבוא עליך וגבורת עליון תצל עליך על־כן גם־לקדוש הילוד יקרא בן־אלהים׃</verse>
				<verse number="36">והנה אלישבע קרובתך אשר קראו־לה עקרה גם־היא הרתה בן בזקנתה וזה־לה החדש הששי׃</verse>
				<verse number="37">כי לא־יפלא מאלהים כל־דבר׃</verse>
				<verse number="38">ותאמר מרים הנני שפחת יהוה יהי־לי כדברך ויצא מאתה המלאך׃</verse>
				<verse number="39">ותקם מרים בימים ההם ותמהר ללכת ההרה אל־עיר יהודה׃</verse>
				<verse number="40">ותבא בית זכריה ותברך את־אלישבע׃</verse>
				<verse number="41">ויהי כשמע אלישבע את־ברכת מרים וירקד הילד במעיה ותמלא אלישבע רוח הקדש׃</verse>
				<verse number="42">ותקרא בקול גדול ותאמר ברוכה את בנשים וברוך פרי בטנך׃</verse>
				<verse number="43">ומאין־לי זאת אשר־אם אדני באה אלי׃</verse>
				<verse number="44">כי קול ברכתך בא באזני והנה רקד בשמחה הילד במעי׃</verse>
				<verse number="45">ואשרי המאמינה כי המלא תמלא אשר דבר־לה מאת יהוה׃</verse>
				<verse number="46">ותאמר מרים רוממה נפשי את־יהוה׃</verse>
				<verse number="47">ותגל רוחי באלהי ישעי׃</verse>
				<verse number="48">אשר ראה בעני אמתו כי הנה מעתה כל־הדרות יאשרוני׃</verse>
				<verse number="49">כי גדלות עשה לי שדי וקדוש שמו׃</verse>
				<verse number="50">וחסדו לדור דורים על יראיו׃</verse>
				<verse number="51">גבורות עשה בזרעו פזר גאים במזמות לבבם׃</verse>
				<verse number="52">הרס נדיבים מכסאותם וירם שפלים׃</verse>
				<verse number="53">רעבים מלא־טוב ועשירים שלח ריקם׃</verse>
				<verse number="54">תמך בישראל עבדו לזכר את־רחמיו׃</verse>
				<verse number="55">כאשר דבר אל־אבותינו לאברהם ולזרעו עד־עולם׃</verse>
				<verse number="56">ותשב מרים עמה כשלשה חדשים ותשב לביתה׃</verse>
				<verse number="57">וימלאו ימי אלישבע ללדת ותלד בן׃</verse>
				<verse number="58">וישמעו שכניה וקרוביה כי־הגדיל יהוה את־חסדו עמה וישמחו אתה׃</verse>
				<verse number="59">ויהי ביום השמיני ויבאו למול את־הילד ויקראו אותו זכריה על־שם אביו׃</verse>
				<verse number="60">ותען אמו ותאמר לא כי יוחנן יקרא׃</verse>
				<verse number="61">ויאמרו אליה אין־איש במשפחתך אשר נקרא בשם הזה׃</verse>
				<verse number="62">וירמזו אל־אביו לדעת מה השם אשר יחפץ להקרא לו׃</verse>
				<verse number="63">וישאל לוח ויכתב עליו לאמר יוחנן שמו ויתמהו כלם׃</verse>
				<verse number="64">ויפתח פיו ולשונו פתאם וידבר ויברך את־האלהים׃</verse>
				<verse number="65">ותפל אימה על־כל־שכניהם ויספר כל־הדברים האלה בכל־הרי יהודה׃</verse>
				<verse number="66">וישימו כל־השמעים אל־לבם לאמר מה־אפוא יהיה הילד הזה ויד־יהוה היתה עמו׃</verse>
				<verse number="67">וימלא זכריה אביו רוח הקדש וינבא לאמר׃</verse>
				<verse number="68">ברוך יהוה אלהי ישראל כי פקד את־עמו וישלח לו פדות׃</verse>
				<verse number="69">וירם לנו קרן ישועה בבית דוד עבדו׃</verse>
				<verse number="70">כאשר דבר בפי־נביאיו הקדושים אשר מעולם׃</verse>
				<verse number="71">ישועה מאיבינו ומיד כל־שנאינו׃</verse>
				<verse number="72">לעשות חסד עם־אבותינו ולזכר את־ברית קדשו׃</verse>
				<verse number="73">את־השבועה אשר נשבע לאברהם אבינו׃</verse>
				<verse number="74">להצילנו מיד איבינו ולתתנו לעבדו בלי־פחד׃</verse>
				<verse number="75">בתמים ובצדקה לפניו כל־ימי חיינו׃</verse>
				<verse number="76">ואתה הילד נביא עליון תקרא כי לפני יהוה תלך לפנות את־דרכיו׃</verse>
				<verse number="77">לתת דעת הישועה לעמו בסליחת חטאתיהם׃</verse>
				<verse number="78">ברחמי חסד אלהינו אשר בהם פקדנו הנגה ממרום׃</verse>
				<verse number="79">להאיר לישבי חשך וצלמות ולהכין את־רגלינו אל־דרך השלום׃</verse>
				<verse number="80">ויגדל הילד ויחזק ברוח ויהי במדברות עד־יום הראתו אל־ישראל׃</verse>
			</chapter>
			<chapter number="2">
				<verse number="1">ויהי בימים ההם ותצא פקדה מאת הקיסר אוגוסטוס לספר את־כל־ישבי תבל׃</verse>
				<verse number="2">וזה המפקד היה הראשון בהיות קוריניוס שליט בסוריא׃</verse>
				<verse number="3">וילכו כלם להתפקד איש לעירו׃</verse>
				<verse number="4">ויעל גם־יוסף מן־הגליל מעיר נצרת אל־יהודה לעיר דוד הנקראה בית־לחם כי־היה מבית דוד וממשפחתו׃</verse>
				<verse number="5">להתפקד עם־מרים המארשה לו והיא הרה׃</verse>
				<verse number="6">ויהי בהיותם שם וימלאו ימיה ללדת׃</verse>
				<verse number="7">ותלד את־בנה הבכור ותחתלהו ותשכיבהו באבוס כי לא־היה להם מקום במלון׃</verse>
				<verse number="8">ורעים היו בארץ ההיא לנים בשדה ושמרים את־משמרות הלילה בעדרם׃</verse>
				<verse number="9">והנה מלאך יהוה נצב עליהם וכבוד יהוה הופיע עליהם מסביב וייראו יראה גדולה׃</verse>
				<verse number="10">ויאמר אליהם המלאך אל־תיראו כי הנני מבשר אתכם שמחה גדולה אשר תהיה לכל־העם׃</verse>
				<verse number="11">כי היום ילד לכם בעיר דוד מושיע אשר הוא המשיח האדון׃</verse>
				<verse number="12">וזה לכם האות תמצאון ילד מחתל ומנח באבוס׃</verse>
				<verse number="13">ויהי פתאם אצל המלאך המון צבא השמים והם משבחים את־האלהים ואמרים׃</verse>
				<verse number="14">כבוד במרומים לאלהים ובארץ שלום בבני אדם רצונו׃</verse>
				<verse number="15">ויהי כאשר עלו מעליהם המלאכים השמימה ויאמרו הרעים איש אל־רעהו נעברה־נא עד בית־לחם ונראה המעשה הזה אשר הודיענו יהוה׃</verse>
				<verse number="16">וימהרו לבוא וימצאו את־מרים ואת־יוסף ואת־הילד שכב באבוס׃</verse>
				<verse number="17">ויראו וישמיעו את־הדבר הנאמר אליהם על־הילד הזה׃</verse>
				<verse number="18">וכל־השמעים תמהו על הדברים אשר־דברו אליהם הרעים׃</verse>
				<verse number="19">ומרים שמרה את־הדברים האלה ותחשבם בלבה׃</verse>
				<verse number="20">וישובו הרעים מהללים ומשבחים את־האלהים על־כל אשר שמעו וראו כפי־אשר נאמר אליהם׃</verse>
				<verse number="21">ויהי במלאת לילד שמנה ימים וימול ויקרא שמו ישוע כשם אשר קרא־לו המלאך בטרם הרה בבטן׃</verse>
				<verse number="22">וימלאו ימי טהרה לפי תורת משה ויעלהו לירושלים להעמידו לפני יהוה׃</verse>
				<verse number="23">כאשר כתוב בתורת יהוה כל־זכר פטר רחם יקרא קדש ליהוה׃</verse>
				<verse number="24">ולתת קרבן כאמור בתורת יהוה שתי תרים או שני בני יונה׃</verse>
				<verse number="25">והנה איש היה בירושלים ושמו שמעון והוא איש צדיק וחסיד מחכה לנחמת ישראל ורוח הקדש היה עליו׃</verse>
				<verse number="26">ולו נגלה ברוח הקדש כי לא יראה־מות עד־ראותו את־משיח יהוה׃</verse>
				<verse number="27">ויבא ברוח אל־המקדש ויהי כאשר הביאו הוריו את־הילד ישוע לעשות עליו כמשפט התורה׃</verse>
				<verse number="28">ויקחהו על־זרעותיו ויברך את־האלהים ויאמר׃</verse>
				<verse number="29">עתה תפטר את־עבדך כדברך אדני בשלום׃</verse>
				<verse number="30">כי־ראו עיני את־ישועתך׃</verse>
				<verse number="31">אשר הכינות לפני כל־העמים׃</verse>
				<verse number="32">אור לגלות עיני הגוים ותפארת ישראל עמך׃</verse>
				<verse number="33">ויוסף ואמו תמהים על־הדברים הנאמרים עליו׃</verse>
				<verse number="34">ויברך אותם שמעון ויאמר אל־מרים אמו הנה־זה מוסד לנפילה ולתקומה לרבים בישראל ולאות מריבה׃</verse>
				<verse number="35">וגם־בנפשך תחתר חרב למען תגלינה מחשבות לבב רבים׃</verse>
				<verse number="36">ותהי־שם חנה אשה נביאה בת־פנואל משבט אשר והיא באה בימים וחיתה עם־בעלה שבע שנים אחרי בתוליה׃</verse>
				<verse number="37">והיא אלמנה כארבע ושמונים שנה ולא משה מן־המקדש ובצום ובתחנונים עבדה את־האלהים לילה ויום׃</verse>
				<verse number="38">ותקם בשעה ההיא ותגש להדות ליהוה ותדבר עליו באזני כל־המחכים לגאלה בירושלים׃</verse>
				<verse number="39">ויכלו את־הכל כפי־תורת יהוה וישובו הגלילה אל־נצרת עירם׃</verse>
				<verse number="40">ויגדל הנער ויחזק ברוח וימלא חכמה וחסד אלהים עמו׃</verse>
				<verse number="41">ועלו הוריו ירושלים שנה בשנה לחג הפסח׃</verse>
				<verse number="42">ויהי בהיותו בן־שתים עשרה שנה ויעלו ירושלים כמשפט החג׃</verse>
				<verse number="43">וימלאו את־הימים וישובו ויותר ישוע הנער בירושלים ויוסף ואמו לא ידעו׃</verse>
				<verse number="44">ויחשבו כי־עם־חבל הארחים הוא וילכו כדרך יום ויבקשהו בין הקרובים והמידעים׃</verse>
				<verse number="45">ולא מצאהו וישבו ירושלים לבקשו׃</verse>
				<verse number="46">ויהי אחרי שלשת ימים וימצאהו במקדש ישב בתוך המורים שמע אליהם ושאל אתם׃</verse>
				<verse number="47">וכל־השמעים אליו השתוממו על־שכלו ועל־תשובתיו׃</verse>
				<verse number="48">ויהי כראותם אתו ויחרדו ותאמר אליו אמו בני מדוע ככה עשית לנו הנה אביך ואנכי בעצבת־לב בקשנוך׃</verse>
				<verse number="49">ויאמר אליהם למה זה בקשתם אתי הלא ידעתם כי עלי להיות באשר לאבי׃</verse>
				<verse number="50">והם לא הבינו את־הדבר אשר דבר אליהם׃</verse>
				<verse number="51">וירד אתם ויבא אל־נצרת ויכנע להם ואמו שמרה בלבה את כל־הדברים האלה׃</verse>
				<verse number="52">וישוע הלך וגדל בחכמה ובקומה ובחן עם־אלהים ועם־אנשים׃</verse>
			</chapter>
			<chapter number="3">
				<verse number="1">בשנת חמש עשרה למלכות הקיסר טיבריוס בהיות פונטיוס פילטוס נציב ביהודה והורדוס שר־רבע על־הגליל ואחיו פילפוס שר־רבע על־מדינות יטור וטרכונה ולוסניס שר־רבע על־אבילין׃</verse>
				<verse number="2">בימי הכהנים הגדולים חנן וקיפא היה דבר אלהים אל־יוחנן בן־זכריה במדבר׃</verse>
				<verse number="3">ויבא אל־כל־ככר הירדן ויקרא טבילת התשובה לסליחת החטאים׃</verse>
				<verse number="4">ככתוב בספר דברי ישעיהו הנביא קול קורא במדבר פנו דרך יהוה ישרו מסלותיו׃</verse>
				<verse number="5">כל־גיא ינשא וכל־הר וגבעה ישפלו והיה העקב למישור והרכסים לבקעה׃</verse>
				<verse number="6">וראו כל־בשר את ישועת אלהים׃</verse>
				<verse number="7">ויאמר אל־המון העם היצאים להטבל על־ידו אתם ילדי הצפעונים מי הורה אתכם להמלט מפני הקצף הבא׃</verse>
				<verse number="8">לכן עשו פרי הראוי לתשובה ואל־תדמו בנפשכם לאמר אברהם הוא אבינו כי אני אמר לכם כי מן־האבנים האלה יכל האלהים להקים בנים לאברהם׃</verse>
				<verse number="9">וכבר הושם הגרזן על־שרש העצים והנה כל־עץ אשר איננו עשה פרי טוב יגדע והשלך באש׃</verse>
				<verse number="10">וישאלהו המון העם לאמר מה אפוא נעשה׃</verse>
				<verse number="11">ויען ויאמר אליהם מי אשר־לו כתנות שתים הוא יחלק לאשר אין־לו ומי אשר־לו מזון ככה יעשה גם־הוא׃</verse>
				<verse number="12">ויבאו גם־מוכסים להטבל ויאמרו אליו רבי מה־נעשה׃</verse>
				<verse number="13">ויאמר אליהם אל־תגבו יותר מחקכם׃</verse>
				<verse number="14">וישאלהו גם־אנשי הצבא לאמר ואנחנו מה־נעשה ויאמר אליהם איש אל־תעשקו ואל־תלשינו איש ויהי־די לכם בשכרכם׃</verse>
				<verse number="15">ויהי כאשר־חכה העם וכלם חשבים בלבם לאמר אולי יוחנן הוא המשיח׃</verse>
				<verse number="16">ויען יוחנן ויאמר לכלם הן־אני טובל אתכם במים אבל בוא יבוא החזק ממני אשר אינני ראוי להתיר את־שרוך נעליו הוא יטבל אתכם ברוח הקדש ובאש׃</verse>
				<verse number="17">אשר המזרה בידו להבר את־גרנו ויאסף את־דגנו אל־אוצרו ואת־המץ ישרפנו באש אשר לא־תכבה׃</verse>
				<verse number="18">וכן עוד דברים אחרים הרבה בשר וגם־הזהיר את־העם׃</verse>
				<verse number="19">והורדוס שר־רבע המדינה אשר הוכח על־ידו על־אדות הורודיה אשת אחיו פילפוס ועל־אדות כל־הרע אשר עשה הורדוס׃</verse>
				<verse number="20">הוסיף על־כל־אלה גם את־זאת ויסגר את־יוחנן במשמר׃</verse>
				<verse number="21">ויהי בהטבל כל־העם וגם־ישוע נטבל ומתפלל ויפתחו השמים׃</verse>
				<verse number="22">וירד עליו רוח הקדש בדמות גוף כיונה ויהי־קול מן־השמים ויאמר אתה בני ידידי בך רצתה נפשי׃</verse>
				<verse number="23">והוא ישוע בהחלו היה כבן־שלשים שנה ויחשבהו לבן־יוסף בן־עלי׃</verse>
				<verse number="24">בן־מתת בן־לוי בן־מלכי בן־יני בן־יוסף׃</verse>
				<verse number="25">בן־מתתיה בן־אמוץ בן־נחום בן־חסלי בן־נגי׃</verse>
				<verse number="26">בן־מחת בן־מתתיה בן־שמעי בן־יוסף בן־יודה׃</verse>
				<verse number="27">בן־יוחנן בן־רישא בן־זרבבל בן־שאלתיאל בן־נרי׃</verse>
				<verse number="28">בן־מלכי בן־אדי בן־קוסם בן־אלמדם בן־ער׃</verse>
				<verse number="29">בן־יוסי בן־אליעזר בן־יורים בן־מתת בן־לוי׃</verse>
				<verse number="30">בן־שמעון בן־יהודה בן־יוסף בן־יונם בן־אליקים׃</verse>
				<verse number="31">בן־מליא בן־מינא בן־מתתה בן־נתן בן־דוד׃</verse>
				<verse number="32">בן־ישי בן־עובד בן־בעז בן־שלמון בן־נחשון׃</verse>
				<verse number="33">בן־עמינדב בן־ארם בן־חצרון בן־פרץ בן־יהודה׃</verse>
				<verse number="34">בן־יעקב בן־יצחק בן־אברהם בן־תרח בן־נחור׃</verse>
				<verse number="35">בן־שרוג בן־רעו בן־פלג בן־עבר בן־שלח׃</verse>
				<verse number="36">בן־קינן בן־ארפכשד בן־שם בן־נח בן־למך׃</verse>
				<verse number="37">בן־מתושלח בן־חנוך בן־ירד בן־מהללאל בן־קינן׃</verse>
				<verse number="38">בן־אנוש בן־שת בן־אדם בן־אלהים׃</verse>
			</chapter>
			<chapter number="4">
				<verse number="1">וישוע שב מן־הירדן מלא רוח הקדש וינהגהו הרוח המדברה׃</verse>
				<verse number="2">וינסהו השטן ארבעים יום ולא אכל מאומה בימים ההם ואחרי אשר־תמו וירעב׃</verse>
				<verse number="3">ויאמר אליו השטן אם בן־האלהים אתה אמר אל־האבן הזאת ותהי ללחם׃</verse>
				<verse number="4">ויען אתו ישוע הן כתוב כי לא על־הלחם לבדו יחיה האדם כי על־כל־מוצא פי־יהוה׃</verse>
				<verse number="5">ויעלהו השטן על־הר גבה ויראהו ברגע אחד את כל־ממלכות תבל׃</verse>
				<verse number="6">ויאמר אליו השטן לך אתן את־כל־הממשלה הזאת ואת־כבודן כי־נמסרה בידי ונתתיה לאשר אחפץ׃</verse>
				<verse number="7">ועתה אם־תשתחוה לפני הכל יהיה־לך׃</verse>
				<verse number="8">ויען ישוע ויאמר אליו סור ממני השטן כי כתוב ליהוה אלהיך תשתחוה ואתו תעבד׃</verse>
				<verse number="9">ויביאהו ירושלים ויעמידהו על־פנת בית־המקדש ויאמר אליו אם בן־האלהים אתה השלך עצמך למטה׃</verse>
				<verse number="10">כי כתוב כי־מלאכיו יצוה־לך לשמרך׃</verse>
				<verse number="11">וכי על־כפים ישאונך פן־תגף באבן רגלך׃</verse>
				<verse number="12">ויען ישוע ויאמר אליו נאמר לא תנסה את יהוה אלהיך׃</verse>
				<verse number="13">וככלות השטן כל־מסה וירף ממנו עד־עת׃</verse>
				<verse number="14">וישב ישוע בגבורת הרוח אל־הגליל ויצא שמעו בכל־הככר׃</verse>
				<verse number="15">והוא היה מלמד בבתי כנסיותיהם ויהללהו כלם׃</verse>
				<verse number="16">ויבא אל־נצרת אשר גדל־שם וילך כמשפטו ביום השבת אל־בית הכנסת ויקם לקרא בתורה׃</verse>
				<verse number="17">ויתן־לו ספר ישעיה הנביא ויפתח את־הספר וימצא את־המקום אשר היה־כתוב בו׃</verse>
				<verse number="18">רוח אדני עלי יען משח אתי לבשר ענוים׃</verse>
				<verse number="19">שלחני לחבש לנשברי־לב לקרא לשבוים דרור ולעורים פקח־קוח לשלח רצוצים חפשים לקרא שנת־רצון ליהוה׃</verse>
				<verse number="20">ויהי כאשר גלל את־הספר וישיבהו אל־החזן וישב ועיני כל־אשר בבית הכנסת נשאות אליו׃</verse>
				<verse number="21">ויחל ויאמר אליהם היום נתמלא הכתוב הזה באזניכם׃</verse>
				<verse number="22">וכלם העידהו ותמהו על־דברי חן אשר יצאו מפיהו ויאמרו הלא־זה הוא בן־יוסף׃</verse>
				<verse number="23">ויאמר אליהם הן תאמרו לי את־המשל הזה רפא רפא את־עצמך וככל אשר שמענו שנעשה בכפר נחום עשה־כן גם־פה בעיר מולדתך׃</verse>
				<verse number="24">ויאמר אמן אמר אני לכם כי אין־נביא רצוי בארץ מולדתו׃</verse>
				<verse number="25">ואמת אני אמר לכם אלמנות רבות היו בישראל בימי אליהו בהעצר השמים שלש שנים וששה חדשים ורעב גדול היה בכל־הארץ׃</verse>
				<verse number="26">ולא־נשלח אליהו אל־אחת מהנה זולתי צרפתה אשר לצידון אל־אשה אלמנה׃</verse>
				<verse number="27">ומצרעים רבים היו בישראל בימי אלישע הנביא ולא טהר אחד מהם זולתי נעמן הארמי׃</verse>
				<verse number="28">וימלאו כל אשר בבית הכנסת חמה בשמעם את־אלה׃</verse>
				<verse number="29">ויקומו וידיחו אתו אל־מחוץ לעיר ויביאהו עד־גב ההר אשר נבנתה עירם עליו למען השליכו מטה׃</verse>
				<verse number="30">אך־הוא עבר בתוכם וילך לדרכו׃</verse>
				<verse number="31">וירד אל־כפר־נחום עיר הגליל וילמדם בשבתות׃</verse>
				<verse number="32">וישתוממו על־תורתו כי רב עצמה דברו׃</verse>
				<verse number="33">ואיש היה בבית הכנסת ובו רוח שד טמא ויצעק בקול גדול לאמר׃</verse>
				<verse number="34">אהה מה־לנו ולך ישוע הנצרי באת להאבידנו ידעתיך מי אתה קדוש האלהים׃</verse>
				<verse number="35">ויגער־בו ישוע לאמר האלם וצא ממנו ויפילהו השד בתוכם ויצא ממנו לא הרע לו׃</verse>
				<verse number="36">ותפל אימה על־כלם וידברו איש אל־רעהו לאמר מה הדבר הזה כי־בשלטן ובגבורה מצוה לרוחות הטמאה והמה יצאים׃</verse>
				<verse number="37">ושמעו הולך בכל־מקמות הככר׃</verse>
				<verse number="38">ויקם מבית הכנסת ויבא ביתה שמעון וחמות שמעון אחזתה קדחת חזקה וישאלהו בעדה׃</verse>
				<verse number="39">ויתיצב עליה ויגער בקדחת ותרף ממנה ותקם מהרה ותשרת אתם׃</verse>
				<verse number="40">וכבוא השמש הביאו אליו כל אשר להם חלים חליים שונים וירפא אותם בשומו את־ידיו על־כל־אחד מהם׃</verse>
				<verse number="41">וגם־שדים יצאו מרבים צעקים ואמרים אתה הוא המשיח בן־האלהים ויגער־בם ולא נתנם לדבר כי ידעו אשר הוא המשיח׃</verse>
				<verse number="42">ויצא וילך־לו כאור הבקר אל־מקום חרבה והמון העם בקשהו ויבאו עדיו ויפצרו־בו לבלתי סור מהם׃</verse>
				<verse number="43">ויאמר להם הן עלי לבשר גם־לערים האחרות את־בשורת מלכות האלהים כי לזאת שלחתי׃</verse>
				<verse number="44">ויהי קורא בבתי הכנסיות אשר בגליל׃</verse>
			</chapter>
			<chapter number="5">
				<verse number="1">ויהי כאשר נדחק המון העם לשמע את־דבר האלהים והוא עמד על־יד ים־גניסר׃</verse>
				<verse number="2">וירא שתי אניות עמדות על־יד הים והדיגים יצאו מהן וירחצו את המכמרות׃</verse>
				<verse number="3">וירד אל־אחת מן־האניות אשר היא לשמעון ויבקש ממנו להוליכו מעט מן־היבשה אל־הים וישב וילמד את־העם מתוך האניה׃</verse>
				<verse number="4">ויכל לדבר ויאמר אל־שמעון הוליכה אל־עמק הים והורידו את־מכמרותיכם לצוד׃</verse>
				<verse number="5">ויען שמעון ויאמר אליו מורה כל־הלילה יגענו ולא לכדנו מאומה אך על־פי דברך אוריד את־המכמרת׃</verse>
				<verse number="6">ויעשו־כן וילכדו דגים הרבה מאד ותקרע מכמרתם׃</verse>
				<verse number="7">ויניפו יד אל־חבריהם אשר באניה השנית לבוא אליהם ולעזרם ויבאו וימלאו את־שתי האניות עד־כי שקעו׃</verse>
				<verse number="8">ויהי כראות שמעון פטרוס את־זאת ויפל לברכי ישוע ויאמר אדני צא־נא מעמי כי־איש חוטא אנכי׃</verse>
				<verse number="9">כי שמה החזיקה אותו ואת־כל אשר אתו על־ציד הדגים אשר צדו׃</verse>
				<verse number="10">וכן גם את־יעקב ואת־יוחנן בני זבדי אשר התחברו עם־שמעון ויאמר ישוע אל־שמעון אל־תירא מעתה צוד תצוד אנשים׃</verse>
				<verse number="11">ויוליכו את־האניות אל־היבשה ויעזבו את־הכל וילכו אחריו׃</verse>
				<verse number="12">ויהי בהיותו באחת הערים והנה־איש מלא צרעת וירא את־ישוע ויפל על־פניו ויתחנן אליו לאמר אדני אם־תחפץ תוכל לטהרני׃</verse>
				<verse number="13">וישלח את־ידו ויגע־בו ויאמר חפץ אנכי טהר ופתאם סרה ממנו הצרעת׃</verse>
				<verse number="14">ויעד בו לבלתי ספר לאיש כי אם־לך והראה אל־הכהן והקרב קרבן על־טהרתך כאשר צוה משה לעדות להם׃</verse>
				<verse number="15">ושמעו הולך הלוך וגדל ויקבצו עם רב לשמוע ולהרפא בידו מתחלואיהם׃</verse>
				<verse number="16">והוא סר אל־המדברות ויתפלל׃</verse>
				<verse number="17">ויהי באחד הימים והוא מלמד וישבו שם פרושים ומורי התורה אשר באו מכל־כפרי הגליל ומיהודה וירושלים וגבורת יהוה היתה־בו לרפוא׃</verse>
				<verse number="18">והנה אנשים נושאים איש במטה והוא נכה אברים ויבקשו להביאו הביתה ולשום לפניו׃</verse>
				<verse number="19">ולא־מצאו דרך להכניסו מרב העם ויעלו הגגה ויורידהו ואת־ערשו בין הרעפים לתוך הבית לפני ישוע׃</verse>
				<verse number="20">וירא את־אמונתם ויאמר אליו בן־אדם נסלחו־לך חטאתיך׃</verse>
				<verse number="21">ויחלו הסופרים והפרושים לחשב מחשבות לאמר מי הוא זה המדבר גדופים מי יוכל לסלח חטאים מבלעדי האלהים לבדו׃</verse>
				<verse number="22">וידע ישוע את־מחשבותם ויען ויאמר אליהם מה אתם חשבים בלבבכם׃</verse>
				<verse number="23">מה הוא הנקל האמר נסלחו־לך חטאתיך אם־אמר קום והתהלך׃</verse>
				<verse number="24">אך למען תדעון כי בן־האדם יש־לו השלטן בארץ לסלח חטאים ויאמר אל־נכה האברים אמר אני אליך קום ושא את־ערשך ולך־לך אל־ביתך׃</verse>
				<verse number="25">וימהר ויקם לעיניהם וישא את משכבו וילך־לו אל־ביתו מהלל את־האלהים׃</verse>
				<verse number="26">ושמה החזיקה את־כלם ויברכו את־האלהים וימלאו יראה ויאמרו כי נפלאות ראינו היום׃</verse>
				<verse number="27">ויהי אחרי כן וירא מוכס ושמו לוי יושב בבית המכס ויאמר אליו לכה אחרי׃</verse>
				<verse number="28">ויעזב את־הכל ויקם וילך אחריו׃</verse>
				<verse number="29">ויעש־לו לוי משתה גדול בביתו ועם־רב של־מוכסים ואנשים אחרים היו מסבים עמהם׃</verse>
				<verse number="30">וילונו הסופרים אשר בהם והפרושים על־תלמידיו ויאמרו למה אתם אכלים ושתים עם־המוכסים והחטאים׃</verse>
				<verse number="31">ויען ישוע ויאמר אליהם הבריאים אינם צריכים לרפא כי אם־החלים׃</verse>
				<verse number="32">לא באתי לקרוא הצדיקים כי אם־החטאים לתשובה׃</verse>
				<verse number="33">ויאמרו אליו הן תלמידי יוחנן צמים הרבה ואמרים תחנות וגם תלמידי הפרושים עשים כן ותלמידיך אכלים ושתים׃</verse>
				<verse number="34">ויאמר אליהם התוכלו אנס בני החפה לצום והחתן עוד עמהם׃</verse>
				<verse number="35">ואולם ימים באים ולקח מאתם החתן אז יצומו בימים ההמה׃</verse>
				<verse number="36">וידבר אליהם גם את־המשל הזה אין איש מעלה טלאי של־בגד חדש על־בגד בלוי כי אז גם החדש יקרע וגם לא־ישוה הטלאי החדש לבלוי׃</verse>
				<verse number="37">ואין איש נתן יין חדש בנאדות בלים כי אז היין החדש יבקע את־הנאדות והוא ישפך והנאדות יאבדו׃</verse>
				<verse number="38">אך יתן היין החדש בנאדות חדשים ושניהם יחדו ישמרו׃</verse>
				<verse number="39">ואשר שתה יין ישן איננו חפץ עוד ביין חדש כי יאמר הישן הוא נעים ממנו׃</verse>
			</chapter>
			<chapter number="6">
				<verse number="1">ויהי בשבת השנית לספירת העמר עבר בין הקמה ויקטפו תלמידיו מלילת ויפרכו אתן בידיהם ויאכלו׃</verse>
				<verse number="2">ויש מן־הפרושים אשר אמרו אליהם למה אתם עשים את אשר איננו מתר לעשות בשבת׃</verse>
				<verse number="3">ויען ישוע ויאמר אליהם הלא קראתם את אשר עשה דוד בהיותו רעב הוא ואשר היו אתו׃</verse>
				<verse number="4">כאשר בא אל־בית האלהים ויקח את־לחם הפנים ויאכל וגם־נתן לאשר אתו את אשר לא נכון לאכלו כי אם־לכהנים לבדם׃</verse>
				<verse number="5">ויאמר אליהם בן־האדם גם־אדון השבת הוא׃</verse>
				<verse number="6">ויהי בשבת אחרת בא אל־בית הכנסת וילמד ושם איש אשר יבשה ידו הימנית׃</verse>
				<verse number="7">ויארבו־לו הסופרים והפרושים לראות אם־ירפא בשבת למען ימצאו עליו שטנה׃</verse>
				<verse number="8">והוא ידע את־מחשבותם ויאמר אל־האיש אשר ידו יבשה קום ועמוד בתוך ויקם ויעמד׃</verse>
				<verse number="9">ויאמר אליהם ישוע אשאלה אתכם דבר הנכון בשבת להיטיב אם להרע להציל נפש אם־לאבד׃</verse>
				<verse number="10">ויבט סביב אל־כלם ויאמר לאיש פשט את־ידך ויעש כן ותרפא ידו ותשב כאחרת׃</verse>
				<verse number="11">והמה נמלאו חמה ויוסדו יחד מה־לעשות לישוע׃</verse>
				<verse number="12">ויהי בימים ההם ויצא ההרה להתפלל ויעמד כל־הלילה בתפלה לאלהים׃</verse>
				<verse number="13">ובהיות הבקר אסף אליו את־תלמידיו ויבחר מהם שנים עשר אשר גם קרא להם שליחים׃</verse>
				<verse number="14">את־שמעון אשר גם־קראו פטרוס ואת־אנדרי אחיו את־יעקב ואת יוחנן את פילפוס ואת בר־תלמי׃</verse>
				<verse number="15">את מתי ואת־תומא ואת־יעקב בן־חלפי ואת־שמעון המכנה הקנא׃</verse>
				<verse number="16">את־יהודה בן־יעקב ואת־יהודה איש־קריות אשר גם־היה למוסר׃</verse>
				<verse number="17">וירד אתם ויעמד במקום מישור והמון תלמידיו וקהל עם רב מכל־יהודה וירושלים ומחוף ים־צור וצידון אשר באו לשמע אתו ולהרפא מחלייהם׃</verse>
				<verse number="18">וגם־הנלחצים ברוחות טמאות וירפאו׃</verse>
				<verse number="19">וכל־ההמון מבקשים לגעת בו כי גבורה יצאה מאתו ורפאה את־כלם׃</verse>
				<verse number="20">והוא נשא את־עיניו אל־תלמידיו ויאמר אשריכם העניים כי־לכם מלכות האלהים׃</verse>
				<verse number="21">אשריכם הרעבים כעת כי תשבעו אשריכם הבכים כעת כי תשחקו׃</verse>
				<verse number="22">אשריכם אם־ישנאו אתכם האנשים ואם־ינדו אתכם וחרפו והדיחו את־שמכם כשם רע בעבור בן־האדם׃</verse>
				<verse number="23">שמחו ביום ההוא ורקדו כי הנה שכרכם רב בשמים כי כזאת עשו אבותיהם לנביאים׃</verse>
				<verse number="24">אך־אוי לכם העשירים כי־כבר לקחתם את נחמתכם׃</verse>
				<verse number="25">אוי לכם השבעים כי תרעבו אוי לכם השחקים כעת כי תתאבלו ותבכו׃</verse>
				<verse number="26">אוי לכם אם כל־האנשים משבחים אתכם כי־כזאת עשו אבותיהם לנביאי השקר׃</verse>
				<verse number="27">אבל אליכם השמעים אני אמר אהבו את־איביכם היטיבו לשנאיכם׃</verse>
				<verse number="28">ברכו את־מקלליכם והתפללו בעד מכלימיכם׃</verse>
				<verse number="29">המכה אתך על־הלחי הטה־לו גם את־האחרת והלקח את־מעילך אל־תמנע ממנו גם את־כתנתך׃</verse>
				<verse number="30">וכל־השאל ממך תן־לו והלקח את אשר לך אל־תשאל מאתו׃</verse>
				<verse number="31">וכאשר תחפצו כי־יעשו לכם בני האדם כן תעשו־להם גם־אתם׃</verse>
				<verse number="32">ואם תאהבו את־אהביכם מה־הוא חסדכם כי גם־החטאים אהבים את־אהביהם׃</verse>
				<verse number="33">ואם־תיטיבו למטיביכם מה־הוא חסדכם גם־החטאים יעשו־כן׃</verse>
				<verse number="34">ואם־תלוו את־האנשים אשר תקוו לקבל מהם מה־הוא חסדכם גם החטאים מלוים את־החטאים למען יושב להם בשוה׃</verse>
				<verse number="35">אבל אהבו את־איביכם והיטיבו והלוו מבלי תוחלת ויהי שכרכם רב והייתם בני עליון כי טוב הוא גם־לשכחי טובה ולרעים׃</verse>
				<verse number="36">לכן היו רחמנים כאשר גם־אביכם רחום הוא׃</verse>
				<verse number="37">ואל־תשפטו ולא תשפטו אל־תחיבו ולא תחיבו נקו ותנקו׃</verse>
				<verse number="38">תנו ותנתן לכם מדה טובה דחוקה וגדושה ומשפעה יתנו אל־חיקכם כי במדה אשר אתם מודדים בה ימד לכם׃</verse>
				<verse number="39">וישא משלו ויאמר אליהם היוכל עור לנהל את־העור הלא יפלו שניהם אל־הפחת׃</verse>
				<verse number="40">אין תלמיד נעלה על־רבו ודי לכל־תלמיד שלם להיות כרבו׃</verse>
				<verse number="41">ולמה זה אתה ראה את־הקיסם אשר בעין אחיך ואת־הקורה בעינך לא תביט׃</verse>
				<verse number="42">ואיך תאמר אל־אחיך אחי הניחה לי ואסירה את־הקיסם אשר בעינך ואינך ראה את־הקורה אשר בעינך החנף הסר בראשונה את־הקורה מעינך ואחר ראה תראה להסיר את־הקיסם אשר בעין אחיך׃</verse>
				<verse number="43">כי־עץ טוב איננו עשה פרי משחת וגם־עץ משחת איננו עשה פרי טוב׃</verse>
				<verse number="44">כי כל־עץ נכר בפריו כי אין אספים תאנים מן־הקצים אף אין־בצרים ענב מן־הסנה׃</verse>
				<verse number="45">האיש הטוב מאוצר לבבו הטוב מפיק את־הטוב והאיש הרע מאוצר לבבו הרע מפיק את־הרע כי־משפעת הלב ימלל פיהו׃</verse>
				<verse number="46">ולמה זה אתם קראים לי אדני אדני ואינכם עשים את אשר־אני אמר׃</verse>
				<verse number="47">כל־הבא אלי ושומע את־דברי ועשה אתם אורה אתכם למי הוא דומה׃</verse>
				<verse number="48">דומה הוא לאיש בנה־בית אשר העמיק לחפר וייסדו על־הסלע וכבוא השטף פרץ הנהר בבית ההוא ולא יכל להניעו כי על־הסלע יסודו וטוב מבנהו׃</verse>
				<verse number="49">ואשר שמע ולא עשה דומה לאיש אשר בנה בית על־הקרקע בלי יסוד ויפרץ־בו הנהר ויפל פתאם ויגדל שבר הבית ההוא׃</verse>
			</chapter>
			<chapter number="7">
				<verse number="1">ויהי אחרי כלותו לדבר את־כל־דבריו באזני העם ויבא אל־כפר־נחום׃</verse>
				<verse number="2">ועבד לאחד משרי המאות חלה למות והוא יקר־לו מאד׃</verse>
				<verse number="3">וישמע את־שמע ישוע וישלח אליו מזקני היהודים וישאל מאתו לבוא ולהושיע את־עבדו׃</verse>
				<verse number="4">ויבאו אל־ישוע ויתחננו־לו מאד ויאמרו ראוי הוא אשר תעשה בקשתו׃</verse>
				<verse number="5">כי אהב עמנו הוא והוא בנה־לנו את־בית הכנסת׃</verse>
				<verse number="6">וילך אתם ישוע ויהי כאשר קרב אל־הבית וישלח אליו שר־המאה על־ידי רעיו לאמר לו בי אדני אל־נא תטריח את־עצמך כי אינני ראוי שתבוא בצל קורתי׃</verse>
				<verse number="7">ובעבור זאת גם־את עצמי לא חשבתי ראוי לבוא אליך אך דבר־נא דבר וירפא נערי׃</verse>
				<verse number="8">כי גם־אנכי איש נתון תחת השלטון יש־תחת ידי אנשי צבא ואמרתי לזה לך והלך ולזה בוא ובא ולעבדי עשה־זאת ועשה׃</verse>
				<verse number="9">וישמע ישוע את־דבריו ויתמה עליו ויפן ויאמר אל־ההמון ההולך אחריו אמר אני לכם גם־בישראל לא־מצאתי אמונה גדולה כזאת׃</verse>
				<verse number="10">וישובו השלוחים אל־הבית וימצאו את־העבד החלה והוא נרפא׃</verse>
				<verse number="11">ויהי ממחרת וילך אל־עיר ושמה נעים ורבים מתלמידיו הלכים אתו והמון עם רב׃</verse>
				<verse number="12">הוא קרב אל־שער העיר והנה מוציאים מת בן יחיד לאמו והיא אלמנה ועמה רבים מעם העיר׃</verse>
				<verse number="13">וכראות אותה האדון נכמרו רחמיו עליה ויאמר לה אל־תבכי׃</verse>
				<verse number="14">ויגש ויגע בארון והנשאים עמדו ויאמר עלם אמר אני אליך קומה׃</verse>
				<verse number="15">ויתעודד המת ויחל לדבר ויתנהו לאמו׃</verse>
				<verse number="16">ותאחז כלם רעדה וישבחו את־האלהים ויאמרו כי־נביא גדול קם בקרבנו וכי־פקד האלהים את־עמו׃</verse>
				<verse number="17">ויצא הדבר הזה בכל־יהודה ובכל־הככר׃</verse>
				<verse number="18">ותלמידי יוחנן הגידו לו את־כל־אלה׃</verse>
				<verse number="19">ויקרא אליו יוחנן שנים מתלמידיו וישלחם אל־ישוע לאמר לו האתה הוא הבא אם־נחכה לאחר׃</verse>
				<verse number="20">ויבאו אליו האנשים ויאמרו יוחנן המטביל שלחנו אליך לאמר האתה הוא הבא אם־נחכה לאחר׃</verse>
				<verse number="21">בעת ההיא רפא רבים מחליים ומנגעים ומרוחות רעות ולעורים רבים נתן ראות עינים׃</verse>
				<verse number="22">ויען ישוע ויאמר להם לכו והגידו ליוחנן את אשר ראיתם ואשר שמעתם כי עורים ראים ופסחים מתהלכים ומצרעים מטהרים וחרשים שומעים ומתים קמים ועניים מתבשרים׃</verse>
				<verse number="23">ואשרי אשר לא־יכשל בי׃</verse>
				<verse number="24">ויהי כאשר הלכו להם שלוחי יוחנן ויחל לדבר אל־המון העם על־אדות יוחנן ויאמר מה־זה יצאתם המדברה לראות הקנה אשר ינוע ברוח׃</verse>
				<verse number="25">ואם־לא מה־זה יצאתם לראות האיש לבוש בגדי עדנים הנה המלבשים בגדי תפארת והמענגים בחצרות המלכים המה׃</verse>
				<verse number="26">ועתה מה־זה יצאתם לראות אם־לראות איש נביא הן אני אמר לכם כי אף־גדול הוא מנביא׃</verse>
				<verse number="27">זה הוא אשר כתוב עליו הנני שלח מלאכי לפניך ופנה דרכך לפניך׃</verse>
				<verse number="28">כי אמר אני לכם אין איש בילודי אשה גדול מיוחנן המטביל אך הקטן במלכות האלהים גדול הוא ממנו׃</verse>
				<verse number="29">וכל־העם והמכסים כשמעם הצדיקו את־האלהים ויטבלו בטבילת יוחנן׃</verse>
				<verse number="30">אך־הפרושים ובעלי התורה נאצו את־עצת האלהים על־נפשם ולא נטבלו על־ידו׃</verse>
				<verse number="31">ויאמר האדון עתה אל־מי אדמה את־אנשי הדור הזה ואל־מי הם דמים׃</verse>
				<verse number="32">דמים הם לילדים הישבים בשוק וקראים זה אל־זה ואמרים חללנו לכם בחלילים ולא רקדתם קוננו לכם קינה ולא בכיתם׃</verse>
				<verse number="33">כי בא יוחנן המטביל לחם לא־אכל ויין לא־שתה ואמרתם שד בו׃</verse>
				<verse number="34">ובא בן־האדם והוא אכל ושתה ואמרתם הנה זולל וסבא ורע למוכסים ולחטאים׃</verse>
				<verse number="35">ותצדק החכמה על־ידי כל־בניה׃</verse>
				<verse number="36">ויבקש ממנו אחד מן־הפרושים לאכל אתו לחם ויבא אל־בית הפרוש ויסב׃</verse>
				<verse number="37">והנה אשה אחת בעיר והיא חטאת שמעה כי־הוא מסב בית הפרוש ותבא פך־שמן המור׃</verse>
				<verse number="38">ותעמד לרגליו מאחריו ותבך ותחל להרטיב את־רגליו בדמעות ותנגב אתן בשערות ראשה ותשק את־רגליו ותמשח אתן בשמן׃</verse>
				<verse number="39">וירא הפרוש הקרא אתו ויאמר בלבו אלו היה זה נביא כי־עתה ידע ידע מי־היא זאת ואיזו היא הנגעת בו כי־אשה חטאה היא׃</verse>
				<verse number="40">ויען ישוע ויאמר אליו שמעון דבר־לי אליך ויאמר רבי דבר׃</verse>
				<verse number="41">שני חיבים היו לנשה אחד האחד חיב לו דינרים חמש מאות והשני דינרים חמשים׃</verse>
				<verse number="42">ויהי באשר לא השיגה ידם לשלם וישמט את־שניהם ועתה אמר־נא מי משניהם ירבה לאהבה אתו׃</verse>
				<verse number="43">ויען שמעון ויאמר אחשב כי האיש ההוא אשר הרבה להשמיט לו ויאמר אליו כן שפטת׃</verse>
				<verse number="44">ויפן אל־האשה ויאמר אל־שמעון הראית את־האשה הזאת הנה באתי אל־ביתך ומים על־רגלי לא נתת והיא הרטיבה את־רגלי בדמעות ותנגב בשערותיה׃</verse>
				<verse number="45">נשיקה לא נשקתני והיא מאז באתי לא חדלה מנשק את־רגלי׃</verse>
				<verse number="46">בשמן לא משחת את־ראשי והיא בשמן המור משחה את־רגלי׃</verse>
				<verse number="47">לכן אני אמר אליך נסלחו־לה חטאתיה הרבות כי הרבה אהבה ואשר נסלח־לו מעט הוא אהב מעט׃</verse>
				<verse number="48">ויאמר אליה נסלחו־לך חטאתיך׃</verse>
				<verse number="49">ויחלו המסבים עמו לאמר בלבם מי הוא זה אשר גם־יסלח חטאים׃</verse>
				<verse number="50">ויאמר אל־האשה אמונתך הושיעה לך לכי לשלום׃</verse>
			</chapter>
			<chapter number="8">
				<verse number="1">ויהי אחרי־כן ויעבר מעיר אל־עיר ומכפר אל־כפר קורא ומבשר את־מלכות האלהים ושנים העשר אתו׃</verse>
				<verse number="2">ונשים אשר נרפאו מרוחות רעות ומחליים מרים הנקראה מגדלית אשר גרשו ממנה שבעה שדים׃</verse>
				<verse number="3">ויוחנה אשת כוזא סוכן הורדוס ושושנה ואחרות רבות אשר שרתהו מנכסיהן׃</verse>
				<verse number="4">ויהי בהתאסף המון עם־רב אשר יצאו אליו מעיר ועיר וידבר במשל׃</verse>
				<verse number="5">הזורע יצא לזרע את־זרעו ובזרעו נפל מן־הזרע על־יד הדרך וירמס ועוף השמים אכלו׃</verse>
				<verse number="6">ויש אשר נפל על־הסלע ויצמח וייבש כי לא היתה־לו לחות׃</verse>
				<verse number="7">ויש אשר נפל בתוך הקצים ויצמחו הקצים עמו וימעכהו׃</verse>
				<verse number="8">ויש אשר נפל על־האדמה הטובה ויצמח ויעש פרי מאה שערים כזאת דבר ויקרא מי אשר אזנים לו לשמע ישמע׃</verse>
				<verse number="9">וישאלהו תלמידיו לאמר מה המשל הזה׃</verse>
				<verse number="10">ויאמר לכם נתן לדעת את־סודות מלכות האלהים ולאחרים במשלים למען בראתם לא יראו ובשמעם לא יבינו׃</verse>
				<verse number="11">וזה הוא המשל הזרע דבר־אלהים הוא׃</verse>
				<verse number="12">ואשר על־יד הדרך הם השמעים ואחר־כן בא השטן ונשא את־הדבר מלבם פן־יאמינו ונושעו׃</verse>
				<verse number="13">ואשר על־הסלע הם המקבלים בשמחה את־הדבר בשמעם ושרש אין להם רק לשעה מאמינים ובעת הנסיון יסגו אחור׃</verse>
				<verse number="14">ואשר נפל בין הקצים הם השמעים והולכים להם וימכו בדאגות ובעשר ובתאות החיים ופרי לא־ישוו למו׃</verse>
				<verse number="15">ואשר באדמה הטובה הם השמרים בלב טוב וטהור את־הדבר אשר שמעו ועשים פרי בתוחלת׃</verse>
				<verse number="16">ואין־איש מדליק נר אשר יכסה אותו בכלי או ישימהו תחת המטה כי אם־על־המנורה יעלהו למען יראו כל־באי הבית את־האור׃</verse>
				<verse number="17">כי אין־דבר נעלם אשר לא יגלה ואין גנוז אשר לא יודע ובא לאור׃</verse>
				<verse number="18">לכן ראו איך תשמעון כי כל־אשר יש־לו נתון ינתן לו וכל־אשר אין לו גם את־אשר הוא חשב להיות לו יקח ממנו׃</verse>
				<verse number="19">ויבאו אליו אמו ואחיו ולא יכלו לגשת אליו מפני העם׃</verse>
				<verse number="20">ויגד־לו לאמר אמך ואחיך עמדים בחוץ והם חפצים לראותך׃</verse>
				<verse number="21">ויען ויאמר אליהם אמי ואחי הם השמעים ועשים את דבר האלהים׃</verse>
				<verse number="22">ויהי היום וירד אל־אניה הוא ותלמידיו ויאמר אליהם נעברה אל־עבר הים וישוטו הימה׃</verse>
				<verse number="23">ויהי בלכתם באניה וישכב ויישן ורוח סערה ירדה על־הים וישטפו עליהם המים ויהיו בסכנה׃</verse>
				<verse number="24">ויגשו ויעירו אותו לאמר מורה מורה אבדנו ויעור ויגער ברוח ובמשברי־ים וישתקו ותהי דממה׃</verse>
				<verse number="25">ויאמר אליהם איה אמונתכם וייראו ויתמהו ויאמרו איש אל־רעהו מי אפוא הוא המצוה גם־את־הרוחות ואת־המים וישמעו לו׃</verse>
				<verse number="26">ויעברו ויבאו אל־ארץ הגדריים אשר ממול הגליל׃</verse>
				<verse number="27">ויצא אל־היבשה ויפגשהו איש מן העיר אשר שדים בו מימים רבים ובגד לא לבש ובבית לא ישב כי אם־בקברים׃</verse>
				<verse number="28">וירא את־ישוע ויפל לפניו ויקרא בקול גדול מה־לי ולך ישוע בן־אל עליון מבקש אני ממך אשר לא תענני׃</verse>
				<verse number="29">כי צוה את־הרוח הטמא לצאת מן־האיש כי ימים רבים חטף אתו ונאסר באזקים ונשמר בכבלים והיה בנתקו את־המוסרות ונדחף ביד השד אל־המדברות׃</verse>
				<verse number="30">וישאל אתו ישוע לאמר מה־שמך ויאמר לגיון שמי כי־שדים רבים נכנסו בו׃</verse>
				<verse number="31">ויתחננו לו לבלתי צות אתם לרדת אל־התהום׃</verse>
				<verse number="32">ויהי־שם עדר חזירים רבים על־המרעה בהר ויתחננו לו כי־יניח להם לבוא אל־תוכם וינח להם׃</verse>
				<verse number="33">ויצאו השדים מן־האדם ההוא ויבאו בחזירים וישתער העדר מן־המורד אל־הים ויטבע׃</verse>
				<verse number="34">וינוסו הרעים כראותם את אשר נעשה ויגידו הדבר בעיר ובכפרים׃</verse>
				<verse number="35">ויצאו לראות את אשר נעשה ויבאו אל־ישוע וימצאו־שם את־האדם אשר יצאו ממנו השדים ישב לרגלי ישוע מלבש וטוב־שכל וייראו׃</verse>
				<verse number="36">ויספרו להם הראים איך נרפא אחוז השדים׃</verse>
				<verse number="37">ויבקשו ממנו כל־המון חבל הגדריים ללכת מאתם כי־אימה גדולה נפלה עליהם וירד אל־האניה וישב׃</verse>
				<verse number="38">ויבקש ממנו האיש אשר יצאו ממנו השדים לשבת אתו וישלח אותו ישוע באמרו׃</verse>
				<verse number="39">שוב לביתך וספר הגדלות אשר עשה־לך האלהים וילך לו וישמע בכל־העיר את־הגדלות אשר עשה־לו ישוע׃</verse>
				<verse number="40">ויהי בשוב ישוע ויקבל אתו העם כי כלם היו מחכים לו׃</verse>
				<verse number="41">והנה־בא איש ושמו יאיר והוא ראש בית הכנסת ויפל לרגלי ישוע ויתחנן־לו לבוא אתו אל־ביתו׃</verse>
				<verse number="42">כי בת יחידה כשתים־עשרה שנה היתה לו והיא נוטה למות ויהי בלכתו שמה וידחקהו המון העם׃</verse>
				<verse number="43">ואשה זבת דם שתים עשרה שנה אשר הוציאה כל־קנינה לרפאים ואין איש יכל לרפאתה׃</verse>
				<verse number="44">היא קרבה מאחריו ותגע בכנף בגדו וזוב דמה עמד פתאם׃</verse>
				<verse number="45">ויאמר ישוע מי־זה נגע־בי וכלם כחשו ויאמר פטרוס והעמדים אצלו מורה המון העם דחקים ולחצים אתך ואתה תאמר מי נגע בי׃</verse>
				<verse number="46">ויאמר ישוע נגע בי אדם כי ידעתי אשר יצאה ממני גבורה׃</verse>
				<verse number="47">ותרא האשה כי לא־נסתרה ממנו ותחרד לקראתו ותפל לפניו ותגד באזני כל־העם על־מה נגעה בו ואיך נרפאה פתאם׃</verse>
				<verse number="48">ויאמר אליה חזקי בתי אמונתך הושיעה לך לכי לשלום׃</verse>
				<verse number="49">עודנו מדבר ואיש בא מבית ראש הכנסת ויאמר מתה בתך אל־תטריח את־המורה׃</verse>
				<verse number="50">וישמע ישוע ויען ויאמר לו אל־תירא אך־האמן והיא תושע׃</verse>
				<verse number="51">ויבא הביתה ולא־הניח לאיש לבוא אתו בלתי אם־לפטרוס וליעקב וליוחנן ולאבי הילדה ולאמה׃</verse>
				<verse number="52">וכלם בכים וספדים לה ויאמר אל־תבכו כי לא מתה אך־ישנה היא׃</verse>
				<verse number="53">וישחקו עליו באשר ידעו כי־מתה׃</verse>
				<verse number="54">והוא אחז בידה ויקרא לאמר הילדה קומי׃</verse>
				<verse number="55">ותשב רוחה ותקם פתאם ויצו לתת־לה לאכול׃</verse>
				<verse number="56">וישתוממו אביה ואמה והוא צוה אתם לבלתי הגיד לאיש את אשר נעשה׃</verse>
			</chapter>
			<chapter number="9">
				<verse number="1">ויקרא אל־שנים העשר ויתן להם גבורה ושלטן על כל־השדים ולרפא חליים׃</verse>
				<verse number="2">וישלחם לקרא את־מלכות האלהים ולרפא את־החלים׃</verse>
				<verse number="3">ויאמר להם אל־תקחו מאומה לדרך לא מטות ולא תרמיל ולא־לחם ולא־כסף ואל־יהיה לאיש מכם שתי כתנות׃</verse>
				<verse number="4">והבית אשר תבאו בו שם שבו־לכם ומשם צאו׃</verse>
				<verse number="5">וכל אשר לא־יקבלו אתכם צאו מן־העיר ההיא ונערו את־העפר מעל רגליכם לעדות בהם׃</verse>
				<verse number="6">ויצאו ויעברו בכפרים מבשרים את־הבשורה ומרפאים בכל־מקום׃</verse>
				<verse number="7">וישמע הורדוס שר הרבע את־כל־אשר נעשה על־ידו ותפעם רוחו כי־יש אשר אמרו יוחנן קם מן־המתים׃</verse>
				<verse number="8">ויש שאמרו אליהו נראה ואחרים אמרו נביא קם מן־הקדמונים׃</verse>
				<verse number="9">ויאמר הורדוס הן אנכי נשאתי את־ראש יוחנן מעליו ומי־אפוא הוא אשר אני שמע עליו כזאת ויבקש לראותו׃</verse>
				<verse number="10">וישובו השליחים ויספרו־לו את־כל־אשר עשו ויקחם אליו ויסר לבדד אל־מקום חרב אשר לעיר הנקראה בית־צידה׃</verse>
				<verse number="11">והמון העם כאשר ידעו את־זאת הלכו אחריו ויקבלם וידבר אליהם על־מלכות האלהים וירפא את־הצריכים לרפואה׃</verse>
				<verse number="12">והיום רפה לערב ושנים העשר קרבו ויאמרו אליו שלח־נא את־העם וילכו אל־הכפרים והחצרים אשר סביבותינו ללון שם ולמצא מזון כי־פה אנחנו במקום חרבה׃</verse>
				<verse number="13">ויאמר אליהם תנו־אתם להם לאכל ויאמרו אין לנו כי אם־חמשת ככרות־לחם ודגים שנים בלתי אם־נלך ונקנה־אכל לכל־העם הזה׃</verse>
				<verse number="14">כי היו כחמשת אלפי־איש ויאמר אל־תלמידיו הושיבו אתם שורות שורות חמשים בשורה׃</verse>
				<verse number="15">ויעשו־כן ויושיבו את־כלם׃</verse>
				<verse number="16">ויקח את־חמשת ככרות הלחם ואת־שני הדגים וישא עיניו השמימה ויברך עליהם ויפרס ויתן לתלמידיו לשום לפני העם׃</verse>
				<verse number="17">ויאכלו כלם וישבעו וישאו מן־הפתותים הנותרים להם שנים עשר סלים׃</verse>
				<verse number="18">ויהי הוא מתפלל לבדד ויאספו אליו תלמידיו וישאל אתם לאמר מה־אמרים עלי המון העם מי־אני׃</verse>
				<verse number="19">ויענו ויאמרו יוחנן המטביל ואחרים אמרים אליהו ואחרים אמרים נביא קם מן־הקדמונים׃</verse>
				<verse number="20">ויאמר אליהם ואתם מה־אתם אמרים מי־אני ויען פטרוס ויאמר משיח האלהים אתה׃</verse>
				<verse number="21">ויצו אתם בגערה לבלתי הגיד לאיש את־הדבר הזה׃</verse>
				<verse number="22">ויאמר מן־הצרך הוא אשר בן־האדם יענה הרבה וימאס מן־הזקנים והכהנים הגדולים והסופרים ויהרג וביום השלישי קום יקום׃</verse>
				<verse number="23">ואל־כלם אמר איש כי־יחפץ ללכת אחרי יכחש בנפשו ויום יום ישא את־צלבו והלך אחרי׃</verse>
				<verse number="24">כי כל־אשר יחפץ להושיע את־נפשו תאבד נפשו ממנו וכל אשר יאבד את־נפשו למעני הוא יושיענה׃</verse>
				<verse number="25">כי מה־יועיל האדם כי־יקנה את כל־העולם ואבד והשחית את־נפשו׃</verse>
				<verse number="26">כי כל אשר הייתי אני ודברי לו לחרפה הוא יהיה לחרפה לבן־האדם כאשר יבא בכבודו ובכבוד האב והמלאכים הקדושים׃</verse>
				<verse number="27">ובאמת אני אמר לכם יש מן־העמדים פה אשר לא־יטעמו מות עד כי־יראו את־מלכות האלהים׃</verse>
				<verse number="28">ויהי כשמנה ימים אחרי הדברים האלה ויקח אליו את־פטרוס ואת־יוחנן ואת־יעקב ויעל אל־ההר להתפלל שם׃</verse>
				<verse number="29">ויהי בהתפללו נשתנה מראה פניו ולבושו הלבין והבריק׃</verse>
				<verse number="30">והנה שני אנשים מדברים אתו והמה משה ואליהו׃</verse>
				<verse number="31">אשר נראו בכבוד והגידו את־אחריתו אשר ימלאנה בירושלים׃</verse>
				<verse number="32">ויהיו פטרוס ואשר אתו נרדמים ובהקיצם ראו את־כבודו ואת־שני האנשים העמדים עליו׃</verse>
				<verse number="33">ויהי בהפרדם ממנו ויאמר פטרוס אל־ישוע מורה טוב היותנו פה נעשה־נא שלש סכות לך אחת ולמשה אחת ולאליהו אחת ולא ידע מה־דבר׃</verse>
				<verse number="34">הוא מדבר כזאת והנה ענן סכך עליהם וכבואם בענן נבעתו׃</verse>
				<verse number="35">ויצא קול מן־הענן אמר זה־בני ידידי אליו תשמעון׃</verse>
				<verse number="36">ובהיות הקול נשאר ישוע לבדו והמה החשו ולא־הגידו דבר לאיש בימים ההם מכל אשר ראו׃</verse>
				<verse number="37">ויהי ממחרת ברדתם מן־ההר ויצא עם־רב לקראתו׃</verse>
				<verse number="38">והנה איש אחד מן־העם צעק לאמר אנא רבי פנה־נא אל־בני כי יחיד הוא לי׃</verse>
				<verse number="39">והנה־רוח אחז בו ופתאם הוא מצעק והרוח מרוצץ אתו בהוריד רירו ומקשה לסור ממנו ובסורו ידכא אתו׃</verse>
				<verse number="40">ואבקש מתלמידיך לגרשו ולא יכלו׃</verse>
				<verse number="41">ויען ישוע ויאמר הוי דור חסר אמונה ופתלתל עד־מתי אהיה עמכם ואסבל אתכם הבא הנה את־בנך׃</verse>
				<verse number="42">ויהי אך הקריב לבוא וירעצהו השד וירוצצהו וישוע גער ברוח הטמא וירפא את־הנער וישיבהו לאביו׃</verse>
				<verse number="43">וישתוממו כלם על־גדלת האלהים ויהי בתמהם כלם על־כל אשר עשה ויאמר ישוע אל־תלמידיו׃</verse>
				<verse number="44">שימו אתם באזניכם את־הדברים האלה כי עתיד בן־האדם להמסר בידי בני־האדם׃</verse>
				<verse number="45">והמה לא הבינו את־המאמר הזה ונעלם הוא מדעתם וייראו לשאל אתו על־המאמר הזה׃</verse>
				<verse number="46">ויעל על־לבבם לחשוב מי הוא הגדול בהם׃</verse>
				<verse number="47">וירא ישוע את־מחשבת לבם ויקח ילד ויעמידהו אצלו׃</verse>
				<verse number="48">ויאמר אליהם כל־אשר יקבל את־הילד הזה לשמי אותי הוא מקבל וכל־אשר יקבל אותי הוא מקבל את אשר שלחני כי הקטן בכלכם הוא יהיה הגדול׃</verse>
				<verse number="49">ויען יוחנן ויאמר מורה ראינו איש מגרש שדים בשמך ונעצור בעדו יען איננו הולך עמנו׃</verse>
				<verse number="50">ויאמר ישוע אליו אל־תעצרהו כי כל אשר איננו נגדנו בעדנו הוא׃</verse>
				<verse number="51">ויהי כמלאת ימי העלותו והוא שם את־פניו ללכת ירושלים׃</verse>
				<verse number="52">וישלח מלאכים לפניו וילכו ויבאו אל־אחד מכפרי השמרונים להכין לו׃</verse>
				<verse number="53">ולא קבלהו על־אשר היו פניו הלכים ירושלים׃</verse>
				<verse number="54">ויאמרו יעקב ויוחנן תלמידיו כראותם זאת לאמר אדנינו התרצה ונאמר כי־תרד אש מן־השמים ותאכלם כאשר עשה גם־אליהו׃</verse>
				<verse number="55">ויפן ויגער־בם ויאמר הלא ידעתם בני רוח־מי אתם׃</verse>
				<verse number="56">כי בן־האדם לא בא לאבד נפשות אדם כי אם־להושיעם וילכו להם אל־כפר אחר׃</verse>
				<verse number="57">ויהי בלכתם בדרך ויאמר אליו איש אדני אלכה אחריך אל־כל־אשר תלך׃</verse>
				<verse number="58">ויאמר אליו ישוע לשועלים יש חורי עפר ולעוף השמים קנים ובן־האדם אין־לו מקום להניח שם את־ראשו׃</verse>
				<verse number="59">ואל־איש אחר אמר לך אחרי והוא אמר אדני תן־לי ואלכה בראשונה לקבר את־אבי׃</verse>
				<verse number="60">ויאמר אליו ישוע הנח למתים לקבר את־מתיהם ואתה לך הודע את־מלכות האלהים׃</verse>
				<verse number="61">ויאמר עוד איש אחר אלכה אחריך אדני אך הניחה־לי בראשונה להפרד מבני ביתי׃</verse>
				<verse number="62">ויאמר ישוע כל־השם את־ידו על־המחרשה ומביט אחריו לא יכשר למלכות האלהים׃</verse>
			</chapter>
			<chapter number="10">
				<verse number="1">ואחרי־כן הבדיל האדון עוד שבעים אחרים וישלחם לפניו שנים שנים אל־כל־עיר ומקום אשר בקש לבוא שמה׃</verse>
				<verse number="2">ויאמר להם הן הקציר רב והפעלים מעטים לכן התחננו אל־אדון הקציר וישלח פעלים לקצירו׃</verse>
				<verse number="3">לכו־נא הנני שלח אתכם ככבשים בין הזאבים׃</verse>
				<verse number="4">אל־תשאו כיס ולא תרמיל ולא נעלים ואל־תשאלו לשלום־איש בדרך׃</verse>
				<verse number="5">ולכל־בית אשר תבאו שם אמרו בראשונה שלום לבית הזה׃</verse>
				<verse number="6">והיה כי יהיה־שם בן־שלום ונח עליו שלומכם ואם־לא אליכם ישוב׃</verse>
				<verse number="7">ובבית ההוא תשבו ותאכלו ותשתו משלהם כי שוה הפועל בשכרו אל־תסעו מבית לבית׃</verse>
				<verse number="8">וכל־עיר אשר תבאו בה וקבלו אתכם אכלו־שם את־אשר ישימו לפניכם׃</verse>
				<verse number="9">ורפאו את־החולים אשר בקרבה ואמרו להם קרבה אליכם מלכות האלהים׃</verse>
				<verse number="10">וכל־עיר אשר תבאו בה ולא יקבלו אתכם צאו לכם אל־רחובותיה ואמרו׃</verse>
				<verse number="11">אף את־עפר עירכם הנדבק ברגלינו ננערהו לכם אך ידע תדעו כי קרבה אליכם מלכות האלהים׃</verse>
				<verse number="12">אני אמר אליכם כי לסדום יקל ביום ההוא מן־העיר ההיא׃</verse>
				<verse number="13">אוי לך כורזין אוי לך בית־צידה כי הגבורות אשר נעשו בקרבכן אלו נעשו בצור ובצידון הלא כבר ישבו בשק ואפר ושבו׃</verse>
				<verse number="14">אכן לצור וצידון יקל בדין מכם׃</verse>
				<verse number="15">ואת כפר־נחום אשר עד־השמים התרוממת אל־שאול תורדי׃</verse>
				<verse number="16">השומע אליכם אלי הוא שומע והבוזה אתכם אותי הוא בוזה והבוזה אותי הוא בוזה את־אשר שלחני׃</verse>
				<verse number="17">וישובו השבעים בשמחה ויאמרו אדנינו גם־השדים נכנעים לנו בשמך׃</verse>
				<verse number="18">ויאמר אליהם ראיתי את־השטן נפל כברק מן־השמים׃</verse>
				<verse number="19">הנה השלטתי אתכם לדרך על־נחשים ועקרבים ועל כל־גבורת האיב וכל־דבר לא יזיק לכם׃</verse>
				<verse number="20">אך בזאת אל־תשמחו כי־נכנעים לכם הרוחות כי אם־שמחו על אשר־נכתבו שמותיכם בשמים׃</verse>
				<verse number="21">בשעה ההיא עלץ ישוע ברוח הקדש ויאמר אודך האב אדון השמים והארץ כי הסתרת את־אלה מן־החכמים והנבונים וגליתם לעללים הן אבי כי־כן היה רצון מלפניך׃</verse>
				<verse number="22">הכל נמסר־לי מאת אבי ואין יודע מי הוא הבן בלתי האב ומי הוא האב בלתי הבן ואשר יחפץ הבן לגלותו לו׃</verse>
				<verse number="23">ויפן אל־תלמידיו לבדם ויאמר אשרי העינים הראות את אשר אתם ראים׃</verse>
				<verse number="24">כי אני אמר לכם נביאים ומלכים רבים חפצו לראות את אשר אתם ראים ולא ראו ולשמע את אשר אתם שמעים ולא שמעו׃</verse>
				<verse number="25">והנה אחד מבעלי התורה קם לנסותו ויאמר מורה מה־אעשה ואירש חיי עולם׃</verse>
				<verse number="26">ויאמר אליו מה־כתוב בתורה ואיך אתה קורא׃</verse>
				<verse number="27">ויען ויאמר ואהבת את יהוה אלהיך בכל־לבבך ובכל־נפשך ובכל־מאדך ובכל־מדעך ואת־רעך כמוך׃</verse>
				<verse number="28">ויאמר אליו כן השיבות עשה־זאת וחיה׃</verse>
				<verse number="29">והוא חפץ להצטדק ויאמר אל ישוע ומי הוא רעי׃</verse>
				<verse number="30">ויען ישוע ויאמר איש אחד ירד מירושלים ליריחו ונפל בידי שדדים והם הפשיטהו וגם פצעהו ויעזבו אותו בין חיים למות וילכו להם׃</verse>
				<verse number="31">ויקר המקרה כי־ירד כהן אחד בדרך ההוא וירא אתו ויעבר מעליו׃</verse>
				<verse number="32">וכן גם־איש לוי פגע במקום ויגש וירא אתו ויעבר מעליו׃</verse>
				<verse number="33">ואיש שמרוני הלך בדרך ויבא עליו וירא אתו ויהמו רחמיו׃</verse>
				<verse number="34">ויגש אליו ויחבש את־פצעיו ויסוכם בשמן ויין ויעלהו על־בהמתו ויוליכהו אל־המלון ויכלכלהו׃</verse>
				<verse number="35">ולמחרת בנסעו הוציא שני דינרים ויתנם לבעל המלון ויאמר כלכל אותו ואת אשר תוסיף עוד להוציא עליו אני בשובי אשלמנו לך׃</verse>
				<verse number="36">ועתה מי מאלה השלשה היה בעיניך הרע לנפל בידי השדדים׃</verse>
				<verse number="37">ויאמר העשה עמו את־החסד ויאמר אליו ישוע לך ועשה־כן גם־אתה׃</verse>
				<verse number="38">ויהי בנסעם ויבא אל־כפר אחד ואשה אחת ושמה מרתא אספה אותו אל־ביתה׃</verse>
				<verse number="39">ולה היתה אחות ושמה מרים אשר ישבה לרגלי ישוע לשמע אל־דברו׃</verse>
				<verse number="40">ומרתא יגעה ברב שרותה ותגש ותאמר הלא תשים על־לבך אדני אשר אחותי עזבתני לשרת לבדי אמר־נא אליה ותעזר־לי׃</verse>
				<verse number="41">ויען ישוע ויאמר לה מרתא מרתא את דאגת ומבהלת על־הרבה׃</verse>
				<verse number="42">אבל אחת היא מן־הצרך ומרים בחרה לה החלק הטוב אשר לא־יקח ממנה׃</verse>
			</chapter>
			<chapter number="11">
				<verse number="1">ויהי הוא מתפלל במקום אחד ויאמר אליו אחד מתלמידיו אחרי כלותו אדני למדנו להתפלל כאשר למד גם־יוחנן את־תלמידיו׃</verse>
				<verse number="2">ויאמר אליהם כי תתפללו אמרו אבינו שבשמים יתקדש שמך תבוא מלכותך יעשה רצונך כמו בשמים כן בארץ׃</verse>
				<verse number="3">את־לחם חקנו תן־לנו יום יום׃</verse>
				<verse number="4">וסלח לנו את־חובתינו כי סלחים גם־אנחנו לכל החיב לנו ואל־תביאנו לידי נסיון כי אם־הצילנו מן־הרע׃</verse>
				<verse number="5">ויאמר אליהם מי בכם אשר יהיה־לו אהב והלך ובא אליו בחצות הלילה ואמר אליו ידידי הלוני שלשת ככרות־לחם׃</verse>
				<verse number="6">כי־אהבי בא אלי מן־הדרך ואין־לי דבר לשום לפניו׃</verse>
				<verse number="7">והוא מלפנים יענה ויאמר אל־תוגיעני כי־כבר נסגרה הדלת וילדי שוכבים עמדי במטה לא־אוכל לקום ולתת לך׃</verse>
				<verse number="8">אני אמר לכם גם כי לא־יקום לתת־לו על־היותו אהבו יקום בעבור עזות פניו ויתן־לו ככל־צרכו׃</verse>
				<verse number="9">וגם־אני אמר לכם שאלו וינתן לכם דרשו ותמצאו דפקו ויפתח לכם׃</verse>
				<verse number="10">כי כל־השאל יקבל והדרש ימצא ולדפק יפתח׃</verse>
				<verse number="11">ומי בכם האב אשר ישאל ממנו בנו לחם ונתן־לו אבן ואם־דג היתן־לו נחש תחת הדג׃</verse>
				<verse number="12">או כי־ישאלנו ביצה היתן־לו עקרב׃</verse>
				<verse number="13">הן־אתם הרעים יודעים לתת מתנות טבות לבניכם אף־כי האב מן־השמים יתן את־רוח הקדש לשאלים מאתו׃</verse>
				<verse number="14">ויהי היום ויגרש שד והוא אלם ויהי אחרי צאת השד וידבר האלם ויתמהו העם׃</verse>
				<verse number="15">ויש אשר אמרו בבעל זבוב שר השדים הוא מגרש את־השדים׃</verse>
				<verse number="16">ויש אשר נסוהו וישאלו ממנו אות מן־השמים׃</verse>
				<verse number="17">והוא ידע את־מחשבותם ויאמר אליהם כל־ממלכה הנחלקה על־עצמה תחרב ובית יפל על־בית׃</verse>
				<verse number="18">וגם־השטן אם־נחלק על־עצמו איככה תכון ממלכתו כי אמרתם שבבעל זבוב מגרש אני את־השדים׃</verse>
				<verse number="19">ואם־אני מגרש את־השדים בבעל זבוב בניכם במי הם מגרשים אתם על־כן המה יהיו שפטיכם׃</verse>
				<verse number="20">ואם־באצבע אלהים מגרש אני את־השדים הנה הגיעה אליכם מלכות האלהים׃</verse>
				<verse number="21">בהיות הגבור שמר את־חצרו והוא מזין והיה רכושו שלום׃</verse>
				<verse number="22">ואם־יבוא עליו חזק ממנו ותקפו ישא ממנו את־נשקו אשר בטח־בו ואת־מלקחו יחלק׃</verse>
				<verse number="23">כל אשר איננו אתי הוא נגדי ואשר איננו מאסף אתי הוא מפזר׃</verse>
				<verse number="24">הרוח הטמאה אחרי צאתה מן־האדם תשוטט במקמות ציה לבקש־לה מנוחה ולא תמצא אז תאמר אשובה־נא אל־ביתי אשר יצאתי משם׃</verse>
				<verse number="25">ובבואה תמצא אתו מטאטא ומהדר׃</verse>
				<verse number="26">ואחר תלך ולקחה שבע רוחות אחרות רעות ממנה ובאו ושכנו שם והיתה אחרית האדם ההוא רעה מראשיתו׃</verse>
				<verse number="27">ויהי כדברו את־הדברים האלה ואשה אחת מן־העם נשאה את־קולה ותאמר אליו אשרי הבטן אשר נשאתך והשדים אשר ינקת׃</verse>
				<verse number="28">והוא אמר ואף כי־אשרי השמעים והשמרים את דבר האלהים׃</verse>
				<verse number="29">ויקבצו עם־רב ויחל לדבר הדור הזה דור רע הוא אות הוא מבקש ואות לא ינתן־לו בלתי אם־אות יונה הנביא׃</verse>
				<verse number="30">כי כאשר היה יונה לאנשי נינוה לאות כן יהיה גם־בן־האדם לדור הזה׃</verse>
				<verse number="31">מלכת תימן תקום במשפט עם־אנשי הדור הזה והרשיעה אותם כי באה מקצות הארץ לשמע את־חכמת שלמה והנה יש־פה גדול משלמה׃</verse>
				<verse number="32">אנשי נינוה יקומו במשפט עם־הדור הזה והרשיעהו כי הם שבו בקריאת יונה והנה יש־פה גדול מיונה׃</verse>
				<verse number="33">אין מדליק־נר אשר ישימהו בסתר או־תחת האיפה כי אם־על המנורה למען יראו באי הבית את־אורו׃</verse>
				<verse number="34">נר הגוף הוא העין לכן בהיות עינך תמימה גם כל־גופך יאור ובהיותה רעה וחשך גם־גופך׃</verse>
				<verse number="35">על־כן השמר־לך פן־יחשך האור אשר בקרבך׃</verse>
				<verse number="36">והנה אם־גופך כלו אור ואין בו כל־דבר־חשך אז יאור כלו והיה כהאיר לך הנר בברק נגהו׃</verse>
				<verse number="37">ויהי בדברו ויבקש ממנו פרוש אחד לאכל אתו לחם ויבא הביתה ויסב׃</verse>
				<verse number="38">ויתמה הפרוש בראתו אשר לא־נטל ידיו בראשונה לפני הסעודה׃</verse>
				<verse number="39">ויאמר אליו האדון כעת אתם הפרושים מטהרים את־הכוס והקערה מחוץ והפנימי אשר בכם הוא מלא גזל ורשע׃</verse>
				<verse number="40">הכסילים הלא עשה החיצון גם־עשה את־הפנימי׃</verse>
				<verse number="41">אבל־תנו לצדקה את אשר־בם והנה הכל טהור לכם׃</verse>
				<verse number="42">אך־אוי לכם הפרושים כי תעשרו את־המנתא ואת־הפיגם ואת כל־הירק ותעברו את־המשפט ואת אהבת אלהים והיה לכם לעשות את־אלה ולא להניח גם את־אלה׃</verse>
				<verse number="43">אוי לכם הפרושים כי תאהבו את־מושב הראש בבתי הכנסיות ואת־שאלות שלומכם בשוקים׃</verse>
				<verse number="44">אוי לכם הסופרים והפרושים החנפים כי אתם כקברים הנסתרים ובני האדם מתהלכים עליהם ולא ידעו׃</verse>
				<verse number="45">ויען אחד מבעלי התורה ויאמר אליו רבי בדבריך אלה תחרף גם־אתנו׃</verse>
				<verse number="46">ויאמר אוי גם־לכם בעלי התורה כי עמסים אתם על־בני האדם משאות כבדים מסבל ואתם בעצמכם אינכם נגעים במשאות גם־באחת מאצבעותיכם׃</verse>
				<verse number="47">אוי לכם כי בונים אתם את־קברות הנביאים ואבותיכם הרגו אותם׃</verse>
				<verse number="48">וכן אתם מעידים ורוצים במעשי אבותיכם כי המה הרגו אותם ואתם בונים את־קבריהם׃</verse>
				<verse number="49">בעבור זאת גם־אמרה חכמת האלהים אשלח אליהם נביאים ושליחים ומהם יהרגו וירדפו׃</verse>
				<verse number="50">למען ידרש מן־הדור הזה דם כל־הנביאים אשר נשפך למן־הוסד הארץ׃</verse>
				<verse number="51">מדם־הבל עד־דם זכריהו אשר נהרג בין המזבח ולבית הן אמר אני לכם דרוש ידרש מן־הדור הזה׃</verse>
				<verse number="52">אוי לכם בעלי התורה כי־הסירתם את־מפתח הדעת אתם לא־באתם ואת־הבאים מנעתם׃</verse>
				<verse number="53">ויהי כדברו להם את־אלה ויחלו הסופרים והפרושים לשטם אותו מאד ולהקשות לו בדברים רבים׃</verse>
				<verse number="54">ויארבו לו ויבקשו לצודד דבר מפיהו למען ימצאו עליו שטנה׃</verse>
			</chapter>
			<chapter number="12">
				<verse number="1">ויהי עד־כה ועד־כה בהתאסף רבבות עם עד כי־לחצו איש את־רעהו ויחל לדבר אל־תלמידיו בראשונה השמרו לנפשתיכם משאור הפרושים שהוא החנפה׃</verse>
				<verse number="2">ואין דבר מכסה אשר לא יגלה ואין נעלם אשר לא יודע׃</verse>
				<verse number="3">לכן כל־אשר דברתם בחשך באור ישמע ואת־אשר לחשתם לאזן בחדרים קרא יקרא על־הגגות׃</verse>
				<verse number="4">ואני אמר לכם ידידי אל־תיראו מן־הממיתים את־הגוף ואחרי־זאת אין־לאל ידם לעשות עוד דבר׃</verse>
				<verse number="5">אבל אורה אתכם את אשר תיראו יראו את־אשר יש־לו שלטן אחרי המיתו להשליך אל־גיהנם הן אני אמר לכם אותו תיראון׃</verse>
				<verse number="6">הלא חמש צפרים תמכרנה בשני אסרים ואין־אחת מהן נשכחת לפני האלהים׃</verse>
				<verse number="7">ואתם גם־שערות ראשכם נמנות כלן לכן אל־תיראו יקרתם מצפרים רבות׃</verse>
				<verse number="8">ואני אמר לכם כל אשר יודה בי לפני האדם גם בן־האדם יודה בו לפני מלאכי אלהים׃</verse>
				<verse number="9">ואשר יכחש בי לפני האדם הוא יכחש לפני מלאכי אלהים׃</verse>
				<verse number="10">וכל אשר ידבר דבר־חרפה על־בן־האדם יסלח לו והמגדף את־רוח הקדש לא יסלח לו׃</verse>
				<verse number="11">וכאשר יביאו אתכם אל־בתי הכנסיות ולפני הרשיות והשלטונים אל־תדאגו איך או־במה תצטדקו ומה־תדברו׃</verse>
				<verse number="12">כי־רוח הקדש הוא יורה אתכם בשעה ההיא את־הנכון לדבר׃</verse>
				<verse number="13">ויאמר אליו אחד מן־העם רבי אמר־נא אל־אחי ויחלק אתי את־הירשה׃</verse>
				<verse number="14">ויאמר אליו בן־אדם מי שמני עליכם לשפט ולמחלק׃</verse>
				<verse number="15">ויאמר אליהם ראו והשמרו לכם מבצע בצע כי חיי האדם אינם תלוים בהרבות נכסיו׃</verse>
				<verse number="16">וישא משלו ויאמר אליהם לאמר שדה איש עשיר אחד עשה תבואה הרבה׃</verse>
				<verse number="17">ויחשב בלבו לאמר מה־אעשה כי אין־לי מקום לכנוס בו את־תבואתי׃</verse>
				<verse number="18">ויאמר את־זאת אעשה הרס את־אסמי ובנה גדולים מהם ואכנסה שמה את־כל־יבולי וטובי׃</verse>
				<verse number="19">ואמר לנפשי נפשי יש־לך עתודות הרבה לשנים רבות הנפשי אכלי שתי ושישי׃</verse>
				<verse number="20">והאלהים אמר לו אתה הכסיל בעצם הלילה הזה ידרשו ממך את־נפשך ואשר הכינות לך למי יהיה׃</verse>
				<verse number="21">זה חלק האצר לו אצרות ולא יעשיר באלהים׃</verse>
				<verse number="22">ויאמר אל־תלמידיו לכן אני אמר לכם אל־תדאגו לנפשכם מה־תאכלו ולגופכם מה־תלבשו׃</verse>
				<verse number="23">הנפש יקרה היא מן־המזון והגוף יקר מן־המלבוש׃</verse>
				<verse number="24">התבוננו אל־הערבים אשר אינם זרעים ואינם קצרים וגם־אין להם מגורה ואוצר והאלהים מכלכל אותם ומה־יקרים אתם מן־העוף׃</verse>
				<verse number="25">ומי־זה מכם אשר בדאגתו יוכל להוסיף אמה אחת על־קומתו׃</verse>
				<verse number="26">ועתה הן־מעט מזער אין ביכלתכם וליותר מה־תדאגו׃</verse>
				<verse number="27">התבוננו אל־השושנים הצמחות ואינן טות ואינן ארגות ואני אמר לכם כי גם־שלמה בכל־הדרו לא־היה לבוש כאחת מהנה׃</verse>
				<verse number="28">ואם־ככה ילביש אלהים את־חציר השדה אשר היום ישנו ומחר ישלך לתוך התנור אף כי־אתכם קטני האמונה׃</verse>
				<verse number="29">גם־אתם אל־תדרשו מה־תאכלו ומה־תשתו ואל־תהלכו בגדלות׃</verse>
				<verse number="30">כי את־כל־אלה מבקשים גויי הארץ ואביכם הוא יודע כי־צריכים אתם לאלה׃</verse>
				<verse number="31">אך בקשו את־מלכות האלהים ונוסף לכם כל־אלה׃</verse>
				<verse number="32">אל־תירא העדר הקטן כי רצה אביכם לתת לכם את המלכות׃</verse>
				<verse number="33">מכרו את־רכושכם ותנו צדקה עשו לכם כיסים אשר לא יבלו ואוצר בשמים אשר לא יגרע לעולם אשר גנב לא־יקרב אליו וסס לא יאכלהו׃</verse>
				<verse number="34">כי במקום אשר אוצרכם בו שם יהיה גם־לבבכם׃</verse>
				<verse number="35">מתניכם יהיו חגורים והנרות דלקים׃</verse>
				<verse number="36">ואתם היו דמים לאנשים המחכים לאדניהם מתי ישוב מן־החתנה וכאשר יבוא ודפק יפתחו־לו כרגע׃</verse>
				<verse number="37">אשרי העבדים ההם אשר בבוא האדון ימצאם שקדים אמן אמר אני לכם כי יאזר מתניו ויושיבם וילך לשרת אותם׃</verse>
				<verse number="38">ואם־יבוא באשמרה השנית או באשמרה השלישית וכן ימצא אשרי העבדים ההם׃</verse>
				<verse number="39">וזאת דעו אשר אם־ידע ידע בעל הבית באיזו שעה יבוא הגנב כי־עתה שקד שקוד ולא־יתן לחתר את־ביתו׃</verse>
				<verse number="40">לכן גם־אתם היו נכונים כי בשעה אשר לא פללתם יבוא בן־האדם׃</verse>
				<verse number="41">ויאמר פטרוס אדנינו הלנו אתה אמר את־המשל הזה אם־גם לכל־אדם׃</verse>
				<verse number="42">ויאמר האדון מי־הוא אפוא הסכן הנאמן והנבון אשר יפקידהו האדון על־עבדתו לתת את־ארחתם בעתו׃</verse>
				<verse number="43">אשרי העבד ההוא אשר בבא אדניו ימצאהו עשה כן׃</verse>
				<verse number="44">אמת אמר אני לכם כי על־כל אשר־יש־לו יפקידהו׃</verse>
				<verse number="45">והעבד ההוא אם־יאמר בלבו בשש אדני לבוא והחל להכות את־העבדים ואת־השפחות ולאכל ולשתות ולשכר׃</verse>
				<verse number="46">בוא יבוא אדני העבד ההוא ביום לא־יצפה ובשעה לא ידע וישסף אותו וישים את־חלקו עם הסוררים׃</verse>
				<verse number="47">והעבד ההוא אשר ידע את־רצון אדניו ולא הכין ולא־עשה כרצונו יכה מכות רבות׃</verse>
				<verse number="48">ואשר לא־ידע ועשה דברים אשר עליהם בן־הכות הוא לא־יכה כי אם־מעט כי כל־איש אשר נתן־לו הרבה דרוש ידרש ממנו הרבה ואשר הפקידו בידו הרבה ישאלו מאתו יותר׃</verse>
				<verse number="49">להפיל אש על־הארץ באתי ומה־חפץ אני כי כבר בערה׃</verse>
				<verse number="50">ועלי טבילה להטבל ומה־יצר לי עד כי־תשלם׃</verse>
				<verse number="51">החשבים אתם כי־באתי לתת שלום בארץ אני אמר לכם לא כי אם־מחלקת׃</verse>
				<verse number="52">כי מעתה חמשה בבית אחד יחלקו שלשה על־שנים ושנים על־שלשה׃</verse>
				<verse number="53">האב יחלק על־הבן והבן על־האב האם על־הבת והבת על־האם החמות על־הכלה והכלה על־החמות׃</verse>
				<verse number="54">ויאמר גם אל־המון העם כראתכם את־הענן עלה במערב ואמרתם גשם בא וכן יהיה׃</verse>
				<verse number="55">ואם־נשבה רוח הנגב תאמרו הנה חם בא וגם יבוא׃</verse>
				<verse number="56">החנפים את־פני הארץ והשמים ידעתם לבחן ואת־העת הזאת איך לא תבחנו׃</verse>
				<verse number="57">למה אף־מנפשכם לא תשפטו את־הישר׃</verse>
				<verse number="58">כי כאשר תלך אל־השר עם־איש ריבך בעודך בדרך השתדל להנצל ממנו פן־יסחב אותך אל־השפט והשפט ימסרך אל־השוטר והשוטר ישליכך אל־בית הכלא׃</verse>
				<verse number="59">ואני אמר לך לא תצא משם עד אם־שלמת גם את־הפרוטה האחרונה׃</verse>
			</chapter>
			<chapter number="13">
				<verse number="1">ויבאו אנשים בעת ההיא ויגידו לו על־דבר הגלילים אשר פילטוס ערב דמם עם־זבחיהם׃</verse>
				<verse number="2">ויען ישוע ויאמר אליהם החשבים אתם כי הגלילים האלה היו חטאים מכל־אנשי הגליל על־אשר־באה כזאת עליהם׃</verse>
				<verse number="3">לא כי־אמר אני לכם אם־לא תשובו תאבדו כלכם גם־אתם׃</verse>
				<verse number="4">או שמנה העשר ההם אשר נפל עליהם המגדל בשלח וימיתם החשבים אתם כי־היו אשמים מכל־האנשים הישבים בירושלים׃</verse>
				<verse number="5">לא כי־אמר אני לכם אם־לא תשובו תאבדו כלכם גם־אתם׃</verse>
				<verse number="6">וישא משלו ויאמר איש אחד היתה־לו תאנה נטועה בכרמו ויבא לבקש־בה פרי ולא מצא׃</verse>
				<verse number="7">ויאמר אל־הכרם הנה־זה שלש שנים אנכי בא לבקש פרי בתאנה הזאת ואינני מוצא גדע אותה למה־זה תשחית את האדמה׃</verse>
				<verse number="8">ויען ויאמר אליו אדני הניחה אתה עוד השנה הזאת עד כי־אעדר ושמתי דמן סביבותיה׃</verse>
				<verse number="9">אולי־תעשה פרי ואם־לא בשנה הבאה תגדענה׃</verse>
				<verse number="10">ויהי הוא מלמד בשבת באחד מבתי הכנסיות׃</verse>
				<verse number="11">והנה אשה טעונת רוח־חלי כשמנה עשרה שנה ותהי כפופה ולא יכלה לקום קומה זקופה׃</verse>
				<verse number="12">ויהי בראות אתה ישוע ויקרא אליה ויאמר לה אשה החלצי מחליך׃</verse>
				<verse number="13">וישם את־ידיו עליה וכרגע קמה ותתעודד ותשבח את־האלהים׃</verse>
				<verse number="14">ויכעס ראש הכנסת על־אשר רפא ישוע בשבת ויען ויאמר אל־העם ששת ימים הם אשר תעשה בהם מלאכה לכן באלה באו והרפאו ולא ביום השבת׃</verse>
				<verse number="15">ויען האדון ויאמר אליו החנף איש איש מכם הלא יתיר בשבת את־שורו או את־חמרו מן־האבוס ויוליכהו להשקתו׃</verse>
				<verse number="16">וזאת אשר היא בת־אברהם ואשר השטן אסרה זה שמנה עשרה שנה הלא תתר ממוסרותיה ביום השבת׃</verse>
				<verse number="17">ויהי כאמרו את־הדברים האלה נכלמו כל־מתקוממיו וישמח כל־העם על־כל־הנפלאות הנעשות על־ידו׃</verse>
				<verse number="18">ויאמר למה דומה מלכות האלהים ואל־מה אמשילנה׃</verse>
				<verse number="19">דומה היא לגרגר של־חרדל אשר לקחו איש וישימהו בגנו ויצמח ויהי לעץ גדול ועוף השמים יקנן בענפיו׃</verse>
				<verse number="20">ויאמר עוד אל־מה אדמה את מלכות האלהים׃</verse>
				<verse number="21">דומה היא לשאר אשר לקחתו אשה ותטמנהו בשלש סאים קמח עד כי־יחמץ כלו׃</verse>
				<verse number="22">ויעבר בערים ובכפרים עבור ולמד וישם את־דרכו לבוא ירושלים׃</verse>
				<verse number="23">וישאלהו איש לאמר אדנינו המעט הם הנושעים׃</verse>
				<verse number="24">ויאמר אליהם התאמצו לבוא בפתח הצר כי־אמר אני לכם רבים יבקשו לבוא ולא יוכלו׃</verse>
				<verse number="25">והיה מיום אשר יקום בעל הבית וסגר את־הדלת ותחלו לעמד בחוץ ולדפק על־הדלת לאמר אדנינו אדנינו פתח־לנו וענה ואמר אליכם אינני יודע אתכם מאין אתם׃</verse>
				<verse number="26">אז תחלו לאמר אכלנו ושתינו לפניך וברחבותינו למדת׃</verse>
				<verse number="27">ויאמר אני אמר לכם אינני יודע אתכם מאין אתם סורו ממני כל־פעלי האון׃</verse>
				<verse number="28">ושם תהיה היללה וחרק השנים כאשר תראו את־אברהם ויצחק ויעקב ואת־כל־הנביאים במלכות האלהים ואתם מגרשים החוצה׃</verse>
				<verse number="29">ויבאו ממזרח וממערב ומצפון ומדרום ויסבו במלכות האלהים׃</verse>
				<verse number="30">והנה יש אחרונים אשר יהיו ראשונים וראשונים אשר יהיו אחרונים׃</verse>
				<verse number="31">ביום ההוא נגשו מן־הפרושים ויאמרו אליו צא ולך מזה כי הורדוס מבקש להרגך׃</verse>
				<verse number="32">ויאמר אליהם לכו ואמרו אל־השועל הזה הנני מגרש שדים ופעל רפואות היום ומחר ובשלישי אבא עד־קצי׃</verse>
				<verse number="33">אבל הלוך אלך היום ומחר וממחרתו כי לא־יתכן אשר יאבד נביא מחוץ לירושלים׃</verse>
				<verse number="34">ירושלים ירושלים ההרגת את־הנביאים והסקלת את־הנשלחים אליה כמה פעמים חפצתי לקבץ את־בניך כאשר תקבץ התרנגלת את־אפרוחיה תחת כנפיה ואתם לא אביתם׃</verse>
				<verse number="35">הנה ביתכם יעזב לכם שמם ואני אמר לכם כי־ראה לא תראוני עד־בוא העת אשר תאמרו ברוך הבא בשם יהוה׃</verse>
			</chapter>
			<chapter number="14">
				<verse number="1">ויהי בבאו בשבת אל־בית אחד מראשי הפרושים לאכל לחם והמה ארבים לו׃</verse>
				<verse number="2">והנה איש אחד לפניו אשר גופו צבה ממים׃</verse>
				<verse number="3">ויען ישוע ויאמר אל־בעלי התורה ואל־הפרושים לאמר המתר לרפא בשבת אם־לא ויחרישו׃</verse>
				<verse number="4">ויאחז־בו וירפאהו וישלחהו׃</verse>
				<verse number="5">ויען ויאמר אליהם מי מכם אשר חמרו או שורו יפול אל־הבאר ולא־ימהר להעלותו ביום השבת׃</verse>
				<verse number="6">ולא יכלו להשיב על־זאת דבר׃</verse>
				<verse number="7">וישא משלו אל־הקרואים בראותו איך בחרו להם להסב בראש ויאמר אליהם׃</verse>
				<verse number="8">כי־יקרא אתך איש אל־החתנה אל־תסב בראש פן־יקרא שמה איש נכבד ממך׃</verse>
				<verse number="9">ובא הקרא אותך ואותו ואמר אליך פנה מקום לזה ואז תקום בכלמה לקחת את־המקום האחרון׃</verse>
				<verse number="10">אבל כי תקרא לך והסב במקום האחרון למען יבא הקרא אותך ואמר אליך אהובי עלה למעלה מזה והיה־לך כבוד לפני המסבים עמך׃</verse>
				<verse number="11">כי כל־המרומם את־עצמו ישפל והמשפיל את־עצמו ירומם׃</verse>
				<verse number="12">וגם אל־האיש אשר קרא אותו אמר כי תעשה סעודת צהרים או סעודת ערב אל־תקרא לאהביך ולאחיך ולקרוביך ולשכניך העשירים פן־יקראו לך גם־המה והיה לך לשלום׃</verse>
				<verse number="13">אבל כי־תעשה משתה קרא לעניים ולנשברים ולפסחים ולעורים׃</verse>
				<verse number="14">ואשריך באשר אין־להם לשלם־לך כי ישלם לך בתחית הצדיקים׃</verse>
				<verse number="15">וישמע זאת אחד מן־המסבים ויאמר אליו אשרי האכל לחם במלכות האלהים׃</verse>
				<verse number="16">והוא אמר אליו איש אחד עשה סעודה גדולה ויקרא לרבים׃</verse>
				<verse number="17">וישלח את־עבדו לעת הסעודה לאמר אל־הקרואים באו כי־כבר מוכן הכל׃</verse>
				<verse number="18">ויחלו כלם פה אחד להתנצל ויאמר אליו הראשון שדה קניתי ועלי לצאת לראתו אבקש ממך נקני׃</verse>
				<verse number="19">ואחר אמר חמשת צמדי־בקר קניתי ואני הלך לבחן אותם אבקש ממך נקני׃</verse>
				<verse number="20">ואחר אמר אשה לקחתי ובעבור זאת לא אוכל לבוא׃</verse>
				<verse number="21">ויבא העבד ויגד את־הדברים האלה לאדניו ויקצף בעל הבית ויאמר לעבדו מהר צא אל־רחבות העיר ואל־חוצותיה והבא הנה את־העניים ואת־הנשברים ואת־העורים ואת־הפסחים׃</verse>
				<verse number="22">ויאמר העבד אדני כאשר צוית כן נעשה ויש־עוד מקום׃</verse>
				<verse number="23">ויאמר האדון אל־העבד צא אל־הדרכים ואל־הגדרות ופצר בהם לבוא למען ימלא ביתי׃</verse>
				<verse number="24">כי אני אמר לכם אין אחד מן־האנשים הקרואים ההם אשר יטעם סעודתי׃</verse>
				<verse number="25">והמון עם־רב הלכים אתו ויפן ויאמר אליהם׃</verse>
				<verse number="26">איש כי־יבוא אלי ולא ישנא את־אביו ואת־אמו ואת־אשתו ואת־בניו ואת־אחיו ואת־אחיתיו ואף גם־את־נפשו לא יוכל להיות תלמידי׃</verse>
				<verse number="27">ואשר לא ישא את־צלבו ובא אחרי לא יוכל להיות תלמידי׃</verse>
				<verse number="28">כי מי מכם החפץ לבנות מגדל הלא ישב בראשונה ויחשב את־ההוצאות אם־השג תשיג ידו להשלימו׃</verse>
				<verse number="29">פן־ישים את־היסוד ולא־יוכל לכלותו והיה כל־הראים יקומו להלעיג־לו לאמר׃</verse>
				<verse number="30">כי־זה האיש החל לבנות ולא יכל לכלות׃</verse>
				<verse number="31">או מי־הוא המלך הקם להתגרות מלחמה במלך אחר ולא ישב בראשונה ויתיעץ אם־יוכל בעשרת אלפים לערך לקראת הבא עליו בעשרים אלף׃</verse>
				<verse number="32">ואם־לא ושלח אליו מלאכים בעודנו רחוק לבקש שלום׃</verse>
				<verse number="33">ככה כל־איש מכם אשר לא־נפטר מכל־רכושו לא יוכל להיות תלמידי׃</verse>
				<verse number="34">טוב המלח ואם המלח היה תפל במה יתקן׃</verse>
				<verse number="35">לא יצלח גם לאדמה גם לדמן החוצה ישליכהו מי אשר אזנים לו לשמע ישמע׃</verse>
			</chapter>
			<chapter number="15">
				<verse number="1">ויהי בקרב אליו כל־המוכסים והחטאים לשמע אותו׃</verse>
				<verse number="2">וילונו הפרושים והסופרים לאמר הנה־זה מקבל את־החטאים ואכל אתם׃</verse>
				<verse number="3">וידבר אליהם את־המשל הזה לאמר׃</verse>
				<verse number="4">מי זה האיש מכם אשר־לו מאה כבשים ואבד לו אחד מהם ולא יטוש את־התשעים ותשעה במדבר והלך אחרי האבד עד כי־ימצאהו׃</verse>
				<verse number="5">והיה כמצאו אתו ישימנו על־כתפיו בשמחה׃</verse>
				<verse number="6">ובא אל־ביתו וקרא לאהביו ולשכניו יחד לאמר שמחו אתי כי מצאתי את־שיי האבד׃</verse>
				<verse number="7">אני אמר לכם כי־כן תהיה שמחה בשמים על־חוטא אחד השב יותר מעל־תשעים ותשעה צדיקים אשר לא־יצטרכו לתשובה׃</verse>
				<verse number="8">או מי האשה אשר־לה עשרה דרכמונים ואבד לה דרכמון אחד ולא־תדליק נר ותטאטא את־הבית ותחפש היטב עד כי־תמצאהו׃</verse>
				<verse number="9">והיה כמצאה אותו תקרא לרעותיה ולשכנותיה לאמר שמחנה אתי כי מצאתי את הדרכמון אשר אבד לי׃</verse>
				<verse number="10">כן אני אמר לכם תהיה שמחה לפני מלאכי אלהים על־חוטא אחד אשר־שב מחטאו׃</verse>
				<verse number="11">ויאמר איש אחד היו לו שני בנים׃</verse>
				<verse number="12">ויאמר הצעיר אל־אביו אבי תנה־לי את־חלק הרכוש אשר יפל לי ויחלק להם את־הנחלה׃</verse>
				<verse number="13">ויהי מקץ ימים ויאסף הבן הצעיר את־הכל וילך אל־ארץ רחוקה ושם פזר את־רכשו וילך בדרך סובאים וזוללים׃</verse>
				<verse number="14">ואחרי כלותו את־הכל היה רעב חזק בארץ ההיא ויחל להיות חסר־לחם׃</verse>
				<verse number="15">וילך וידבק באחד מבני המדינה בארץ ההיא וישלח אותו אל־שדותיו לרעות חזירים׃</verse>
				<verse number="16">ויתאו למלא את־בטנו בחרובים אשר יאכלו החזירים ואין נותן לו׃</verse>
				<verse number="17">וישב אל־לבו ויאמר מה־רבו שכירי אבי ויש להם לחם לשבע ואני אבד ברעב׃</verse>
				<verse number="18">אקומה־נא ואלכה אל־אבי ואמר אליו אבי חטאתי לשמים ולפניך׃</verse>
				<verse number="19">ונקלתי מהקרא עוד בנך שימני כאחד שכיריך׃</verse>
				<verse number="20">ויקם ויבא אל־אביו עודנו מרחוק ואביו ראהו ויהמו מעיו וירץ ויפל על־צואריו וישקהו׃</verse>
				<verse number="21">ויאמר אליו הבן אבי חטאתי לשמים ולפניך ואני נקלתי מהקרא עוד בנך׃</verse>
				<verse number="22">ויאמר האב אל־עבדיו הוציאו את־השמלה הטובה מכלן והלבישהו ותנו טבעת על־ידו ונעלים ברגליו׃</verse>
				<verse number="23">והביאו את־עגל המרבק וטבחו אתו ונאכלה ונשמח׃</verse>
				<verse number="24">כי זה־בני היה מת ויחי ואובד היה וימצא ויחלו לשמח׃</verse>
				<verse number="25">ובנו הגדול היה בשדה ויהי כאשר בא ויקרב אל־הבית וישמע קול זמרה ומחלות׃</verse>
				<verse number="26">ויקרא אל־אחד הנערים וישאל מה־זאת׃</verse>
				<verse number="27">ויאמר אליו כי־בא אחיך ויטבח אביך את־עגל המרבק על־אשר הושב־לו שלם׃</verse>
				<verse number="28">ויחר לו ולא אבה לבוא הביתה ויצא אביו וידבר על־לבו׃</verse>
				<verse number="29">ויען ויאמר אל־אביו הנה זה שנים רבות אני עבד אתך ומימי לא עברתי את־מצותך ומימי לא־נתת לי גדי למען אשיש עם־רעי׃</verse>
				<verse number="30">ויבא בנך זה אשר בלע את־נחלתך עם־הזנות ותזבח־לו את־עגל המרבק׃</verse>
				<verse number="31">ויאמר אליו בני אתה תמיד עמדי וכל אשר־לי לך הוא׃</verse>
				<verse number="32">אבל נכון לשוש ולשמח כי אחיך זה היה מת ויחי ואבד היה וימצא׃</verse>
			</chapter>
			<chapter number="16">
				<verse number="1">ויאמר גם אל־תלמידיו איש עשיר היה ולו פקיד על־ביתו וילשינהו אליו באמרם כי־מפזר הוא את־קניניך׃</verse>
				<verse number="2">ויקרא אתו ויאמר אליו מה־זאת שמעתי עליך תן חשבון פקידותך כי לא תוכל להיות עוד פקיד׃</verse>
				<verse number="3">ויאמר הפקיד בלבו מה אעשה כי־יקח אדני ממני את־הפקידות לעדר לא־אוכל ולשאל על־הפתחים אני בוש׃</verse>
				<verse number="4">ידעתי מה אעשה למען יאספוני אל־בתיהם בעת אוסר מפקידותי׃</verse>
				<verse number="5">ויקרא אל־כל־איש אשר־נשה בהם אדניו וישאל את־הראשון כמה אתה חיב לאדני׃</verse>
				<verse number="6">ויאמר מאת בתי שמן ויאמר אליו קח את־שטרך ומהר שב וכתבת חמשים׃</verse>
				<verse number="7">ואל־אחר אמר כמה אתה חיב ויאמר מאת כר חטים ויאמר קח את־שטרך וכתב שמנים׃</verse>
				<verse number="8">וישבח האדון את־פקיד העולה על־אשר הערים לעשות כי בני העולם הזה ערומים הם בדורם מבני האור׃</verse>
				<verse number="9">וגם־אני אמר לכם עשו לכם אהבים בממון העולה למען בעת כלתו יאספו אתכם אל־משכנות עולם׃</verse>
				<verse number="10">הנאמן במעט מזער נאמן גם־בהרבה והמעול במעט מזער מעול גם־בהרבה׃</verse>
				<verse number="11">לכן אם־בממון העולה לא הייתם נאמנים את האמתי מי יפקיד בידכם׃</verse>
				<verse number="12">ואם־בדבר אשר לאחרים לא הייתם נאמנים את אשר לכם מי יתן לכם׃</verse>
				<verse number="13">אין עבד אשר יוכל לעבד שני אדנים כי ישנא את־האחד ויאהב את־האחר או ידבק באחד ואת־האחר יבזה לא תוכלו עבד את־האלהים ואת הממון׃</verse>
				<verse number="14">וישמעו כל־זאת גם־הפרושים אשר הם אהבי כסף וילעגו לו׃</verse>
				<verse number="15">ויאמר אליהם אתם הם המצטדקים לפני האדם ואלהים יודע את־לבבכם כי הגבה באדם תועבה הוא לפני האלהים׃</verse>
				<verse number="16">התורה והנביאים עד־יוחנן ומן־אז והלאה בשורת מלכות האלהים וכל־איש בחזקה יבוא בה׃</verse>
				<verse number="17">אבל נקל כי יעברו השמים והארץ מאשר יפל קוץ אחד מן־התורה׃</verse>
				<verse number="18">כל־איש המשלח את־אשתו ולקח אחרת נאף הוא וכל־הלקח את־הגרושה מאישה נאף הוא׃</verse>
				<verse number="19">איש עשיר היה והוא לבוש ארגמן ושש ויתענג וישמח יום יום׃</verse>
				<verse number="20">ואיש אביון ושמו לעזר משכב פתח שער ביתו והוא מלא אבעבעות׃</verse>
				<verse number="21">ויתאו לשבע מן־הפרורים הנפלים מעל שלחן העשיר וגם־הכלבים באו וילקו אבעבעותיו׃</verse>
				<verse number="22">ויהי כאשר מת האביון ויובל על־ידי המלאכים אל־חיק אברהם וימת גם־העשיר ויקבר׃</verse>
				<verse number="23">ובהיותו במכאבות בשאול וישא את־עיניו וירא את־אברהם מרחוק ואת־לעזר בחיקו׃</verse>
				<verse number="24">ויצעק ויאמר אבי אברהם חנני ושלח־נא את־לעזר ויטבל את־קצה אצבעו במים למען קרר את־לשוני כי עניתי במוקד הזה׃</verse>
				<verse number="25">ויאמר אברהם בני זכר כי־לקחת טובך בחייך וגם לעזר לקח את־הרעות ועתה הוא ינחם ואתה תצטער׃</verse>
				<verse number="26">ומלבד כל־זאת שוחה גדולה מפסקת בינינו וביניכם לבלתי יוכלו עבור החפצים ללכת מפה אליכם ולבלתי יעברו משם אלינו׃</verse>
				<verse number="27">ויאמר אם־כן אבי שאל אני מאתך כי־תשלח אתו אל־בית אבי׃</verse>
				<verse number="28">כי יש־לי חמשה אחים למען יעיד בהם פן־יבאו גם־הם אל־מקום המעצבה הזה׃</verse>
				<verse number="29">ויאמר אברהם יש להם משה והנביאים אליהם ישמעון׃</verse>
				<verse number="30">ויאמר לא־כן אבי אברהם אך אם־ילך אליהם אחד מן־המתים אז ישובו׃</verse>
				<verse number="31">ויאמר אליו אם־לא ישמעו אל־משה ואל־הנביאים גם כי־יקום אחד מן־המתים לא יאמינו׃</verse>
			</chapter>
			<chapter number="17">
				<verse number="1">ויאמר אל־תלמידיו אי אפשר שלא־יבאו המכשלים אבל אוי לאיש אשר על־ידו יבאו׃</verse>
				<verse number="2">נוח לו שיתלה פלח־רכב על־צוארו וישלך אל־הים מאשר יכשיל את־אחד מהקטנים האלה׃</verse>
				<verse number="3">השמרו לנפשותיכם אם־יחטא לך אחיך הוכח לו ואם־ינחם סלח־לו׃</verse>
				<verse number="4">ואם־יחטא לך שבע פעמים ביום ושב אליך שבע פעמים ביום ואמר נחמתי וסלחת לו׃</verse>
				<verse number="5">ויאמרו השליחים אל־האדון הוסף לנו אמונה׃</verse>
				<verse number="6">ויאמר האדון לו־היתה לכם אמונה כגרגר החרדל אז תאמרו אל־התות הזה העקר והנטע בתוך הים וישמע לכם׃</verse>
				<verse number="7">מי הוא־זה מכם ולו עבד חרש או רעה אשר בבאו מן־השדה יאמר אליו מהר גשה־הנה והסב׃</verse>
				<verse number="8">הלא יאמר אליו הכן לי ארוחת הערב וחגר מתניך ושרתני עד אם־כליתי לאכל ולשתות ואחר תאכל ותשתה גם־אתה׃</verse>
				<verse number="9">הגם יתן תודה לעבד על־עשתו את אשר צוהו אמרתי לא יתן׃</verse>
				<verse number="10">ככה גם־אתם אחרי עשותכם את־כל־אשר צויתם אמרו עבדים אין־מועיל בם אנחנו כי רק את־המטל עלינו לעשות עשינו׃</verse>
				<verse number="11">ויהי בנסעו ירושלים והוא עבר בתוך שמרון והגליל׃</verse>
				<verse number="12">ויבא אל־כפר אחד ויפגעהו עשרה אנשים מצרעים והם עמדים מרחוק׃</verse>
				<verse number="13">וישאו את־קולם לאמר ישוע מורה חננו׃</verse>
				<verse number="14">וירא אותם ויאמר אליהם לכו והראו אל־הכהנים ויהי בלכתם ויטהרו׃</verse>
				<verse number="15">ואחד מהם בראתו כי נרפא וישב וישבח את־האלהים בקול גדול׃</verse>
				<verse number="16">ויפל על־פניו לרגליו ויודה לו והוא היה שמרוני׃</verse>
				<verse number="17">ויען ישוע ויאמר הלא העשרה טהרו והתשעה איה הם׃</verse>
				<verse number="18">האם לא־נמצא אשר שב לתת כבוד לאלהים זולתי הנכרי הזה׃</verse>
				<verse number="19">ויאמר אליו קום ולך אמונתך הושיעה לך׃</verse>
				<verse number="20">וישאלהו הפרושים מתי תבוא מלכות האלהים ויען אתם לאמר מלכות האלהים לא תבוא במראה עינים׃</verse>
				<verse number="21">ולא יאמרו הנה־פה או הנה־שם כי מלכות האלהים הנה בקרבכם היא׃</verse>
				<verse number="22">ויאמר אל־התלמידים ימים באים והתאויתם לראות יום אחד מימי בן־האדם ולא תראו׃</verse>
				<verse number="23">ואם־יאמרו אליכם הנה־שם הנה פה אל־תלכו ואל־תרוצו אחריהם׃</verse>
				<verse number="24">כי כברק אשר יברק מקצה השמים ויאיר עד־קצה השמים כן־יהיה בן־האדם ביומו׃</verse>
				<verse number="25">אך בראשונה צריך הוא לסבל הרבה ולהמאס מן־הדור הזה׃</verse>
				<verse number="26">וכאשר היה בימי נח כן יהיה בימי בן־האדם׃</verse>
				<verse number="27">אכלו ושתו נשאו נשים והשיאו נשים לאנשים עד־היום אשר־בא נח אל־התבה ויבא המבול וישחת את־כלם׃</verse>
				<verse number="28">וכאשר היה בימי לוט אכל ושתה קנה ומכר נטע ובנה׃</verse>
				<verse number="29">ויהי ביום אשר־יצא לוט מסדום וימטר אש וגפרית מן־השמים וישחת את־כלם׃</verse>
				<verse number="30">ככה יהיה ביום אשר יגלה בן־האדם׃</verse>
				<verse number="31">ביום ההוא איש אשר יהיה על־הגג וכליו בבית אל־ירד לשאת אתם ואיש אשר בשדה אל־ישב הביתה׃</verse>
				<verse number="32">זכרו את־אשת לוט׃</verse>
				<verse number="33">המבקש למלט את־נפשו יאבדנה ואשר יאבד אתה יחיה׃</verse>
				<verse number="34">אני אמר לכם בלילה ההוא שנים יהיו במטה אחת האחד יאסף והאחר יעזב׃</verse>
				<verse number="35">שתים תהיינה טחנות יחד האחת תאסף והאחרת תעזב׃</verse>
				<verse number="36">שנים יהיו בשדה ונאסף האחד והאחר יעזב׃</verse>
				<verse number="37">ויענו ויאמרו אליו איה זאת אדנינו ויאמר אליהם באשר הפגר שם יקבצו הנשרים׃</verse>
			</chapter>
			<chapter number="18">
				<verse number="1">וגם־משל דבר אליהם להתפלל תמיד ולא להתרפות׃</verse>
				<verse number="2">ויאמר שופט היה בעיר אחת אשר לא ירא את־האלהים ולא־נשא פנים לאדם׃</verse>
				<verse number="3">ואלמנה היתה בעיר ההיא ותבא אליו לאמר דינה את־דיני ממריבי׃</verse>
				<verse number="4">וימאן מיום אל־יום ואחרי־כן אמר בנפשו גם־כי את־האלהים אינני ירא ולאדם לא־אשא פנים׃</verse>
				<verse number="5">אעשה את־דין האלמנה הזאת על־הוגיעה אתי פן־תבוא תמיד ותדכאני במלים׃</verse>
				<verse number="6">ויאמר האדון שמעו את־אשר אמר דין העולה׃</verse>
				<verse number="7">והאלהים הלא־הוא יעשה דין בחיריו הקראים אליו יומם ולילה גם כי־יתמהמה להושיעם׃</verse>
				<verse number="8">אני אמר לכם כי־יעשה את דינם במהרה אך בן־האדם בבאו הימצא אמונה בארץ׃</verse>
				<verse number="9">ויוסף וישא משלו אל־אנשים בטחים בנפשם כי צדיקים המה ואחרים נבזים בעיניהם ויאמר׃</verse>
				<verse number="10">שני אנשים עלו אל־המקדש להתפלל האחד פרוש והאחד מוכס׃</verse>
				<verse number="11">ויתיצב הפרוש לבדו ויתפלל לאמר אלהים אודך כי אינני כשאר האדם הגזלים והעשקים והנאפים או גם־כמכס הזה׃</verse>
				<verse number="12">אני צם פעמים בשבוע אני מעשר את כל־קניני׃</verse>
				<verse number="13">והמוכס היה עמד מרחוק ולא אבה אף־לשאת את־עיניו לשמים כי אם־תופף על־לבו לאמר אלהים סלח־לי החוטא׃</verse>
				<verse number="14">אני אמר לכם כי־ירד זה לביתו נצדק מזה כי כל־המרים את־נפשו ישפל ואשר ישפילה ירומם׃</verse>
				<verse number="15">ויביאו אליו גם את־הילדים למען יגע בהם ויראו התלמידים ויגערו בם׃</verse>
				<verse number="16">ויקרא אתם ישוע אליו ויאמר הניחו לילדים לבוא אלי ואל־תמנעום כי לאלה מלכות האלהים׃</verse>
				<verse number="17">אמן אמר אני לכם כל אשר לא יקבל את־מלכות האלהים כילד הוא לא־יבא בה׃</verse>
				<verse number="18">וישאלהו קצין אחד לאמר רבי הטוב מה־לי לעשות ואירש חיי עולמים׃</verse>
				<verse number="19">ויאמר אליו ישוע מדוע קראת לי טוב אין טוב בלתי אחד האלהים׃</verse>
				<verse number="20">את־המצות אתה יודע לא תנאף לא תרצח לא תגנב לא־תענה עד שקר כבד את־אביך ואת־אמך׃</verse>
				<verse number="21">ויאמר את־כל־אלה שמרתי מנעורי׃</verse>
				<verse number="22">וישמע ישוע ויאמר עוד אחת חסרת מכר את־כל אשר־לך וחלק לעניים ויהי לך אוצר בשמים ובוא ולך אחרי׃</verse>
				<verse number="23">ויהי כשמעו את־זאת ויעצב מאד כי־עשר גדול היה לו׃</verse>
				<verse number="24">וירא ישוע כי נעצב ויאמר כמה יקשה לבעלי נכסים לבוא אל־מלכות האלהים׃</verse>
				<verse number="25">כי נקל לגמל עבר בתוך־נקב המחט מבוא עשיר אל־מלכות האלהים׃</verse>
				<verse number="26">ויאמרו השמעים ומי יוכל להושע׃</verse>
				<verse number="27">ויאמר מה־שיפלא מבני אדם לא יפלא מאלהים׃</verse>
				<verse number="28">ויאמר פטרוס הן אנחנו עזבנו את־הכל ונלך אחריך׃</verse>
				<verse number="29">ויאמר אליהם אמן אמר אני לכם אין איש אשר עזב את־ביתו או את־אבותיו או את־אחיו או את־אשתו או את־בניו למען מלכות האלהים׃</verse>
				<verse number="30">ולא־יקח תחתיהם כפלים הרבה בעולם הזה ובעולם הבא חיי עולמים׃</verse>
				<verse number="31">ויקח אליו את־שנים העשר ויאמר להם הננו עלים ירושלימה וימלא כל־הכתוב בידי הנביאים על בן־האדם׃</verse>
				<verse number="32">כי ימסר לגוים ויהתלו בו ויתעללו בו וירקו בפניו׃</verse>
				<verse number="33">ואחרי הכותם אתו בשוטים ימיתוהו וביום השלישי קום יקום׃</verse>
				<verse number="34">והם לא הבינו מאומה ויהי הדבר הזה נעלם מהם ולא ידעו את־הנאמר׃</verse>
				<verse number="35">ויהי בקרבו אל־יריחו והנה־איש עור ישב על־הדרך והוא משאל׃</verse>
				<verse number="36">וישמע את־קול העם העבר וידרש לדעת מה־זאת׃</verse>
				<verse number="37">ויגידו לו כי־ישוע הנצרי עובר׃</verse>
				<verse number="38">ויצעק לאמר ישוע בן־דוד חנני׃</verse>
				<verse number="39">וההלכים בראשנה גערו־בו להחשתו והוא הרבה עוד לצעק ישוע בן־דוד חנני׃</verse>
				<verse number="40">ויעמד ישוע ויצו להביאו אליו ויהי כאשר קרב וישאלהו לאמר׃</verse>
				<verse number="41">מה־חפצך כי אעשה־לך ויאמר אדני כי אראה׃</verse>
				<verse number="42">ויאמר אליו ראה אמונתך הושיעה לך׃</verse>
				<verse number="43">ופתאם ראה וילך אחריו הלך ושבח את־האלהים וכל־העם בראותם זאת נתנו תודה לאלהים׃</verse>
			</chapter>
			<chapter number="19">
				<verse number="1">ויבוא ויעבר ביריחו׃</verse>
				<verse number="2">והנה־איש ושמו זכי מראשי המוכסים והוא עשיר׃</verse>
				<verse number="3">ויבקש לראות את־ישוע מי הוא ולא יכל מפני העם כי־שפל קומה היה׃</verse>
				<verse number="4">ויקדם וירץ ויעל על־שקמה לראותו כי־שם הדרך אשר יעבר־בה׃</verse>
				<verse number="5">ויהי בבאו אל־המקום ההוא ויבט ישוע ויראהו ויאמר אליו זכי רד מהר כי־צריך אני לשבת היום בביתך׃</verse>
				<verse number="6">וימהר וירד ויאספהו בשמחה׃</verse>
				<verse number="7">וילונו כל־הרואים לאמר בא ללון בבית איש חוטא׃</verse>
				<verse number="8">ויעמד זכי ויאמר אל־האדון הנה אדני את־מחצית נכסי אני נתן לעניים ואם־עשקתי איש אשיב לו ארבעתים׃</verse>
				<verse number="9">ויאמר אליו ישוע היום היתה תשועה לבית הזה באשר בן־אברהם גם־הוא׃</verse>
				<verse number="10">כי בא בן־האדם לבקש ולהושיע את־האבד׃</verse>
				<verse number="11">ויהי הם שמעים את־זאת ויסף שאת משל על־אשר קרב לירושלים והמה חשבים כי־מהרה תגלה מלכות האלהים׃</verse>
				<verse number="12">על־כן אמר איש אחד מן־הנכבדים הלך אל־ארץ רחוקה לקחת־לו ממלכה ולשוב׃</verse>
				<verse number="13">ויקרא אל־עשרה מעבדיו ויתן להם עשרה מנים ויאמר להם סחרו בהם עד באי׃</verse>
				<verse number="14">ובני עירו שנאים אותו וישלחו מלאכים אחריו לאמר לא־נחפץ בזה כי־ימלך עלינו׃</verse>
				<verse number="15">ויהי אחרי קחתו את־הממלכה וישב ויאמר לקרא את־העבדים ההם אשר נתן להם את־הכסף למען ידע מה־הרויח כל־אחד במסחרו׃</verse>
				<verse number="16">ויבא הראשון ויאמר אדני מנה שלך הביא עשרת מנים׃</verse>
				<verse number="17">ויאמר אליו כן העבד הטוב תחת אשר היית נאמן במעט מזער היה שליט על־עשר ערים׃</verse>
				<verse number="18">ויבא השני ויאמר אדני מנה שלך עשה חמשת מנים׃</verse>
				<verse number="19">ויאמר גם־לזה אף־אתה היה על־חמש ערים׃</verse>
				<verse number="20">ויבא האחר ויאמר הא־לך מנה שלך אשר־היה אצלי צרור במטפחת׃</verse>
				<verse number="21">מפני יראתי אתך כי אתה איש קשה לקח את־אשר לא הנחת וקצר את־אשר לא זרעת׃</verse>
				<verse number="22">ויאמר אליו מפיך אשפטך העבד הרע אתה ידעת כי־אני איש קשה לקח את־אשר לא הנחתי וקוצר את־אשר לא זרעתי׃</verse>
				<verse number="23">ולמה לא־נתת את־כספי לשלחני ואני בבואי הייתי תובע אותו ברבית׃</verse>
				<verse number="24">ויאמר אל־העמדים שם שאו ממנו את־המנה ותנוהו אל־אשר־לו עשרת המנים׃</verse>
				<verse number="25">ויאמרו אליו אדנינו יש־לו עשרת מנים׃</verse>
				<verse number="26">הן אני אמר לכם כי כל־איש שיש־לו ינתן לו ואשר אין לו יקח ממנו גם את־אשר־לו׃</verse>
				<verse number="27">אבל את־אויבי ההם אשר לא־חפצו מלכי עליהם הביאו אתם הנה והרגו אתם לפני׃</verse>
				<verse number="28">ויכל לדבר הדברים האלה ויעבר לפניהם ויעל ירושלים׃</verse>
				<verse number="29">ויהי בקרבו אל־בית פגי ובית היני בהר הנקרא הר הזיתים וישלח שנים מתלמידיו לאמר׃</verse>
				<verse number="30">לכו אל־הכפר אשר ממולנו והיה בבואכם שמה תמצאו עיר אסור אשר לא־ישב עליו אדם עד־עתה התירו אתו והביאו׃</verse>
				<verse number="31">וכי־ישאל אתכם איש למה תתירהו כה תאמרו אליו יען כי האדון צריך לו׃</verse>
				<verse number="32">וילכו השלוחים וימצאו כאשר דבר אליהם׃</verse>
				<verse number="33">ויתירו את־העיר ויאמר אליהם בעליו למה זה אתם מתירים את־העיר׃</verse>
				<verse number="34">ויאמרו האדון צריך לו׃</verse>
				<verse number="35">ויביאהו אל־ישוע וישליכו את־בגדיהם על־העיר וירכיבו עליו את־ישוע׃</verse>
				<verse number="36">ובנסעו הציעו את־בגדיהם על־הדרך׃</verse>
				<verse number="37">ויקרב אל־מורד הר הזיתים ויחלו כל־המון התלמידים לשבח את־האלהים בשמחה ובקול גדול על כל־הגבורות אשר ראו לאמר׃</verse>
				<verse number="38">ברוך המלך הבא בשם יהוה שלום בשמים וכבוד במרומים׃</verse>
				<verse number="39">ומקצת פרושים אשר בתוך העם אמרו אליו רבי גער בתלמידיך׃</verse>
				<verse number="40">ויען ויאמר אני אמר לכם כי־אם־יחשו אלה תזעקנה האבנים׃</verse>
				<verse number="41">ויהי כאשר קרב וירא את־העיר ויבך עליה לאמר׃</verse>
				<verse number="42">לו ידעת אף־את בעוד יומך הזה את־דבר שלומך ועתה נעל ם מעיניך׃</verse>
				<verse number="43">כי ימים באים עליך ושפכו אויביך סוללה סביביך והקיפוך וצרו עליך מכל־עבריך׃</verse>
				<verse number="44">וסחבו אותך ואת־בניך בקרבך ולא־ישאירו בך אבן על־אבן עקב כי־לא ידעת את־עת פקדתך׃</verse>
				<verse number="45">ויבא אל־המקדש ויחל לגרש משם את המכרים ואת הקונים בו׃</verse>
				<verse number="46">ויאמר אליהם הן כתוב ביתי בית־תפלה הוא ואתם עשיתם אותו למערת פריצים׃</verse>
				<verse number="47">ויהי מלמד יום יום במקדש והכהנים הגדולים והסופרים וגם־ראשי העם מבקשים לאבדו׃</verse>
				<verse number="48">ולא מצאו מה־לעשות כי כל־העם דבקו אחריו לשמע אתו׃</verse>
			</chapter>
			<chapter number="20">
				<verse number="1">ויהי היום והוא מלמד את־העם במקדש ומבשר ויגשו הכהנים והסופרים עם־הזקנים׃</verse>
				<verse number="2">ויאמרו אליו אמר־נא לנו באיזו רשות אתה עשה את־אלה או מי הוא הנתן לך את־הרשות הזאת׃</verse>
				<verse number="3">ויען ויאמר אליהם אף־אני אשאלכם דבר ואמרו לי׃</verse>
				<verse number="4">טבילת יוחנן המן־השמים היתה אם־מבני אדם׃</verse>
				<verse number="5">ויחשבו בלבם לאמר אם־נאמר מן־השמים ואמר למה זה לא האמנתם לו׃</verse>
				<verse number="6">ואם־נאמר מבני אדם וסקלנו כל־העם בעמדם על־דעתם כי יוחנן נביא היה׃</verse>
				<verse number="7">ויענו לא ידענו מאין׃</verse>
				<verse number="8">ויאמר ישוע אליהם גם־אני לא אמר לכם באיזו רשות אני עשה אלה׃</verse>
				<verse number="9">ויחל לדבר אל־העם את־המשל הזה איש אחד נטע כרם ויתן אתו אל־כרמים וילך בדרך מרחוק לימים רבים׃</verse>
				<verse number="10">ולמועד שלח עבד אל־הכרמים לתת־לו מפרי הכרם והכרמים הכהו וישלחהו ריקם׃</verse>
				<verse number="11">ויסף שלח עבד אחר ויכו גם־אתו ויחרפהו וישלחהו ריקם׃</verse>
				<verse number="12">ויסף לשלח שלישי וגם־אתו פצעו ויגרשהו וידחפהו חוצה׃</verse>
				<verse number="13">ויאמר בעל־הכרם מה־אעשה אשלחה את־בני את־ידידי כראותם אותו אולי יגורו מפניו׃</verse>
				<verse number="14">וכראות אתו הכרמים נועצו יחדו לאמר זה הוא היורש לכו ונהרגהו ותהי־לנו הירשה׃</verse>
				<verse number="15">ויגרשו אותו אל־מחוץ לכרם ויהרגהו ועתה מה־יעשה להם בעל־הכרם׃</verse>
				<verse number="16">יבוא ויאבד את־הכרמים האלה ויתן את־הכרם לאחרים ויהי כשמעם ויאמרו חלילה מהיות כזאת׃</verse>
				<verse number="17">ויבט־בם ויאמר ומה הוא זה הכתוב אבן מאסו הבונים היתה לראש פנה׃</verse>
				<verse number="18">כל הנפל על־האבן ההיא ישבר ואת אשר תפל עליו תשחקהו׃</verse>
				<verse number="19">ויבקשו הכהנים הגדולים והסופרים לשלח־בו את־ידם בעת ההיא וייראו מפני העם כי ידעו אשר עליהם דבר את־המשל הזה׃</verse>
				<verse number="20">ויארבו־לו וישלחו מארבים והם נדמו כצדיקים למען ילכדו אותו בדבר להסגירו אל־המלכות ואל־יד הנציב׃</verse>
				<verse number="21">וישאלהו לאמר רבי ידענו כי נכונה תדבר ותלמד ולא־תשא פנים כי באמת מורה אתה את־דרך אלהים׃</verse>
				<verse number="22">המתר לנו לתת־מס אל־הקיסר אם־לא׃</verse>
				<verse number="23">ויכר את־נכליהם ויאמר להם׃</verse>
				<verse number="24">מה־תנסוני הראוני דינר של־מי הדמות והכתוב אשר עליו ויענו ויאמרו של־הקיסר׃</verse>
				<verse number="25">ויאמר אליהם לכן תנו לקיסר את־אשר לקיסר ולאלהים את־אשר לאלהים׃</verse>
				<verse number="26">ולא יכלו ללכדו בדבר לפני העם ויתמהו על־מענהו ויחרישו׃</verse>
				<verse number="27">ויקרבו אנשים מן־הצדוקים הכפרים בתחית המתים וישאלהו לאמר׃</verse>
				<verse number="28">מורה משה כתב לנו כי ימות אח בעל אשה ובנים אין־לו ולקח אחיו את־אשתו והקים זרע לאחיו׃</verse>
				<verse number="29">והנה היו שבעה אחים והראשון לקח אשה וימת בלא־בנים׃</verse>
				<verse number="30">ויקח אתה השני וימת גם־הוא בלא־בנים׃</verse>
				<verse number="31">ויקח אתה השלישי וככה עשו אף־השבעה ולא־הניחו בנים וימותו׃</verse>
				<verse number="32">ובאחרונה מתה גם־האשה׃</verse>
				<verse number="33">והנה בתחית המתים למי מהם תהיה לאשה כי־היתה אשה לשבעה׃</verse>
				<verse number="34">ויען ישוע ויאמר אליהם בני העולם הזה ישאו נשים ותנשאנה׃</verse>
				<verse number="35">והזכים לנחל את־העולם הבא ואת תחית המתים לא־ישאו נשים ולא תנשאנה׃</verse>
				<verse number="36">כי לא־יוכלו עוד למות כי שוים הם למלאכים ובני אלהים המה בהיותם בני התקומה׃</verse>
				<verse number="37">וגם־משה רמז בסנה כי יקומו המתים בקראו את־יהוה אלהי אברהם אלהי יצחק ואלהי יעקב׃</verse>
				<verse number="38">והאלהים איננו אלהי המתים כי אם־אלהי החיים כי כלם חיים לו׃</verse>
				<verse number="39">ויענו מן־הסופרים רבי יפה דברת׃</verse>
				<verse number="40">ולא־ערבו עוד את־לבם לשאל אותו דבר׃</verse>
				<verse number="41">ויאמר אליהם איך יאמרו על־המשיח כי הוא בן־דוד׃</verse>
				<verse number="42">והוא־דוד אמר בספר תהלים נאם־יהוה לאדני שב לימיני׃</verse>
				<verse number="43">עד־אשית איביך הדם לרגליך׃</verse>
				<verse number="44">הנה דוד קרא לו אדון ואיך הוא בנו׃</verse>
				<verse number="45">ויאמר אל־תלמידיו באזני כל־העם׃</verse>
				<verse number="46">הזהרו מן־הסופרים החפצים להתהלך עטופי טלית ואהבים את־שאלות שלומם בשוקים ואת־מושבי הראש בבתי הכנסיות ואת־הסבות הראש בסעודות׃</verse>
				<verse number="47">הבלעים את־בתי האלמנות ומאריכים תפלתם למראה עינים המה משפט על־יתר יקחו׃</verse>
			</chapter>
			<chapter number="21">
				<verse number="1">ויבט וירא את־העשירים משליכים את־נדבותם לארון האוצר׃</verse>
				<verse number="2">וירא גם־אלמנה עניה נתנת בו שתי פרוטות׃</verse>
				<verse number="3">ויאמר אמת אמר אני לכם כי האלמנה העניה הזאת נתנה יותר מכלם׃</verse>
				<verse number="4">כי כל־אלה התנדבו לאלהים מהעדף שלהם והיא מחסרונה את־כל־רכושה נתנה׃</verse>
				<verse number="5">ויהי באמרם על־המקדש כי־מהדר הוא באבנים יפות ובמתנות ויאמר׃</verse>
				<verse number="6">את אשר אתם ראים הנה ימים באים ולא תשאר אבן על־אבן אשר לא תתפרק׃</verse>
				<verse number="7">וישאלהו לאמר רבי מתי אפוא תהיה זאת ומה הוא האות לעת היותה׃</verse>
				<verse number="8">ויאמר ראו פן־תתעו כי רבים יבאו בשמי לאמר אני הוא והעת קרובה ואתם אל־תלכו אחריהם׃</verse>
				<verse number="9">ובשמעכם מלחמות ומהומות אל־תחתו כי היו תהיה־זאת לראשונה אך־עוד קץ למועד׃</verse>
				<verse number="10">ויסף דבר אליהם לאמר יקום גוי על־גוי וממלכה על־ממלכה׃</verse>
				<verse number="11">והיה רעש גדול כה וכה ורעב ודבר וגם־מוראים ואתות גדלות מן־השמים׃</verse>
				<verse number="12">ולפני כל־אלה ישלחו בכם את־ידיהם וירדפו וימסרו אתכם לבתי כנסיות ואל־בתי כלאים ותובאו לפני מלכים ומשלים למען שמי׃</verse>
				<verse number="13">והיתה־זאת לכם לעדות׃</verse>
				<verse number="14">על־כן שיתו לבבכם לבלתי דאג במה תצטדקו׃</verse>
				<verse number="15">כי אנכי נתן לכם פה וחכמה אשר לא־יוכלו לעמד לפניה ולדבר נגדה כל־מתקוממיכם׃</verse>
				<verse number="16">וגם־תמסרו על־ידי יולדיכם ואחיכם וקרוביכם ורעיכם וימיתו מכם׃</verse>
				<verse number="17">והייתם שנואים לכל־אדם למען שמי׃</verse>
				<verse number="18">אך לא־יפל משערת ראשכם ארצה׃</verse>
				<verse number="19">בתוחלתכם קנו לכם את נפשתיכם׃</verse>
				<verse number="20">וכאשר תראו מחנות סובבים את־ירושלים ידע תדעו כי קרב חרבנה׃</verse>
				<verse number="21">אז ינוסו אנשי יהודה אל־ההרים ואשר הם בתוכה יצאו ואשר־הם בפרזות אל־יבואו בה׃</verse>
				<verse number="22">כי־ימי נקם המה למלאת כל־הכתוב׃</verse>
				<verse number="23">ואוי להרות ולמיניקות בימים ההם כי תהיה צרה גדולה בארץ וקצף על־העם הזה׃</verse>
				<verse number="24">ונפלו לפי־חרב והגלו אל־כל־הגוים וירושלים תרמס ברגלי גוים עד כי־ימלאו עתות הגוים׃</verse>
				<verse number="25">והיו אתות בשמש ובירח ובכוכבים ועל־הארץ מצוקה לגוים ומבוכה מהמית הים ודכיו׃</verse>
				<verse number="26">וימוגו בני־האדם מאימה ומחרדת הבאות על־כל־הארץ כי־כחות השמים יתמוטטו׃</verse>
				<verse number="27">ואז יראו את־בן־האדם בא בענן בגבורה ובכבוד רב׃</verse>
				<verse number="28">וכאשר תחל להיות זאת התעודדו ושאו ראשיכם כי קרובה גאלתכם לבוא׃</verse>
				<verse number="29">וידבר אליהם משל ראו את־התאנה ואת כל־העצים׃</verse>
				<verse number="30">כי־תראו אתם מוציאים את־פרחם הלא ידעתם כי קרב הקיץ׃</verse>
				<verse number="31">ככה אף־אתם בבא אלה לעיניכם דעו כי קרובה מלכות האלהים׃</verse>
				<verse number="32">אמן אמר אני לכם לא יעבר הדור הזה עד כי־יהיה הכל׃</verse>
				<verse number="33">השמים והארץ יעברו ודברי לא יעברון׃</verse>
				<verse number="34">רק השמרו לכם פן־יכבד לבבכם בסבא ובשכרון ובדאגות המחיה ובא עליכם היום ההוא פתאם׃</verse>
				<verse number="35">כי כמו־פח יבוא על כל־הישבים על־פני כל־הארץ׃</verse>
				<verse number="36">לכן שקדו בכל־עת והתפללו למען תמצאו ראוים להמלט מכל־העתידות האלה ולהתיצב לפני בן־האדם׃</verse>
				<verse number="37">ויהי מלמד יומם במקדש ובלילה יצא בהר הנקרא הר הזיתים ללון׃</verse>
				<verse number="38">וכל־העם השכימו לבוא אליו במקדש לשמע אותו׃</verse>
			</chapter>
			<chapter number="22">
				<verse number="1">ויקרב חג המצות הנקרא פסח׃</verse>
				<verse number="2">והכהנים הגדולים והסופרים מבקשים איך יהרגהו כי יראו מפני העם׃</verse>
				<verse number="3">והשטן נכנס ביהודה המכנה איש־קריות והוא במספר שנים העשר׃</verse>
				<verse number="4">וילך וידבר עם־ראשי הכהנים ושרי החיל איך ימסרנו אל־ידם׃</verse>
				<verse number="5">וישמחו ויאתו לתת־לו כסף׃</verse>
				<verse number="6">ויבטח אתם ויבקש תואנה למסרו אליהם שלא לעיני ההמון׃</verse>
				<verse number="7">ויבא יום המצות אשר זבוח יזבח־בו הפסח׃</verse>
				<verse number="8">וישלח את־פטרוס ואת־יוחנן לאמר לכו והכינו לנו את־הפסח ונאכלה׃</verse>
				<verse number="9">ויאמרו אליו באיזה מקום תחפץ כי־נכין אותו׃</verse>
				<verse number="10">ויאמר אליהם הנה אתם באים העירה ופגע אתכם איש נשא צפחת מים לכו אחריו אל־הבית אשר יבוא שמה׃</verse>
				<verse number="11">ואמרתם אל־בעל הבית כה אמר־לך הרב איה המלון אשר אכלה־שם את־הפסח עם־תלמידי׃</verse>
				<verse number="12">והוא יראה אתכם עליה גדולה מצעה שם תכינו׃</verse>
				<verse number="13">וילכו וימצאו כאשר דבר אליהם ויכינו את־הפסח׃</verse>
				<verse number="14">ויהי כאשר הגיעה השעה ויסב הוא ושנים־עשר השליחים אתו׃</verse>
				<verse number="15">ויאמר אליהם נכסף נכספתי לאכל אתכם את־הפסח הזה לפני ענותי׃</verse>
				<verse number="16">כי־אמר אני לכם אינני אכל אותו עוד עד כי־ימלא במלכות האלהים׃</verse>
				<verse number="17">ויקח את־הכוס ויברך ויאמר קחו אתה וחלקו ביניכם׃</verse>
				<verse number="18">כי־אמר אני לכם שתה לא אשתה מעתה מתנובת הגפן עד כי־תבוא מלכות האלהים׃</verse>
				<verse number="19">ויקח את־הלחם ויברך ויבצע ויתן להם לאמר זה גופי הנתן בעדכם זאת עשו לזכרוני׃</verse>
				<verse number="20">וכן גם־את־הכוס אחר הסעודה לאמר זו הכוס היא הברית החדשה בדמי הנשפך בעדכם׃</verse>
				<verse number="21">אך הנה יד־המסר אותי אתי על־השלחן׃</verse>
				<verse number="22">כי הן בן־האדם הלך לו כפי אשר נחרץ עליו אבל אוי לאיש ההוא אשר על־ידו ימסר׃</verse>
				<verse number="23">והם החלו לחקר איש את־רעהו מי־הוא זה מהם אשר יעשה־זאת׃</verse>
				<verse number="24">וגם־מריבה היתה ביניהם מי יחשב להיות הגדול בהם׃</verse>
				<verse number="25">ויאמר אליהם מלכי הגוים רודים בהם ושליטיהם יקראו עשי חסד׃</verse>
				<verse number="26">ואתם לא־כן כי הגדול בכם יהיה כצעיר והמשל יהיה כמשרת׃</verse>
				<verse number="27">כי מי הוא הגדול אם־המסב או המשרת הלא המסב ואני הנני בתוככם כמו המשרת׃</verse>
				<verse number="28">ואתם הם העמדים עמדי עד־עתה בנסיונתי׃</verse>
				<verse number="29">לכן אני מנחיל אתכם כאשר הנחילני אבי את המלכות׃</verse>
				<verse number="30">למען תאכלו ותשתו על־שלחני במלכותי וישבתם על־כסאות לשפט את־שנים עשר שבטי ישראל׃</verse>
				<verse number="31">ויאמר האדון שמעון שמעון הנה תבע אתכם השטן לזרותכם כחטים׃</verse>
				<verse number="32">ואני התפללתי בעדך אשר לא־תכלה אמונתך ואתה כאשר תשוב חזק את־אחיך׃</verse>
				<verse number="33">והוא אמר אליו אדני הנני נכון ללכת אתך גם לבית האסורים גם למות׃</verse>
				<verse number="34">ויאמר אני אמר לך פטרוס לא־יקרא תרנגל היום עד כי־שלש פעמים כחשת בי לאמר לא ידעתיו׃</verse>
				<verse number="35">ויאמר אליהם כאשר שלחתי אתכם בלי־כיס ותרמיל ונעלים החסרתם דבר ויאמרו לא חסרנו כל־דבר׃</verse>
				<verse number="36">ויאמר אליהם אכן עתה אשר־לו כיס ישאהו וכן גם־את־התרמיל ואשר אין־לו הוא ימכר את־בגדו ויקנה חרב׃</verse>
				<verse number="37">כי־אמר אני לכם אשר־צריך עוד להתמלא בי הכתוב הזה ואת־פשעים נמנה כי כל־הכתוב עלי בא עד־קצו׃</verse>
				<verse number="38">ויאמרו אדנינו הנה־פה שתי חרבות ויאמר אליהם די׃</verse>
				<verse number="39">ויצא וילך כיום ביום על־הר הזיתים וילכו אחריו גם־תלמידיו׃</verse>
				<verse number="40">ויבא אל־המקום ויאמר אליהם התפללו לבלתי־בוא לידי נסיון׃</verse>
				<verse number="41">והוא נפרד מהם הרחק כקלע אבן ויכרע על־ברכיו ויתפלל לאמר׃</verse>
				<verse number="42">אבי אם־רצונך להעביר מעלי את־הכוס הזאת אך אל־יהי כרצוני כי אם־כרצונך׃</verse>
				<verse number="43">וירא אליו מלאך מן־השמים ויחזקהו׃</verse>
				<verse number="44">ויבאו עליו חבלי־מות ויוסף להתפלל בחזקה ותהי זעתו כנטפי דם ירדים לארץ׃</verse>
				<verse number="45">ויקם מהתפלל ויבא אל־התלמידים וימצאם ישנים מיגון׃</verse>
				<verse number="46">ויאמר אליהם למה תישנו קומו והתפללו אשר לא תבאו לידי נסיון׃</verse>
				<verse number="47">עודנו מדבר והנה המון ואחד משנים העשר הנקרא יהודה הלך לפניהם ויקרב אל־ישוע לנשק־לו׃</verse>
				<verse number="48">ויאמר ישוע אליו יהודה הבנשיקה אתה מוסר את־בן־האדם׃</verse>
				<verse number="49">והאנשים אשר אתו ראים את אשר יהיה ויאמרו אליו אדנינו הנכה בחרב׃</verse>
				<verse number="50">ויך אחד מהם את־עבד הכהן הגדול ויקצץ את־אזנו הימנית׃</verse>
				<verse number="51">ויען ישוע ויאמר רב עתה הרפו ויגע באזנו וירפאהו׃</verse>
				<verse number="52">ויאמר ישוע אל ראשי הכהנים ושרי המקדש והזקנים אשר באו עליו לאמר כמו על־פריץ יצאתם עלי בחרבות ובמקלות׃</verse>
				<verse number="53">ואהי אצלכם יום יום בהיכל ולא־שלחתם בי יד ואולם זאת היא שעתכם ושלטן החשך׃</verse>
				<verse number="54">ויתפשו אותו ויוליכהו ויביאהו בית הכהן הגדול ופטרוס הלך אחריו מרחוק׃</verse>
				<verse number="55">ויהי כי־בערו אש בתוך החצר וישבו יחדו וישב גם־פטרוס בתוכם׃</verse>
				<verse number="56">ותראהו השפחה יושב נגד האור ותבט־בו ותאמר גם־זה היה עמו׃</verse>
				<verse number="57">ויכחש־בו ויאמר אשה לא ידעתיו׃</verse>
				<verse number="58">ואחרי־מעט ראהו אדם אחר ויאמר גם־אתה מהם ויאמר פטרוס לא אדם כי אינני׃</verse>
				<verse number="59">ואחרי עבר כשעה אחת טען עליו איש אחר לאמר אמנם גם־זה היה עמו כי אף־הוא גלילי׃</verse>
				<verse number="60">ויאמר פטרוס בן־אדם לא ידעתי מה אתה אמר והוא עודנו מדבר והתרנגל קרא׃</verse>
				<verse number="61">ויפן האדון ויבט אל־פטרוס ויזכר פטרוס את־דבר האדון אשר דבר אליו כי־בטרם יקרא התרנגל תכחש־בי שלש פעמים׃</verse>
				<verse number="62">ויצא פטרוס החוצה וימרר בבכי׃</verse>
				<verse number="63">והאנשים אשר אחזו את־ישוע התעללו בו ויכהו׃</verse>
				<verse number="64">ויחפו את־ראשו ויכהו על־פניו וישאלהו לאמר הנבא מי הוא ההלם אותך׃</verse>
				<verse number="65">ועוד גדופים אחרים הרבו עליו׃</verse>
				<verse number="66">ובהית הבקר נקהלו זקני העם והכהנים הגדולים והסופרים ויעלהו לפני הסנהדרין שלהם ויאמרו האתה הוא המשיח אמר־לנו׃</verse>
				<verse number="67">ויאמר אליהם כי אגיד לכם לא תאמינו׃</verse>
				<verse number="68">וגם אם־אשאל לא־תשיבו דבר ולא תשלחוני׃</verse>
				<verse number="69">אבל מעתה יהיה בן־האדם ישב לימין גבורת האלהים׃</verse>
				<verse number="70">ויאמרו כלם הכי־אתה הוא בן־האלהים ויאמר אליהם אתם אמרתם כי־אני הוא׃</verse>
				<verse number="71">ויאמרו מה־לנו עוד לבקש עדות הלא באזנינו שמענוה מפיו׃</verse>
			</chapter>
			<chapter number="23">
				<verse number="1">ויקם כל־קהלם ויוליכהו אל־פילטוס׃</verse>
				<verse number="2">ויחלו לדבר עליו שטנה לאמר את־זה מצאנו מסית את־העם ומנע אתו מתת מס אל־הקיסר באמרו כי הוא מלך המשיח׃</verse>
				<verse number="3">וישאלהו פילטוס לאמר האתה הוא מלך היהודים ויען אתו ויאמר אתה אמרת׃</verse>
				<verse number="4">ויאמר פילטוס אל־ראשי הכהנים ואל־המון העם לא־מצאתי דבר־אשם באיש הזה׃</verse>
				<verse number="5">והם התאמצו לדבר מדיח הוא את־העם בלמדו בכל־יהודה החל מן־הגליל ועד־הנה׃</verse>
				<verse number="6">ויהי כשמע פילטוס את־שם הגליל וישאל אם־הוא איש גלילי׃</verse>
				<verse number="7">וכאשר ידע כי־מממשלת הורדוס הוא שלחו אל־הורדוס אשר היה גם־הוא בירושלים בימים האלה׃</verse>
				<verse number="8">וישמח הורדוס עד־מאד כראותו את־ישוע כי מימים רבים אוה לראת אתו על כי־שמע את־שמעו ויקו לראת אות אשר יעשה׃</verse>
				<verse number="9">וירב לשאל אותו והוא לא־השיב אתו דבר׃</verse>
				<verse number="10">ויעמדו הכהנים הגדולים והסופרים ויתחזקו לדבר עליו שטנה׃</verse>
				<verse number="11">ויבז אתו הורדוס עם־צבאותיו ויהתל־בו וילבש אותו בגד פאר וישלחהו אל־פילטוס׃</verse>
				<verse number="12">ביום ההוא נהיו פילטוס והורדוס לאהבים יחדו כי מלפנים איבה היתה בינתם׃</verse>
				<verse number="13">ויקרא פילטוס את־ראשי הכהנים ואת־השרים ואת־העם׃</verse>
				<verse number="14">ויאמר אליהם הבאתם לפני את־האיש הזה כמסית את־העם והנה אני חקרתיו לעיניכם ולא מצאתי באיש הזה אשמת־מאומה מן־הדברים אשר אתם טוענים עליו׃</verse>
				<verse number="15">וגם־הורדוס לא מצא כי שלחתי אתכם אליו השיבו אלינו והנה אין־בו חטא משפט־מות׃</verse>
				<verse number="16">על־כן איסרנו ואפטרנו׃</verse>
				<verse number="17">ועליו היה לפטר להם איש אחד בימי החג׃</verse>
				<verse number="18">ויצעקו כל־המונם ויאמרו הסר את־זה ופטר לנו את בר־אבא׃</verse>
				<verse number="19">והוא היה משלך בית האסורים על־דבר מרד אשר־נהיה בעיר ועל־דבר רצח׃</verse>
				<verse number="20">ויסף פילטוס לשאת קולו כי חפץ לפטר את־ישוע׃</verse>
				<verse number="21">והמה צעקו אליו לאמר הצלב אותו הצלב׃</verse>
				<verse number="22">ויאמר אליהם פעם שלישית מה אפוא עשה זה רעה כל־אשמת מות לא־מצאתי בו על־כן איסרנו ואפטרנו׃</verse>
				<verse number="23">ויפצרו בו בקול גדול ויבקשו כי יצלב ויחזק קולם וקול הכהנים הגדולים׃</verse>
				<verse number="24">ויגזר פילטוס כי תעשה בקשתם׃</verse>
				<verse number="25">ויפטר להם את־המשלך בית האסורים על־דבר־מרד ורצח את אשר שאלו ואת־ישוע מסר לרצונם׃</verse>
				<verse number="26">וכאשר הוליכהו משם ויחזיקו באיש אחד הבא מן־השדה ושמו שמעון איש קוריני וישימו עליו את־הצלב לשאת אחרי ישוע׃</verse>
				<verse number="27">וילכו אחריו המון עם־רב והמון נשים והנה ספדות ומקוננות עליו׃</verse>
				<verse number="28">ויפן ישוע ויאמר אליהן בנות ירושלים אל־תבכינה עלי כי אם־על־נפשכן בכינה ועל־בניכן׃</verse>
				<verse number="29">כי הנה ימים באים ואמרו אשרי העקרות ואשרי המעים אשר לא ילדו והשדים אשר לא היניקו׃</verse>
				<verse number="30">אז יחלו לאמר אל־ההרים נפלו עלינו ואל־הגבעות כסונו׃</verse>
				<verse number="31">כי אם־יעשו כזאת בעץ הלח מה־יעשה ביבש׃</verse>
				<verse number="32">וגם־שנים אחרים אנשי בליעל מוצאים אתו למות׃</verse>
				<verse number="33">ויהי כאשר באו אל־המקום הנקרא גלגלתא ויצלבו אתו שם ואת־אנשי הבליעל זה לימינו וזה לשמאלו׃</verse>
				<verse number="34">ויאמר ישוע אבי סלח להם כי לא־ידעו מה הם עשים ויחלקו בגדיו להם ויפילו גורל׃</verse>
				<verse number="35">והעם עמד שם וראה וילעגו־לו השרים לאמר את־אחרים הושיע יושע־נא את־נפשו אם־הוא המשיח בחיר האלהים׃</verse>
				<verse number="36">ויהתלו בו אנשי הצבא ויגשו ויביאו לו חמץ׃</verse>
				<verse number="37">ויאמרו אם־אתה הוא מלך היהודים הושע את־נפשך׃</verse>
				<verse number="38">וגם־כתוב היה ממעל לו בכתב יוני ורומי ועברי זה הוא מלך היהודים׃</verse>
				<verse number="39">ואחד מאנשי הבליעל התלוים גדפו לאמר הלא אתה המשיח הושע את־עצמך ואתנו׃</verse>
				<verse number="40">ויען האחר ויגער־בו לאמר האינך ירא את־האלהים בהיותך בעצם הענש הזה׃</verse>
				<verse number="41">והן אנחנו בו כמשפט כי לקחנו כפי מעשינו אבל זה לא־עשה מאומה רע׃</verse>
				<verse number="42">ויאמר אל־ישוע זכרני־נא אדני בבאך במלכותך׃</verse>
				<verse number="43">ויאמר ישוע אליו אמן אמר אני לך כי היום תהיה עמדי בגן־עדן׃</verse>
				<verse number="44">ויהי כשעה הששית והנה־חשך על־כל־הארץ עד השעה התשיעית׃</verse>
				<verse number="45">ויחשך השמש ותקרע פרכת ההיכל לשנים קרעים׃</verse>
				<verse number="46">ויקרא ישוע בקול גדול ויאמר אבי בידך אפקיד רוחי ובאמרו זאת נפח נפשו׃</verse>
				<verse number="47">וירא שר־המאה את אשר נהיתה ויתן כבוד לאלהים לאמר אכן האיש הזה צדיק היה׃</verse>
				<verse number="48">וכל־המון העם אשר התאספו יחד למראה הזה בהביטם אל־כל־אשר נעשה תופפו על־לבביהם וישובו׃</verse>
				<verse number="49">וכל־מידעיו עמדו מרחוק וגם־הנשים אשר הלכו אתו מן־הגליל ועיניהן ראות את־אלה׃</verse>
				<verse number="50">והנה־איש ושמו יוסף והוא מן־היעצים איש טוב וצדיק מן־הרמתים עיר היהודים׃</verse>
				<verse number="51">אשר לא־הסכים לעצתם ולפעלם ומחכה גם־הוא למלכות האלהים׃</verse>
				<verse number="52">ויגש אל־פילטוס וישאל ממנו את גוית ישוע׃</verse>
				<verse number="53">ויורד אתה ויכרכה בסדינים וישימה בקבר חצוב בסלע אשר טרם הושם־בו אדם׃</verse>
				<verse number="54">ויום ערב שבת היה והשבת הגיעה׃</verse>
				<verse number="55">ותלכנה אחריו מן־הנשים אשר באו אתו מן־הגליל ותחזינה את־הקבר ואת אשר הושם־בו גויתו׃</verse>
				<verse number="56">ואחרי שובן הכינו בשמים ומרקחות ובשבת שבתו כפי המצוה׃</verse>
			</chapter>
			<chapter number="24">
				<verse number="1">ובאחד בשבת לפני עלות השחר באו אל־הקבר ותביאינה את־הבשמים אשר הכינו ועמהן עוד אחרות׃</verse>
				<verse number="2">וימצאו את־האבן גלולה מן־הקבר׃</verse>
				<verse number="3">ותבאנה פנימה ולא מצאו את־גוית האדון ישוע׃</verse>
				<verse number="4">ויהי הנה נבכות על־הדבר הזה והנה שני אנשים עמדו עליהן ולבושיהם מזהירים׃</verse>
				<verse number="5">ויפל פחד עליהן ותקדנה אפים ארצה ויאמרו אליהן מה־תבקשנה את־החי אצל המתים׃</verse>
				<verse number="6">איננו פה כי קם זכרנה את אשר־דבר אליכן בעוד היותו בגליל לאמר׃</verse>
				<verse number="7">כי צריך בן־האדם להמסר לידי אנשים חטאים ולהצלב וביום השלישי קום יקום׃</verse>
				<verse number="8">ותזכרנה את־דבריו׃</verse>
				<verse number="9">ותשבנה מן־הקבר ותגדנה את כל־הדברים האלה לאחד העשר ולכל האחרים׃</verse>
				<verse number="10">ומרים המגדלית ויוחנה ומרים אם יעקב והאחרות אשר עמהן הנה היו המדברות אל־השליחים את־הדברים האלה׃</verse>
				<verse number="11">ויהיו דבריהן כדברי־ריק בעיניהם ולא האמינו להן׃</verse>
				<verse number="12">ופטרוס קם וירץ אל־הקבר וישקף ולא־ראה כי אם־התכריכים מנחים שם וישב למקומו משתומם על־הנהיה׃</verse>
				<verse number="13">והנה שנים מהם היו הלכים בעצם היום הזה אל־כפר הרחק מירושלים כששים ריס ושמו עמאוס׃</verse>
				<verse number="14">והם נדברו איש אל־רעהו על־כל־הקרות האלה׃</verse>
				<verse number="15">ויהי בדברם ובהתוכחם יחד ויגש ישוע אף־הוא וילך אתם׃</verse>
				<verse number="16">ועיניהם נאחזו ולא יכירהו׃</verse>
				<verse number="17">ויאמר אליהם מה המה הדברים האלה אשר אתם נשאים ונתנים בהם יחדו בדרך ופניכם זעפים׃</verse>
				<verse number="18">ויען האחד אשר־שמו קליופס ויאמר אליו האתה לבדך גר בירושלים ואינך ידע את־הקרת בה בימים האלה׃</verse>
				<verse number="19">ויאמר אליהם ומה המה ויגידו אליו מעשה ישוע הנצרי אשר היה איש נביא גבור בפעל ובאמר לפני האלהים ולפני כל־העם׃</verse>
				<verse number="20">ואת אשר כהנינו הגדולים וזקנינו הסגירהו למשפט־מות ויצלבהו׃</verse>
				<verse number="21">ואנחנו חכינו כי־הוא העתיד לגאל את־ישראל ועתה בכל־זאת היום יום שלישי מאז נעשו אלה׃</verse>
				<verse number="22">והנה גם־נשים מקרבנו החרידנו אשר־קדמו בבקר לבא לקבר׃</verse>
				<verse number="23">ולא מצאו את־גויתו ותבאנה ותאמרנה כי ראו גם־מראה מלאכים האמרים כי־הוא חי׃</verse>
				<verse number="24">וילכו אנשים משלנו אל־הקבר וימצאו כאשר אמרו הנשים ואותו לא ראו׃</verse>
				<verse number="25">ויאמר אליהם הוי חסרי דעת וכבדי לב מהאמין בכל אשר־דברו הנביאים׃</verse>
				<verse number="26">הלא על־המשיח היה לסבל את־כל־זאת ולבוא אל־כבודו׃</verse>
				<verse number="27">ויחל ממשה ומכל־הנביאים ויבאר להם את־כל־הכתובים הנאמרים עליו׃</verse>
				<verse number="28">ויקרבו אל־הכפר אשר־הם הלכים שמה וישם פניו כהלך לו לדרכו׃</verse>
				<verse number="29">ויפצרו־בו לאמר שבה אתנו כי עת־ערב הגיע ונטה היום ויבא הביתה לשבת אתם׃</verse>
				<verse number="30">ויהי כאשר הסב עמהם ויקח את־הלחם ויברך ויבצע ויתן להם׃</verse>
				<verse number="31">ותפקחנה עיניהם ויכירהו והוא חמק עבר מעיניהם׃</verse>
				<verse number="32">ויאמרו איש אל־רעהו הלא היה בער לבבנו בקרבנו בדברו אלינו בדרך ויפתח־לנו את הכתובים׃</verse>
				<verse number="33">ויקומו בשעה ההיא וישובו ירושלים וימצאו את־אחד העשר ואת־אשר אתם נקהלים יחד׃</verse>
				<verse number="34">האמרים אכן קם האדון מן־המתים ונראה אל־שמעון׃</verse>
				<verse number="35">ויספרו גם־הם את אשר נעשה להם בדרך ואיך הכירהו בבציעת הלחם׃</verse>
				<verse number="36">עודם מדברים כדברים האלה והוא ישוע עמד בתוכם ויאמר אליהם שלום לכם׃</verse>
				<verse number="37">והמה חתו ונבעתו ויחשבו כי־רוח ראו׃</verse>
				<verse number="38">ויאמר אליהם מה־זה אתם נבהלים ועל־מה־זה מחשבות עלות בלבבכם׃</verse>
				<verse number="39">ראו את־ידי ואת־רגלי כי אנכי הוא משוני וראו כי רוח אין לו בשר ועצמות כאשר אתם ראים שיש־לי׃</verse>
				<verse number="40">ואחרי אמרו את־זאת הראה אתם את ידיו ואת רגליו׃</verse>
				<verse number="41">והם עוד לא האמינו משמחה ותמהו ויאמר אליהם היש־לכם פה דבר־אכל׃</verse>
				<verse number="42">ויתנו לפניו חלק דג צלוי ומעט צוף דבש׃</verse>
				<verse number="43">ויקח ויאכל לעיניהם׃</verse>
				<verse number="44">ויאמר אליהם אלה הם הדברים אשר דברתי אליכם בעוד היותי עמכם כי המלא ימלא כל־הכתוב עלי בתורת משה ובנביאים ובתהלים׃</verse>
				<verse number="45">אז פתח את־לבבם להבין את־הכתובים׃</verse>
				<verse number="46">ויאמר אליהם כן כתוב וכן נגזר אשר יענה המשיח ויקום מן־המתים ביום השלישי׃</verse>
				<verse number="47">ואשר תקרא בשמו תשובה וסליחת החטאים בכל־הגוים החל מירושלים׃</verse>
				<verse number="48">ואתם עדים בזאת׃</verse>
				<verse number="49">והנני שולח עליכם את הבטחת אבי ואתם שבו בעיר ירושלים עד כי־תלבשו עז ממרום׃</verse>
				<verse number="50">ויוליכם מחוץ לעיר עד־בית היני וישא את־ידיו ויברכם׃</verse>
				<verse number="51">ויהי בברכו אתם ויפרד מאתם וינשא השמימה׃</verse>
				<verse number="52">והם השתחוו־לו וישובו לירושלים בשמחה גדולה׃</verse>
				<verse number="53">ויהיו תמיד במקדש מהללים ומברכים את־האלהים אמן׃</verse>
			</chapter>
		</book>
		<book number="43">
			<chapter number="1">
				<verse number="1">בראשית היה הדבר והדבר היה את האלהים ואלהים היה הדבר׃</verse>
				<verse number="2">הוא היה בראשית אצל האלהים׃</verse>
				<verse number="3">הכל נהיה על־ידו ומבלעדיו לא נהיה כל־אשר נהיה׃</verse>
				<verse number="4">בו היו חיים והחיים היו אור בני האדם׃</verse>
				<verse number="5">והאור בחשך זרח והחשך לא השיגו׃</verse>
				<verse number="6">ויהי איש שלוח מאת האלהים ושמו יוחנן׃</verse>
				<verse number="7">הוא בא לעדות להעיד על־האור למען יאמינו כלם על־ידו׃</verse>
				<verse number="8">הוא לא־היה האור כי אם־להעיד על־האור׃</verse>
				<verse number="9">האור האמתי המאיר לכל־אדם היה בא אל־העולם׃</verse>
				<verse number="10">בעולם היה ועל־ידו נהיה העולם והעולם לא הכירו׃</verse>
				<verse number="11">הוא בא אל־אשר לו ואשר־המה לו לא קבלהו׃</verse>
				<verse number="12">והמקבלים אתו נתן־עז למו להיות בנים לאלהים המאמינים בשמו׃</verse>
				<verse number="13">אשר לא מדם ולא מחפץ הבשר אף לא־מחפץ גבר כי אם־מאלהים נולדו׃</verse>
				<verse number="14">והדבר נהיה בשר וישכן בתוכנו ונחזה תפארתו כתפארת היחיד הנולד מן־האב רב־חסד ואמת׃</verse>
				<verse number="15">ויוחנן מעיד עליו ויקרא לאמר הנה זה הוא אשר אמרתי עליו הבא אחרי היה לפני כי קדם־לי היה׃</verse>
				<verse number="16">וממלואו לקחנו כלנו חסד על־חסד׃</verse>
				<verse number="17">כי התורה נתנה ביד־משה והחסד והאמת באו על־ידי ישוע המשיח׃</verse>
				<verse number="18">את האלהים לא־ראה איש מעולם הבן היחיד אשר בחיק האב הוא הודיע׃</verse>
				<verse number="19">וזאת היא עדות יוחנן בשלח היהודים מירושלים כהנים ולוים לשאל אתו מי אתה׃</verse>
				<verse number="20">ויודה ולא כחש ויודה לאמר אני אינני המשיח׃</verse>
				<verse number="21">וישאלו אתו מי אפוא אתה האתה אליהו ויאמר אינני האתה הנביא ויען לא׃</verse>
				<verse number="22">ויאמרו אליו מי־זה אתה למען נשיב לשלחינו דבר מה־תאמר עליך׃</verse>
				<verse number="23">ויאמר אני קול קורא במדבר פנו דרך יהוה כאשר דבר ישעיהו הנביא׃</verse>
				<verse number="24">והמשלחים היו מן־הפרושים׃</verse>
				<verse number="25">וישאלהו ויאמרו אליו מדוע אפוא מטביל אתה אם־אינך המשיח או אליה או הנביא׃</verse>
				<verse number="26">ויען אתם יוחנן ויאמר אנכי מטביל במים ובתוככם עומד אשר לא ידעתם אותו׃</verse>
				<verse number="27">הוא הבא אחרי אשר היה לפני ואני נקלתי מהתיר שרוך נעליו׃</verse>
				<verse number="28">זאת היתה בבית עברה מעבר לירדן מקום אשר יוחנן מטביל שם׃</verse>
				<verse number="29">ויהי ממחרת וירא יוחנן את־ישוע בא אליו ויאמר הנה שה האלהים הנשא חטאת העולם׃</verse>
				<verse number="30">זה הוא אשר אמרתי עליו אחרי יבא איש אשר היה לפני כי קדם־לי היה׃</verse>
				<verse number="31">ואני לא ידעתיו כי אם־בעבור יגלה בישראל באתי אני לטבל במים׃</verse>
				<verse number="32">ויעד יוחנן ויאמר חזיתי הרוח כדמות יונה ירדת משמים ותנח עליו׃</verse>
				<verse number="33">ואני לא ידעתיו אולם השלח אתי לטבל במים הוא אמר אלי את אשר־תראה הרוח ירדת ונחה עליו הנה זה הוא אשר יטבל ברוח הקדש׃</verse>
				<verse number="34">ואני ראיתי ואעידה כי זה הוא בן־האלהים׃</verse>
				<verse number="35">ויהי ממחרת ויסף יוחנן ויעמד ושנים מתלמידיו עמו׃</verse>
				<verse number="36">ויבט אל־ישוע והוא מתהלך ויאמר הנה שה האלהים׃</verse>
				<verse number="37">ושני תלמידיו שמעו את־דברו וילכו אחרי ישוע׃</verse>
				<verse number="38">ויפן ישוע אחריו וירא אתם הלכים אחריו ויאמר אליהם מה־תבקשו ויאמרו אליו רבי פרושו מורי איפה תלין׃</verse>
				<verse number="39">ויאמר אליהם באו וראו ויבאו ויראו את־מקום מלונו וישבו עמו ביום ההוא והעת כשעה העשירית׃</verse>
				<verse number="40">ואחד מן־השנים אשר שמעו מאת יוחנן והלכו אחריו הוא אנדרי אחי שמעון פטרוס׃</verse>
				<verse number="41">הוא פגש בראשונה את שמעון אחיו ויאמר אליו את־המשיח מצאנו אשר תרגומו כריסטוס׃</verse>
				<verse number="42">ויוליכהו אל־ישוע ויהי כהביט אליו ישוע ויאמר שמעון בן־יונה לך יקרא כיפא אשר תרגומו פטרוס׃</verse>
				<verse number="43">ויהי ממחרת ויואל ישוע לצאת הגלילה וימצא את־פילפוס ויאמר אליו לך אחרי׃</verse>
				<verse number="44">ופילפוס היה מבית־צידה עיר אנדרי ופטרוס׃</verse>
				<verse number="45">ויפגע פילפוס את־נתנאל ויאמר אליו מצאנו אתו אשר כתב משה בספר התורה והנביאים את־ישוע בן־יוסף מנצרת׃</verse>
				<verse number="46">ויאמר אליו נתנאל המנצרת תצא־לנו טובה ויאמר אליו פילפוס בא וראה׃</verse>
				<verse number="47">וירא ישוע את־נתנאל בא לקראתו ויאמר עליו הנה באמת בן־ישראל אשר אין־בו רמיה׃</verse>
				<verse number="48">ויאמר אליו נתנאל מאין ידעתני ויען ישוע ויאמר לו בטרם קרא לך פילפוס בהיותך תחת התאנה אנכי ראיתיך׃</verse>
				<verse number="49">ויען נתנאל ויאמר אליו רבי אתה בן־אלהים אתה הוא מלך ישראל׃</verse>
				<verse number="50">ויען ישוע ויאמר אליו על־אמרי לך כי־תחת התאנה ראיתיך האמנת הנה גדלות מאלה תראה׃</verse>
				<verse number="51">ויאמר אליו אמן אמן אני אמר לכם מעתה תראו השמים נפתחים ומלאכי אלהים עלים וירדים על בן־האדם׃</verse>
			</chapter>
			<chapter number="2">
				<verse number="1">וביום השלישי היתה חתנה בקנה אשר בגליל ואם ישוע היתה שם׃</verse>
				<verse number="2">וישוע ותלמידיו היו גם־הם קרואים אל־החתנה׃</verse>
				<verse number="3">ויחסר היין ותאמר אם ישוע אליו יין אין להם׃</verse>
				<verse number="4">ויאמר אליה ישוע מה־לי ולך אשה עתי עדין לא־באה׃</verse>
				<verse number="5">ותאמר אמו אל־המשרתים ככל־אשר יאמר לכם תעשו׃</verse>
				<verse number="6">והנה ששה כדי־אבן ערוכים שם כמשפט היהודים לטהרתם שתים או־שלש בתים יכיל כל־אחד׃</verse>
				<verse number="7">ויאמר אליהם ישוע מלאו לכם הכדים מים וימלאום עד־למעלה׃</verse>
				<verse number="8">ויאמר שאבו־נא והביאו אל־רב המסבה ויביאו׃</verse>
				<verse number="9">ויטעם רב המסבה את־המים אשר נהפכו ליין ולא ידע מאין הוא ואולם המשרתים אשר־שאבו את־המים ידעו ויקרא רב־המסבה אל־החתן׃</verse>
				<verse number="10">ויאמר אליו כל־איש יתן בראשונה את־היין הטוב וכאשר ישכרו יתן להם את־הגרוע ואתה צפנת היין הטוב עד־עתה׃</verse>
				<verse number="11">זאת תחלת האתות אשר עשה ישוע בקנה אשר בארץ הגליל וגלה את־כבודו ויאמינו בו תלמידיו׃</verse>
				<verse number="12">ויהי אחרי־כן וירד אל־כפר נחום הוא ואמו ואחיו ותלמידיו ולא ארכו ימי שבתם שם׃</verse>
				<verse number="13">ויקרבו ימי חג־הפסח אשר ליהודים ויעל ישוע ירושלים׃</verse>
				<verse number="14">וימצא במקדש מכרי בקר וצאן ובני יונה ואת מחליפי־כסף ישבים שם׃</verse>
				<verse number="15">ויקח חבלים ויעבתם לשוט ויגרש כלם מן־המקדש ואת הצאן ואת הבקר ויפזר את־מעות השלחנים ויהפך שלחנתיהם׃</verse>
				<verse number="16">ואל־מכרי היונים אמר הוציאו אלה מזה ואל־תעשו את־בית אבי לבית מסחר׃</verse>
				<verse number="17">ויזכרו תלמידיו את־הכתוב כי־קנאת ביתך אכלתני׃</verse>
				<verse number="18">ויענו היהודים ויאמרו אליו איזו אות תראנו כי כזאת אתה עשה׃</verse>
				<verse number="19">ויען ישוע ויאמר אליהם הרסו את־ההיכל הזה ובשלשה ימים אקימנו׃</verse>
				<verse number="20">ויאמרו היהודים הנה זה ארבעים ושש שנה נבנה ההיכל הזה ואתה בשלשה ימים תקימנו׃</verse>
				<verse number="21">והוא דבר על־היכל גויתו׃</verse>
				<verse number="22">ואחרי קומו מן־המתים זכרו תלמידיו כי־זאת אמר להם ויאמינו בכתוב ובדבר אשר־דבר ישוע׃</verse>
				<verse number="23">ויהי בהיתו בירושלים בחג־הפסח האמינו רבים בשמו כי ראו האתות אשר עשה׃</verse>
				<verse number="24">והוא ישוע לא הפקיד את־עצמו בידם על־אשר ידע את־כלם׃</verse>
				<verse number="25">ולא הצטרך לעדות איש על־האדם כי הוא ידע מה־בקרב האדם׃</verse>
			</chapter>
			<chapter number="3">
				<verse number="1">ויהי איש אחד בתוך הפרושים ושמו נקדימון שר ליהודים׃</verse>
				<verse number="2">ויבא אל־ישוע לילה ויאמר אליו רבי ידענו כי אתה מורה מאת אלהים באת כי לא־יוכל איש לעשות האתות אשר אתה עשה בלתי אם־האלהים עמו׃</verse>
				<verse number="3">ויען ישוע ויאמר אליו אמן אמן אני אמר לך אם־לא יולד איש מלמעלה לא־יוכל לראות מלכות האלהים׃</verse>
				<verse number="4">ויאמר אליו נקדימון איך יולד אדם והוא זקן הכי שוב ישוב אל־בטן אמו ויולד׃</verse>
				<verse number="5">ויען ישוע אמן אמן אני אמר לך אם־לא יולד איש מן־המים והרוח לא־יוכל לבוא אל־מלכות האלהים׃</verse>
				<verse number="6">הנולד מן־הבשר בשר הוא והנולד מן־הרוח רוח הוא׃</verse>
				<verse number="7">אל־תתמה על־אמרי לך כי עליכם להולד מלמעלה׃</verse>
				<verse number="8">הרוח באשר יחפץ שם הוא נשב ואתה תשמע את־קולו אך לא תדע מאין בא ואנה הוא הולך כן כל־הנולד מן־הרוח׃</verse>
				<verse number="9">ויען נקדימון ויאמר אליו איכה תהיה כזאת׃</verse>
				<verse number="10">ויען ישוע ויאמר אליו רבן של ישראל אתה וזאת לא ידעת׃</verse>
				<verse number="11">אמן אמן אני אמר לך כי את אשר־ידענו נדבר ואת אשר־ראינו נעיד ואתם לא תקבלו עדותנו׃</verse>
				<verse number="12">אם־אמרתי אליכם דברי הארץ ואינכם מאמינים איך תאמינו באמרי אליכם דברי השמים׃</verse>
				<verse number="13">ואיש לא־עלה השמימה בלתי אם־אשר ירד מן־השמים בן־האדם אשר הוא בשמים׃</verse>
				<verse number="14">וכאשר הגביה משה את־הנחש במדבר כן צריך בן־האדם להנשא׃</verse>
				<verse number="15">למען לא יאבד כל־המאמין בו כי אם־יחיה חיי עולמים׃</verse>
				<verse number="16">כי־ככה אהב האלהים את־העולם עד־אשר נתן את־בנו את־יחידו הנולד ממנו למען לא־יאבד כל־המאמין בו כי אם־יחיה חיי עולמים׃</verse>
				<verse number="17">כי האלהים לא־שלח את־בנו אל־העולם לדין את־העולם כי אם־למען יושע בו העולם׃</verse>
				<verse number="18">המאמין בו לא ידון ואשר לא־יאמין בו כבר נדון כי לא־האמין בשם הבן היחיד הנולד לאלהים׃</verse>
				<verse number="19">וזה הוא הדין כי האור בא אל־העולם ובני האדם אהבו החשך מן־האור כי רעים מעשיהם׃</verse>
				<verse number="20">כי כל־פעל עולה ישנא את־האור ולא יבא לאור פן יוכחו־מעשיו׃</verse>
				<verse number="21">אבל עשה האמת יבא לאור למען יגלו מעשיו כי נעשו באלהים׃</verse>
				<verse number="22">ויהי אחרי הדברים האלה ויבא ישוע ותלמידיו אל־ארץ יהודה ויגר־שם עמהם ויטבל׃</verse>
				<verse number="23">וגם יוחנן היה טבל בעינון קרוב לשלם כי־שמה מים לרב ויבאו ויטבלו׃</verse>
				<verse number="24">כי עוד לא־נתן יוחנן אל־בית הסהר׃</verse>
				<verse number="25">ויהי־ריב בין תלמידי יוחנן ובין היהודים על־דבר הטהרה׃</verse>
				<verse number="26">ויבאו אל־יוחנן ויאמרו אליו רבי האיש אשר היה עמך בעבר הירדן ואשר העידת עליו הנו טבל וכלם באים אליו׃</verse>
				<verse number="27">ויען יוחנן לא־יוכל איש לקחת דבר בלתי אם־נתן־לו מן־השמים׃</verse>
				<verse number="28">ואתם עדי כי אמרתי אנכי אינני המשיח רק־שלוח אני לפניו׃</verse>
				<verse number="29">אשר־לו הכלה הוא החתן ורע החתן העמד ושמע אתו שמוח ישמח לקול החתן הנה שמחתי זאת עתה שלמה׃</verse>
				<verse number="30">הוא יגדל הלוך וגדל ואני אחסר הלוך וחסור׃</verse>
				<verse number="31">הבא ממעל נעלה על־כל ואשר מארץ מארץ הוא ומארץ ידבר הבא משמים נעלה על־כל׃</verse>
				<verse number="32">ואת אשר ראה ושמע את־זאת יעיד ואין מקבל עדותו׃</verse>
				<verse number="33">ואשר קבל עדותו חתום חתם כי האלהים אמת׃</verse>
				<verse number="34">כי את־אשר שלחו אלהים דברי אלהים ידבר כי־לא במדה נתן אלהים את־הרוח׃</verse>
				<verse number="35">האב אהב את־בנו ואת־כל נתן בידו׃</verse>
				<verse number="36">כל־המאמין בבן יש־לו חיי עולמים ואשר לא יאמין בבן לא יראה חיים כי אם־חרון אלהים ישכן עליו׃</verse>
			</chapter>
			<chapter number="4">
				<verse number="1">ויהי כאשר נודע לאדון כי שמעו הפרושים אשר ישוע העמיד והטביל תלמידים הרבה מיוחנן׃</verse>
				<verse number="2">ואולם ישוע הוא לא הטביל כי אם־תלמידיו׃</verse>
				<verse number="3">ויעזב את־ארץ יהודה וילך שנית הגלילה׃</verse>
				<verse number="4">ויהי־לו לעבר בארץ שמרון׃</verse>
				<verse number="5">ויבא לעיר מערי שמרון ושמה סוכר היא ממול חלקת השדה אשר־נתנה יעקב לבנו ליוסף׃</verse>
				<verse number="6">ושם באר יעקב וישוע היה עיף מן־הדרך וישב־לו על־הבאר והעת כשעה הששית׃</verse>
				<verse number="7">ותבא אשה משמרון לשאב־מים ויאמר אליה ישוע תני־נא לי לשתות׃</verse>
				<verse number="8">כי תלמידיו הלכו העירה לקנות אכל׃</verse>
				<verse number="9">ותאמר אליו האשה השמרונית הן יהודי אתה ואיככה תשאל ממני לשתות ואנכי אשה שמרונית כי־לא יתערבו היהודים עם־השמרונים׃</verse>
				<verse number="10">ויען ישוע ויאמר אליה לו ידעת את־מתת אלהים ומי הוא האמר אליך תני־נא לי לשתות כי עתה שאלת ממנו ונתן לך מים חיים׃</verse>
				<verse number="11">ותאמר אליו האשה אדני הן אין־לך כלי לשאב־בו והבאר עמקה ומאין לך אפוא מים חיים׃</verse>
				<verse number="12">האתה גדול מיעקב אבינו אשר נתן־לנו את־הבאר הזאת וישת ממנה הוא ובניו ובעירו׃</verse>
				<verse number="13">ויען ישוע ויאמר אליה כל־השתה מן־המים האלה ישוב ויצמא׃</verse>
				<verse number="14">ואשר ישתה מן־המים אשר אנכי נתן לו לא יצמא לעולם כי המים אשר אתן־לו יהיו בקרבו למקור מים נבעים לחיי העולמים׃</verse>
				<verse number="15">ותאמר אליו האשה אדני תנה־לי המים ההם למען לא־אצמא עוד ולא אוסיף לבוא הנה לשאב׃</verse>
				<verse number="16">ויאמר אליה ישוע לכי וקראי לאישך ושובי הלום׃</verse>
				<verse number="17">ותען האשה ותאמר אין לי איש ויאמר אליה ישוע כן דברת אין לי איש׃</verse>
				<verse number="18">כי בעלים חמשה היו לך ואשר לך עתה איננו בעלך לכן אמת הדבר אשר דברת׃</verse>
				<verse number="19">ותאמר אליו האשה אדני ראה אנכי כי נביא אתה׃</verse>
				<verse number="20">אבותינו השתחוו בהר הזה ואתם אמרים כי ירושלים היא המקום הנבחר להשתחות שמה׃</verse>
				<verse number="21">ויאמר אליה ישוע אשה האמיני לי כי תבוא שעה אשר לא־בהר הזה אף־לא בירושלים תשתחוו לאב׃</verse>
				<verse number="22">אתם משתחוים אל־אשר לא ידעתם ואנחנו משתחוים אל־אשר ידענו כי הישועה מן־היהודים היא׃</verse>
				<verse number="23">אולם תבוא שעה ועתה היא אשר עבדי אל־האמתים ישתחוו לאב ברוח ובאמת כי במשתחוים כאלה חפץ האב׃</verse>
				<verse number="24">האלהים רוח הוא והמשתחוים לו צריכים להשתחות ברוח ובאמת׃</verse>
				<verse number="25">ותאמר אליו האשה ידעתי כי־יבא המשיח הנקרא כריסטוס הוא בבאו יגיד לנו את־כל׃</verse>
				<verse number="26">ויאמר אליה ישוע אני הוא המדבר אליך׃</verse>
				<verse number="27">ויהי הוא מדבר ככה ותלמידיו באו ויתמהו על־דברו עם־אשה אך לא אמר־לו איש מה־זה תשאל או מה־תדבר עמה׃</verse>
				<verse number="28">ותעזב האשה את־כדה ותלך העירה ותאמר אל־האנשים׃</verse>
				<verse number="29">באו וראו איש אשר הגיד לי כל־אשר עשיתי הכי־זה הוא המשיח׃</verse>
				<verse number="30">ויצאו מן־העיר ויבאו אליו׃</verse>
				<verse number="31">טרם יבאו ותלמידיו בקשו ממנו לאמר אכל־נא אדני׃</verse>
				<verse number="32">ויאמר אליהם יש־לי אכל לאכל אשר אתם לא ידעתם׃</verse>
				<verse number="33">ויאמרו התלמידים איש אל־רעהו הכי הביא לו איש לאכל׃</verse>
				<verse number="34">ויאמר אליהם ישוע מאכלי הוא לעשות רצון שלחי ולהשלים מעשהו׃</verse>
				<verse number="35">הלא אתם תאמרו כי־עוד ארבעה חדשים והקציר בא הנה אני אמר לכם שאו עיניכם וראו השדות כי־כבר הלבינו לקציר׃</verse>
				<verse number="36">והקוצר יקח שכרו ויאסף תבואה לחיי עולמים למען ישמחו יחדו גם הזרע גם הקוצר׃</verse>
				<verse number="37">כי בזאת אמת המשל כי זה זרע ואחר יקצר׃</verse>
				<verse number="38">אנכי שלחתי אתכם לקצר את־אשר לא עמלתם בו ואחרים עמלו ואתם נכנסתם בעמלם׃</verse>
				<verse number="39">ויאמינו בו שמרונים רבים מן־העיר ההיא על־דבר האשה אשר העידה לאמר הוא הגיד לי את־כל־אשר עשיתי׃</verse>
				<verse number="40">ויהי כאשר באו אליו השמרונים וישאלו ממנו לשבת אתם וישב שם יומים׃</verse>
				<verse number="41">ועוד רבים מהמה האמינו בו בעבור דברו׃</verse>
				<verse number="42">ויאמרו אל־האשה מעתה לא־בעבור מאמרך נאמין כי באזנינו שמענו ונדע כי־אמנם זה הוא המשיח מושיע העולם׃</verse>
				<verse number="43">ויהי מקץ שני הימים ויצא משם ללכת הגלילה׃</verse>
				<verse number="44">אף כי הוא ישוע העיד כי נביא בארץ מולדתו איננו נכבד׃</verse>
				<verse number="45">ויהי הוא בא ארץ הגליל ויאספהו אנשי הגליל כי ראו את כל־אשר עשה בירושלים בימי החג כי גם־הם עלו לחג את־החג׃</verse>
				<verse number="46">ויבא ישוע עוד הפעם אל־קנה אשר בגליל מקום שומו המים ליין ואיש היה מעבדי המלך ובנו חלה בכפר־נחום׃</verse>
				<verse number="47">ויהי כשמעו כי־בא ישוע מיהודה לארץ הגליל וילך אליו וישאל מאתו לרדת ולרפא את־בנו כי קרב למות׃</verse>
				<verse number="48">ויאמר אליו ישוע אם־לא תראו אתות ומופתים לא תאמינו׃</verse>
				<verse number="49">ויאמר אליו האיש אשר מעבדי המלך אדני רדה־נא בטרם ימות בני׃</verse>
				<verse number="50">ויאמר אליו ישוע לך־לך בנך חי והאיש האמין לדבר אשר־דבר אליו ישוע וילך׃</verse>
				<verse number="51">ויהי ברדתו ויפגעו־בו עבדיו ויבשרו אתו כי־חי בנו׃</verse>
				<verse number="52">וידרש מאתם את־השעה אשר־בה רוח לו ויאמרו אליו תמול בשעה השביעית עזבתו הקדחת׃</verse>
				<verse number="53">וידע אביו כי היתה השעה אשר דבר־לו ישוע בנך חי ויאמן הוא וכל־ביתו׃</verse>
				<verse number="54">זה הוא האות השני אשר עשה ישוע בבאו מיהודה לארץ הגליל׃</verse>
			</chapter>
			<chapter number="5">
				<verse number="1">אחר הדברים האלה היה חג ליהודים ויעל ישוע ירושלים׃</verse>
				<verse number="2">ובירושלים ברכה קרובה לשער הצאן ושמה בלשון עברית בית־חסדא ולה חמשה אלמים׃</verse>
				<verse number="3">שמה שכבו חולים ועורים ופסחים ויבשי־כח לרב והמה מיחלים לתנועת המים׃</verse>
				<verse number="4">כי מלאך ירד במועדו אל־הברכה וירעש את־מימיה והיה הירד ראשון אל־תוכה אחרי התגעשו המים הוא נרפא מכל־מחלה אשר דבקה בו׃</verse>
				<verse number="5">ואיש היה שם אשר חלה חליו זה שלשים ושמנה שנה׃</verse>
				<verse number="6">וירא אתו ישוע שכב וידע כי ארכו־לו ימי חליו ויאמר אליו התחפץ להרפא׃</verse>
				<verse number="7">ויען החולה אדני אין־איש אתי אשר ישליכני בהרעש המים אל־הברכה ובטרם אבא וירד אחר לפני׃</verse>
				<verse number="8">ויאמר אליו ישוע קום שא את־משכבך והתהלך׃</verse>
				<verse number="9">וכרגע שב האיש לאיתנו וישא את־משכבו ויתהלך והיום ההוא יום שבת היה׃</verse>
				<verse number="10">ויאמרו היהודים אל־האיש הנרפא שבת היום אסור לך לשאת את־משכבך׃</verse>
				<verse number="11">ויען אתם לאמר האיש אשר החלימני הוא אמר אלי שא את־משכבך והתהלך׃</verse>
				<verse number="12">וישאלהו מי זה האיש אשר אמר לך שא את־משכבך והתהלך׃</verse>
				<verse number="13">והנרפא לא ידע מי הוא כי סר ישוע וילך בהיות המון רב במקום ההוא׃</verse>
				<verse number="14">ויהי אחרי־כן וימצאהו ישוע בבית המקדש ויאמר אליו הנה נרפא־לך אל־תוסיף לחטא פן־תאנה אליך רעה גדולה מזאת׃</verse>
				<verse number="15">וילך האיש ויגד ליהודים כי־ישוע הוא אשר רפאו׃</verse>
				<verse number="16">ועל־כן רדפו היהודים את־ישוע ויבקשו המיתו על־כי־עשה כזאת בשבת׃</verse>
				<verse number="17">ויען אתם ישוע אבי פעל עד־עתה וגם־אנכי פעל׃</verse>
				<verse number="18">אז יוסיפו היהודים לבקש את־נפשו כי מלבד אשר חלל את־השבת עוד אמר כי האלהים הוא אביו וידמה לאלהים׃</verse>
				<verse number="19">ויען ישוע ויאמר אליהם אמן אמן אני אמר לכם לא־יוכל הבן לעשות דבר מנפשו בלתי את אשר־יראה את־אביו עשה כי את־אשר עשה הוא גם־הבן יעשה כמהו׃</verse>
				<verse number="20">כי האב אהב את־הבן ומראה אתו כל אשר יעשה ועוד מעשים גדולים מאלה יראהו למען תתמהו׃</verse>
				<verse number="21">כי כאשר האב יעיר ויחיה את־המתים כן גם־הבן יחיה את־אשר יחפץ׃</verse>
				<verse number="22">כי האב לא־ידין איש כי אם־כל־המשפט נתן לבן למען יכבדו כלם את־הבן כאשר יכבדו את־האב׃</verse>
				<verse number="23">מי אשר לא־יכבד את־הבן גם את־האב אשר שלחו איננו מכבד׃</verse>
				<verse number="24">אמן אמן אני אמר לכם השמע דברי ומאמין לשלחי יש־לו חיי עולמים ולא יבא במשפט כי־עבר ממות לחיים׃</verse>
				<verse number="25">אמן אמן אני אמר לכם כי־תבוא שעה ועתה היא אשר ישמעו המתים את־קול בן־האלהים והשמעים חיה יחיו׃</verse>
				<verse number="26">כי כאשר לאב יש חיים בעצמו כן נתן גם־לבן להיות־לו חיים בעצמו׃</verse>
				<verse number="27">ואף־שלטן נתן לו לעשות משפט כי בן־אדם הוא׃</verse>
				<verse number="28">אל־תתמהו על־זאת כי הנה שעה באה אשר כל־שכני קבר את־קולו ישמעון׃</verse>
				<verse number="29">ויצאו עשי הטוב לתקומת החיים ועשי הרע לתקומת המשפט׃</verse>
				<verse number="30">לא אוכל לעשות דבר מנפשי כאשר אשמע כן אשפט ומשפטי משפט־צדק כי לא אבקש רצוני כי אם־רצון האב אשר שלחני׃</verse>
				<verse number="31">אם־אנכי מעיד עלי עדותי איננה נאמנה׃</verse>
				<verse number="32">יש אחר המעיד עלי וידעתי כי עדותו אשר־הוא מעיד עלי נאמנה היא׃</verse>
				<verse number="33">אתם שלחתם אל־יוחנן והוא העיד על־האמת׃</verse>
				<verse number="34">ואני אינני לקח עדות מאדם אך אמרתי זאת למען תושעון׃</verse>
				<verse number="35">הוא היה הנר הדלק והמאיר ואתם רציתם לשוש כשעה לאורו׃</verse>
				<verse number="36">ואני יש־לי עדות גדולה מעדות יוחנן כי המעשים אשר נתן־לי אבי להשלימם המעשים האלה אשר־אני עשה מעידים עלי כי האב שלחני׃</verse>
				<verse number="37">והאב אשר שלחני הוא מעיד עלי ואתם את־קולו לא־שמעתם מעולם ותמונתו לא ראיתם׃</verse>
				<verse number="38">ודברו איננו שכן בקרבכם כי אינכם מאמינים לשלוחו׃</verse>
				<verse number="39">דרשו בכתובים אשר תחשבו שיש לכם חיי עולמים בהם והמה המעידים עלי׃</verse>
				<verse number="40">ואתם אינכם אבים לבוא אלי להיות לכם חיים׃</verse>
				<verse number="41">לא־אקח כבוד מבני אדם׃</verse>
				<verse number="42">אכן ידעתי אתכם כי אין־אהבת אלהים בקרבכם׃</verse>
				<verse number="43">אני הנה באתי בשם אבי ולא קבלתם אתי ואם־יבא אחר בשם עצמו אתו תקבלו׃</verse>
				<verse number="44">איך תוכלו להאמין אתם הלקחים כבוד איש מרעהו ואת־הכבוד אשר מאת־האלהים היחיד לא תבקשו׃</verse>
				<verse number="45">אל־תחשבו כי אנכי אטען נגדכם לפני אבי משה הוא הטען נגדכם אשר־לו תיחלו׃</verse>
				<verse number="46">כי לו האמנתם למשה גם־לי תאמינו כי הוא כתב עלי׃</verse>
				<verse number="47">ואם־לכתביו אינכם מאמינים איכה לדברי תאמינו׃</verse>
			</chapter>
			<chapter number="6">
				<verse number="1">ויהי אחרי־כן ויצא ישוע אל־עבר ים־הגליל אשר לטיבריה׃</verse>
				<verse number="2">וילכו אחריו המון עם־רב כי ראו אותתיו אשר עשה עם־החולים׃</verse>
				<verse number="3">ויעל ישוע על־ההר וישב־שם הוא ותלמידיו׃</verse>
				<verse number="4">וימי הפסח חג היהודים קרבו לבוא׃</verse>
				<verse number="5">וישא ישוע את־עיניו וירא עם־רב בא אליו ויאמר אל־פילפוס מאין נקנה־להם לחם לאכל׃</verse>
				<verse number="6">ואך למען נסות אתו דבר־זאת כי הוא ידע את־אשר יעשה׃</verse>
				<verse number="7">ויען אתו פילפוס לחם מאתים דינר לא־ימצא להם לקחת לו איש איש מעט׃</verse>
				<verse number="8">ויאמר אליו אחד מתלמידיו אנדרי אחי שמעון פטרוס׃</verse>
				<verse number="9">יש־פה נער אשר־לו חמש ככרות־לחם שערים ושני דגים אך־אלה מה־המה לעם־רב כזה׃</verse>
				<verse number="10">ויאמר ישוע צוו את־העם לשבת ארצה וירק דשא לרב היה במקום ההוא וישבו לארץ כחמשת אלפי־איש במספר׃</verse>
				<verse number="11">ויקח ישוע את־ככרות הלחם ויברך ויתן לתלמידיו והתלמידים אל־המסבים וככה גם מן־הדגים כאות נפשם׃</verse>
				<verse number="12">ויהי כאשר שבעו ויאמר אל־תלמידיו אספו את־פתותי לחם הנותרים למען לא־יאבד מאומה׃</verse>
				<verse number="13">ויאספו וימלאו שנים־עשר סלים בפתותי חמש ככרות־לחם השעורים הנותרים לאכליהם׃</verse>
				<verse number="14">ויהי כראות האנשים את־האות הזה אשר עשה ישוע ויאמרו הנה־זה הוא באמת הנביא הבא לעולם׃</verse>
				<verse number="15">וידע ישוע כי־יבאו ויתפשהו להמליך אותו וימלט עוד הפעם אל־ההר הוא לבדו׃</verse>
				<verse number="16">ויהי בערב וירדו תלמידיו אל־הים ויבאו באניה ויעברו אל־עבר הים אל־כפר נחום׃</verse>
				<verse number="17">ויכס אתם החשך וישוע לא־בא אליהם׃</verse>
				<verse number="18">ויסער הים כי־רוח גדולה נושבת׃</verse>
				<verse number="19">והם חתרו במשוטיהם כדרך עשרים וחמש או שלשים ריס ויראו את־ישוע מתהלך על־הים הלוך וקרב אל־האניה וייראו׃</verse>
				<verse number="20">ויאמר אליהם אני הוא אל־תיראו׃</verse>
				<verse number="21">ויואילו לקחת אתו אל־האניה ורגע הגיעה האניה לארץ אשר הם הלכים שמה׃</verse>
				<verse number="22">ויהי ממחרת וירא המון העם העמד מעבר לים כי לא היתה אניה בזה בלתי אחת אשר ירדו־בה תלמידיו וכי ישוע לא־בא עם־תלמידיו אל־האניה אך תלמידיו לבדם נסעו מזה׃</verse>
				<verse number="23">ואניות אחרות באו מטיבריה קרוב למקום אשר אכלו־שם את־הלחם בברכת האדון׃</verse>
				<verse number="24">ויהי כראות המון העם כי ישוע איננו שם אף־לא תלמידיו וירדו גם־הם באניות ויבאו אל־כפר נחום לבקש את־ישוע׃</verse>
				<verse number="25">וכאשר מצאו אתו מעבר הים ויאמרו אליו רבי מתי באת הלם׃</verse>
				<verse number="26">ויען אתם ישוע ויאמר אמן אמן אני אמר לכם לא על־ראותכם את־האתות תבקשוני כי אם־על־אשר אכלתם מן־הלחם ותשבעו׃</verse>
				<verse number="27">אל־תעמלו במאכל אשר יאבד כי אם־במאכל הקים לחיי עולמים אשר בן־האדם יתננו לכם כי־בו חתם חותמו אביו האלהים׃</verse>
				<verse number="28">ויאמרו אליו מה־נעשה לפעל פעלות אלהים׃</verse>
				<verse number="29">ויען ישוע ויאמר אליהם זאת פעלת אלהים כי־תאמינו בזה אשר הוא שלחו׃</verse>
				<verse number="30">ויאמרו אליו מה־אפוא האות אשר תעשה למען נראה ונאמין בך מה־תפעל׃</verse>
				<verse number="31">אבותינו אכלו את־המן במדבר כאשר כתוב לחם מן־השמים נתן־למו לאכל׃</verse>
				<verse number="32">ויאמר אליהם ישוע אמן אמן אני אמר לכם לא משה נתן לכם את־הלחם מן־השמים כי אם־אבי נתן לכם את־הלחם מן־השמים האמתי׃</verse>
				<verse number="33">כי־לחם אלהים הוא היורד מן־השמים ונתן חיים לעולם׃</verse>
				<verse number="34">ויאמרו אליו אדני תנה־לנו תמיד את־הלחם הזה׃</verse>
				<verse number="35">ויאמר להם ישוע אנכי הוא לחם החיים כל־הבא אלי לא ירעב ואשר יאמין בי לא יצמא עוד׃</verse>
				<verse number="36">ואני הנה אמרתי לכם כי גם־חזיתם אתי ולא תאמינו׃</verse>
				<verse number="37">כל אשר יתננו־לי אבי יבוא אלי והבא אלי לא אהדפנו החוצה׃</verse>
				<verse number="38">כי ירדתי מן־השמים לא לעשות רצוני כי אם־רצון שלחי׃</verse>
				<verse number="39">וזה רצון האב אשר שלחני כי כל־אשר נתן לי לא־יאבד לי כי אם־אקימנו ביום האחרון׃</verse>
				<verse number="40">וזה רצון שלחי אשר כל־הראה את־הבן ומאמין בו יהיו־לו חיי עולמים ואני אקימנו ביום האחרון׃</verse>
				<verse number="41">וילנו עליו היהודים על־אמרו אנכי הוא הלחם הירד מן־השמים׃</verse>
				<verse number="42">ויאמרו הלא זה הוא ישוע בן־יוסף אשר־אנחנו ידעים את־אביו ואת־אמו ואיך יאמר מן־השמים באתי׃</verse>
				<verse number="43">ויען ישוע ויאמר אליהם אל־תלינו איש אל־רעהו׃</verse>
				<verse number="44">לא־יוכל איש לבוא אלי בלתי אם־ימשכהו אבי אשר שלחני ואני אקימנו ביום האחרון׃</verse>
				<verse number="45">הלא כתוב בנביאים וכל־בניך למודי יהוה לכן כל אשר שמע מן־האב ולמד יבא אלי׃</verse>
				<verse number="46">לא כאלו ראה איש את־האב בלתי הבא מאת האלהים הוא ראה את־האלהים׃</verse>
				<verse number="47">אמן אמן אני אמר לכם המאמין בי לו חיי עולמים׃</verse>
				<verse number="48">אנכי הוא לחם החיים׃</verse>
				<verse number="49">אבותיכם אכלו את־המן במדבר וימתו׃</verse>
				<verse number="50">זה הוא הלחם הירד מן־השמים למען יאכל־איש ממנו ולא ימות׃</verse>
				<verse number="51">אנכי הלחם החי הירד מן־השמים איש כי־יאכל מן־הלחם הזה יחיה לעולם והלחם אשר אתננו הוא בשרי אשר אני נתן בעד החיים בעולם׃</verse>
				<verse number="52">ויתוכחו היהודים איש עם־רעהו לאמר איכה יוכל זה לתת־לנו את־בשרו לאכל׃</verse>
				<verse number="53">ויאמר אליהם ישוע אמן אמן אני אמר לכם אם־לא תאכלו את־בשר בן־האדם ושתיתם את־דמו אין־לכם חיים בקרבכם׃</verse>
				<verse number="54">האכל את־בשרי והשתה את־דמי יש־לו חיי עולמים ואני אקימנו ביום האחרון׃</verse>
				<verse number="55">כי בשרי באמת הוא מאכל ודמי באמת הוא משקה׃</verse>
				<verse number="56">האכל את־בשרי ושתה את־דמי הוא ילין בי ואני בו׃</verse>
				<verse number="57">כאשר שלחני האב החי ואנכי חי בגלל אבי כן האכל אתי גם־הוא יחיה בגללי׃</verse>
				<verse number="58">זה הוא הלחם הירד מן־השמים לא כאשר אכלו אבותיכם את־המן וימתו האכל את־הלחם הזה יחיה לעולם׃</verse>
				<verse number="59">כזאת דבר בבית הכנסת בלמדו בכפר־נחום׃</verse>
				<verse number="60">ורבים מתלמידיו כשמעם אמרו קשה הדבר הזה מי יוכל לשמע אתו׃</verse>
				<verse number="61">ויבן ישוע בלבו כי תלמידיו מלינים על־זאת ויאמר אליהם הזאת לכם למכשול׃</verse>
				<verse number="62">מה־אפוא אם־תראו את־בן־האדם עלה אל־אשר היה־שם לפנים׃</verse>
				<verse number="63">הרוח הוא הנתן חיים והבשר אין־בו מועיל הדברים אשר אני דברתי אליכם רוח המה וחיים המה׃</verse>
				<verse number="64">אך־יש מכם אשר לא יאמינו כי ישוע ידע מראש מי הם אשר אינם מאמינים ומי המוסר אתו׃</verse>
				<verse number="65">ויאמר על־כן אמרתי לכם כי לא־יוכל איש לבוא אלי בלתי אם־נתן־לו מאת אבי׃</verse>
				<verse number="66">מן־העת הזאת רבים מתלמידיו נסגו אחור ולא יספו להתהלך אתו׃</verse>
				<verse number="67">ויאמר ישוע אל־שנים העשר היש את־נפשכם גם־אתם לסור ממני׃</verse>
				<verse number="68">ויען אתו שמעון פטרוס אדני אל־מי נלך דברי חיי עולמים עמך׃</verse>
				<verse number="69">ואנחנו האמנו ונדע כי אתה המשיח בן־אל חי ׃</verse>
				<verse number="70">ויען אתם ישוע הלא בחרתי אני בכם שנים העשר ואחד מכם שטן הוא׃</verse>
				<verse number="71">זאת אמר על־יהודה בן־שמעון איש קריות כי־עתיד היה למסרו והוא אחד משנים העשר׃</verse>
			</chapter>
			<chapter number="7">
				<verse number="1">אחרי הדברים האלה הלך ישוע בארץ הגליל הלוך ועבור כי לא אבה להתהלך ביהודה על־אשר בקשו היהודים להרגו׃</verse>
				<verse number="2">ויקרב חג היהודים הוא חג הסכות׃</verse>
				<verse number="3">ויאמרו אליו אחיו קום ולך מזה ארצה יהודה למען יראו גם־תלמידיך את־המעשים אשר־אתה עשה׃</verse>
				<verse number="4">כי לא־יעשה איש דבר בסתר והוא חפץ להתפרסם לכן אם־אתה עשה כאלה הגלה אל־העולם׃</verse>
				<verse number="5">כי־אחיו גם־הם לא האמינו בו׃</verse>
				<verse number="6">ויאמר אליהם ישוע עתי לא־באה עד־עתה ועתכם תמיד נכונה׃</verse>
				<verse number="7">לא־יוכל העולם לשנוא אתכם ואתי ישנא באשר אני מעיד עליו כי רעים מעלליו׃</verse>
				<verse number="8">עלו אתם לחג את־החג אני עוד לא אעלה אל־החג הזה כי עתי לא מלאה עד־עתה׃</verse>
				<verse number="9">כזאת דבר וישב בגליל׃</verse>
				<verse number="10">ויהי כאשר עלו אחיו לרגל ויעל גם־הוא לא בגלוי כי אם־כמסתתר׃</verse>
				<verse number="11">והיהודים בקשהו בחג ויאמרו איה הוא׃</verse>
				<verse number="12">ותהי תלונה רבה על־אדותיו בתוך העם אלה אמרו טוב הוא ואלה אמרו לא כי־מתעה הוא את־העם׃</verse>
				<verse number="13">אך אין־איש מדבר עליו בגלוי מפני יראת היהודים׃</verse>
				<verse number="14">ויהי בחצי ימי החג עלה ישוע אל־המקדש וילמד׃</verse>
				<verse number="15">ויתמהו היהודים ויאמרו איך ידע זה ספר והוא לא למד׃</verse>
				<verse number="16">ויען אתם ישוע ויאמר לקחי לא־שלי הוא כי אם־לאשר שלחני׃</verse>
				<verse number="17">האיש החפץ לעשות רצונו ידע לקחי אם־מאת אלהים הוא ואם־מנפשי אדבר׃</verse>
				<verse number="18">המדבר מנפשו כבוד עצמו יבקש אבל המבקש כבוד שלחו נאמן הוא ואין עולתה בו׃</verse>
				<verse number="19">הלא משה נתן לכם את־התורה ואין־איש מכם עשה התורה מדוע תבקשו להרגני׃</verse>
				<verse number="20">ויען העם ויאמר שד בקרבך מי מבקש להרגך׃</verse>
				<verse number="21">ויען ישוע ויאמר להם פעלה אחת פעלתי וכלכם עליה תתמהו׃</verse>
				<verse number="22">משה נתן לכם המילה אך לא ממשה היא כי אם־מן־האבות וביום השבת תמולו כל־זכר׃</verse>
				<verse number="23">ועתה אם־ימול זכר בשבת למען אשר לא־תופר תורת משה מה־תקצפו עלי כי רפאתי איש כלו בשבת׃</verse>
				<verse number="24">אל־תשפטו למראה עין כי אם־משפט־צדק שפטו׃</verse>
				<verse number="25">ויאמרו אנשים מישבי ירושלים הלא זה הוא אשר בקשו להמיתו׃</verse>
				<verse number="26">והנה הוא דבר בגלוי ולא יגערו בו האף אמנם ידעו ראשינו כי־באמת זה הוא המשיח׃</verse>
				<verse number="27">אך את־זה ידענו מאין הוא וכאשר יבוא המשיח לא־ידע איש אי־מזה הוא׃</verse>
				<verse number="28">אז קרא ישוע במקדש וילמד לאמר הן ידעתם אתי אף־ידעתם מאין אני ומנפשי לא־באתי אכן יש אמתי אשר שלחני ואתו לא ידעתם׃</verse>
				<verse number="29">ואני ידעתיו כי מאתו אני והוא שלחני׃</verse>
				<verse number="30">ויבקשו לתפשו ואיש לא־שלח בו יד כי לא־בא עתו׃</verse>
				<verse number="31">ורבים מן־העם האמינו בו ויאמרו אם־יבא המשיח הגם יעשה אתות רבות מאשר עשה זה׃</verse>
				<verse number="32">והפרושים שמעו את־העם מתלחשים עליו כזאת וישלחו הפרושים וראשי הכהנים משרתים לתפשו׃</verse>
				<verse number="33">ויאמר אליהם ישוע אך־למצער עודני עמכם והלכתי אל־אשר שלחני׃</verse>
				<verse number="34">תשחרנני ולא תמצאנני ובאשר אני שם אתם לא תוכלו לבוא׃</verse>
				<verse number="35">ויאמרו היהודים איש אל־רעהו אנה ילך זה ואנחנו לא נמצאהו הכי ילך אל־הנפוצים בין היונים וילמד אנשי יון׃</verse>
				<verse number="36">מה־זה הדבר אשר אמר תשחרנני ולא תמצאנני ובאשר אני שם אתם לא תוכלו לבוא׃</verse>
				<verse number="37">ויהי ביום החג האחרון הגדול עמד ישוע ויקרא לאמר איש כי יצמא יבא־נא אלי וישתה׃</verse>
				<verse number="38">המאמין בי כדבר הכתוב מבטנו ינהרו נהרי מים חיים׃</verse>
				<verse number="39">וזאת אמר על־הרוח אשר יקחהו המאמינים בו כי טרם־נתן רוח הקדש יען אשר ישוע עוד לא נתפאר׃</verse>
				<verse number="40">ורבים מהמון העם כשמעם את־הדבר הזה אמרו אכן זה הוא הנביא׃</verse>
				<verse number="41">ויש אשר אמרו זה הוא המשיח ואחרים אמרו המן־הגליל יבא המשיח׃</verse>
				<verse number="42">הלא הכתוב אמר כי מזרע דוד ומכפר בית־לחם מקום דוד יצא המשיח׃</verse>
				<verse number="43">ותהי מחלקת בתוך העם על־אדותיו׃</verse>
				<verse number="44">ומקצתם רצו לתפשו ואיש לא־שלח בו יד׃</verse>
				<verse number="45">וישובו המשרתים אל־הכהנים הגדולים והפרושים והמה אמרו אליהם מדוע לא־הבאתם אתו׃</verse>
				<verse number="46">ויענו העבדים מעולם לא־דבר איש כאיש הזה׃</verse>
				<verse number="47">ויאמרו אליהם הפרושים הכי נדחתם גם־אתם׃</verse>
				<verse number="48">הגם־האמין בו איש מן־השרים או מן־הפרושים׃</verse>
				<verse number="49">רק ההמון הזה אשר אינם ידעים את־התורה ארורים המה׃</verse>
				<verse number="50">ויאמר אליהם נקדימון אשר־בא אליו בלילה והוא היה אחד מהם׃</verse>
				<verse number="51">התשפט תורתנו איש בטרם תחקרהו לדעת את־אשר עשה׃</verse>
				<verse number="52">ויענו ויאמרו אליו הגם־אתה מן־הגליל דרש־נא וראה כי לא־קם נביא מן־הגליל׃</verse>
				<verse number="53">וילכו איש איש לביתו׃</verse>
			</chapter>
			<chapter number="8">
				<verse number="1">וישוע הלך אל־הר הזיתים׃</verse>
				<verse number="2">ויהי בבקר ויבא עוד אל־המקדש וכל־העם באו אליו וישב וילמדם׃</verse>
				<verse number="3">ויביאו הסופרים והפרושים אשה לפניו אשר נתפשה בשטותה ויעמידוה בתוך׃</verse>
				<verse number="4">ויאמרו אליו רבי האשה הזאת נתפשה כשנטמאת בנאופיה׃</verse>
				<verse number="5">ומשה צונו בתורה לסקל נשים כאלה ואתה מה־תאמר׃</verse>
				<verse number="6">ואך לנסות אתו דברו־זאת למצא עליו שטנה ויכף ישוע למטה ויתו באצבעו על־הקרקע כאינו שמע׃</verse>
				<verse number="7">ויהי כאשר הוסיפו לשאל אתו וישא את־עיניו ויאמר אליהם מי בכם זך בלי־פשע הוא ראשונה ידה־בה אבן׃</verse>
				<verse number="8">ויכף שנית למטה ויתו על־הקרקע׃</verse>
				<verse number="9">ויהי כשמעם ויך לבם אתם ויצאו אחד אחד החוצה החל מן־הזקנים ועד האחרונים ויותר ישוע לבדו והאשה נצבת בתוך׃</verse>
				<verse number="10">וישא ישוע את־עיניו וירא כי־אין איש בלתי האשה לבדה ויאמר אליה אשה איפה שטניך הכי הרשיעך איש׃</verse>
				<verse number="11">ותאמר לא אדני ויאמר אליה ישוע לכן גם־אני לא ארשיעך לכי לדרכך ואל־תחטאי עוד׃</verse>
				<verse number="12">ויסף ישוע וידבר אליהם לאמר אני אור העולם כל־ההלך אחרי לא יתהלך בחשכה כי־אור החיים יהיה־לו׃</verse>
				<verse number="13">ויאמרו הפרושים על־נפשך מעיד אתה עדותך איננה נאמנה׃</verse>
				<verse number="14">ויען ישוע ויאמר אליהם אף אם־אעיד על־נפשי עדותי נאמנה יען כי־ידעתי מאין באתי ואנה אני הלך ואתם לא ידעתם מאין באתי ואנה אלך׃</verse>
				<verse number="15">אתם לפי הבשר תשפטו ואני לא אשפט איש׃</verse>
				<verse number="16">ואם־אנכי אשפט משפטי אמת כי לא לבדי הנני כי אם־אני והאב אשר שלחני׃</verse>
				<verse number="17">וגם בתורתכם כתוב כי עדות שני אנשים נאמנה היא׃</verse>
				<verse number="18">אני הוא המעיד עלי וגם־האב אשר שלחני יעידני׃</verse>
				<verse number="19">ויאמרו אליו איו אביך ויען ישוע גם־אתי גם את־אבי לא ידעתם אלו אתי ידעתם כי עתה גם את־אבי ידעתם׃</verse>
				<verse number="20">כדברים האלה דבר ישוע בבית האוצר בלמדו במקדש ולא־תפשו איש כי לא־בא עתו׃</verse>
				<verse number="21">ויוסף ישוע ויאמר אליהם אני הלך מזה ותבקשוני ובחטאתכם תמותו אל־אשר אני הלך שמה אתם לא־תוכלו לבוא׃</verse>
				<verse number="22">ויאמרו היהודים ההמת ימית את־נפשו כי אמר אל־אשר אני הולך שמה אתם לא־תוכלו לבוא׃</verse>
				<verse number="23">ויאמר אליהם אתם הנכם מאשר למטה ואני מאשר למעלה אתם מן־העולם הזה ואני אינני מן־העולם הזה׃</verse>
				<verse number="24">לכן אמרתי אליכם כי תמותו בחטאיכם כי אם־לא תאמינו כי־אני הוא בחטאיכם תמותו׃</verse>
				<verse number="25">ויאמרו אליו מי־זה אתה ויאמר אליהם ישוע מה־שגם מראש דברתי אליכם׃</verse>
				<verse number="26">רבות עמי לדבר ולשפט עליכם אכן שלחי נאמן הוא ואשר שמעתי ממנו אתו אני מדבר אל־העולם׃</verse>
				<verse number="27">והם לא הבינו כי על־האב אמר אליהם׃</verse>
				<verse number="28">אז אמר להם ישוע בעת תנשאו את־בן־האדם וידעתם כי־אני הוא וכי אינני עשה דבר מנפשי כי אם־כאשר למדני אבי אלה אדבר׃</verse>
				<verse number="29">ואשר שלח אתי הוא עמדי האב לא עזבני לבדד כי את־הטוב בעיניו אני עשה תמיד׃</verse>
				<verse number="30">ויהי בדברו זאת ויאמינו בו רבים׃</verse>
				<verse number="31">ויאמר ישוע אל־היהודים המאמינים בו אם־תעמדו בדברי באמת תלמידי אתם׃</verse>
				<verse number="32">וידעתם את־האמת והאמת תשימכם לבני חורין׃</verse>
				<verse number="33">ויענו אתו זרע אברהם אנחנו ומעולם לא־היינו לאיש לעבדים איכה תאמר בני חורין תהיו׃</verse>
				<verse number="34">ויען אתם ישוע אמן אמן אני אמר לכם כל־עשה חטא עבד החטא הוא׃</verse>
				<verse number="35">והעבד לא־ישכן בבית לעולם הבן ישכן לעולם׃</verse>
				<verse number="36">לכן אם־הבן יעשה אתכם בני חורין חפשים באמת תהיו׃</verse>
				<verse number="37">ידעתי כי־זרע אברהם אתם אבל אתם מבקשים להמיתני כי דברי לא־יכן בתוככם׃</verse>
				<verse number="38">אני מדבר את אשר ראיתי אצל אבי ואתם עשים את אשר ראיתם אצל אביכם׃</verse>
				<verse number="39">ויענו ויאמרו אליו אבינו הוא אברהם ויאמר אליהם ישוע אלו הייתם בני אברהם כמעשי אברהם עשיתם׃</verse>
				<verse number="40">ועתה אתם מבקשים להמיתני איש דבר אליכם האמת אשר שמעתי מעם האלהים אברהם לא עשה כזאת׃</verse>
				<verse number="41">את־מעשי אביכם אתם עשים ויאמרו אליו לא ילדי זנונים אנחנו יש־לנו אב אחד הוא האלהים׃</verse>
				<verse number="42">ויאמר אליהם ישוע אלו אלהים הוא אביכם כי־עתה אהבתם אתי כי אנכי יצאתי ובאתי מאת האלהים הן לא־ממני באתי אך־הוא שלחני׃</verse>
				<verse number="43">מדוע לא תבינו לשוני יען לא־תוכלו לשמע את־דברי׃</verse>
				<verse number="44">אתם מן־אביכם השטן ולעשות את־תאות אביכם חפצתם הוא רוצח־נפש היה מראש ובאמת לא עמד כי אמת אין־בו מדי דברו כזב משלו ידבר כי־כזב הוא ואבי הכזב׃</verse>
				<verse number="45">ואני יען דברי האמת לא תאמינו לי׃</verse>
				<verse number="46">מי בכם על־עון יוכיחני ואם־אמת דברתי מדוע לא־תאמינו לי׃</verse>
				<verse number="47">אשר מאת האלהים הוא ישמע את־דברי האלהים על־כן אתם לא שמעתם כי אינכם מאת האלהים׃</verse>
				<verse number="48">אז יענו היהודים ויאמרו אליו הלא הטבנו אשר דברנו כי שמרוני אתה ושד בך׃</verse>
				<verse number="49">ויען ישוע שד אין־בי רק את־אבי אני מכבד ואתם תבזוני׃</verse>
				<verse number="50">אכן לא אבקש את־כבודי יש אחד אשר יבקש וישפט׃</verse>
				<verse number="51">אמן אמן אני אמר לכם אם־ישמר איש את־דברי לא יראה־מות לנצח׃</verse>
				<verse number="52">ויאמרו אליו היהודים עתה ידענו כי־שד בך הן אברהם והנביאים מתו ואתה אמרת אם־ישמר איש את־דברי לא יטעם־מות לנצח׃</verse>
				<verse number="53">האתה גדול מאברהם אבינו אשר מת גם־הנביאים מתו מה־תעשה את־עצמך׃</verse>
				<verse number="54">ויען ישוע אם־אני מכבד את־נפשי כבודי מאין אבי הוא המכבד אתי אשר תאמרו עליו כי הוא אלהיכם׃</verse>
				<verse number="55">ולא ידעתם אתו ואני ידעתיו ואם־אמר לא ידעתי אתו אהיה כזב כמוכם אבל ידעתיו ואת־דברו שמרתי׃</verse>
				<verse number="56">אברהם אביכם שש לראות את־יומי וירא וישמח׃</verse>
				<verse number="57">ויאמרו אליו היהודים הנה אינך בן־חמשים שנה ואת־אברהם ראית׃</verse>
				<verse number="58">ויאמר אליהם ישוע אמן אמן אני אמר לכם בטרם היות אברהם אני הוא׃</verse>
				<verse number="59">אז ירימו אבנים לרגם אתו וישוע הסתתר מפניהם ויצא מן־המקדש ויעבר בתוכם עבור וחלוף׃</verse>
			</chapter>
			<chapter number="9">
				<verse number="1">ויהי בעברו וירא איש והוא עור מיום הולדו׃</verse>
				<verse number="2">וישאלו אתו תלמידיו לאמר רבי מי־הוא אשר חטא הזה אם־ילדיו כי נולד עור׃</verse>
				<verse number="3">ויען ישוע לא זה חטא ולא יולדיו אך למען יגלו־בו מעללי־אל׃</verse>
				<verse number="4">עלי לעשות מעשי שלחי בעוד יום יבוא הלילה אשר־בו לא־יוכל איש לפעל׃</verse>
				<verse number="5">בהיותי בעולם אור העולם אני׃</verse>
				<verse number="6">ויהי כדברו זאת וירק על־הארץ ויעש טיט מן־הרוק וימרח את־הטיט על־עיני העור׃</verse>
				<verse number="7">ויאמר אליו לך ורחץ בברכת השלח פרושו שלוח וילך וירחץ ויבא ועיניו ראות׃</verse>
				<verse number="8">ויאמרו שכניו ואשר ראו אתו לפנים כי־עור הוא הלא־זה הוא הישב ומשאל׃</verse>
				<verse number="9">אלה אמרו כי־הוא זה ואלה אמרו אך־דומה לו והוא אמר אני הוא׃</verse>
				<verse number="10">ויאמרו אליו במה אפוא נפקחו עיניך׃</verse>
				<verse number="11">ויען ויאמר איש אשר־נקרא שמו ישוע עשה טיט וימרח על־עיני ויאמר אלי לך ורחץ בברכת השלח ואלך וארחץ ותארנה עיני׃</verse>
				<verse number="12">ויאמרו אליו איו ויאמר לא ידעתי׃</verse>
				<verse number="13">ויביאו את־האיש אשר היה עור לפנים אל־הפרושים׃</verse>
				<verse number="14">והיום אשר עשה־בו ישוע את־הטיט ויפקח את־עיניו שבת היה׃</verse>
				<verse number="15">ויוסיפו לשאל אתו גם־הפרושים איך נפקחו עיניו ויאמר אליהם טיט שם על־עיני וארחץ והנני ראה׃</verse>
				<verse number="16">ויאמרו מקצת הפרושים זה האיש לא מאלהים הוא כי לא־ישמר את־השבת ואחרים אמרו איכה יוכל איש חטא לעשות אתות כאלה ויהי־ריב ביניהם׃</verse>
				<verse number="17">ויוסיפו ויאמרו אל־העור מה־תאמר אתה עליו אשר פקח עיניך ויאמר נביא הוא׃</verse>
				<verse number="18">ולא־האמינו היהודים עליו כי עור היה וארו עיניו עד־אשר קראו אל־יולדי הנרפא׃</verse>
				<verse number="19">וישאלו אתם לאמר הזה הוא בנכם אשר אמרתם כי נולד עור ואיכה הוא ראה עתה׃</verse>
				<verse number="20">ויענו אתם יולדיו ויאמרו ידענו כי זה הוא בננו וכי נולד עור׃</verse>
				<verse number="21">אבל איך הוא ראה עתה או מי פקח את־עיניו אנחנו לא ידענו הלא בן־דעת הוא שאלו את־פיהו והוא יגיד מה־היה לו׃</verse>
				<verse number="22">כזאת דברו יולדיו מיראתם את־היהודים כי היהודים כבר נועצו לנדות את־כל־אשר יודה כי הוא המשיח׃</verse>
				<verse number="23">על־כן אמרו יולדיו בן־דעת הוא שאלו את־פיהו׃</verse>
				<verse number="24">ויקראו שנית לאיש אשר היה עור ויאמרו אליו תן כבוד לאלהים אנחנו ידענו כי־האיש הזה חטא הוא׃</verse>
				<verse number="25">ויען ויאמר אם־האיש חטא הוא אינני ידע אחת ידעתי כי עור הייתי ועתה הנני ראה׃</verse>
				<verse number="26">ויאמרו אליו עוד מה־עשה לך איכה פקח עיניך׃</verse>
				<verse number="27">ויען אתם כבר אמרתי לכם הלא שמעתם ומה־לכם לשמע שנית התאבו גם־אתם להיות תלמידיו׃</verse>
				<verse number="28">ויחרפו אתו ויאמרו אתה תלמידו ואנחנו תלמידיו של־משה׃</verse>
				<verse number="29">אנחנו יודעים כי אל־משה דבר האלהים ואת־זה לא ידענו מאין הוא׃</verse>
				<verse number="30">ויען האיש ויאמר אליהם זאת היא הפלא ופלא כי־לא ידעתם מאין הוא והוא פקח את־עיני׃</verse>
				<verse number="31">והנה ידענו כי את־החטאים לא־ישמע אל כי אם־את־ירא האלהים ועשה רצונו אתו ישמע׃</verse>
				<verse number="32">מעולם לא נשמע כי־פקח איש עיני עור מרחם׃</verse>
				<verse number="33">לולא היה זה מאת אלהים לא היה יכל לעשות מאומה׃</verse>
				<verse number="34">ויענו ויאמרו אליו הן בחטאים נולדת כלך ואתה תלמדנו ויהדפהו החוצה׃</verse>
				<verse number="35">וישמע ישוע כי הדפהו החוצה ויפגשהו ויאמר אליו התאמין בבן־האלהים׃</verse>
				<verse number="36">ויען ויאמר מי הוא־זה אדני למען אאמין בו׃</verse>
				<verse number="37">ויאמר אליו ישוע הן־ראית אתו והמדבר אליך הנה זה הוא׃</verse>
				<verse number="38">ויאמר אני מאמין אדני וישתחו לו׃</verse>
				<verse number="39">ויאמר ישוע אני לדין באתי לעולם הזה למען יראו העורים והראים יכו בעורון׃</verse>
				<verse number="40">ואשר היו עמו מן־הפרושים שמעו דבריו ויאמרו אליו הגם אנחנו עורים׃</verse>
				<verse number="41">ויאמר אליהם ישוע אם־עורים הייתם לא־היה בכם חטא ועתה כי אמרתם פקחים אנחנו חטאתכם תעמד׃</verse>
			</chapter>
			<chapter number="10">
				<verse number="1">אמן אמן אני אמר לכם איש אשר לא־יבוא דרך השער אל־מכלא הצאן כי אם־יעלה בדרך אחר גנב ופריץ הוא׃</verse>
				<verse number="2">ואשר יבוא דרך השער הוא רעה הצאן׃</verse>
				<verse number="3">לו יפתח שמר הסף והצאן את־קלו תשמענה והוא לצאנו בשם יקרא ויוציאם׃</verse>
				<verse number="4">ואחרי הוציאו את־צאנו הוא יעבר לפניהן והצאן הלכות אחריו כי ידעו את־קולו׃</verse>
				<verse number="5">ואחרי זר לא תלכנה כי אם־ינוסו מפניו כי את־קול הזרים לא ידעו׃</verse>
				<verse number="6">המשל הזה דבר ישוע באזניהם והמה לא ידעו מה־זאת אשר אמר אליהם׃</verse>
				<verse number="7">ויוסף ישוע וידבר אליהם אמן אמן אני אמר לכם אני הוא דלת הצאן׃</verse>
				<verse number="8">כל אשר באו לפני גנבים המה ופריצים והצאן לא־שמעו לקולם׃</verse>
				<verse number="9">אנכי הדלת איש כי־יבוא בי יושע ובצאתו ובבואו ימצא מרעה׃</verse>
				<verse number="10">הגנב לא יבוא כי אם־לגנוב ולהרוג ולאבד ואני באתי לבעבור הביא להם חיים ומלא ספקם׃</verse>
				<verse number="11">אנכי הוא הרעה הטוב הרעה הטוב יתן את־נפשו בעד צאנו׃</verse>
				<verse number="12">והשכיר אשר לא רעה הוא והצאן לא־לו הנה בראותו כי־בא הזאב יעזב את־הצאן ונס והזאב יחטף ויפיץ את־הצאן׃</verse>
				<verse number="13">השכיר ינוס כי שכיר הוא ולא ידאג לצאן׃</verse>
				<verse number="14">אני הרעה הטוב וידעתי את אשר־לי ונודעתי לאשר לי׃</verse>
				<verse number="15">כאשר האב ידעני ואני ידעתי את־האב ואת־נפשי אתן בעד הצאן׃</verse>
				<verse number="16">וצאן אחרות יש־לי אשר אינן מן־המכלה הזאת ועלי לנהל גם־אתן ותשמענה קולי והיה עדר אחד ורעה אחד׃</verse>
				<verse number="17">על־כן אהב אתי אבי כי את־נפשי אתן למען אשוב ואקחה׃</verse>
				<verse number="18">ואיש לא יקחנה מאתי כי אם־אני מעצמי אתננה יש־בידי לתת אתה ובידי לשוב לקחתה את־המצוה הזאת לקחתי מעם אבי׃</verse>
				<verse number="19">ותהי מחלקת גם־בפעם הזאת בין היהודים על־הדברים האלה׃</verse>
				<verse number="20">ויאמרו רבים מהם שד בו ומשגע הוא למה תשמעו אליו׃</verse>
				<verse number="21">ואחרים אמרו לא כאלה ידבר איש אחוז־שד היוכל שד לפקח עיני עורים׃</verse>
				<verse number="22">ויהי חג חנכת הבית בירושלים וסתיו היה׃</verse>
				<verse number="23">ויתהלך ישוע במקדש באולם של־שלמה׃</verse>
				<verse number="24">ויסבו אתו היהודים ויאמרו אליו עד־אנה תתלה את־נפשנו אם־המשיח אתה הגידה לנו ברור׃</verse>
				<verse number="25">ויען אתם ישוע הן אמרתי אליכם ולא האמנתם בי המעשים אשר־אני עשה בשם אבי הם יעידו עלי׃</verse>
				<verse number="26">אבל אתם לא תאמינו יען לא מצאני אתם כאשר אמרתי לכם׃</verse>
				<verse number="27">צאני תשמענה את־קולי ואני ידעתין ואחרי תלכנה׃</verse>
				<verse number="28">ואני אתן להן חיי עולמים ולא תאבדנה לנצח ואיש לא־יחטף אתהן מידי׃</verse>
				<verse number="29">האב אשר נתנן לי גדול הוא על־כל ואיש לא־יחטף אתהן מיד האב׃</verse>
				<verse number="30">אני ואבי אחד אנחנו׃</verse>
				<verse number="31">אז ירימו היהודים כפעם־בפעם אבנים לסקלו׃</verse>
				<verse number="32">ויען אתם ישוע מעשים טובים רבים הראיתי אתכם מאת אבי על־איזה מן־המעשים ההם תסקלני׃</verse>
				<verse number="33">ויענו היהודים אתו לאמר על־מעשה טוב לא נסקל אתך כי אם־על־גדפך את־אלהים ועל־כי אדם אתה ותעש את־עצמך לאלהים׃</verse>
				<verse number="34">ויען אתם ישוע הלא כתוב בתורתכם אני אמרתי אלהים אתם׃</verse>
				<verse number="35">הן קרא שם אלהים לאלה אשר היה דבר האלהים אליהם והכתוב לא־יופר׃</verse>
				<verse number="36">ואיך תאמרו על־אשר קדשו האב ושלחו לעולם מגדף אתה יען אמרתי בן־אלהים אני׃</verse>
				<verse number="37">אם־לא אעשה את־מעשי אבי אל־תאמינו לי׃</verse>
				<verse number="38">ואם־עשיתי ולא־תאמינו לי האמינו־נא למעשי למען תדעו ותאמינו כי־בי האב ואני בו׃</verse>
				<verse number="39">אז ישובו ויבקשו לתפשו וימלט מידם׃</verse>
				<verse number="40">וילך וישב אל־עבר הירדן אל־המקום אשר הטביל־שם יוחנן בתחלה וישב שם׃</verse>
				<verse number="41">ויבאו אליו רבים ויאמרו הנה יוחנן לא־עשה אות אבל כל־אשר דבר יוחנן על־האיש הזה אמת היה׃</verse>
				<verse number="42">ויאמינו בו רבים במקום ההוא׃</verse>
			</chapter>
			<chapter number="11">
				<verse number="1">ויהי איש חולה לעזר שמו מבית־היני כפר מרים ומרתא אחותה׃</verse>
				<verse number="2">היא מרים אשר משחה את־האדון בשמן המר ותנגב את־רגליו בשערותיה ועתה לעזר אחיה חלה׃</verse>
				<verse number="3">ותשלחנה אחיותיו אליו לאמר אדני הנה זה אשר אהבת חלה הוא׃</verse>
				<verse number="4">וישמע ישוע ויאמר זאת המחלה איננה למות כי אם־לכבוד האלהים למען יכבד־בה בן־האלהים׃</verse>
				<verse number="5">וישוע אהב את מרתא ואת־אחותה ואת־לעזר׃</verse>
				<verse number="6">ויהי כשמעו כי חלה ויתמהמה וישב יומים במקום אשר־הוא שם׃</verse>
				<verse number="7">ואחרי־כן אמר לתלמידיו לכו ונשובה לארץ יהודה׃</verse>
				<verse number="8">ויאמרו אליו תלמידיו רבי עתה זה בקשו היהודים לסקלך ואתה תשוב שמה׃</verse>
				<verse number="9">ויען ישוע הלא שתים־עשרה שעות ליום איש כי־ילך ביום לא יכשל כי יראה אור העולם הזה׃</verse>
				<verse number="10">אבל ההלך בלילה יכשל כי האור אין בו׃</verse>
				<verse number="11">כזאת דבר ואחרי־כן אמר אליהם לעזר ידידנו ישן הוא ואנכי הלך למען אעירנו׃</verse>
				<verse number="12">ויאמרו תלמידיו אדני אם־ישן הוא יושע׃</verse>
				<verse number="13">וישוע דבר על־מותו והמה חשבו כי על־מנוחת השנה דבר׃</verse>
				<verse number="14">אז גלה ישוע את־אזנם ויאמר אליהם לעזר מת׃</verse>
				<verse number="15">ושמח אני בגללכם כי לא־הייתי שם למען תאמינו ועתה נסעה ונלכה אליו׃</verse>
				<verse number="16">ויאמר תומא הנקרא דידומוס אל־התלמידים חבריו נלכה גם־אנחנו למען נמות עמו׃</verse>
				<verse number="17">ויבא ישוע וימצאהו זה ארבעה ימים שכב בקבר׃</verse>
				<verse number="18">ובית־היני היה קרוב לירושלים כדרך חמש עשרה ריס׃</verse>
				<verse number="19">ורבים מן־היהודים באו בית־מרתא ומרים לנחם אתהן על־אחיהן׃</verse>
				<verse number="20">ויהי כשמע מרתא כי ישוע בא ותצא לקראתו ומרים יושבת בבית׃</verse>
				<verse number="21">ותאמר מרתא אל־ישוע אדני אלו היית פה כי־אז לא־מת אחי׃</verse>
				<verse number="22">וגם־עתה ידעתי כי כל־אשר תשאל מאת אלהים יתן לך אלהים׃</verse>
				<verse number="23">ויאמר אליה ישוע קום יקום אחיך׃</verse>
				<verse number="24">ותאמר אליו מרתא ידעתי כי יקום בתקומה ביום האחרון׃</verse>
				<verse number="25">ויאמר אליה ישוע אנכי התקומה והחיים המאמין בי יחיה גם כי־ימות׃</verse>
				<verse number="26">וכל־החי אשר יאמין־בי לא־ימות לעולם התאמיני זאת׃</verse>
				<verse number="27">ותאמר אליו כן אדני האמנתי כי־אתה המשיח בן־האלהים הבא לעולם׃</verse>
				<verse number="28">ויהי אחר דברה זאת ותלך ותקרא למרים אחותה בסתר לאמר הנה המורה פה וקרא לך׃</verse>
				<verse number="29">היא שמעה ותמהר לקום ותבא אליו׃</verse>
				<verse number="30">וישוע טרם יבא אל־הכפר כי־עודנו עמד במקום אשר פגשתו־שם מרתא׃</verse>
				<verse number="31">והיהודים אשר־באו אל־ביתה לנחמה כראותם את־מרים כי־קמה פתאם ותצא הלכו אחריה באמרם כי־הלכה לה אל־הקבר לבכות שמה׃</verse>
				<verse number="32">ותבא מרים אל־המקום אשר ישוע עמד שם ותרא אתו ותפל לרגליו ותאמר לו אדני אלו היית פה כי־אז לא־מת אחי׃</verse>
				<verse number="33">ויהי כראות ישוע אתה בכיה וגם־היהודים אשר־באו אתה בכים ותזעם רוחו ויהי מרעיד׃</verse>
				<verse number="34">ויאמר איפה שמתם אתו ויאמרו אליו אדני בא וראה׃</verse>
				<verse number="35">ויבך ישוע׃</verse>
				<verse number="36">ויאמרו היהודים הנה מה־גדלה אהבתו אתו׃</verse>
				<verse number="37">ומקצתם אמרו הפקח עיני העור הלא יכל לעשות שגם־זה לא ימות׃</verse>
				<verse number="38">ויוסף עוד ישוע להזעם ברוחו ויבא אל־הקבר והוא מערה ואבן על־מבואה׃</verse>
				<verse number="39">ויאמר ישוע שאו את־האבן מעליה ותאמר אליו מרתא אחות המת אדני הנה כבר באש כי־ארבעה ימים לו׃</verse>
				<verse number="40">ויאמר אליה ישוע הלא אמרתי לך כי אם־תאמיני תחזי את־כבוד האלהים׃</verse>
				<verse number="41">וישאו את־האבן אשר המת הושם שם וישוע נשא את־עיניו למרום ויאמר אודך אבי כי עניתני׃</verse>
				<verse number="42">ואני ידעתי כי בכל־עת תענני אולם בעבור העם הזה אשר סביבותי דברתי למען יאמינו בי כי אתה שלחתני׃</verse>
				<verse number="43">ויהי ככלותו לדבר ויקרא בקול גדול לעזר קום צא׃</verse>
				<verse number="44">ויצא המת וידיו ורגליו כרוכת בתכריכין ופניו לוטים במטפחת ויאמר אליהם ישוע התירו אתו וילך לדרכו׃</verse>
				<verse number="45">ורבים מן־היהודים אשר באו אל־מרים בראותם את־אשר עשה ישוע האמינו בו׃</verse>
				<verse number="46">ומקצתם הלכו אל־הפרושים ויגידו להם את־אשר עשה ישוע׃</verse>
				<verse number="47">אז יקהילו הכהנים הגדולים והפרושים את־הסנהדרין ויאמרו מה־נעשה כי האיש הלזה עשה אתות הרבה׃</verse>
				<verse number="48">אם־נניח לו לעשות כלם יאמינו בו ובאו הרומיים ולקחו גם את־אדמתנו וגם את־עמנו׃</verse>
				<verse number="49">ואחד מהם קיפא שמו והוא כהן גדול בשנה ההיא אמר אליהם הן לא־תדעו מאומה׃</verse>
				<verse number="50">אף לא־תבינו כי טוב לנו מות איש אחד בעד הגוי מאבד העם כלו׃</verse>
				<verse number="51">וזאת לא־דבר מלבו כי אם־בהיותו כהן גדול בשנה ההיא נבא כי־ישוע ימות בעד העם׃</verse>
				<verse number="52">ולא־בעד העם לבד כי אם־לקבץ גם־את־בני אלהים המפזרים והיו לאחד׃</verse>
				<verse number="53">ויועצו יחדו להמיתו מהיום ההוא והלאה׃</verse>
				<verse number="54">על־כן לא־התהלך ישוע עוד בתוך היהודים בגלוי כי אם־סר משם לארץ הקרובה אל־המדבר אל־עיר אפרים ויגר־שם עם־תלמידיו׃</verse>
				<verse number="55">ויקרבו ימי הפסח ליהודים ועם־רב עלו מן־הארץ ירושלימה לפני הפסח למען יטהרו׃</verse>
				<verse number="56">ויבקשו את־ישוע ובעמדם בבית המקדש נדברו לאמר מה־תחשבו הכי לא־יבוא אל־החג׃</verse>
				<verse number="57">והכהנים הגדולים והפרושים גזרו גזרה אשר אם־ידע איש את־מקומו יודיענו למען יתפשהו׃</verse>
			</chapter>
			<chapter number="12">
				<verse number="1">וששת ימים לפני חג־הפסח בא ישוע לבית היני מקום לעזר אשר העיר אתו מעם המתים׃</verse>
				<verse number="2">ויעשו־לו שם משתה בערב ומרתא משרתת ולעזר היה אחד מן־המסבים אתו׃</verse>
				<verse number="3">ותקח מרים מרקחת נרד זך ויקר מאד לטרא אחת משקלה ותמשח־בה את־רגלי ישוע ותנגב את־רגליו בשערותיה והבית ימלא ריח המרקחת׃</verse>
				<verse number="4">ויאמר אחד מתלמידיו הוא יהודה בן־שמעון איש קריות העתיד למסרו׃</verse>
				<verse number="5">מדוע לא־נמכרה המרקחת בשלש מאות דינר ונתן לעניים׃</verse>
				<verse number="6">והוא לא־דבר את־זאת מחמלתו על־העניים כי אם־גנב היה וכיס הכסף אתו וישא כל־אשר ישימו בו׃</verse>
				<verse number="7">ויאמר ישוע הניחה־לה ליום קבורתי צפנה זאת׃</verse>
				<verse number="8">כי העניים תמיד המה עמכם ואני אינני תמיד עמכם׃</verse>
				<verse number="9">וישמעו עם־רב ביהודה כי־שם הוא ויבאו לא־בעבור ישוע לבדו כי אם־לראות גם את־לעזר אשר העירו מעם המתים׃</verse>
				<verse number="10">וראשי הכהנים התיעצו להרג גם את־לעזר׃</verse>
				<verse number="11">כי בגללו באו שמה רבים מן־היהודים ויאמינו בישוע׃</verse>
				<verse number="12">ויהי ממחרת כשמוע המון רב אשר באו לחג החג כי־יבא ישוע ירושלים׃</verse>
				<verse number="13">ויקחו בידם כפות תמרים ויצאו לקראתו ויריעו לאמר הושע־נא ברוך הבא בשם יהוה מלך ישראל׃</verse>
				<verse number="14">וימצא ישוע עיר אחד וירכב עליו כאשר כתוב׃</verse>
				<verse number="15">אל־תיראי בת־ציון הנה מלכך יבוא לך רכב על־עיר בן־אתנות׃</verse>
				<verse number="16">וכל־זאת לא־הבינו תלמידיו בראשונה אך אחרי אשר נתפאר ישוע זכרו כי־כן כתוב עליו וכי־זאת עשו לו׃</verse>
				<verse number="17">ויעידו העם אשר היו אצלו בקראו אל־לעזר לצאת מן־הקבר ויער אתו מעם המתים׃</verse>
				<verse number="18">על־זאת גם־המון העם יצא לקראתו על־שמעם כי עשה האות הזה׃</verse>
				<verse number="19">והפרושים דברו איש את־אחיו לאמר הראיתם כי הועיל לא תועילו מאומה הנה כל־העולם נמשך אחריו׃</verse>
				<verse number="20">ובתוך העלים להשתחות בחג היו אנשים יונים׃</verse>
				<verse number="21">ויקרבו אל־פילפוס איש בית־צידה אשר בארץ הגליל וישאלו ממנו לאמר אדני לראות את־ישוע חפצנו׃</verse>
				<verse number="22">ויבא פילפוס ויגד זאת אל־אנדרי ואנדרי ופילפוס הגידו אל־ישוע׃</verse>
				<verse number="23">ויען אותם ישוע ויאמר באה השעה שיפאר בן־האדם׃</verse>
				<verse number="24">אמן אמן אני אמר לכם אם לא־יפל גרגר החטה אל־תוך האדמה ומת ישאר לבדו וכאשר מת יעשה פרי הרבה׃</verse>
				<verse number="25">האהב את־נפשו יאבדנה והשנא את־נפשו בעולם הזה ינצרה לחיי נצח׃</verse>
				<verse number="26">החפץ לשרתני ילך אחרי ובאשר אהיה שם יהיה גם־משרתי ואיש אשר ישרתני אתו יכבד אבי׃</verse>
				<verse number="27">עתה נסערה נפשי ומה אמר הושיעני אבי מן־השעה הזאת אך על־כן באתי אל־השעה הזאת׃</verse>
				<verse number="28">אבי פאר את־שמך ותצא בת־קול מן־השמים גם־פארתי וגם־אוסיף לפאר׃</verse>
				<verse number="29">והעם העמדים שמה כשמעם אמרו רעם נשמע ואחרים אמרו מלאך דבר אתו׃</verse>
				<verse number="30">ויען ישוע ויאמר לא למעני היה הקול הזה כי אם־למענכם׃</verse>
				<verse number="31">עתה משפט בא על־העולם הזה עתה ישלך שר העולם הזה חוצה׃</verse>
				<verse number="32">ואני בהנשאי מעל־הארץ אמשך כלם אלי׃</verse>
				<verse number="33">וזאת דבר לרמוז איזה מות הוא עתיד למות׃</verse>
				<verse number="34">ויענו אתו העם ויאמרו הנה שמענו בתורה כי המשיח יכון לעולם ואיך אמרת כי בן־האדם צריך להנשא ומי בן־האדם הלזה׃</verse>
				<verse number="35">ויאמר אליהם ישוע אך־למצער יהיה האור עמכם התהלכו בעוד לכם האור פן־ישופכם חשך וההלך בחשך לא ידע אנה הוא הלך׃</verse>
				<verse number="36">בעוד לכם האור האמינו באור למען תהיו בני האור את־הדברים האלה דבר ישוע וילך לו ויסתר מפניהם׃</verse>
				<verse number="37">רבים האתות אשר עשה לעיניהם ובכל־זאת לא האמינו בו׃</verse>
				<verse number="38">למלאת דבר ישעיהו הנביא אשר אמר יהוה מי האמין לשמעתנו וזרוע יהוה על־מי נגלתה׃</verse>
				<verse number="39">על־כן לא יכלו להאמין כי עוד אמר ישעיהו׃</verse>
				<verse number="40">השע עיניהם והשמין לבבם פן־יראו בעיניהם ולבבם יבין ושבו ורפאתי להם׃</verse>
				<verse number="41">כזאת דבר ישעיהו בראותו את־תפארתו וינבא עליו׃</verse>
				<verse number="42">אולם רבים אף מן־השרים האמינו־בו אך בגלל הפרושים לא הודו למען אשר־לא ינדו׃</verse>
				<verse number="43">כי אהבו כבוד אנשים יותר מכבוד האלהים׃</verse>
				<verse number="44">ויקרא ישוע ויאמר המאמין בי לא־בי הוא מאמין כי אם־בשלח אתי׃</verse>
				<verse number="45">והראה אתי את־אשר שלחני הוא ראה׃</verse>
				<verse number="46">אני באתי לאור אל־העולם למען כל־אשר יאמין בי לא ישב בחשך׃</verse>
				<verse number="47">והשמע את־דברי ולא ישמרם אני לא אשפט אתו כי לא־באתי לשפט את־העולם כי אם־להושיע את־העולם׃</verse>
				<verse number="48">ואיש אשר יבזני ולא יקח אמרי יש אחד אשר־ידין אתו הדבר אשר דברתי הוא ידין אתו ביום האחרון׃</verse>
				<verse number="49">כי אני לא מלבי דברתי כי אם־אבי השלח אתי הוא צוני את־אשר אמר ואת־אשר אדבר׃</verse>
				<verse number="50">ואני ידעתי כי מצותו חיי עולם לכן כל־אשר אדבר כאשר אמר אלי אבי כן אני מדבר׃</verse>
			</chapter>
			<chapter number="13">
				<verse number="1">ולפני חג הפסח כשידע ישוע כי באה שעתו לעבר מן־העולם הזה אל־אביו כאשר אהב את בחיריו אשר בעולם כן אהבם עד־הקץ׃</verse>
				<verse number="2">ויהי אחרי החל הסעודה והשטן נתן בלב יהודה בן־שמעון איש קריות למסרו׃</verse>
				<verse number="3">וידע ישוע כי נתן אביו את־הכל בידו וכי מאלהים בא ואל־אלהים ישוב׃</verse>
				<verse number="4">ויקם מעל השלחן ויפשט את־בגדיו ויקח מטפחת ויחגרה׃</verse>
				<verse number="5">ואחר יצק מים בכיור ויחל לרחץ את־רגלי תלמידיו ולנגב במטפחת אשר־הוא חגור בה׃</verse>
				<verse number="6">ויקרב אל־שמעון פטרוס והוא אמר אליו אדני האתה תרחץ את־רגלי׃</verse>
				<verse number="7">ויען ישוע ויאמר אליו את אשר אני עשה אינך ידע כעת ואחרי־כן תדע׃</verse>
				<verse number="8">ויאמר אליו פטרוס לעולם לא־תרחץ את־רגלי ויען אתו ישוע אם־לא ארחץ אתך אין לך חלק עמי׃</verse>
				<verse number="9">ויאמר אליו שמעון פטרוס אדני לא לבד את־רגלי כי אם־גם את־ידי ואת־ראשי׃</verse>
				<verse number="10">ויאמר אליו ישוע המרחץ אין־לו לרחץ עוד כי אם־את־הרגלים כי כלו טהור הוא ואתם טהורים אך לא כלכם׃</verse>
				<verse number="11">כי ידע מי ימסרהו על־כן אמר לא כלכם טהורים׃</verse>
				<verse number="12">ויהי אחרי אשר־רחץ את־רגליהם וילבש את־בגדיו וישב להסב ויאמר אליהם הידעתם מה הדבר אשר עשיתי לכם׃</verse>
				<verse number="13">אתם קראים־לי רב ואדון והיטבתם אשר דברתם כי־אני הוא׃</verse>
				<verse number="14">לכן אם־אני המורה והאדון רחצתי את־רגליכם גם־אתם חיבים לרחץ איש את־רגלי אחיו׃</verse>
				<verse number="15">כי מופת נתתי לכם למען תעשו גם־אתם כאשר עשיתי לכם׃</verse>
				<verse number="16">אמן אמן אני אמר לכם כי העבד איננו גדול מאדניו והשלוח איננו גדול משלחו׃</verse>
				<verse number="17">אם־ידעתם זאת אשריכם אם־כן תעשו׃</verse>
				<verse number="18">לא על־כלכם דברתי יודע אני את־אשר בחרתי בהם אך למען ימלא הכתוב אוכל לחמי הגדיל עלי עקב׃</verse>
				<verse number="19">מעתה אני אמר לכם בטרם היותה למען בבואה תאמינו כי אני הוא׃</verse>
				<verse number="20">אמן אמן אני אמר לכם כי כל־המקבל את אשר אשלחהו אתי הוא מקבל והמקבל אתי הוא מקבל את־שלחי׃</verse>
				<verse number="21">ויהי ככלות ישוע לדבר הדברים האלה ויסער ברוחו ויעד ויאמר אמן אמן אני אמר לכם כי אחד מכם ימסרני׃</verse>
				<verse number="22">ויביטו תלמידיו איש אל־רעהו ויתמהו לדעת על־מי דבר׃</verse>
				<verse number="23">ואחד מתלמידיו מסב על־חיק ישוע אשר ישוע אהבו׃</verse>
				<verse number="24">וירמז־לו שמעון פטרוס לדרש מי־הוא זה אשר דבר עליו׃</verse>
				<verse number="25">ויפל על־לב ישוע ויאמר אליו אדני מי הוא׃</verse>
				<verse number="26">ויען ישוע הנה זה הוא אשר־אטבל פתי לתתו לו ויטבל את־פתו ויתן אל־יהודה בן־שמעון איש קריות׃</verse>
				<verse number="27">ואחרי בלעו בא השטן אל־קרבו ויאמר אליו ישוע את אשר־תעשה עשה מהרה׃</verse>
				<verse number="28">ומן־המסבים לא־ידע איש על־מה דבר אליו כזאת׃</verse>
				<verse number="29">כי יש אשר חשבו כי־אמר אליו ישוע קנה־לנו צרכי החג או לתת לאביונים יען אשר כיס הכסף תחת יד יהודה׃</verse>
				<verse number="30">והוא בקחתו את־פת הלחם מהר לצאת החוצה ויהי לילה׃</verse>
				<verse number="31">הוא יצא וישוע אמר עתה נתפאר בן־האדם והאלהים נתפאר בו׃</verse>
				<verse number="32">אם האלהים נתפאר בו גם־האלהים הוא יפארהו בעצמו ובמהרה יפארהו׃</verse>
				<verse number="33">בני עוד־מעט מזער אהיה עמכם אתם תבקשוני וכאשר אמרתי אל־היהודים כי אל־אשר אני הולך לא תוכלו לבוא שמה כן אליכם אמר אני עתה׃</verse>
				<verse number="34">מצוה חדשה אני נתן לכם כי תאהבו איש את־אחיו כאשר אהבתי אתכם כן גם־אתם איש את־אחיו תאהבון׃</verse>
				<verse number="35">בזאת ידעו כלם כי תלמידי אתם בהיות אהבה ביניכם׃</verse>
				<verse number="36">ויאמר אליו שמעון פטרוס אדני אנה תלך ויען אתו ישוע אל־אשר אני הולך שמה לא־תוכל עתה ללכת אחרי אך אחרי־כן תלך אחרי׃</verse>
				<verse number="37">ויאמר אליו פטרוס אדני מדוע לא־אוכל עתה ללכת אחריך הן־נפשי בעד־נפשך אתן׃</verse>
				<verse number="38">ויען אתו ישוע הכי־תתן נפשך בעד נפשי אמן אמן אני אמר לך בטרם יקרא התרנגל תכחש בי שלש פעמים׃</verse>
			</chapter>
			<chapter number="14">
				<verse number="1">אל־יבהל לבבכם האמינו באלהים ובי האמינו׃</verse>
				<verse number="2">בבית אבי מעונות רבות ואם־לא כן הוא כי עתה הגדתי לכם הנני הלך להכין מקום לכם׃</verse>
				<verse number="3">והיה כי־הלכתי והכינותי לכם מקום שוב אשוב ולקחתי אתכם אלי למען באשר אהיה שם תהיו גם־אתם׃</verse>
				<verse number="4">ואל־אשר אני הולך שמה ידעתם ואת־הדרך ידעתם׃</verse>
				<verse number="5">ויאמר אליו תומא אדני לא ידענו אנה אתה הלך ואיככה נדע את־הדרך׃</verse>
				<verse number="6">ויאמר אליו ישוע אנכי הנני הדרך והאמת והחיים לא־יבא איש אל־האב כי־אם־על־ידי׃</verse>
				<verse number="7">לו־ידעתם אתי גם את־אבי ידעתם ומעתה ידעתם אתו וראיתם אתו׃</verse>
				<verse number="8">ויאמר אליו פילפוס אדני הראנו נא את־האב ודי לנו׃</verse>
				<verse number="9">ויאמר אליו ישוע זה כמה ימים אנכי אתכם ואתה פילפוס הטרם תדעני הראה אתי ראה את־האב ולמה־זה תאמר הראנו את־האב׃</verse>
				<verse number="10">האינך מאמין כי אנכי באבי ואבי בי הוא הדברים אשר אדבר אליכם לא־מנפשי אנכי דבר כי אבי השכן בקרבי הוא עשה את־המעשים׃</verse>
				<verse number="11">האמינו לי כי־אנכי באבי ואבי בי הוא ואם־לא אך־בגלל המעשים האמינו לי׃</verse>
				<verse number="12">אמן אמן אני אמר לכם המאמין בי יעשה גם־הוא את־המעשים אשר אנכי עשה וגדלות מאלה יעשה כי אני הולך אל־אבי׃</verse>
				<verse number="13">וכל־אשר תשאלו בשמי אעשנו למען יכבד האב בבנו׃</verse>
				<verse number="14">כי־תשאלו דבר בשמי אני אעשנו׃</verse>
				<verse number="15">אם־אהבתם אתי את־מצותי תשמרו׃</verse>
				<verse number="16">ואני אשאלה מאבי והוא יתן לכם פרקליט אחר אשר־ישכן אתכם לנצח׃</verse>
				<verse number="17">את־רוח האמת אשר לא־יכל העולם להשיגו באשר לא יראהו ולא ידעהו ואתם ידעתם אתו כי־אתכם שכן הוא אף־יהיה בתוככם׃</verse>
				<verse number="18">לא אעזבכם יתומים אבואה אליכם׃</verse>
				<verse number="19">עוד מעט והעולם לא יוסיף לראות אתי ואתם תראוני כי חי אני וגם־אתם חיה תחיו׃</verse>
				<verse number="20">והיה ביום ההוא ידוע תדעו כי־אני באבי ואתם בי ואני בכם׃</verse>
				<verse number="21">מי אשר מצותי אתו וינצרן זה הוא אשר יאהבני ואהבי אהוב הוא לאבי ואני אהבהו ואליו אתודע׃</verse>
				<verse number="22">ויאמר אליו יהודה לא יהודה איש קריות אדני מה־הוא זה כי תחפץ להתודע אלינו ולא לעולם׃</verse>
				<verse number="23">ויען ישוע ויאמר אליו איש כי יאהבני ישמר את־דברי ואבי יאהב אתו ונבואה אליו ונשים אצלו מעונתנו׃</verse>
				<verse number="24">ואשר לא יאהבני הוא לא ישמר את־דברי והדבר אשר שמעתם לא־שלי הוא כי אם־של־אבי אשר שלחני׃</verse>
				<verse number="25">את־אלה דברתי אליכם בעוד היותי עמכם׃</verse>
				<verse number="26">והפרקליט רוח הקדש אשר־ישלחנו אבי בשמי הוא ילמדכם את־כל ויזכירכם את־כל אשר־הגדתי לכם׃</verse>
				<verse number="27">שלום אניח לכם את־שלומי אתן לכם לא כאשר יתן העולם אנכי נתן לכם אל־יבהל לבבכם ואל־יחת׃</verse>
				<verse number="28">הלא שמעתם כי אמרתי אליכם אלך־לי ואשובה אליכם אם־אהב תאהבוני כי־עתה תשמחו באמרי לכם כי־הלך אני אל־האב כי אבי גדול ממני׃</verse>
				<verse number="29">ועתה הנה הגדתי זאת לכם בטרם היותה למען בבואה תאמינו׃</verse>
				<verse number="30">לא־ארבה עוד אמרים עמכם כי יבוא שר העולם הזה ובי אין־לו מאומה׃</verse>
				<verse number="31">אך למען ידע העולם כי את־אבי אני אהב וכאשר צוני אבי כן אני עשה קומו ונלכה מזה׃</verse>
			</chapter>
			<chapter number="15">
				<verse number="1">אנכי הגפן האמתית ואבי הוא הכרם׃</verse>
				<verse number="2">כל־שריג בי אשר איננו עשה־פרי יסירנו ואשר יעשה פרי יטהרנו להרבות את־פריו׃</verse>
				<verse number="3">אתם כעת מטהרים בעבור דברי אשר דברתי אליכם׃</verse>
				<verse number="4">עמדו־בי ואני בכם כאשר השריג בל־יעשה פרי מאליו אם־לא יעמד בגפן כן גם־אתם אם־לא תעמדו בי׃</verse>
				<verse number="5">אנכי הוא הגפן ואתם השרגים העמד בי ואני בו הוא יעשה־פרי לרב כי בלעדי לא תוכלון עשות מאומה׃</verse>
				<verse number="6">איש אשר לא יעמד בי ישלך כשריג החוצה וייבש וילקטום וישליכום אל־תוך האש והיה לבער׃</verse>
				<verse number="7">והיה אם־תעמדו בי ודברי יהיו בכם ככל־חפצכם תשאלו ויעשה לכם׃</verse>
				<verse number="8">בזאת נכבד אבי בעשותכם פרי לרב והייתם לי לתלמידים׃</verse>
				<verse number="9">כאשר אהבני אבי אהבתי אתכם גם־אני ואתם עמדו באהבתי׃</verse>
				<verse number="10">אם־תשמרו את־מצותי תעמדו באהבתי כאשר שמרתי גם־אני את־מצות אבי ועמדתי באהבתו׃</verse>
				<verse number="11">את־אלה דברתי אליכם בעבור תהיה שמחתי בכם ותמלא שמחתכם׃</verse>
				<verse number="12">הנה־זאת מצותי כי תאהבון איש את־אחיו כאשר אהבתיכם׃</verse>
				<verse number="13">אין לאיש אהבה יתרה מתתו את־נפשו בעד ידידיו׃</verse>
				<verse number="14">ואתם ידידי אתם אם־תעשו את אשר־אני מצוה אתכם׃</verse>
				<verse number="15">לא־אקרא לכם עוד עבדים כי העבד איננו ידע את־אשר יעשה אדניו כי אם־אמרתי ידידי אתם כי כל־אשר שמעתי מאת אבי הודעתי אתכם׃</verse>
				<verse number="16">לא אתם בחרתם בי כי אם־אנכי בחרתי בכם והפקדתי אתכם ללכת ולעשות פרי ופריכם יקום והיה כל אשר תשאלו מאבי בשמי יתן לכם׃</verse>
				<verse number="17">את־אלה אני מצוה אתכם למען תאהבון איש את־אחיו׃</verse>
				<verse number="18">אם־העולם שנא אתכם דעו כי אתי שנא ראשונה׃</verse>
				<verse number="19">אלו מן־העולם הייתם כי־אז אהב העולם את אשר־לו ויען כי־אינכם מן־העולם כי אם־בחרתי אתכם מתוך העולם לכן העולם ישנא אתכם׃</verse>
				<verse number="20">זכרו את־דברי אשר דברתי אליכם העבד איננו גדול מאדניו אם־רדפו אתי גם־אתכם ירדפו אם־שמרו את־דברי גם את־דברכם ישמרו׃</verse>
				<verse number="21">אבל כל־זאת יעשו לכם בעבור שמי כי לא־ידעו את־שלחי׃</verse>
				<verse number="22">לולא באתי ודברתי אליהם לא־היה בהם חטא ועתה לא יוכלו להתנצל על־חטאתם׃</verse>
				<verse number="23">השנא אתי ישנא גם־את־אבי׃</verse>
				<verse number="24">לולא עשיתי בתוכם את־המעשים אשר־איש זולתי לא עשה לא־היה בהם חטא ועתה ראו וישנאו גם־אתי גם־את־אבי׃</verse>
				<verse number="25">אך למלאת דבר־הכתוב בתורתם שנאת חנם שנאוני׃</verse>
				<verse number="26">ובבוא הפרקליט אשר אשלחנו לכם מאת אבי רוח האמת היוצא מאת אבי הוא יעיד עלי׃</verse>
				<verse number="27">וגם־אתם תעידו כי מראש הייתם עמדי׃</verse>
			</chapter>
			<chapter number="16">
				<verse number="1">את־אלה דברתי אליכם למען לא תכשלו׃</verse>
				<verse number="2">הנה ינדו אתכם ואף באה השעה אשר כל־הרג אתכם ידמה להקריב עבודה לאלהים׃</verse>
				<verse number="3">וכזאת יעשו לכם יען גם־את־אבי וגם־אתי לא ידעו׃</verse>
				<verse number="4">אבל הגדתי לכם את־אלה למען אשר־בבא השעה תזכרום כי אנכי אמרתי אליכם וכאלה לא־אמרתי אליכם מראש כי הייתי עמכם׃</verse>
				<verse number="5">ועתה הלך אנכי אל־שלחי ולא ישאלני איש מכם אנה תלך׃</verse>
				<verse number="6">אך על־דברי את־אלה אליכם מלא לבבכם עצבת׃</verse>
				<verse number="7">אולם האמת אגיד לכם כי לכתי אך־טוב לכם כי אם־לא אלך לא־יבא אליכם הפרקליט ואם־אלך אשלחהו אליכם׃</verse>
				<verse number="8">והיה בבאו יוכיח את־העולם על־דבר החטא והצדק והמשפט׃</verse>
				<verse number="9">על־החטא כי לא־האמינו בי׃</verse>
				<verse number="10">ועל־הצדק כי אלך אל־אבי ולא תוסיפו לראות אתי׃</verse>
				<verse number="11">ועל־המשפט כי נדון שר העולם הזה׃</verse>
				<verse number="12">עוד רבות לי להגיד לכם אך לא־תוכלון שאת עתה׃</verse>
				<verse number="13">ורוח האמת בבאו הוא ידריך אתכם אל־כל־האמת כי לא ידבר מעצמו כי אם־אשר ישמע ידבר והבאות יגיד לכם׃</verse>
				<verse number="14">הוא יפארני כי משלי יקח ויגיד לכם׃</verse>
				<verse number="15">כל אשר לאבי לי הוא על־כן אמרתי כי משלי יקח ויגיד לכם׃</verse>
				<verse number="16">הן־מעט ולא תראוני ועוד־מעט ותחזוני כי־אני הלך אל־אבי׃</verse>
				<verse number="17">ומקצת תלמידיו נדברו איש אל־אחיו לאמר מה־זה אמר אלינו הן־מעט ולא תראוני ועוד־מעט ותחזוני ואמרו אני הלך אל־אבי׃</verse>
				<verse number="18">ויאמרו מה־זה אשר אמר מעט לא ידענו מה־דבר׃</verse>
				<verse number="19">וידע ישוע כי עם־לבבם לשאל אתו ויאמר אליהם העל־זאת אתם דרשים ביניכם כי אמרתי הן־מעט ולא תראוני ועוד־מעט ותחזוני׃</verse>
				<verse number="20">אמן אמן אני אמר לכם כי אתם תבכו ותילילו והעולם ישמח הן־אתם תעצבו אכן עצבכם יהפך לששון׃</verse>
				<verse number="21">האשה בלדתה עצב לה כי באה עתה ואחרי ילדה את־הילד לא־תזכר עוד את־עצבונה משמחתה כי־אדם נולד לעולם׃</verse>
				<verse number="22">וגם־אתם כעת תתעצבו אך אשוב אראה אתכם ושש לבכם ואין־לקח שמחתכם מכם׃</verse>
				<verse number="23">וביום ההוא לא תשאלוני דבר אמן אמן אני אמר לכם כי כל־אשר תשאלו מאת אבי בשמי יתננו לכם׃</verse>
				<verse number="24">עד־עתה לא־שאלתם דבר בשמי שאלו ותקחו למען תמלא שמחתכם׃</verse>
				<verse number="25">את־אלה דברתי אליכם במשלים אכן שעה באה ולא אדבר עוד אליכם במשלים כי אם־ברור אמלל לכם על־אבי׃</verse>
				<verse number="26">ביום ההוא תשאלו בשמי ואינני אמר לכם כי אני אעתיר לאבי בעדכם׃</verse>
				<verse number="27">כי־אבי גם־הוא אהב אתכם עקב אשר אהבתוני והאמנתם כי־מאת אלהים יצאתי׃</verse>
				<verse number="28">מאת האב יצאתי ואבא לעולם אשובה אעזב את־העולם ואלך אל־אבי׃</verse>
				<verse number="29">ויאמרו אליו תלמידיו הנה כעת ברור תמלל ולא תמשל משל׃</verse>
				<verse number="30">עתה ידענו כי־כל ידעת ולא תצטרך כי ישאלך איש בזאת נאמין כי מאת אלהים יצאת׃</verse>
				<verse number="31">ויען אתם ישוע עתה תאמינו׃</verse>
				<verse number="32">הנה שעה באה ועתה זה הגיעה ונפצותם איש איש לביתו ואתי תעזבו לבדי ואינני לבדי כי אבי עמדי׃</verse>
				<verse number="33">את־אלה דברתי אליכם למען בי יהיה־לכם שלום בעולם צרה תבוא עליכם אך־יאמץ לבבכם אני נצחתי את־העולם׃</verse>
			</chapter>
			<chapter number="17">
				<verse number="1">את־אלה דבר ישוע וישא עיניו השמימה ויאמר אבי הנה־באה השעה פאר את־בנך למען גם־בנך יפארך׃</verse>
				<verse number="2">כאשר נתת לו השלטן על־כל־בשר למען יתן חיי עולמים לכל אשר־נתת לו׃</verse>
				<verse number="3">ואלה הם חיי העולמים לדעת אתך אשר אתה לבדך אל אמת ואת־ישוע המשיח אשר שלחת׃</verse>
				<verse number="4">אני פארתיך בארץ כליתי פעלך אשר צויתני לעשות׃</verse>
				<verse number="5">ועתה פארני אתה אבי עמך בכבוד אשר היה־לי עמך טרם היות העולם׃</verse>
				<verse number="6">את־שמך הודעתי לבני האדם אשר נתתם לי מתוך העולם לך היו ולי נתת אתם ואת־דברך נצרו׃</verse>
				<verse number="7">ועתה ידעו כי־כל אשר נתת לי מעמך הוא׃</verse>
				<verse number="8">כי הדברים אשר נתת לי נתתי להם והם קבלום ויכירו באמת כי מעמך יצאתי ויאמינו כי אתה שלחתני׃</verse>
				<verse number="9">אני בעדם אעתיר לך לא בעד העולם אעתיר כי אם־בעד אלה אשר נתת לי כי־לך המה׃</verse>
				<verse number="10">וכל־אשר לי לך הוא ושלך שלי ונתפארתי בהם׃</verse>
				<verse number="11">ואני אינני עוד בעולם והם בעולם המה ואני בא אליך אבי הקדוש נצר בשמך את־אשר נתתם לי למען יהיו אחד כמנו׃</verse>
				<verse number="12">בהיותי עמהם בעולם אני נצרתי אתם בשמך את־אשר נתתם לי שמרתי ולא־אבד מהם איש זולתי בן־האבדון למלאת דבר הכתוב׃</verse>
				<verse number="13">ועתה הנני בא אליך ואלה אני מדבר בעולם למען תמלא להם שמחתי בקרבם׃</verse>
				<verse number="14">אני נתתי להם את־דברך והעולם שנא אתם יען כי לא מן־העולם המה כאשר גם־אנכי לא מן־העולם אני׃</verse>
				<verse number="15">ולא אעתיר לך אשר תקחם מן־העולם רק שתצרם מן־הרע׃</verse>
				<verse number="16">מן־העולם אינמו כאשר גם־אנכי אינני מן־העולם׃</verse>
				<verse number="17">קדש אתם באמתך דברך אמת הוא׃</verse>
				<verse number="18">כאשר אתה שלחת אתי אל־העולם כן גם־אני שלחתי אתם אל־העולם׃</verse>
				<verse number="19">והתקדשתי בעדם למען יהיו גם־הם מקדשים באמת׃</verse>
				<verse number="20">אולם לא לבד בעד־אלה אנכי מעתיר לך כי אם־גם־בעד המאמינים בי על־פי דברם׃</verse>
				<verse number="21">למען יהיו כלם אחד כאשר אתה אבי בי אתה ואני בך והיו גם־המה בנו כאחד למען יאמין העולם כי אתה שלחתני׃</verse>
				<verse number="22">ואני נתתי להם את־הכבוד אשר נתת לי למען יהיו אחד כאשר אנחנו אחד אנחנו׃</verse>
				<verse number="23">אני בהם ואתה בי למען יהיו משלמים לאחד ולמען ידע העולם כי אתה שלחתני ואהבת אתם כאשר אהבתני׃</verse>
				<verse number="24">אבי חפצתי כי גם־הם אשר נתתם לי יהיו עמי באשר אהיה אני למען יחזו את־כבודי אשר נתת לי כי אהבתני לפני מוסדות עולם׃</verse>
				<verse number="25">אבי הצדיק הן העולם לא ידעך ואני ידעתיך ואלה הכירו כי אתה שלחתני׃</verse>
				<verse number="26">ואני הודעתים את־שמך ואוסיף להודיעם למען תהיה־בם האהבה אשר אהבתני ואני אהיה בהם׃</verse>
			</chapter>
			<chapter number="18">
				<verse number="1">ויהי ככלות ישוע לדבר את־הדברים האלה ויצא החוצה עם־תלמידיו מעבר לנחל קדרון ושם גן ויבא בו הוא ותלמידיו׃</verse>
				<verse number="2">וגם־יהודה מוסרו ידע את־המקום כי־פעמים רבות נועד שמה ישוע עם־תלמידיו׃</verse>
				<verse number="3">ויקח יהודה את־הגדוד ומשרתים מאת הכהנים הגדולים והפרושים ויבא שמה בנרות ובלפידים ובכלי־נשק׃</verse>
				<verse number="4">וישוע ידע את כל־אשר יבא עליו ויצא ויאמר אליהם את־מי תבקשו׃</verse>
				<verse number="5">ויענו ויאמרו את־ישוע הנצרי ויאמר אליהם ישוע אני הוא וגם־יהודה מוסרו עמד אצלם׃</verse>
				<verse number="6">ויהי בדבר ישוע אליהם אני הוא ויסגו אחור ויפלו ארצה׃</verse>
				<verse number="7">ויסף וישאל אתם את־מי תבקשו ויאמרו את־ישוע הנצרי׃</verse>
				<verse number="8">ויען ישוע הלא אמרתי לכם אני הוא לכן אם־אתי תבקשו הניחו לאלה וילכו׃</verse>
				<verse number="9">למלאת הדבר אשר אמר מאלה אשר נתת לי לא־אבד לי אף־אחד׃</verse>
				<verse number="10">ולשמעון פטרוס חרב וישלפה ויך את־עבד הכהן הגדול ויקצץ את־אזנו הימנית ושם העבד מלכוס׃</verse>
				<verse number="11">ויאמר ישוע אל־פטרוס השב חרבך אל־נדנה הכי לא־אשתה את־הכוס אשר נתן־לי אבי׃</verse>
				<verse number="12">אז תפשו הגדוד ושר האלף ומשרתי היהודים את־ישוע ויאסרהו׃</verse>
				<verse number="13">ויוליכהו בראשונה אל־חנן והוא חתן קיפא אשר שמש בכהנה גדולה בשנה ההיא׃</verse>
				<verse number="14">הוא קיפא אשר יעץ את־היהודים כי טוב אשר איש־אחד יאבד בעד כל־העם׃</verse>
				<verse number="15">ושמעון פטרוס ותלמיד אחר הלכו אחרי ישוע והתלמיד ההוא היה נודע לכהן הגדול ויבא עם־ישוע לחצר הכהן הגדול׃</verse>
				<verse number="16">ופטרוס עמד מחוץ לפתח ויצא התלמיד האחר המידע לכהן הגדול וידבר אל־השערת ויבא את־פטרוס פנימה׃</verse>
				<verse number="17">ותאמר האמה השערת אל־פטרוס הלא גם־אתה מתלמידי האיש הזה ויאמר אינני׃</verse>
				<verse number="18">והעבדים והמשרתים בערו אש גחלים כי עת־קר היתה ויעמדו־שם ויתחממו וגם־פטרוס עמד עמם ומתחמם׃</verse>
				<verse number="19">וישאל הכהן הגדול את־ישוע על־תלמידיו ועל־לקחו׃</verse>
				<verse number="20">ויען אתו ישוע אנכי בגלוי דברתי אל־העולם ותמיד למדתי בבית הכנסת ובבית המקדש אשר כל־היהודים נקהלים שמה ולא־דברתי דבר בסתר׃</verse>
				<verse number="21">ומה־תשאל אתי שאל־נא את־השמעים מה־שדברתי אליהם הנם יודעים את־אשר אמרתי׃</verse>
				<verse number="22">ויהי כדברו הדברים האלה ויך אחד המשרתים העמד שמה את־ישוע על־הלחי ויאמר הכזאת תענה את־הכהן הגדול׃</verse>
				<verse number="23">ויען אותו ישוע אם־רעה דברתי תנה־עד כי־רעה היא ואם־טוב מדוע תסטרני׃</verse>
				<verse number="24">וישלחהו חנן אסור באזקים אל־קיפא הכהן הגדול׃</verse>
				<verse number="25">ושמעון פטרוס עמד ומתחמם ויאמרו אליו הלא גם־אתה מתלמידיו ויכחש ויאמר אינני׃</verse>
				<verse number="26">ויאמר איש מעבדי הכהן הגדול והוא מודע לאשר קצץ פטרוס את־אזנו הלא ראיתיך עמו בתוך הגן׃</verse>
				<verse number="27">ויסף פטרוס לכחש ופתאם קרא התרנגול׃</verse>
				<verse number="28">ויוליכו את־ישוע מבית קיפא אל־בית המשפט ויהי בבקר השכם והמה לא נכנסו אל־בית המשפט למען אשר לא־יטמאו כי אם־יאכלו את־הפסח׃</verse>
				<verse number="29">ויצא פילטוס אליהם ויאמר על־מה תאשימו את־האיש הזה׃</verse>
				<verse number="30">ויענו ויאמרו אליו לולא היה זה עשה רע כי עתה לא הסגרנהו אליך׃</verse>
				<verse number="31">ויאמר אליהם פילטוס קחהו אתם עמכם ועשו משפטו כתורתכם ויאמרו אליו היהודים אין־לנו רשיון להמית איש׃</verse>
				<verse number="32">למלאת דבר ישוע אשר דבר לרמז איזה מות עתיד הוא למות׃</verse>
				<verse number="33">וישב פילטוס אל־בית המשפט ויקרא אל־ישוע ויאמר אליו האתה הוא מלך היהודים׃</verse>
				<verse number="34">ויען אתו ישוע המלבך תדבר זאת או אחרים הגידו־לך עלי׃</verse>
				<verse number="35">ויען פילטוס האף אנכי יהודי הלא עמך וראשי הכהנים הסגירוך אלי מה עשית׃</verse>
				<verse number="36">ויען ישוע מלכותי איננה מן־העולם הזה אם־היתה מלכותי מן־העולם הזה כי אז נלחמו לי משרתי לבלתי המסר ביד היהודים ועתה מלכותי איננה מפה׃</verse>
				<verse number="37">ויאמר אליו פילטוס אם־כן אפוא מלך אתה ויען ישוע אתה אמרת כי־מלך אנכי לזה נולדתי ולזה באתי לעולם להעיד על האמת כל־אשר הוא מן־האמת ישמע בקולי׃</verse>
				<verse number="38">ויאמר אליו פילטוס מה היא האמת ואחרי דברו זאת יצא שנית אל־היהודים ויאמר אליהם אני לא־מצאתי בו כל־עון׃</verse>
				<verse number="39">הן מנהג הוא בכם כי אשלח לכם איש אחד חפשי בפסח היש את־נפשכם כי־אשלח לכם את־מלך היהודים׃</verse>
				<verse number="40">ויוסיפו ויצעקו לאמר לא את־האיש הזה אלא את־בר־אבא ובר־אבא היה מרצח׃</verse>
			</chapter>
			<chapter number="19">
				<verse number="1">אז לקח פילטוס את־ישוע וייסרהו בשוטים׃</verse>
				<verse number="2">וישרגו אנשי הצבא עטרת קצים וישימו אתה על־ראשו ויעטהו לבוש ארגמן׃</verse>
				<verse number="3">ויאמרו שלום לך מלך היהודים ויכהו על־הלחי׃</verse>
				<verse number="4">ויצא פילטוס עוד החוצה ויאמר אליהם הנני מוציא אתו אליכם למען תדעו כי לא־מצאתי בו כל־עון׃</verse>
				<verse number="5">וישוע יצא החוץ ועליו עטרת הקצים ולבוש הארגמן ויאמר אליהם פילטוס הנה האדם׃</verse>
				<verse number="6">ויהי כאשר ראהו הכהנים הגדולים והמשרתים ויצעקו לאמר הצלב הצלב ויאמר אליהם פילטוס קחהו אתם והצליבהו כי אנכי לא־מצאתי בו אשמה׃</verse>
				<verse number="7">ויענו היהודים תורה יש־לנו ועל־פי תורתנו חיב־מות הוא כי־עשה עצמו לבן־אלהים׃</verse>
				<verse number="8">ויהי כשמע פילטוס את־הדבר הזה ויסף לרא עוד׃</verse>
				<verse number="9">וישב ויבא אל־בית המשפט ויאמר אל־ישוע מאין אתה ולא־השיבו ישוע דבר׃</verse>
				<verse number="10">ויאמר אליו פילטוס אלי לא תדבר הלא ידעת כי יש־לאל ידי לצלבך ויש־לאל ידי לשלחך׃</verse>
				<verse number="11">ויען ישוע לא היתה־לך רשות עלי לולא נתן־לך מלמעלה לכן עון המסגיר אתי אליך גדול מעונך׃</verse>
				<verse number="12">אז יבקש פילטוס לשלחו והיהודים צעקו ויאמרו אם־תשלח את־זה אינך אהב לקיסר כי כל־המתנשא להיות מלך מרד הוא בקיסר׃</verse>
				<verse number="13">ויהי כשמע פילטוס את־הדבר הזה הוציא את־ישוע החוצה וישב על־כסא המשפט במקום הנקרא בשם רצפה ובלשונם גבתא׃</verse>
				<verse number="14">ואז היתה הכנת הפסח והשעה כשעה הששית ויאמר אל־היהודים הנה מלככם והם צעקו טול טול צלב אתו׃</verse>
				<verse number="15">ויאמר אליהם פילטוס הצלב אצלב את־מלככם ויענו ראשי הכהנים אין לנו מלך כי אם־הקיסר׃</verse>
				<verse number="16">אז מסרו אליהם להצליבו ויקחו את־ישוע ויוליכהו׃</verse>
				<verse number="17">וישא את־צלבו ויצא אל־המקום הנקרא מקום הגלגלת ובלשונם גלגלתא׃</verse>
				<verse number="18">ויצלבו אתו שמה ושני אנשים אחרים עמו מזה אחד ומזה אחד וישוע בתוך׃</verse>
				<verse number="19">ופילטוס כתב על־לוח וישם על־הצלב וזה דבר־הכתוב ישוע הנצרי מלך היהודים׃</verse>
				<verse number="20">ויהודים רבים קראו את־הכתוב הזה כי המקום אשר נצלב־שם ישוע היה קרוב אל־העיר והכתוב היה בלשון־עבר יון ורומי׃</verse>
				<verse number="21">ויאמרו ראשי כהני היהודים אל־פילטוס אל־נא תכתב מלך היהודים כי אם־אשר אמר אני מלך היהודים׃</verse>
				<verse number="22">ויען פילטוס ויאמר את־אשר־כתבתי כתבתי׃</verse>
				<verse number="23">ויהי כאשר צלבו אנשי הצבא את־ישוע ויקחו את־בגדיו ויחלקום לארבעה חלקים לאיש איש חלק אחד וגם את־כתנתו והכתנת לא־היתה תפורה כי אם־מעשה ארג מלמעלה ועד־קצה׃</verse>
				<verse number="24">ויאמרו איש אל־אחיו אל־נא נקרעה לקרעים אך־נפיל עליה גורל למי תהיה למלאת דבר הכתוב יחלקו בגדי להם ועל־לבושי יפילו גורל ויעשו־כן אנשי הצבא׃</verse>
				<verse number="25">ועל־יד צלב ישוע עמדו אמו ואחות אמו מרים אשת קלופס ומרים המגדלית׃</verse>
				<verse number="26">וירא ישוע את־אמו ואת־תלמידו אשר אהב עמדים אצלו ויאמר אל־אמו אשה הנה זה בנך׃</verse>
				<verse number="27">ואחר אמר אל־תלמידו הנה זאת אמך ומן־השעה ההיא אסף אתה התלמיד אל־ביתו׃</verse>
				<verse number="28">ויהי מאחרי־כן כאשר ידע ישוע כי עתה־זה נשלם הכל למען ימלא הכתוב כלו אמר צמאתי׃</verse>
				<verse number="29">ושם־כלי מלא חמץ ויטבלו ספוג בחמץ וישימהו על־אזוב ויקריבהו אל־פיו׃</verse>
				<verse number="30">ויקח ישוע את־החמץ ויאמר נשלם ויט את־ראשו ויפקד את־רוחו׃</verse>
				<verse number="31">ולמען לא תשארנה הגויות על־הצלב ביום השבת כי־ערב שבת היה וגדול יום השבת ההוא שאלו היהודים מן־פילטוס לשבר את־שוקיהם ולהוריד אתם׃</verse>
				<verse number="32">ויבאו אנשי הצבא וישברו את־שוקי הראשון והשני הנצלבים עמו׃</verse>
				<verse number="33">ויבאו אל־ישוע ובראתם כי־כבר מת לא שברו את־שוקיו׃</verse>
				<verse number="34">אך אחד מאנשי הצבא דקר בחנית את־צדו וכרגע יצא דם ומים׃</verse>
				<verse number="35">והראה זאת העיד ועדותו נאמנה והוא יודע כי האמת יגיד למען גם־אתם תאמינו׃</verse>
				<verse number="36">כי כל־זאת היתה למלאת הכתוב ועצם לא־תשברו בו׃</verse>
				<verse number="37">ועוד כתוב אחר אמר והביטו אליו את אשר דקרו׃</verse>
				<verse number="38">ויהי אחרי־כן בא יוסף הרמתי והוא תלמיד ישוע אך־בסתר מפני היהודים וישאל מאת פילטוס אשר יתנהו לשאת את־גופת ישוע וינח לו פילטוס ויבא וישא את־גופת ישוע׃</verse>
				<verse number="39">ויבא גם־נקדימון אשר בא־לפנים בלילה אל־ישוע ויבא ערוב מר־ואהלות כמאה ליטרין׃</verse>
				<verse number="40">ויקחו את־גופת ישוע ויכרכוה בתכריכין עם־הבשמים כאשר נהגים היהודים לקבר את־מתיהם׃</verse>
				<verse number="41">ובמקום אשר נצלב־שם היה גן ובגן קבר חדש אשר לא־הושם בו איש עד־עתה׃</verse>
				<verse number="42">שם שמו את־ישוע כי־ערב שבת היה ליהודים והקבר קרוב׃</verse>
			</chapter>
			<chapter number="20">
				<verse number="1">ויהי באחד בשבת לפנות הבקר בעוד חשך ותבא מרים המגדלית אל־הקבר ותרא את־האבן מוסרה מעל הקבר׃</verse>
				<verse number="2">ותרץ ותבא אל־שמעון פטרוס ואל־התלמיד האחר אשר אהבו ישוע ותאמר אליהם הנה נשאו את־האדון מקברו ולא ידענו איפה הניחהו׃</verse>
				<verse number="3">ויצא פטרוס והתלמיד האחר וילכו אל־הקבר׃</verse>
				<verse number="4">וירוצו שניהם יחדו וימהר התלמיד האחר לרוץ ויעבר את־פטרוס ויבא ראשונה אל־הקבר׃</verse>
				<verse number="5">וישקף אל־תוכו וירא את־התכריכין מנחים אך לא־בא פנימה׃</verse>
				<verse number="6">ויבא שמעון פטרוס אחריו והוא נכנס אל־הקבר וירא את־התכריכין מנחים׃</verse>
				<verse number="7">והמטפחת אשר היתה על־ראשו איננה מנחת אצל התכריכין כי אם־מקפלת לבדה במקומה׃</verse>
				<verse number="8">ויבא שמה גם־התלמיד האחר אשר־בא ראשונה אל־הקבר וירא ויאמן׃</verse>
				<verse number="9">כי לא־הבינו עד־עתה את־הכתוב אשר קום יקום מעם המתים׃</verse>
				<verse number="10">וישובו התלמידים וילכו אל־ביתם׃</verse>
				<verse number="11">ומרים עמדה בוכיה מחוץ לקבר ויהי בבכותה ותשקף אל־תוך הקבר׃</verse>
				<verse number="12">ותרא שני מלאכים לבושי לבנים ישבים במקום אשר־שמו שם את־גופת ישוע אחד מראשותיו ואחד מרגלותיו׃</verse>
				<verse number="13">ויאמרו אליה אשה למה תבכי ותאמר אליהם כי נשאו מזה את־אדני ולא ידעתי איפה הניחהו׃</verse>
				<verse number="14">ויהי בדברה זאת ותפן אחריה ותרא את־ישוע עמד ולא ידעה כי הוא ישוע׃</verse>
				<verse number="15">ויאמר אליה ישוע אשה למה תבכי את־מי תבקשי והיא חשבה כי־הוא שמר הגן ותאמר אליו אדני אם־אתה נשאת אתו מזה הגידה־נא לי איפה הנחתו ולקחתיו משם׃</verse>
				<verse number="16">ויאמר אליה ישוע מרים ותפן ותאמר אליו רבוני הוא מורה׃</verse>
				<verse number="17">ויאמר אליה ישוע אל־תגעי בי כי עוד לא עליתי אל־אבי אך לכי־נא אל־אחי ואמרי אליהם אני עלה אל־אבי ואביכם ואל־אלהי ואלהיכם׃</verse>
				<verse number="18">ותבא מרים המגדלית ותספר אל־התלמידים כי־ראתה את־האדון וכזאת דבר אליה׃</verse>
				<verse number="19">ויהי לעת־ערב ביום ההוא והוא אחד בשבת כאשר נסגרו דלתות הבית אשר־נקבצו שם התלמידים מיראת היהודים ויבא ישוע ויעמד ביניהם ויאמר אליהם שלום לכם׃</verse>
				<verse number="20">ובדברו זאת הראה אתם את־ידיו ואת־צדו וישמחו התלמידים בראותם את־האדון׃</verse>
				<verse number="21">ויסף ישוע לדבר אליהם שלום לכם כאשר שלח אתי האב כן אנכי שלח אתכם׃</verse>
				<verse number="22">ויהי בדברו זאת ויפח בהם ויאמר אליהם קחו לכם את־רוח הקדש׃</verse>
				<verse number="23">והיה כל־אשר תסלחו את־חטאתם ונסלח להם ואשר תאשימו יאשמו׃</verse>
				<verse number="24">ותומא אחד משנים העשר הנקרא דידומוס לא־היה בתוכם כבוא ישוע׃</verse>
				<verse number="25">ויגידו לו התלמידים הנשארים ראה ראינו את־האדון ויאמר אליהם אם־לא אראה בידיו את־רשם המסמרות ואשים את־אצבעי במקום המסמרות ואשים את־ידי בצדו לא אאמין׃</verse>
				<verse number="26">ויהי מקצה שמונת ימים ותלמידיו שנית בבית פנימה ותומא עמהם ויבא ישוע והדלתות מסגרות ויעמד ביניהם ויאמר שלום לכם׃</verse>
				<verse number="27">ואחר אמר אל־תומא שלח אצבעך הנה וראה את־ידי ושלח את־ידך הנה ושים בצדי ואל־תהי חסר אמונה כי אם־מאמין׃</verse>
				<verse number="28">ויען תומא ויאמר אליו אדני ואלהי׃</verse>
				<verse number="29">ויאמר אליו ישוע יען ראית אתי תומא האמנת אשרי המאמינים ואינם ראים׃</verse>
				<verse number="30">והנה גם־אתות אחרים רבים עשה ישוע לעיני תלמידיו אשר לא־נכתבו בספר הזה׃</verse>
				<verse number="31">אך־אלה נכתבו למען תאמינו כי ישוע הוא המשיח בן־אלהים ולמען יהיו לכם המאמינים חיי עולם בשמו׃</verse>
			</chapter>
			<chapter number="21">
				<verse number="1">ויהי אחרי־כן ויסף ישוע הגלות אל־תלמידיו על־ים טיבריה וכה נגלה אליהם׃</verse>
				<verse number="2">שמעון פטרוס ותומא הנקרא דידומוס ונתנאל מקנה אשר בארץ הגליל ובני זבדי ועוד שנים אחרים מתלמידיו ישבו יחדו׃</verse>
				<verse number="3">ויאמר אליהם שמעון פטרוס הנני הלך לדיג ויאמרו אליו גם־אנחנו נלך עמך ויצאו וימהרו לרדת אל־האניה ובלילה ההוא לא אחזו מאומה׃</verse>
				<verse number="4">הבקר אור וישוע עמד על־שפת הים ולא ידעו התלמידים כי ישוע הוא׃</verse>
				<verse number="5">ויאמר אליהם ישוע בני היש־לכם אכל מאומה ויענו אתו אין׃</verse>
				<verse number="6">ויאמר להם השליכו המכמרת מימין לאניה ותמצאו וישליכו ולא־יכלו עוד למשך אתה מרב הדגים׃</verse>
				<verse number="7">ויאמר התלמיד ההוא אשר ישוע אהבו אל־פטרוס זה הוא האדון ויהי כשמע שמעון פטרוס כי הוא האדון ויחגר את־מעילו כי עירם היה ויטל עצמו אל־הים׃</verse>
				<verse number="8">והתלמידים הנשארים באו בספינה כי לא הרחיקו מן־היבשה כי אם־כמאתים אמה וימשכו את־המכמרת עם־הדגים׃</verse>
				<verse number="9">ויהי כצאתם אל־היבשה ויראו־שם גחלי־אש ערוכים ודגים עליהם ולחם לאכל׃</verse>
				<verse number="10">ויאמר אליהם ישוע הביאו הלם מן־הדגים אשר אחזתם עתה׃</verse>
				<verse number="11">ויעל שמעון פטרוס וימשך את־המכמרת אל־היבשה והיא מלאה דגים גדולים מאה וחמשים ושלשה ולא נקרעה המכמרת אף־כי רבים היו׃</verse>
				<verse number="12">ויאמר אליהם ישוע באו ברו־לחם ואין גם־אחד בתלמידים אשר מלאו לבו לשאל אתו מי אתה כי ידעו אשר הוא האדון׃</verse>
				<verse number="13">ויבא ישוע ויקח את־הלחם ויתן להם וגם את־הדגים׃</verse>
				<verse number="14">וזאת היא הפעם השלישית אשר־נגלה ישוע אל־תלמידיו אחרי קומו מעם המתים׃</verse>
				<verse number="15">ויהי אחרי אכלם אמר ישוע אל־שמעון פטרוס שמעון בן־יונה התאהב אתי יותר מאלה ויאמר אליו כן אדני אתה ידעת כי אהבתיך ויאמר אליו רעה את־טלאי׃</verse>
				<verse number="16">ויאמר אליו עוד הפעם שמעון בן־יונה התאהב אתי ויאמר אליו כן אדני אתה ידעת כי אהבתיך ויאמר אליו נהג את־צאני׃</verse>
				<verse number="17">ויאמר אליו פעם שלישית שמעון בן־יונה התאהב אתי ויתעצב פטרוס על כי־אמר אליו בשלישית התאהב אתי ויאמר אליו אדני את־כל אתה יודע וידעת כי אהבתיך ויאמר אליו ישוע רעה את־צאני׃</verse>
				<verse number="18">אמן אמן אני אמר לך בהיתך צעיר לימים אתה חגרת את־עצמך ותלך אל־אשר חפצת והיה כאשר תזקן ופרשת כפיך ואחר יחגרך ונשאך אל־אשר לא תחפץ׃</verse>
				<verse number="19">וכל־זאת דבר לרמז על־המיתה אשר יכבד־בה את־האלהים ויהי ככלותו לדבר ויאמר אליו לך אחרי׃</verse>
				<verse number="20">ויפן פטרוס וירא את־התלמיד אשר ישוע אהבו הלך אחריהם הוא הנפל על־לבו בעת הסעודה וגם־שאל אדני מי הוא־זה אשר ימסרך׃</verse>
				<verse number="21">ויהי בראות אתו פטרוס ויאמר אל־ישוע אדני וזה מה־הוא׃</verse>
				<verse number="22">ויאמר אליו ישוע אם־חפצי כי ישאר עד־באי מה־לך ולזאת אתה לך אחרי׃</verse>
				<verse number="23">על־כן יצא הדבר הזה בין האחים כי־התלמיד ההוא לא ימות וישוע לא אמר־לו כי לא־ימות אך אמר אם־חפצי כי־ישאר עד־באי מה־זה לך׃</verse>
				<verse number="24">זה הוא התלמיד המעיד על־אלה ואשר כתב כל־זאת וידענו כי עדותו נאמנה׃</verse>
				<verse number="25">ויש עוד מעשים רבים אחרים אשר עשה ישוע ואם־יכתבו כלם לאחד אחד אחשבה כי גם־העולם כלו לא יכיל את־הספרים אשר יכתבו אמן׃</verse>
			</chapter>
		</book>
		<book number="44">
			<chapter number="1">
				<verse number="1">הן המאמר הראשון תאופילוס עשיתיהו על־כל אשר החל ישוע לעשות וללמד׃</verse>
				<verse number="2">עד־היום אשר לקח למרום אחרי צותו ברוח הקדש את־השליחים אשר־בחר בהם׃</verse>
				<verse number="3">ואשר גם־התיצב לפניהם חי אחרי ענותו באתות רבות בהראותו אליהם ארבעים יום וידבר על־מלכות האלהים׃</verse>
				<verse number="4">ובאכלו לחם עמהם צוה אתם לבלתי סור מירושלים כי אם־להוחיל להבטחת האב אשר שמעתם ממני׃</verse>
				<verse number="5">כי יוחנן הטביל במים ואתם תטבלו ברוח הקדש בקרוב אחרי הימים האלה׃</verse>
				<verse number="6">ויהי כאשר נאספו יחדו וישאלהו לאמר אדנינו המשיב אתה בעת הזאת את־המלוכה לישראל׃</verse>
				<verse number="7">ויאמר אליהם לא לכם לדעת העתים והזמנים אשר יעד האב בשלטנו׃</verse>
				<verse number="8">אבל תקבלו גבורה בבוא עליכם רוח הקדש והייתם עדי בירושלים ובכל־יהודה ובשמרון ועד־קצה הארץ׃</verse>
				<verse number="9">ויהי כדברו זאת העלה והם ראים וישאהו ענן מנגד עיניהם׃</verse>
				<verse number="10">ויביטו אחריו השמימה בעברו והנה שני אנשים לבושי בדים נצבים עליהם׃</verse>
				<verse number="11">ויאמרו אתם אנשי הגליל מה־תעמדו פה ועיניכם השמימה ישוע זה אשר לקח מאתכם השמימה כן בוא יבוא כאשר ראיתם אתו עלה השמימה׃</verse>
				<verse number="12">ויפנו וילכו ירושלימה מן־ההר הנקרא הר הזיתים והוא קרוב לירושלים דרך תחום שבת׃</verse>
				<verse number="13">ויבאו העירה ויעלו אל־העליה אשר היו ישבים בה פטרוס ויעקב ויוחנן ואנדרי פילפוס ותומא בר־תלמי ומתי יעקב בן־חלפי ושמעון הקנא ויהודה בן־יעקב׃</verse>
				<verse number="14">כל־אלה היו שקדים יחדו בלב אחד להתפלל ולהתחנן ועמהם הנשים ומרים אם ישוע וגם־אחיו׃</verse>
				<verse number="15">ובימים האלה קם פטרוס בתוך התלמידים ומספר שמות הנקהלים יחד כמאה ועשרים ויאמר׃</verse>
				<verse number="16">אנשים אחים מן־הצרך היה כי ימלא הכתוב ההוא אשר דבר מקדם רוח הקדש בפי דוד על־יהודה אשר היה מוליך את־תפשי ישוע׃</verse>
				<verse number="17">כי־היה נמנה אתנו וזכה בגורל השרות הזה׃</verse>
				<verse number="18">והנה הוא קנה־לו שדה במחיר הרשעה ויפל על־פניו ארצה ויבקע בתוך וישפכו כל־מעיו׃</verse>
				<verse number="19">וגם־נודעה זאת לכל־ישבי ירושלים ויקרא בשפתם לשדה ההוא חקל דמא הוא שדה הדם׃</verse>
				<verse number="20">כי כתוב בספר תהלים תהי־טירתו נשמה ואל־יהי בה ישב ופקדתו יקח אחר׃</verse>
				<verse number="21">ועל־כן מן־הצרך כי מן־האנשים האלה אשר התהלכו אתנו כל־ימי היות אדנינו ישוע יוצא ובא לפנינו׃</verse>
				<verse number="22">החל מטבילת יוחנן עד־יום הלקחו מאתנו כי אחד מהם יהיה לעד עמנו על־קומו מן־המתים׃</verse>
				<verse number="23">ויעמידו שנים את־יוסף הנקרא בר־שבא והוא מכנה יוסטוס ואת מתיה׃</verse>
				<verse number="24">ויתפללו ויאמרו אתה אדני היודע כל־הלבבות הראה־נא מן־השנים האלה את־האחד אשר־בחרת בו׃</verse>
				<verse number="25">לקחת את־גורל השרות הזה והשליחות אשר סר ממנה יהודה להלך אל־מקומו׃</verse>
				<verse number="26">ויפילו גורלות ויפל הגורל על־מתיה ויספח אל־אחד עשר השליחים׃</verse>
			</chapter>
			<chapter number="2">
				<verse number="1">וביום מלאת שבעת השבעות ויתאספו כלם לב אחד׃</verse>
				<verse number="2">ויהי פתאם קול רעש מן־השמים כקול רוח סערה וימלא את־כל־הבית אשר ישבו בו׃</verse>
				<verse number="3">ותראינה אליהם לשנות נחלקות ומראיהן כאש ותנוחינה אחת אחת על כל־אחד מהם׃</verse>
				<verse number="4">וימלאו כלם רוח הקדש ויחלו לדבר בלשנות אחרות כאשר נתנם הרוח להטיף׃</verse>
				<verse number="5">ובירושלים שכנו יהודים אנשי חסד מכל־גוי וגוי אשר תחת השמים׃</verse>
				<verse number="6">ויהי בהיות קול הרעש ההוא ויקבצו עם־רב ויהיו נבכים כי־איש איש שמע אתם מדברים בשפת עמו׃</verse>
				<verse number="7">וישתוממו ויתמהו ויאמרו איש אל־רעהו הנה כל־אלה המדברים הלא גלילים המה׃</verse>
				<verse number="8">ואיך אנחנו שמעים אתם איש כשפת־ארץ מולדתנו׃</verse>
				<verse number="9">פרתיים ומדים ועילמים וישבי ארם נהרים יהודה וקפודקיה פנטוס ואסיא׃</verse>
				<verse number="10">פרוגיא ופמפוליא מצרים וחבל לוב אשר על־יד קוריני והבאים מרומי גם־יהודים גם־גרים׃</verse>
				<verse number="11">כרתים וערבים הנה אנחנו שמעים אתם מספרים בלשנותינו גדלות האלהים׃</verse>
				<verse number="12">וישתוממו כלם ויבהלו ויאמרו איש אל־אחיו מה־תהיה זאת׃</verse>
				<verse number="13">ואחרים לעגו ויאמרו כי־מלאי עסיס המה׃</verse>
				<verse number="14">אז יעמד פטרוס ואחד העשר עמו וישא את־קולו וידבר אליהם אנשי יהודה וישבי ירושלים כלכם זאת תודע לכם והאזינו אל־דברי׃</verse>
				<verse number="15">כי אלה לא שכורים המה כאשר חשבתם כי שעה שלישית ביום עתה׃</verse>
				<verse number="16">אבל זה הוא האמור על־ידי יואל הנביא׃</verse>
				<verse number="17">והיה באחרית הימים נאם אלהים אשפך את־רוחי על־כל־בשר ונבאו בניכם ובנתיכם ובחוריכם חזינות יראו וזקניכם חלמות יחלמון׃</verse>
				<verse number="18">וגם על־עבדי ועל־שפחותי בימים ההמה אשפך את־רוחי ונבאו׃</verse>
				<verse number="19">ונתתי מופתים בשמים ממעל ואתות בארץ מתחת דם ואש ותימרות עשן׃</verse>
				<verse number="20">השמש יהפך לחשך והירח לדם לפני בוא יום יהוה הגדול והנורא׃</verse>
				<verse number="21">והיה כל אשר־יקרא בשם יהוה ימלט׃</verse>
				<verse number="22">אנשי ישראל שמעו הדברים האלה ישוע הנצרי האיש אשר נאמן לכם מאת האלהים בגבורות ובמופתים ובאתות אשר האלהים עשה על־ידו בתוככם כאשר ידעתם גם־אתם׃</verse>
				<verse number="23">אתו הנמסר על־פי עצת האלהים הנחרצה וידיעתו מקדם לקחתם ובידי רשעים הוקעתם והרגתם אתו׃</verse>
				<verse number="24">והאלהים הקימו מן־המתים בהתיר את־חבלי המות באשר נמנע מן־המות לעצר אתו׃</verse>
				<verse number="25">כי־דוד אמר עליו שויתי יהוה לנגדי תמיד כי מימיני בל־אמוט׃</verse>
				<verse number="26">לכן שמח לבי ויגל כבודי אף־בשרי ישכן לבטח׃</verse>
				<verse number="27">כי לא־תעזב נפשי לשאול לא־תתן חסידך לראות שחת׃</verse>
				<verse number="28">תודיעני ארחות חיים שבע שמחות את־פניך׃</verse>
				<verse number="29">אנשים אחים הניחו לי ואדברה באזני כלכם על־דוד אבינו אשר גם־מת גם־נקבר וקבורתו אתנו היא עד־היום הזה׃</verse>
				<verse number="30">והוא בהיותו נביא ומדעתו את־השבועה אשר נשבע לו האלהים להקים את־המשיח כפי הבשר מפרי חלציו להושיבו על־כסאו׃</verse>
				<verse number="31">לכן בחזותו מראש דבר על־תקומת המשיח כי לא־נעזבה נפשו לשאול וגם־בשרו לא־ראה שחת׃</verse>
				<verse number="32">את־ישוע זה הקים אלהים מן־המתים ואנחנו כלנו עדיו׃</verse>
				<verse number="33">ועתה אחרי הנשאו בימין האלהים לקח מאת האב את־הבטחת רוח הקדש וישפך את־אשר אתם ראים ושמעים׃</verse>
				<verse number="34">כי דוד לא עלה השמימה והנה הוא אמר נאם־יהוה לאדני שב לימיני׃</verse>
				<verse number="35">עד־אשית איביך הדם לרגליך׃</verse>
				<verse number="36">לכן ידע־נא בית ישראל כלו כי לאדון ולמשיח שמו האלהים את־ישוע זה אשר צלבתם׃</verse>
				<verse number="37">ויהי כשמעם התעצבו אל־לבם ויאמרו אל־פטרוס ואל־שאר השליחים אנשים אחים מה עלינו לעשות׃</verse>
				<verse number="38">ויאמר פטרוס אליהם שובו מדרכיכם והטבלו כל־איש מכם על־שם ישוע המשיח לסליחת חטאיכם וקבלתם את־מתנת רוח הקדש׃</verse>
				<verse number="39">כי לכם ההבטחה ולבניכם ולכל הרחוקים לכל־אשר קרא יהוה אלהינו׃</verse>
				<verse number="40">ויעד עוד בהם באמרים אחרים הרבה ויזהר אתם לאמר המלטו נא מדור תהפכות הזה׃</verse>
				<verse number="41">ויקבלו את־דברו בשמחה ויטבלו וביום ההוא נוספו כשלשת אלפי נפש׃</verse>
				<verse number="42">ויהיו שקדים על־תורת השליחים ועל־ההתחברות ועל־בציעת הלחם ועל־התפלה׃</verse>
				<verse number="43">ותפל אימה על־כל־נפש ומופתים רבים ואתות נעשו על־ידי השליחים בירושלים ואימה גדולה היתה על־כלם׃</verse>
				<verse number="44">וכל־המאמינים התאחדו יחד ויהי־להם הכל בשתפות׃</verse>
				<verse number="45">ואת־אחזתם ואת־רכושם מכרו ויחלקו אתם לכלם לאיש איש די מחסורו׃</verse>
				<verse number="46">ויום יום היו שקדים במקדש לב אחד ויבצעו את־הלחם בבית בבית׃</verse>
				<verse number="47">ויאכלו מזונם בגילה ובתם לבב וישבחו את־האלהים וימצאו חן בעיני כל־העם והאדון הוסיף יום יום על־העדה את־הנושעים׃</verse>
			</chapter>
			<chapter number="3">
				<verse number="1">ופטרוס ויוחנן עלים יחדו אל־המקדש לעת התפלה בשעה התשיעית׃</verse>
				<verse number="2">ואיש אחד פסח מבטן אמו מובא שמה אשר יושיבהו יום יום שער המקדש הנקרא שער המהדר לשאל מתנות מאת באי המקדש׃</verse>
				<verse number="3">ויהי כראתו את־פטרוס ואת־יוחנן באים אל־המקדש ויבקש לקחת מאתם צדקה׃</verse>
				<verse number="4">ויסתכל־בו פטרוס וגם־יוחנן ויאמר אליו הביטה אלינו׃</verse>
				<verse number="5">וישם פניו אליהם בקותו לקחת מאתם דבר׃</verse>
				<verse number="6">ויאמר פטרוס כסף וזהב אין־לי אבל את אשר בידי אתננו לך בשם־ישוע המשיח הנצרי קום התהלך׃</verse>
				<verse number="7">ויאחז ביד ימינו ויקם אותו ויתחזקו פתאם רגליו וקרסליו׃</verse>
				<verse number="8">ויקפץ ויתהלך ויבא אתם אל־המקדש מתהלך ומרקד ומשבח את־האלהים׃</verse>
				<verse number="9">ויראהו כל־העם מתהלך ומשבח את־האלהים׃</verse>
				<verse number="10">ויכירו אותו כי הוא אשר היה ישב לשאל צדקה בשער המקדש המהדר וימלאו שמה ותמהון על־הנעשה לו׃</verse>
				<verse number="11">ויהי הוא מחזיק בפטרוס וביוחנן וירץ אליהם כל־העם אל־האולם הנקרא אולם של־שלמה וישתוממו׃</verse>
				<verse number="12">וירא פטרוס ויען ויאמר אל־העם אנשי ישראל מה אתם תמהים על־זאת ומה־תסתכלו בנו כאלו אנחנו בכחנו ובחסידותנו שמנו את־זה מתהלך׃</verse>
				<verse number="13">אלהי אברהם אלהי יצחק ואלהי יעקב אלהי אבותינו הוא פאר את־עבדו ישוע אשר אתם מסרתם אותו וכחשתם בו בפני פילטוס כשהיה דן לפטרו׃</verse>
				<verse number="14">אבל אתם כחשתם בקדוש ובצדיק ובקשתם כי־יחן לכם איש רצח׃</verse>
				<verse number="15">ואת־שר החיים הרגתם אשר האלהים הקימו מן־המתים ואנחנו עדיו׃</verse>
				<verse number="16">ולמען אמונת שמו חזק שמו את־האיש הזה אשר אתם ראים ומכירים אתו והאמונה אשר לנו על־ידו היא העלתה־לו את־הארכה הזאת לעיני כלכם׃</verse>
				<verse number="17">ועתה אחי ידע אני כי בבלי־דעת עשיתם גם־אתם גם־ראשיכם׃</verse>
				<verse number="18">והאלהים ככה מלא את אשר־הגיד מקדם בפי כל־נביאיו כי יענה המשיח׃</verse>
				<verse number="19">לכן הנחמו ושובו וימחו חטאיכם׃</verse>
				<verse number="20">למען אשר־יבאו ימי רוחה מלפני יהוה וישלח את־אשר בשרו מקדם את־ישוע המשיח׃</verse>
				<verse number="21">אשר צריך כי יקבלהו השמים עד־ימי שוב כל־הדברים לתקונם אשר דבר עליהם האלהים בפי־נביאיו הקדושים מימי עולם׃</verse>
				<verse number="22">הן משה אמר אל־אבותינו נביא יקים לכם יהוה אלהיכם מקרב אחיכם כמני אליו תשמעון ככל אשר ידבר אליכם׃</verse>
				<verse number="23">והיה כל־הנפש אשר לא תשמע אל־הנביא ההוא ונכרתה מעמיה׃</verse>
				<verse number="24">וגם כל־הנביאים משמואל ואשר נבאו אחריו כלם הגידו מראש את־הימים האלה׃</verse>
				<verse number="25">אתם בני הנביאים ובני הברית אשר כרת האלהים עם־אבותינו באמרו אל־אברהם ונברכו בזרעך כל משפחות האדמה׃</verse>
				<verse number="26">לכם בראשונה העמיד האלהים את־עבדו ישוע וישלחהו לברך אתכם בשובכם כל־איש מרע מעלליכם׃</verse>
			</chapter>
			<chapter number="4">
				<verse number="1">ויהי בדברם אל־העם ויקומו עליהם הכהנים ונגיד בית־המקדש והצדוקים׃</verse>
				<verse number="2">כי־חרה להם על־אשר למדו את־העם והגידו בישוע את־תחית המתים׃</verse>
				<verse number="3">וישלחו בהם את־ידיהם וישימום במשמר עד למחר כי־כבר בא הערב׃</verse>
				<verse number="4">ורבים מהשמעים את־הדבר האמינו ויהי מספר האנשים כחמשת אלפים׃</verse>
				<verse number="5">ויהי ממחרת ויקהלו שריהם ראשיהם וזקניהם וסופריהם ירושלים׃</verse>
				<verse number="6">וחנן הכהן הגדול וקיפא ויוחנן ואלכסנדרוס וכל אשר ממשפחת הכהן הגדול׃</verse>
				<verse number="7">ויעמידו אתם בתוך וישאלום באיזה כח ובאיזה שם עשיתם זאת׃</verse>
				<verse number="8">וימלא פטרוס רוח הקדש ויאמר אליהם אתם ראשי העם וזקני ישראל׃</verse>
				<verse number="9">אם־אנחנו נחקרים היום על־הטובה אשר עשינו לאיש חולה ושאלתם במה זה נושע׃</verse>
				<verse number="10">יודע לכלכם ולכל־עם ישראל כי־בשם ישוע המשיח הנצרי אשר צלבתם אותו ואשר האלהים הקימו מן־המתים כי־בשמו עמד זה לפניכם בריא׃</verse>
				<verse number="11">והוא האבן אשר מאסתם אתם הבונים ותהי לראש פנה׃</verse>
				<verse number="12">ואין הישועה באחר ואין תחת השמים שם אחר הנתן לבני אדם אשר־בו נושע׃</verse>
				<verse number="13">ויהי כאשר ראו את־בטחון לבם של־פטרוס ויוחנן והבינו כי הדיוטות ולא בעלי חכמה המה ויתמהו עליהם ויכירום כי התהלכו עם־ישוע׃</verse>
				<verse number="14">ובראותם את־האיש הנרפא עמד אצלם לא מצאו לדבר נגדם דבר׃</verse>
				<verse number="15">ויצוו אתם לצאת חוצה מן־הסנהדרין ויתיעצו יחדו׃</verse>
				<verse number="16">ויאמרו מה־נעשה לאנשים האלה הנה אות גלוי נעשה על־ידיהם וגם־מפרסם לכל־ישבי ירושלים ולא נוכל לכחש בו׃</verse>
				<verse number="17">אך למען לא־ירבה הדבר בעם ויפרץ נזהירה אתם בגערה לבלתי דבר עוד לכל־אדם בשם הזה׃</verse>
				<verse number="18">ויקראו אתם ויצוום אשר לא־ידברו דבר ולא ילמדו בשם ישוע׃</verse>
				<verse number="19">ויענו פטרוס ויוחנן ויאמרו אליהם הנכון הוא לפני האלהים שמע לכם יותר משמע לאלהים שפטו אתם׃</verse>
				<verse number="20">כי לא נוכל אנחנו לחדל מדבר את אשר ראינו ושמענו׃</verse>
				<verse number="21">ויוסיפו לגער־בם ויפטרו אתם באשר לא־מצאו דבר לענוש אתם מפני העם כי כלם מהללים את־האלהים על־הנעשה׃</verse>
				<verse number="22">כי בן־ארבעים שנה ומעלה היה האיש ההוא אשר נעשה־עמו אות הרפואה הזאת׃</verse>
				<verse number="23">ואחרי הפטרם באו אל־אחיהם ויספרו להם את אשר אמרו אליהם הכהנים הגדולים והזקנים׃</verse>
				<verse number="24">ויהי כאשר שמעו את־זאת וישאו את־קולם בלב אחד לאלהים ויאמרו אדני אתה האל העשה את־השמים ואת־הארץ ואת־הים ואת־כל־אשר־בם׃</verse>
				<verse number="25">אשר אמרת בפי עבדך דוד אבינו ברוח הקדש למה רגשו גוים ולאמים יהגו־ריק׃</verse>
				<verse number="26">יתיצבו מלכי־ארץ ורוזנים נוסדו־יחד על־יהוה ועל־משיחו׃</verse>
				<verse number="27">כי אמנם נוסדו בעיר הזאת הורדוס ופנטיוס פילטוס עם־הגוים ולאמי ישראל על־ישוע עבדך הקדוש אשר משחת׃</verse>
				<verse number="28">לעשות את אשר ידך ועצתך מקדם גזרה להיות׃</verse>
				<verse number="29">ועתה אדני ראה את־גערתם ותן לעבדיך לדבר את־דברך בכל־בטחון לבם׃</verse>
				<verse number="30">בנטתך את־ידך למרפא ולתת אתות ומופתים בשם ישוע עבדך הקדוש׃</verse>
				<verse number="31">ויהי כאשר התפללו וינע המקום אשר היו נקהלים שם וימלאו כלם רוח הקדש וידברו את־דבר האלהים בבטחון לבב׃</verse>
				<verse number="32">וקהל המאמינים היה להם לב אחד ונפש אחת ואין איש מהם אומר על־אשר בידו לי הוא כי הכל היה להם בשתפות׃</verse>
				<verse number="33">ובגבורה גדולה יעידו השליחים על־תקומת האדון ישוע וחסד גדול נמשך לכלם׃</verse>
				<verse number="34">כי לא־היה בהם חסר דבר כי כל־בעלי שדות ובתים מכרו אתם ויביאו את־כסף מחירם׃</verse>
				<verse number="35">וישימהו לרגלי השליחים ויתן לכל־איש ואיש די מחסרו׃</verse>
				<verse number="36">ויוסף אשר כנוהו השליחים בשם בר־נבא פרושו בן־הנחמה איש לוי אשר נולד בארץ כתים׃</verse>
				<verse number="37">גם־לו היה שדה וימכרהו ויבא את־הכסף וישימהו לרגלי השליחים׃</verse>
			</chapter>
			<chapter number="5">
				<verse number="1">ואיש אחד ושמו חנניה עם־אשתו שפירה מכר את־אחזתו׃</verse>
				<verse number="2">ויקח מן־המחיר ויסתירהו ואשתו ידעת גם־היא וחלק אחד הביא וישם לרגלי השליחים׃</verse>
				<verse number="3">ויאמר פטרוס חנניה למה זה מלא השטן את־לבבך לשקר ברוח הקדש ולהסתיר ממחיר השדה׃</verse>
				<verse number="4">הלא שלך היה טרם המכרו וגם־אחרי נמכר היה בידך ולמה שמת על־לבבך הדבר הזה לא שקרת בבני אדם כי אם באלהים׃</verse>
				<verse number="5">וכשמע חנניה את־הדברים האלה נפל ארצה ויגוע ותהי יראה גדולה על כל־השמעים׃</verse>
				<verse number="6">ויקומו הצעירים ויאספו אתו וישאהו החוצה ויקברהו׃</verse>
				<verse number="7">ויהי כמשלש שעות ותבא אשתו והיא לא ידעה את הנעשה׃</verse>
				<verse number="8">ויען פטרוס ויאמר אליה אמרי־לי הבמחיר הזה מכרתם את־השדה ותאמר כן במחיר הזה׃</verse>
				<verse number="9">ויאמר פטרוס אליה למה־זה נועדתם לנסות את־רוח יהוה הנה בפתח רגלי המקברים את־אישך ונשאו אתך החוצה׃</verse>
				<verse number="10">ותפל פתאם לרגליו ותגוע והבחורים באו והנה מתה וישאוה החוצה ויקברוה אצל אישה׃</verse>
				<verse number="11">ותהי יראה גדולה על כל־הקהל ועל כל־השמעים את־אלה׃</verse>
				<verse number="12">ויעשו אתות ומופתים רבים בקרב העם על־ידי השליחים וכלם נאספו לב אחד באולם של־שלמה׃</verse>
				<verse number="13">ומן־האחרים אין איש אשר מלאו לבו להלות עליהם אך־הוקיר אתם העם׃</verse>
				<verse number="14">אבל נספחו עוד יתר מאמינים אל־האדון אנשים ונשים הרבה מאד׃</verse>
				<verse number="15">עד כי־נשאו את־החולים אל־הרחבות וישימום על־מטות ומשכבות למען אשר ילך פטרוס ונפל אך־צלו על־אחד מהם׃</verse>
				<verse number="16">וגם־המון־עם הערים אשר מסביב נקבצו ירושלים מביאים את־החולים ואת־הנלחצים מרוחות טמאות וירפאו כלם׃</verse>
				<verse number="17">ויקם הכהן הגדול וכל אשר אתו והם אנשי כת הצדוקים וימלאו קנאה׃</verse>
				<verse number="18">וישלחו־יד בשליחים ויתנום במשמר העיר׃</verse>
				<verse number="19">ויהי בלילה ויפתח מלאך יהוה את־דלתי בית־הכלא ויוציאם לאמר׃</verse>
				<verse number="20">לכו והתיצבו במקדש ודברו אל־העם את־כל־דברי החיים האלה׃</verse>
				<verse number="21">והם כשמעם את־זאת באו אל־המקדש בהיות הבקר וילמדו שם ויבא הכהן הגדול ואשר אתו ויקראו אל־הסנהדרין ואל־כל־זקני בני ישראל וישלחו אל־בית האסורים להביא אתם׃</verse>
				<verse number="22">וילכו המשרתים ולא מצאום בבית הכלא וישובו ויגידו לאמר׃</verse>
				<verse number="23">את־בית האסורים מצאנו סגור ומסגר והשמרים עמדים על־הדלתות וכאשר פתחנו לא־נמצא בו אדם׃</verse>
				<verse number="24">ויהי כשמע הכהן ונגיד המקדש וראשי הכהנים את־הדברים האלה ויבהלו עליהם ויאמרו איך יפל הדבר הזה׃</verse>
				<verse number="25">ואיש אחד בא ויגד להם לאמר הנה האנשים אשר שמתם במשמר עמדים הם במקדש ומלמדים את־העם׃</verse>
				<verse number="26">וילך שמה הנגיד עם־משרתיו ויקחם אך־לא בחזקה כי יראו מפני העם פן יסקלו׃</verse>
				<verse number="27">ויביאו אתם ויעמידום לפני הסנהדרין וישאלם הכהן הגדול לאמר׃</verse>
				<verse number="28">הלא צוה צוינו עליכם לבלתי למד בשם הזה והנה מלאתם את־ירושלים תורתכם ותחפצו להביא עלינו את־דמי האיש הזה׃</verse>
				<verse number="29">ויען פטרוס והשליחים ויאמרו הלא עלינו להקשיב בקול אלהים מהקשיב בקול בני אדם׃</verse>
				<verse number="30">אלהי אבותינו הקים את־ישוע אשר שלחתם ידכם בו ותתלו אותו על־העץ׃</verse>
				<verse number="31">את־זה נשא האלהים בימינו לשר ולמושיע לתת תשובה לישראל וסליחת החטאים׃</verse>
				<verse number="32">ואנחנו עדיו על־אלה וגם־רוח הקדש אשר נתן אותו האלהים לשמעים בקולו׃</verse>
				<verse number="33">ויהי כשמעם ויתרגזו ויתיעצו להרוג אתם׃</verse>
				<verse number="34">ויקם בתוך הסנהדרין אחד מן־הפרושים גמליאל שמו והוא מורה התורה מכבד בעיני כל־העם ויצו להוציא את־השליחים החוצה לזמן מעט׃</verse>
				<verse number="35">ויאמר אליהם אנשי ישראל השמרו לכם מפני האנשים האלה במה־שאתם עשים להם׃</verse>
				<verse number="36">כי לפני הימים האלה קם תודס ויתן את־נפשו כאחד הגדולים וידבקו־בו כארבע מאות איש ויהרג וכל אשר־שמעו אליו התפרדו ויהיו לאין׃</verse>
				<verse number="37">ואחר כן קם יהודה הגלילי בימי המפקד ויסת אחריו עם רב וגם־הוא נהרג וכל אשר־שמעו אליו נפצו׃</verse>
				<verse number="38">ועתה אני אמר אליכם חדלו לכם מן־האנשים האלה והניחו להם כי העצה והפעלה הזאת אם־מאת אדם היא תפר׃</verse>
				<verse number="39">ואם־מאת האלהים היא לא תוכלו להפר אתה פן־תמצאו נלחמים את־האלהים׃</verse>
				<verse number="40">וישמעו אליו ויקראו את־השליחים וילקו אתם ויצוו אשר לא ידברו בשם ישוע ויפטרו אותם׃</verse>
				<verse number="41">ויצאו שמחים מלפני הסנהדרין על־כי זכו לשאת על־שמו כלמה׃</verse>
				<verse number="42">וכל־היום לא חדלו ללמד במקדש ובבתים ולבשר את־בשורת ישוע המשיח׃</verse>
			</chapter>
			<chapter number="6">
				<verse number="1">בימים ההם כאשר רב מספר התלמידים היתה תלונת היונים על־העבריים על־אשר העלימו עיניהם מאלמנותיהם לבלתי־תת להן יום יום את־ארוחתן׃</verse>
				<verse number="2">ויקראו שנים העשר את־המון התלמידים ויאמרו לא־נאוה לנו כי נעזב את־דבר האלהים ונשמש את־השלחנות׃</verse>
				<verse number="3">לכן אחי ברו־לכם שבעה אנשים מקרבכם אשר שם טוב להם ומלאים רוח הקדש וחכמה ונפקידם על־הענין הזה׃</verse>
				<verse number="4">ואנחנו נשקד על־התפלה ועל־שמוש הדבר׃</verse>
				<verse number="5">וייטב הדבר לפני כל־ההמון ויבחרו את־אסטפנוס איש מלא אמונה ורוח הקדש ואת־פילפוס ואת־פרוכורוס ואת־ניקנור ואת־טימון ואת־פרמנס ואת־ניקלס גר אנטיוכיא׃</verse>
				<verse number="6">את־אלה העמידו לפני השליחים ויתפללו ויסמכו את־ידיהם עליהם׃</verse>
				<verse number="7">ויהי דבר האלהים הולך וגדל וירב מספר התלמידים בירושלים עד־מאד וגם־המון רב מן־הכהנים נכנעו אל־האמונה׃</verse>
				<verse number="8">ואסטפנוס מלא אמונה וגבורה ויעש אתות ומופתים גדולים בקרב העם׃</verse>
				<verse number="9">ויקומו אנשים מבית־הכנסת הנקרא על־שם הליברטינים ושל־קורינים ואלכסנדריים ומן־בני קיליקיא ואסיא ויתוכחו עם־אסטפנוס׃</verse>
				<verse number="10">ולא יכלו עמד לנגד החכמה והרוח אשר־דבר בו׃</verse>
				<verse number="11">ויסיתו בו אנשים אמרים שמענו אתו מדבר גדופים במשה ובאלהים׃</verse>
				<verse number="12">ויעוררו את־העם ואת־הזקנים והסופרים ויקומו עליו ויחטפהו ויביאהו לפני הסנהדרין׃</verse>
				<verse number="13">ויעמידו עדי שקר אשר אמרו האיש הזה איננו חדל מהטיח דברים נגד מקום הקדש הזה ונגד התורה׃</verse>
				<verse number="14">כי שמענהו אמר זה ישוע הנצרי יתץ את־המקום הזה וישנה את־החקים אשר מסר־לנו משה׃</verse>
				<verse number="15">ויסתכלו בו כל־הישבים בסנהדרין ויראו את־פניו כפני מלאך אלהים׃</verse>
			</chapter>
			<chapter number="7">
				<verse number="1">ויאמר הכהן הגדול האמת הוא אשר דברו׃</verse>
				<verse number="2">ויען ויאמר אנשים אחים ואבות שמעו אלהי הכבוד נראה אל־אברהם אבינו בהיותו בארם נהרים לפני שבתו בחרן׃</verse>
				<verse number="3">ויאמר אליו לך־לך מארצך וממולדתך ובא אל־הארץ אשר אראך׃</verse>
				<verse number="4">ויצא מארץ כשדים וישב בחרן ואחרי מות אביו העביר אתו משם אל־הארץ הזאת אשר אתם ישבים בה עתה׃</verse>
				<verse number="5">ולא־נתן לו נחלה בה אף־לא מדרך כף־רגל ויבטח לתתה לאחזה לו ולזרעו אחריו ועוד לא־היה־לו בן׃</verse>
				<verse number="6">ויאמר לו אלהים כי־גר יהיה זרעו בארץ לא להם ועבדום וענו אתם ארבע מאות שנה׃</verse>
				<verse number="7">וגם את־הגוי אשר יעבדו דן אנכי אמר אלהים ואחרי־כן יצאו ויעבדוני במקום הזה׃</verse>
				<verse number="8">ויתן־לו את־ברית המילה ובכן הוליד את־יצחק וימל אתו ביום השמיני ויצחק הוליד את־יעקב ויעקב הוליד את־שנים עשר האבות׃</verse>
				<verse number="9">ויקנאו האבות ביוסף וימכרו אותו מצרימה ואלהים היה עמו׃</verse>
				<verse number="10">ויצילהו מכל־צרותיו ויתן־לו חן וחכמה לפני פרעה מלך מצרים וישימהו שליט על־מצרים ועל כל־ביתו׃</verse>
				<verse number="11">ויהי רעב על־כל־ארץ מצרים וכנען וצרה גדולה ואבותינו לא־מצאו אכל׃</verse>
				<verse number="12">וישמע יעקב כי יש־שבר במצרים וישלח־שמה את־אבותינו בפעם הראשונה׃</verse>
				<verse number="13">ובפעם השנית התודע יוסף אל־אחיו ותגלה לפרעה משפחת יוסף׃</verse>
				<verse number="14">וישלח יוסף ויקרא ליעקב אביו ולכל־משפחתו בשבעים וחמש נפש׃</verse>
				<verse number="15">וירד יעקב מצרימה וימת הוא ואבותינו׃</verse>
				<verse number="16">ויובאו שכמה ויושמו בקבר אשר קנה יעקב בכספו מיד בני־חמור אבי שכם׃</verse>
				<verse number="17">ויהי כאשר קרבה עת ההבטחה אשר נשבע אלהים לאברהם ויגדל העם וירב במצרים׃</verse>
				<verse number="18">עד כי־קם מלך אחר אשר לא־ידע את־יוסף׃</verse>
				<verse number="19">וזה התחכם למשפחתנו וירע לאבותינו ויצו אתם להשליך את־עלליהם אל־פני השדה לבלתי החיותם׃</verse>
				<verse number="20">בעת ההיא נולד משה ויהי־טוב לאלהים ויהי אמון בבית אביו שלשה ירחים׃</verse>
				<verse number="21">וכאשר השלך אספה אתו בת־פרעה ותגדלהו לה לבן׃</verse>
				<verse number="22">וילמד משה בכל־חכמת מצרים ויהי גבור בדברים ובמעשים׃</verse>
				<verse number="23">ובמלאת־לו ארבעים שנה עלה על־לבו לפקד את־אחיו בני ישראל׃</verse>
				<verse number="24">וירא איש אחד מעשק חנם ויושע לו ויקם נקמת המכה בהכותו את־המצרי׃</verse>
				<verse number="25">ויחשב בלבבו כי יבינו אחיו אשר על־ידו יתן האלהים להם תשועה והם לא הבינו׃</verse>
				<verse number="26">ויהי ביום השני ויבא בתוכם והם נצים ויבקש לעשות שלום ביניהם לאמר אנשים אחים אתם ולמה תעשקו איש את־אחיו׃</verse>
				<verse number="27">והעשק את־רעהו הדפו לאמר מי שמך לאיש שר ושפט עלינו׃</verse>
				<verse number="28">הלהרגני אתה אמר כאשר הרגת אתמל את־המצרי׃</verse>
				<verse number="29">ויברח משה על־הדבר הזה ויהי־גר בארץ מדין ויולד שם שני בנים׃</verse>
				<verse number="30">ובמלאת ארבעים שנה נראה אליו מלאך יהוה במדבר הר סיני בלבת־אש מתוך הסנה׃</verse>
				<verse number="31">וירא משה ויתמה על־המראה ובסורו לראות ויהי־קול יהוה אליו׃</verse>
				<verse number="32">אנכי אלהי אבותיך אלהי אברהם אלהי יצחק ואלהי יעקב ויחרד משה ויירא מהביט׃</verse>
				<verse number="33">ויאמר אליו יהוה של נעליך מעל רגליך כי המקום אשר אתה עומד עליו אדמת־קדש הוא׃</verse>
				<verse number="34">ראה ראיתי את־עני עמי אשר במצרים ואת־נאקתם שמעתי וארד להצילם ועתה לכה ואשלחך מצרימה׃</verse>
				<verse number="35">הוא משה אשר כחשו־בו לאמר מי שמך לשר ושפט אתו שלח האלהים לשר וגאל ביד המלאך הנראה אליו בסנה׃</verse>
				<verse number="36">והוא הוציאם ויעש אתות ומפתים בארץ מצרים ובים־סוף ובמדבר ארבעים שנה׃</verse>
				<verse number="37">הוא משה אשר אמר אל־בני ישראל נביא מקרב אחיכם כמני יקים לכם יהוה אלהיכם אליו תשמעון׃</verse>
				<verse number="38">הוא אשר היה בקהל במדבר עם־המלאך הדבר אליו בהר סיני ועם־אבותינו ואשר קבל דברים חיים לתת לנו׃</verse>
				<verse number="39">הוא אשר אבותינו לא אבו לשמע לו כי אם־מאסו אתו ולבבם פנה מצרימה׃</verse>
				<verse number="40">ויאמרו אל־אהרן עשה־לנו אלהים אשר ילכו לפנינו כי זה משה אשר העלנו מארץ מצרים לא ידענו מה־היה לו׃</verse>
				<verse number="41">ויעשו עגל בימים ההם ויזבחו זבחים לאליל וישמחו במעשה ידיהם׃</verse>
				<verse number="42">ויפן מהם האלהים ויתנם לעבד את־צבא השמים כאשר כתוב בספר הנביאים הזבחים ומנחה הגשתם־לי במדבר ארבעים שנה בית ישראל׃</verse>
				<verse number="43">ונשאתם את סכת מלכם ואת־כוכב אלהיכם רמפן הצלמים אשר עשיתם להשתחות להם והגליתי אתכם מהלאה לבבל׃</verse>
				<verse number="44">משכן העדות היה לאבותינו במדבר כאשר צוה המדבר אל־משה לעשות אתו כתבנית אשר ראה׃</verse>
				<verse number="45">ואבותינו לקחהו וגם־הביאהו אתם הם ויהושע ברשתם את־ארצות הגוים אשר גרש אתם אלהים מפני אבותינו עד־ימי דוד׃</verse>
				<verse number="46">והוא מצא חן בעיני אלהים וישאל למצא משכנות לאלהי יעקב׃</verse>
				<verse number="47">ושלמה בנה־לו בית׃</verse>
				<verse number="48">אבל העליון לא ישכן בהיכלות מעשי ידים כאשר אמר הנביא׃</verse>
				<verse number="49">השמים כסאי והארץ הדם רגלי אי־זה בית אשר תבנו־לי אמר יהוה ואי־זה מקום מנוחתי׃</verse>
				<verse number="50">הלא את־כל־אלה ידי־עשתה׃</verse>
				<verse number="51">קשי ערף וערלי לב ואזנים ממרים הייתם תמיד ברוח הקדש כאבותיכם גם־אתם׃</verse>
				<verse number="52">מי מהנביאים אשר לא רדפוהו אבותיכם אף־המיתו את המבשרים מקדם ביאת הצדיק אשר עתה הייתם אתם מוסריו ומרצחיו׃</verse>
				<verse number="53">אתם אשר קבלתם את־התורה על־ידי מלאכות המלאכים ולא שמרתם אותה׃</verse>
				<verse number="54">ויהי כשמעם את־אלה התרגזו בלבבם ויחרקו עליו שניהם׃</verse>
				<verse number="55">והוא מלא רוח הקדש ויבט השמימה וירא את־כבוד אלהים ואת־ישוע נצב לימין האלהים׃</verse>
				<verse number="56">ויאמר הנני ראה את־השמים נפתחים ואת בן־האדם נצב לימין האלהים׃</verse>
				<verse number="57">ויצעקו בקול גדול ויאטמו את־אזניהם ויתנפלו עליו כלם יחד׃</verse>
				<verse number="58">וידחפהו חוצה לעיר ויסקלו אתו באבנים והעדים פשטו את־בגדיהם לרגלי בחור אחד ושמו שאול׃</verse>
				<verse number="59">ויסקלו את־אסטפנוס והוא משוע ואמר אדני ישוע קבל את־רוחי׃</verse>
				<verse number="60">ויכרע על־ברכיו ויצעק בקול גדול יהוה אל־תשמר להם את־החטא הזה ויהי אחרי דברו כדבר הזה ויישן׃</verse>
			</chapter>
			<chapter number="8">
				<verse number="1">ושאול גם־הוא היה רצה בהרגתו ותהי ביום ההוא רדיפה גדולה על־הקהלה אשר בירושלים ויפצו כלם בערי יהודה ושמרון לבד מן־השליחים׃</verse>
				<verse number="2">וישאו אנשים חסידים את־אסטפנוס ויקברהו ויספדו עליו מספד גדול׃</verse>
				<verse number="3">ושאול החריב את־הקהלה וישוטט בבתים ויסחב משם אנשים ונשים ויסגירם לכלא׃</verse>
				<verse number="4">והנפוצים עברו בארץ ויבשרו את־הדבר׃</verse>
				<verse number="5">ופילפוס ירד אל־עיר שמרון ויכרז להם את־המשיח׃</verse>
				<verse number="6">ויקשב המון העם בלב אחד אל־אמרי פילפוס בשמעם ובראותם את־האתות אשר עשה׃</verse>
				<verse number="7">כי רבים היו אחוזי רוחות הטמאה והרוחות יצאו מהם צעקות בקול גדול ורבים נכי אברים ופסחים וירפאו׃</verse>
				<verse number="8">ותהי שמחה גדולה בעיר ההיא׃</verse>
				<verse number="9">ואיש אחד ושמו שמעון היה מלפנים בעיר מכשף ומשמים את־עם שמרון באמרו על־נפשו כי־גדול הוא׃</verse>
				<verse number="10">ויקשיבו אליו מקטנם ועד־גדולם לאמר זה הוא גבורת האלהים הגדולה׃</verse>
				<verse number="11">ויקשיבו אליו על־היותו משמים אותם בכשפיו ימים רבים׃</verse>
				<verse number="12">ויהי כאשר האמינו לפילפוס בבשרו את־מלכות האלהים ואת־שם ישוע המשיח ויטבלו אנשים ונשים׃</verse>
				<verse number="13">ויאמן שמעון גם־הוא ויטבל וידבק בפילפוס וירא את־האתות והמפתים הגדלים אשר נעשו וישתומם׃</verse>
				<verse number="14">וישמעו השליחים אשר בירושלים כי־קבלה שמרון את־דבר האלהים וישלחו אליהם את־פטרוס ואת־יוחנן׃</verse>
				<verse number="15">וירדו שמה ויתפללו בעדם אשר יקבלו את־רוח הקדש׃</verse>
				<verse number="16">כי הרוח לא־צלחה עד־עתה על־אחד מהם והם רק־נטבלים בשם האדון ישוע׃</verse>
				<verse number="17">ויסמכו את־ידיהם עליהם ויקבלו את־רוח הקדש׃</verse>
				<verse number="18">ויהי בראות שמעון כי בסמיכות ידי השליחים נתן רוח הקדש ויבא לפניהם כסף׃</verse>
				<verse number="19">ויאמר תנו־נא גם־לי את־היכלת הזאת אשר־יקבל את־רוח הקדש כל אשר־אשים עליו את־ידי׃</verse>
				<verse number="20">ויאמר אליו פטרוס כספך יהי אתך לאבדון יען חשבת לקנות במחיר את־מתת האלהים׃</verse>
				<verse number="21">אין־לך חלק וגורל בדבר הזה כי לבבך איננו ישר לפני האלהים׃</verse>
				<verse number="22">ועתה שוב מרעתך זאת והתחנן אל־האלהים אולי תסלח לך מזמת לבבך׃</verse>
				<verse number="23">כי־ראה אנכי כי־באת לידי מרורת רוש וחרצבות רשע׃</verse>
				<verse number="24">ויען שמעון ויאמר העתירו אתם בעדי אל־יהוה לבלתי־בוא עלי דבר מכל אשר אמרתם׃</verse>
				<verse number="25">והמה אחרי אשר־העידו ודברו את־דבר יהוה שבו ירושלים ויבשרו את־הבשורה בכפרים רבים אשר לשמרונים׃</verse>
				<verse number="26">וידבר מלאך־יהוה אל־פילפוס לאמר קום לך הנגבה על־הדרך הירדת מירושלים עזתה והיא חרבה׃</verse>
				<verse number="27">ויקם וילך והנה איש כושי והוא סריס ושליט לקנדק מלכת־כוש וממנה על־כל־גנזיה אשר עלה אל־ירושלים להשתחות׃</verse>
				<verse number="28">ויהי בשובו והוא ישב על־מרכבתו וקרא בספר ישעיה הנביא׃</verse>
				<verse number="29">ויאמר הרוח אל־פילפוס גשה והלוה על־המרכבה הזאת׃</verse>
				<verse number="30">וירץ פילפוס אליה וישמע אתו קרא בספר ישעיה הנביא ויאמר הגם תבין את־אשר אתה קורא׃</verse>
				<verse number="31">ויאמר ואיככה אוכל אם־אין איש אשר יורני ויבקש מאת פילפוס לעלות ולשבת אצלו׃</verse>
				<verse number="32">וענין הכתוב אשר קרא זה הוא כשה לטבח יובל וכרחל לפני גוזזיה נאלמה ולא־יפתח־פיו׃</verse>
				<verse number="33">בעצר משפטו לקח ואת־דורו מי ישוחח כי נגזרו מארץ חייו׃</verse>
				<verse number="34">ויען הסריס ויאמר אל־פילפוס אשאלה ממך על־מי הנביא מדבר את־זאת על־נפשו או על־איש אחר׃</verse>
				<verse number="35">ויפתח פילפוס את־פיו ויחל מן־הכתוב הזה ויבשר אותו את־ישוע׃</verse>
				<verse number="36">ויהי בעברם בדרך ויבאו אל־מקום מים ויאמר הסריס הנה־מים מה־ימנעני מהטבל׃</verse>
				<verse number="37">ויאמר פילפוס אם־מאמין אתה בכל־לבבך מתר־לך ויען ויאמר אני מאמין כי ישוע המשיח בן־האלהים הוא׃</verse>
				<verse number="38">ויצו להעמיד את־המרכבה וירדו שניהם אל־תוך המים פילפוס והסריס ויטבל אותו׃</verse>
				<verse number="39">ויהי כי עלו מן־המים וישא רוח יהוה את פילפוס ולא יסף הסריס לראותו כי־הלך לדרכו שמח׃</verse>
				<verse number="40">ופילפוס נמצא באשדוד ויעבר ויבשר בכל הערים עד־באו לקסרין׃</verse>
			</chapter>
			<chapter number="9">
				<verse number="1">ושאול עודנו יפח זעם ורצח על־תלמידי האדון ויבא אל־הכהן הגדול׃</verse>
				<verse number="2">וישאל מאתו מכתבים לדמשק אל־בתי הכנסיות למען אשר יאסר את־אשר ימצא בדרך ההיא אנשים או נשים ויביאם ירושלים׃</verse>
				<verse number="3">ויהי הוא הלך וקרב לדמשק והנה פתאם נגה עליו מסביב אור מן־השמים׃</verse>
				<verse number="4">ויפל ארצה וישמע קול מדבר אליו שאול שאול למה תרדפני׃</verse>
				<verse number="5">ויאמר מי אתה אדני ויאמר האדון אנכי ישוע אשר אתה רודף קשה לך לבעט בדרבנות׃</verse>
				<verse number="6">והוא חרד ונבעת ויאמר אדני מה־תחפץ ואעשה ויען האדון קום לך העירה ויאמר לך את־אשר עליך לעשות׃</verse>
				<verse number="7">והאנשים אשר הלכו אתו עמדו נאלמים כי שמעו את־הקול ואיש לא הביטו׃</verse>
				<verse number="8">ויקם שאול מן־הארץ ובפתחו את־עיניו לא ראה איש ויחזיקו בידו ויוליכהו לדמשק׃</verse>
				<verse number="9">ויחשכו עיניו מראות שלשת ימים ולא אכל ולא שתה׃</verse>
				<verse number="10">ותלמיד אחד היה בדמשק חנניה שמו ויאמר אליו האדון במחזה חנניה ויאמר הנני אדני׃</verse>
				<verse number="11">ויאמר אליו האדון קום לך אל־הרחוב הנקרא הישר ושאל בבית יהודה לאיש טרסי ושמו שאול כי הנה־הוא מתפלל׃</verse>
				<verse number="12">וירא במחזה והנה־איש ושמו חנניה בא החדרה ושם עליו את־ידו למען ישוב ויראה׃</verse>
				<verse number="13">ויען חנניה ויאמר אדני שמעתי רבים מספרים על־האיש הזה כמה רעות עשה לקדושיך בירושלים׃</verse>
				<verse number="14">וגם־פה רשיון יש־לו מאת ראשי הכהנים לאסר את־כל־הקראים בשמך׃</verse>
				<verse number="15">ויאמר אליו האדון לך כי־כלי חפץ הוא לי לשאת את־שמי לפני גוים ומלכים ולפני בני ישראל׃</verse>
				<verse number="16">כי אני אראהו כמה יש־לו לסבל למען שמי׃</verse>
				<verse number="17">וילך חנניה ויבא הביתה וישם את־ידיו עליו ויאמר שאול אחי האדון ישוע הנראה אליך בדרך אשר־באת בה שלחני למען תשוב ותראה ותמלא רוח הקדש׃</verse>
				<verse number="18">וכרגע נפלו מעל עיניו כמו קשקשים וישב פתאם לראות ויקם ויטבל׃</verse>
				<verse number="19">ויאכל לחם ויחזק וישב שאול ימים אחדים עם־התלמידים אשר בדמשק׃</verse>
				<verse number="20">וימהר ויקרא בבתי הכנסיות את־המשיח לאמר כי־הוא הוא בן־האלהים׃</verse>
				<verse number="21">וישתוממו כל־השמעים ויאמרו הלא זה הוא אשר האביד בירושלים את־קראי השם הזה ולמען זאת בא הנה להביאם אסורים לפני ראשי הכהנים׃</verse>
				<verse number="22">ושאול היה הולך וחזק ויהם את־היהודים ישבי דמשק בהוכיחו כי־זה הוא המשיח׃</verse>
				<verse number="23">ויהי כי־ארכו־לו שם הימים ויועצו היהודים יחדו להמיתו׃</verse>
				<verse number="24">ויודע לשאול ארבם והמה שמרו את־השערים יומם ולילה למען ימיתהו׃</verse>
				<verse number="25">ויקחו אתו התלמידים לילה ויורידהו בסל בעד החומה׃</verse>
				<verse number="26">ויהי כבוא שאול ירושלימה ויבקש להלות אל־התלמידים וייראו כלם מפניו ולא האמינו כי־תלמיד הוא׃</verse>
				<verse number="27">ויקח אתו בר־נבא ויביאהו אל־השליחים ויספר להם את אשר־ראה בדרך את־האדון וכי הוא דבר אליו ואיך בדמשק השמיע בבטחון את־שם ישוע׃</verse>
				<verse number="28">ויהי אתם יוצא ובא בירושלים ויקרא בבטחון בשם האדון ישוע׃</verse>
				<verse number="29">וידבר ויתוכח גם עם־היהודים היונים והם זממו להמיתו׃</verse>
				<verse number="30">וישמעו האחים ויורידו אתו לקסרין וישלחהו אל־טרסוס׃</verse>
				<verse number="31">ויהי שלום לקהלות בכל־מקמות יהודה והגליל ושמרון ותבנינה ותתהלכנה ביראת האדון ותרבינה בנחמת רוח הקדש׃</verse>
				<verse number="32">ויהי בסבב פטרוס בכל־המקמות וירד גם אל־הקדושים אשר ישבו בלד׃</verse>
				<verse number="33">וימצא־שם איש ושמו אניס והוא שכב על־משכבו זה שמנה שנים והוא נכה אברים׃</verse>
				<verse number="34">ויאמר אליו פטרוס אניס רפאך ישוע המשיח קום הצע־לך אתה ויקם פתאם׃</verse>
				<verse number="35">ויראו אותו כל־ישבי לד והשרון ויפנו אל־האדון׃</verse>
				<verse number="36">ותלמידה ביפו ושמה טביתא תרגומו צביה והיא רבת מעשים טובים וצדקות אשר עשתה׃</verse>
				<verse number="37">ויהי בימים ההם ותחלה ותמת וירחצו אתה וישימוה בעליה׃</verse>
				<verse number="38">ולד קרובה היא ליפו וישמעו התלמידים כי־פטרוס שם וישלחו אליו שני אנשים ויפצרו־בו לבלתי העצל לעבר אליהם׃</verse>
				<verse number="39">ויקם פטרוס וילך אתם ובבאו העלהו אל־העליה ותגשנה אליו כל־האלמנות בוכיות ומראות לו את הכתנת ואת הבגדים אשר עשתה צביה בעודה עמהן׃</verse>
				<verse number="40">ויוצא פטרוס את־כלם החוצה ויכרע על־ברכיו ויתפלל ויפן אל־גויתה ויאמר טביתא קומי ותפתח את־עיניה ותרא את־פטרוס ותתעודד׃</verse>
				<verse number="41">וישלח ידו ויקם אתה ויקרא את־הקדושים ואת־האלמנות ויעמד אתה חיה לפניהם׃</verse>
				<verse number="42">ויודע הדבר בכל־יפו ויאמינו רבים באדון׃</verse>
				<verse number="43">ויואל לשבת ביפו ימים רבים עם־בורסי אחד ושמו שמעון׃</verse>
			</chapter>
			<chapter number="10">
				<verse number="1">ואיש היה בקסרין ושמו קרניליוס שר־מאה מן־הגדוד הנקרא האיטלקי׃</verse>
				<verse number="2">והוא חסיד וירא אלהים עם־כל־בני ביתו ועשה צדקות הרבה לעם ומתפלל תמיד לאלהים׃</verse>
				<verse number="3">ומחזה נראה אליו כשעה התשיעית ליום וירא מלאך אלהים בא אליו פנימה ואמר קרניליוס׃</verse>
				<verse number="4">ויבט אליו ויירא ויאמר מה־זה אדני ויאמר אליו תפלותיך וצדקותיך עלו לזכרון לפני האלהים׃</verse>
				<verse number="5">ועתה שלח־לך אנשים אל־יפו והבא אליך את־שמעון המכנה פטרוס׃</verse>
				<verse number="6">הוא מתגורר עם־בורסי אחד שמעון שמו אשר ביתו על־יד הים הוא יאמר לך את־אשר עליך לעשות׃</verse>
				<verse number="7">וילך־לו המלאך הדבר אל־קרניליוס ויקרא אל־שנים מעבדי ביתו ואל־איש מלחמה אחד ירא אלהים מן־העמדים תמיד לפניו לשרתו׃</verse>
				<verse number="8">ויספר להם את כל־הדברים וישלחם אל־יפו׃</verse>
				<verse number="9">ויהי ממחרת והמה הלכים בדרך וקרבים לעיר ויעל פטרוס על־הגג להתפלל כשעה הששית׃</verse>
				<verse number="10">והוא רעב ויתאו לטעם־לחם ובהכינם לו נפלה תרדמה עליו׃</verse>
				<verse number="11">וירא את־השמים נפתחים והנה־כלי ירד אליו כדמות מטפחת־בד גדולה ויורד בארבע כנפותיו על־הארץ׃</verse>
				<verse number="12">ובתוכו מכל־בהמת הארץ וחיה ורמש ועוף השמים׃</verse>
				<verse number="13">ויהי־קול אליו לאמר קום פטרוס זבח ואכל׃</verse>
				<verse number="14">ויאמר פטרוס חלילה לי אדני כי מעולם לא אכלתי כל־פגול וטמא׃</verse>
				<verse number="15">ויהי־עוד קול אליו פעם שנית לאמר את־אשר טהר האלהים אתה אל־תטמאנו׃</verse>
				<verse number="16">וכן היה שלש פעמים והכלי שב והעלה השמימה׃</verse>
				<verse number="17">ויהי בהתפעם רוח פטרוס על־המראה אשר ראה והנה האנשים השלוחים מאת קרניליוס שאלו לבית שמעון ויעמדו על־הפתח׃</verse>
				<verse number="18">ויקראו וידרשו היש מתגורר שם שמעון המכנה פטרוס׃</verse>
				<verse number="19">ופטרוס עודנו חשב עם־לבבו על־המראה והרוח אמר אליו הנה שלשה אנשים מבקשים אותך׃</verse>
				<verse number="20">לכן קום רד ולכה־נא אתם ואל־תתמהמה כי אנכי שלחתים׃</verse>
				<verse number="21">וירד פטרוס אל־האנשים הנשלחים אליו מאת קרניליוס ויאמר אנכי האיש אשר אתם מבקשים למה זה באתם הנה׃</verse>
				<verse number="22">ויאמרו קרניליוס שר־מאה איש צדיק וירא אלהים ולו שם־טוב בכל־עם היהודים צוה על־פי מלאך קדוש לקרא לך אל־ביתו ולשמע דברים מפיך׃</verse>
				<verse number="23">ויקרא אתם אליו ויאספם הביתה ויהי ממחרת ויצא פטרוס אתם ומקצת האחים אשר ביפו הלכו עמו׃</verse>
				<verse number="24">ולמחרתו באו אל־קסרין וקרניליוס מחכה להם ועמו בני משפחתו וקרוביו ומידעיו הנקהלים אליו׃</verse>
				<verse number="25">ויהי כבוא פטרוס ויצא קרניליוס לקראתו ויפל לרגליו וישתחו׃</verse>
				<verse number="26">ויקם אותו פטרוס ויאמר קום כי גם־אני אנוש אנכי׃</verse>
				<verse number="27">וידבר אתו ויבא הביתה וימצא רבים נאספים שמה׃</verse>
				<verse number="28">ויאמר אליהם אתם ידעתם כי־אסור הוא לאיש יהודי להלות ולקרב אל־נכרי ואתי הורה אלהים לבלתי אמר חל או־טמא על־כל־אדם׃</verse>
				<verse number="29">ובעבור זאת כאשר נקראתי לא נמנעתי מהלך ועתה אשאלכם מדוע קראתם לי׃</verse>
				<verse number="30">ויאמר קרניליוס זה ארבעה ימים הייתי צם עד־השעה הזאת ובשעה התשיעית התפללתי בתוך ביתי והנה־איש נצב לפני בלבוש זהר׃</verse>
				<verse number="31">ויאמר קרניליוס נשמעה תפלתך וצדקותיך היו לזכרון לפני האלהים׃</verse>
				<verse number="32">ועתה שלח אל־יפו וקרא אליך את־שמעון המכנה פטרוס מתגורר הוא בבית שמעון הבורסי על־הים אשר בבואו ידבר־לך׃</verse>
				<verse number="33">ואמהר ואשלח אליך ואתה היטבת לעשות אשר־באת אלי והננו כלנו פה לפני האלהים לשמע את־כל־אשר צוית מאת יהוה׃</verse>
				<verse number="34">ויפתח פטרוס את־פיו ויאמר עתה ידעתי באמת כי האלהים איננו נשא פנים׃</verse>
				<verse number="35">כי אם־בכל־עם ועם הירא אותו ועשה צדק רצוי הוא לפניו׃</verse>
				<verse number="36">וישלח את־דברו לבני ישראל ויבשר את־השלום על־ידי ישוע המשיח והוא אדון הכל׃</verse>
				<verse number="37">אתם ידעתם את־הדבר הנעשה בכל־יהודה החל מן־הגליל אחרי הטבילה אשר־קרא אותה יוחנן׃</verse>
				<verse number="38">את אשר־משח האלהים את־ישוע הנצרי ברוח הקדש ובגבורה ויעבר בארץ עשה חסד ורפא את־כל־הנכבשים תחת יד השטן כי האלהים היה עמו׃</verse>
				<verse number="39">ואנחנו עדים על־כל־אשר עשה בארץ היהודים ובירושלים ואשר הרגהו בהוקיעם אתו על־העץ׃</verse>
				<verse number="40">אותו הקים האלהים ביום השלישי ויתנהו להראות בגלוי׃</verse>
				<verse number="41">לא לכל־העם כי אם־לנו העדים אשר האלהים בחר בהם מראש אשר אכלנו ושתינו אתו אחרי קומו מן־המתים׃</verse>
				<verse number="42">ויצו אתנו להשמיע לעם ולהעיד כי אתו שם האלהים לשופט החיים והמתים׃</verse>
				<verse number="43">ועליו כל־הנביאים מעידים כי יקבלו סליחת החטאים בשמו כל־המאמינים בו׃</verse>
				<verse number="44">עוד פטרוס מדבר הדברים האלה ורוח הקדש צלחה על כל־השמעים את־הדבר׃</verse>
				<verse number="45">והמאמינים בני המילה אשר באו את־פטרוס השתוממו כי־מתנת רוח הקדש נשפכה גם על־הגוים׃</verse>
				<verse number="46">כי שמעו אתם ממללים בלשנות ומגדלים את־האלהים׃</verse>
				<verse number="47">ויען פטרוס ויאמר היוכל איש למנע את־המים מטבל את־אלה אשר קבלו את־רוח הקדש גם־הם כמנו׃</verse>
				<verse number="48">ויצו לטבל אתם בשם האדון ויבקשו ממנו לשבת אתם ימים אחדים׃</verse>
			</chapter>
			<chapter number="11">
				<verse number="1">וישמעו השליחים והאחים אשר ביהודה כי־קבלו גם־הגוים את־דבר האלהים׃</verse>
				<verse number="2">ויהי כאשר עלה פטרוס ירושלים ויריבו עמו בני המילה לאמר׃</verse>
				<verse number="3">אל־אנשים אשר־להם ערלה באת ותאכל אתם לחם׃</verse>
				<verse number="4">ויחל פטרוס ויספר להם את כל־אשר קרהו לאמר׃</verse>
				<verse number="5">מתפלל הייתי בעיר יפו וארדם וארא מראה והנה־כלי כדמות מטפחת־בד גדולה יורד מן־השמים ותורד בארבע כנפותיה ותבא עדי׃</verse>
				<verse number="6">והסתכלתי בה ואבין וארא את־בהמת הארץ ואת־החיה ורמש האדמה ועוף השמים׃</verse>
				<verse number="7">ואשמע גם־קול האמר אלי קום פטרוס זבח ואכל׃</verse>
				<verse number="8">ואמר חלילה לי אדני כי כל־פגול וטמא לא־בא בפי מעולם׃</verse>
				<verse number="9">ויענני הקול שנית מן־השמים ויאמר את־אשר טהר האלהים אתה אל־תטמאנו׃</verse>
				<verse number="10">וכן היה שלש פעמים והכל שב והעלה השמימה׃</verse>
				<verse number="11">והנה כרגע שלשה אנשים עמדים על־פתח הבית אשר אנכי שם והמה שלוחים אלי מקסרין׃</verse>
				<verse number="12">ויאמר אלי הרוח ללכת אתם ולבלתי התמהמה וילכו אתי גם־ששת האחים האלה ונבוא אל־בית האיש׃</verse>
				<verse number="13">ויגד־לנו את אשר־ראה המלאך נצב בביתו ואמר אליו שלח אל־יפו אנשים וקרא אליך את־שמעון המכנה פטרוס׃</verse>
				<verse number="14">והוא ידבר אליך דברים אשר תושע בהם אתה וכל־ביתך׃</verse>
				<verse number="15">וכאשר החלותי לדבר צלחה עליהם רוח הקדש כאשר צלחה עלינו בתחלה׃</verse>
				<verse number="16">ואזכר את־דבר האדון אשר אמר יוחנן הטביל במים ואתם תטבלו ברוח הקדש׃</verse>
				<verse number="17">ועתה אם־מתנה אחת נתן האלהים להם ולנו המאמינים באדון ישוע המשיח מי אנכי כי אעצר לאלהים׃</verse>
				<verse number="18">ויהי כשמעם זאת ויחרישו ויהללו את־האלהים ויאמרו אכן גם־לגוים נתן האלהים התשובה לחיים׃</verse>
				<verse number="19">והנפוצים מפני הצרה אשר היתה על־אודת אסטפנוס הלכו ובאו עד־פינוקיא וקפרוס ואנטיוכיא ולא דברו את־הדבר כי אם־אל־היהודים לבדם׃</verse>
				<verse number="20">ויהי בתוכם אנשי קפרוס וקוריני אשר באו אל־אנטיוכיא וידברו גם־אל־היונים ויבשרו אתם את־האדון ישוע׃</verse>
				<verse number="21">ותהי עמהם יד־יהוה ומספר רב האמינו וישובו אל־האדון׃</verse>
				<verse number="22">וישמע הדבר באזני הקהלה אשר בירושלים וישלחו את־בר־נבא אל־אנטיוכיא׃</verse>
				<verse number="23">ויבא שמה וישמח כראתו את־חסד האלהים ויזהר את־כלם לדבקה באדון בלב נכון׃</verse>
				<verse number="24">כי איש טוב היה ומלא רוח הקדש ואמונה ויאספו לאדון עם רב׃</verse>
				<verse number="25">וילך בר־נבא משם אל־טרסוס לבקש את־שאול וימצא אתו ויביאהו אל־אנטיוכיה׃</verse>
				<verse number="26">ויהיו ישבים יחד בקהלה שנה תמימה ומלמדים עם רב אז הוחל באנטיוכיא לקרא את־התלמידים בשם משיחיים׃</verse>
				<verse number="27">ויהי בימים ההם ויבאו נביאים מירושלים אל־אנטיוכיא׃</verse>
				<verse number="28">ויקם אחד מהם ושמו אגבוס ויגד על־פי הרוח כי רעב גדול יבוא על־כל־ישבי תבל ויהי־כן בימי קלודיוס׃</verse>
				<verse number="29">ויועצו התלמידים לשלח איש איש מאשר תשיג ידו לעזרת האחים הישבים ביהודה׃</verse>
				<verse number="30">וכן גם־עשו וישלחו אל־הזקנים על־ידי בר־נבא ושאול׃</verse>
			</chapter>
			<chapter number="12">
				<verse number="1">בעת ההיא שלח המלך הורדוס את־ידו להרע לאנשים מן־הקהל׃</verse>
				<verse number="2">וימת את־יעקב אחי יוחנן בחרב׃</verse>
				<verse number="3">וירא כי־טוב הדבר בעיני היהודים ויוסף לתפש גם־את־פטרוס והימים ימי חג־המצות׃</verse>
				<verse number="4">ויאחז אתו ויתנהו במשמר וימסרהו לארבע מחלקות של־ארבעה אנשי צבא לשמרו כי אמר להעלותו אחרי הפסח לפני העם׃</verse>
				<verse number="5">פטרוס היה עצור במשמר והקהלה העתירה בעדו בחזקה אל־האלהים׃</verse>
				<verse number="6">ויהי בלילה ההוא אשר אמר הורדוס להביאו מחר לדין ויישן פטרוס בין־שני אנשי צבא והוא אסור בשנים אזקים ושמרי הפתח שמרים את־המשמר׃</verse>
				<verse number="7">והנה מלאך יהוה נצב עליו ואור נגה בחדר ויספק על־ירך פטרוס ויעירהו לאמר קום מהרה ויפלו מוסרותיו מעל ידיו׃</verse>
				<verse number="8">ויאמר אליו המלאך חגר מתניך והנעל את־רגליך ויעש כן ויאמר אליו עטה מעילך ולך אחרי׃</verse>
				<verse number="9">ויצא וילך אחריו ולא ידע אם־אמת הוא הנעשה־לו על־ידי המלאך כי כמראה היה בעיניו׃</verse>
				<verse number="10">ויעברו דרך המשמרת הראשונה והשניה ויבאו עד־שער הברזל אשר יצאו בו העירה ויפתח השער לפניהם מאליו ויצאו החוצה וילכו מהלך רחוב אחד והמלאך סר מעליו פתאם׃</verse>
				<verse number="11">ויהי בשובו אל־דעתו ויאמר פטרוס עתה זה ידעתי באמת כי האלהים שלח את־מלאכו ויפלטני מיד הורדוס ומכל־מזמת עם היהודים׃</verse>
				<verse number="12">הוא חשב כזאת והוא בא עד־בית מרים אם יוחנן המכנה מרקוס אשר נקהלו־שם רבים והם מתפללים יחד׃</verse>
				<verse number="13">וידפק על־דלת השער ותגש נערה להקשיב ושמה רודי׃</verse>
				<verse number="14">ותכר את־קול פטרוס ומשמחתה לא־פתחה לו את־דלת השער ותרץ הביתה ותגד להם כי־פטרוס עמד על־השער׃</verse>
				<verse number="15">ויאמרו אליה משגעת את והיא מתאמצת כי־כן הוא ויאמרו מלאכו הוא׃</verse>
				<verse number="16">ופטרוס הרבה לדפק ויפתחו ויראהו וישתוממו׃</verse>
				<verse number="17">והוא רמז להם בידו לחשות ויספר להם את אשר־הוציאו האדון מן־המשמר ויאמר הגידו את־זאת ליעקב ולאחים ויצא וילך־לו למקום אחר׃</verse>
				<verse number="18">הבקר אור ומבוכה לא־קטנה היתה בין אנשי הצבא על־פטרוס מה־היה לו׃</verse>
				<verse number="19">ויהי כאשר בקש אותו הורדוס ולא מצאו חקר את־השמרים ויצו להוציאם למות וירד מיהודה אל־קסרין וישב שם׃</verse>
				<verse number="20">ואיבה היתה בין הורדוס ובין בני־צור וצידון ויבאו אליו בלב אחד ויפתו את־בלסטוס אשר על־חדר המלך ויבקשו שלום יען לקחו מחית ארצותם מארץ המלך׃</verse>
				<verse number="21">ויהי ביום המועד וילבש הורדוס לבוש מלכות וישב על־כסא המשפט ויטף אליהם אמרתו׃</verse>
				<verse number="22">ויריעו לו העם לאמר קול אלהים הוא ולא קול אדם׃</verse>
				<verse number="23">ויכהו מלאך־יהוה פתאם עקב אשר לא־נתן הכבוד לאלהים ויאכלהו תולעים ויגוע׃</verse>
				<verse number="24">ודבר אלהים הולך ורב׃</verse>
				<verse number="25">וישובו בר־נבא ושאול מירושלים אחרי כלותם את־השמוש ויקחו אתם את־יוחנן המכנה מרקוס׃</verse>
			</chapter>
			<chapter number="13">
				<verse number="1">ואנשים נביאים ומלמדים היו באנטיוכיא בקהלה אשר־בה בר־נבא ושמעון הנקרא ניגר ולוקיוס הקוריני ומנחם אשר גדל עם־הורדוס שר־הרבע ושאול׃</verse>
				<verse number="2">ויהי בשרתם את־יהוה ובצומם ויאמר רוח הקדש הבדילו לי את בר־נבא ואת־שאול למלאכה אשר קראתים לה׃</verse>
				<verse number="3">ויצומו ויתפללו ויסמכו את־ידיהם עליהם וישלחום׃</verse>
				<verse number="4">והמה המשלחים על־ידי רוח הקדש ירדו אל־סלוקיא ומשם באו באניה אל־קפרוס׃</verse>
				<verse number="5">ויבאו אל־עיר סלמיס ויגידו את־דבר האלהים בבתי הכנסיות אשר ליהודים ויהי להם גם־יוחנן למשרת׃</verse>
				<verse number="6">ויעברו בכל־האי עד־פפוס וימצאו איש מכשף אחד נביא־שקר איש יהודי ושמו בר־ישוע׃</verse>
				<verse number="7">אשר היה עם־סרגיוס פולוס שר המדינה איש נבון והוא קרא אליו את־בר־נבא ואת־שאול ויתאו לשמע את־דבר האלהים׃</verse>
				<verse number="8">ויעמד לנגדם אלימא המכשף כי־זה תרגום שמו ויבקש להטות את־השר מן־האמונה׃</verse>
				<verse number="9">ושאול הנקרא גם־פולוס מלא רוח הקדש ויסתכל בו׃</verse>
				<verse number="10">ויאמר אתה המלא כל־מרמה וכל־עולה בן־בליעל ושונא כל־צדק הלא תחדל לסלף את־דרכי יהוה הישרים׃</verse>
				<verse number="11">ועתה הנה יד־יהוה בך והיית עור ולא תראה את־השמש עד־עת מועד ותפל עליו פתאם אפלה וחשכה ויפן הנה והנה ויבקש איש להוליכו בידו׃</verse>
				<verse number="12">והשר כאשר ראה את־המעשה האמין וישתומם על־תורת האדון׃</verse>
				<verse number="13">ויצאו פולוס והאנשים אשר אתו מפפוס וירדו באניה ויבאו אל־פרגי אשר בפמפוליא ויעזב אתם יוחנן וישב ירושלים׃</verse>
				<verse number="14">והמה נסעו מפרגי ויבאו אל־אנטיוכיא אשר בפיסדיא ויבאו אל־בית הכנסת ביום השבת וישבו׃</verse>
				<verse number="15">ויהי אחר קריאת התורה והנביאים וישלחו אליהם ראשי הכנסת לאמר אנשים אחים אם־יש לכם דבר־מוסר לעם דברו׃</verse>
				<verse number="16">ויקם פולוס וינף ידו ויאמר אנשי ישראל ויראי אלהים שמעו׃</verse>
				<verse number="17">אלהי העם הזה אלהי ישראל בחר באבותינו וירומם את־העם בהיותם גרים בארץ מצרים ובזרוע רמה הוציאם משם׃</verse>
				<verse number="18">וישא אתם ויכלכלם במדבר כארבעים שנה׃</verse>
				<verse number="19">וישמד שבעה גוים בארץ כנען ויחלק את־ארצם להם לנחלה׃</verse>
				<verse number="20">ואחרי־כן נתן להם שפטים כארבע מאות וחמשים שנה עד־ימי שמואל הנביא׃</verse>
				<verse number="21">וישאלו מלך ויתן להם אלהים את־שאול בן קיש איש משבט בנימין ארבעים שנה׃</verse>
				<verse number="22">וכהסירו אותו ויקם את־דוד למלך עליהם אשר גם־העיד עליו לאמר מצאתי דוד את־בן־ישי איש כלבבי והוא יעשה את־כל־חפצי׃</verse>
				<verse number="23">וזה הוא אשר מזרעו הקים האלהים כפי ההבטחה גואל לישראל את־ישוע׃</verse>
				<verse number="24">אשר לפני בואו קדם יוחנן לקרא את־טבילת התשובה אל־כל־עם ישראל׃</verse>
				<verse number="25">ויהי ככלות יוחנן את־מרוצתו ויאמר למי תחשבוני לא אני הוא כי הנה הוא־בא אחרי ואני נקלתי מהתיר את־נעלי רגליו׃</verse>
				<verse number="26">אנשים אחים בני משפחת אברהם ויראי אלהים אשר בקרבכם לכם שלוח דבר הישועה הזאת׃</verse>
				<verse number="27">כי־ישבי ירושלים וראשיהם יען אשר לא הכירהו מלאו במשפטם אשר שפטהו את־דברי הנביאים הנקראים בכל־שבת׃</verse>
				<verse number="28">ואף כי־לא מצאו־בו משפט־מות שאלו מאת פילטוס להמיתו׃</verse>
				<verse number="29">וכאשר השלימו את־כל־הדברים הכתובים עליו הורידו אותו מן־העץ ויניחהו בקבר׃</verse>
				<verse number="30">אבל האלהים הקימו מן־המתים׃</verse>
				<verse number="31">וירא ימים רבים אל־העלים אתו מן־הגליל ירושלימה והמה עתה עדיו אל־העם׃</verse>
				<verse number="32">ואנחנו מבשרים אתכם את־בשורת ההבטחה אשר היתה לאבותינו כי אתה מלא האלהים לנו בניהם בהקימו את־ישוע׃</verse>
				<verse number="33">ככתוב במזמור השני בני אתה אני היום ילדתיך׃</verse>
				<verse number="34">ועל־אשר הקים אתו מן־המתים לבלתי שוב עוד לשחת כה אמר אתן לכם חסדי דוד הנאמנים׃</verse>
				<verse number="35">על־כן הוא אמר גם־במקום אחר לא־תתן חסידך לראות שחת׃</verse>
				<verse number="36">כי דוד גוע אחרי שרתו בדורו לעצת האלהים ויאסף אל־אבותיו וירא את־השחת׃</verse>
				<verse number="37">ואשר האלהים הקים אותו הוא לא־ראה השחת׃</verse>
				<verse number="38">לכן אנשים אחים יודע לכם כי על־ידי־זה הגד לכם סליחת החטאים׃</verse>
				<verse number="39">ובכל אשר לא־יכלתם להצטדק בתורת משה כל־המאמין יצדק על־ידו׃</verse>
				<verse number="40">לכן השמרו לכם פן־יבוא עליכם הנאמר בנביאים׃</verse>
				<verse number="41">ראו בגדים והתמהו ושמו כי־פעל פעל אני בימיכם פעל אשר לא תאמינו כי־יספר לכם׃</verse>
				<verse number="42">ובצאת היהודים מבית הכנסת בקשו מהם הגוים לדבר אליהם את־הדברים האלה בשבת הבאה׃</verse>
				<verse number="43">ורבים מן־היהודים ומגרי הצדק הלכו אחרי פולוס ובר־נבא בהפרד הקהל והמה דברו על־לבם ויזהירום לעמד בחסד האלהים׃</verse>
				<verse number="44">ובשבת השנית נקהלה כמעט כל־העיר לשמע את־דבר יהוה׃</verse>
				<verse number="45">ויהי כראות היהודים את־המון העם וימלאו קנאה ויכחישו את־דברי פולוס הכחש וגדף׃</verse>
				<verse number="46">אז הגידו פולוס ובר־נבא על־פניהם לאמר בדין היה להשמיע אתכם בראשונה את־דבר האלהים ועתה אחרי אשר־מאסתם אותו ואינכם זכים בעיניכם לחיי העולם לכן הננו פנים אל־הגוים׃</verse>
				<verse number="47">כי כן צוה עלינו האדון נתתיך לאור גוים להיות ישועתי עד־קצה הארץ׃</verse>
				<verse number="48">וישמחו הגוים כשמעם ויהללו את־דבר יהוה ויאמינו כל אשר היו מוכנים לחיי עולם׃</verse>
				<verse number="49">ויפרץ דבר־יהוה בכל־המקום׃</verse>
				<verse number="50">אך היהודים הסיתו את־הנשים החסידות והחשובות ואת־אצילי העיר ויעוררו רדיפה על־פולוס ובר־נבא ויגרשום מגבולם׃</verse>
				<verse number="51">והמה נערו עליהם את־העפר מעל רגליהם וילכו לאיקניון׃</verse>
				<verse number="52">והתלמידים מלאו שמחה ורוח הקדש׃</verse>
			</chapter>
			<chapter number="14">
				<verse number="1">ויהי באיקניון ויבאו יחדו אל־בית כנסת היהודים וידברו־שם עד כי־האמין המון רב מן־היהודים ומן־היונים׃</verse>
				<verse number="2">אך היהודים אשר לא האמינו עוררו והכעיסו את־נפשות הגוים על־האחים׃</verse>
				<verse number="3">וישבו־שם ימים רבים וילמדו בבטחונם ביהוה המעיד על־דבר חסדו בעשותו על־ידם אתות ומופתים׃</verse>
				<verse number="4">ויחלק המון העיר לחצי אלה נטו אחרי היהודים ואלה אחרי השליחים׃</verse>
				<verse number="5">ותהי מהומת הגוים והיהודים עם־ראשיהם להתעלל בהם ולסקלם׃</verse>
				<verse number="6">ויודע להם ויברחו לערי לוקוניא אל־לוסטרא ודרבי וסביבותן׃</verse>
				<verse number="7">ויבשרו־שם הבשורה׃</verse>
				<verse number="8">ואיש נכה רגלים היה בלוסטרא והוא ישב פסח מבטן אמו ולא הלך מימיו׃</verse>
				<verse number="9">וישמע את־פולוס מדבר והוא הסתכל בו וירא כי־אמונה בו להושע׃</verse>
				<verse number="10">ויאמר בקול גדול עמד הכן על־רגליך וידלג ויתהלך׃</verse>
				<verse number="11">והמון העם כראותם את אשר עשה פולוס נשאו את־קולם ויאמרו בלשון לוקונית ירדו אלינו האלהים בדמות אנשים׃</verse>
				<verse number="12">ויקראו לבר־נבא בל ולפולוס קראו הרמיס באשר הוא ראש המדברים׃</verse>
				<verse number="13">וכהן בית־בל אשר מחוץ לעירם הביא השערה שורים ועטרות ויחפץ לזבח הוא והמון העם׃</verse>
				<verse number="14">ויהי כשמע זאת השליחים פולוס ובר־נבא ויקרעו את־בגדיהם וירוצו אל־תוך־העם׃</verse>
				<verse number="15">ויצעקו לאמר אנשים למה תעשו כזאת גם־אנחנו בני־אדם חלשים כמוכם ונבשרה אתכם למען שוב תשובו מן־הבליכם אלה אל־אלהים חיים אשר עשה את־השמים ואת־הארץ ואת־הים ואת־כל־אשר־בם׃</verse>
				<verse number="16">ואשר בדרות קדם הניח לכל־הגוים ללכת בדרכיהם׃</verse>
				<verse number="17">וגם לא־חדל להעיד על־עצמו וייטב לנו בתתו מטר מן־השמים ועתות שבע וימלא לבותינו מזון וששון׃</verse>
				<verse number="18">ואף בדברים האלה כמעט לא־עצרו כח להניא את־העם מזבח להם׃</verse>
				<verse number="19">ויבאו שמה יהודים מן־אנטיוכיא ומן־איקניון ויסיתו את־העם וירגמו את־פולוס באבנים ויסחבהו חוצה לעיר בחשבם כי מת׃</verse>
				<verse number="20">ויסבו אתו התלמידים ויקם ויבא העירה וממחרת יצא אל־דרבי הוא ובר־נבא׃</verse>
				<verse number="21">ויבשרו את־הבשורה בעיר ההיא ואחרי העמידם תלמידים הרבה שבו אל־לוסטרא ואיקניון ואנטיוכיא׃</verse>
				<verse number="22">ויחזקו את־נפשות התלמידים ויזהירו אתם לעמד באמונה וכי רק־בצרות רבות בוא נבוא אל־מלכות האלהים׃</verse>
				<verse number="23">ויבחרו להם זקנים בכל־קהלה וקהלה ויתפללו ויצומו ויפקידום ביד האדון אשר האמינו בו׃</verse>
				<verse number="24">ויעברו בפיסדיא ויבאו אל־פמפוליא׃</verse>
				<verse number="25">וישמיעו את־דבר יהוה בפרגי וירדו אל־אטליא׃</verse>
				<verse number="26">ומשם באו באניה אל־אנטיוכיא אשר נמסרו־שם לחסד אלהים על־המלאכה אשר מלאו אתה׃</verse>
				<verse number="27">ובבאם שמה הקהילו את־העדה ויגידו את כל־אשר עשה אתם האלהים ואת אשר־פתח לגוים פתח האמונה׃</verse>
				<verse number="28">וישבו שם עם־התלמידים ימים לא מעטים׃</verse>
			</chapter>
			<chapter number="15">
				<verse number="1">ואנשים ירדו מיהודה וילמדו את־האחים לאמר אם־לא תמולו כדת משה לא תושעון׃</verse>
				<verse number="2">ויהי על־זאת ריב ומחלקת לא־קלה לפולוס ולבר־נבא עמהם ויגזרו כי־פולוס ובר־נבא ואחרים מהם יעלו ירושלים אל־השליחים והזקנים על־אדות השאלה הזאת׃</verse>
				<verse number="3">ותלוה אתם הקהלה ויעברו את־פינוקיא ואת־שמרון מספרים את־תשובת הגוים וישמחו את כל־האחים שמחה גדולה׃</verse>
				<verse number="4">ויהי כבאם ירושלים ויקבלו אתם הקהלה והשליחים והזקנים ויגידו להם את־אשר הגדיל האלהים לעשות עמהם׃</verse>
				<verse number="5">ויקומו אנשים מאמינים מכת הפרושים ויאמרו כי־חובה היא למול אתם ולצותם לשמר את־תורת משה׃</verse>
				<verse number="6">ויקהלו השליחים והזקנים לעין בדבר הזה׃</verse>
				<verse number="7">ויהי ברבות המחלקת קם פטרוס ויאמר אליהם אנשים אחים אתם ידעתם כי מימים ראשנים בי בחר האלהים מכלנו אשר ישמעו הגוים מפי את־דבר הבשורה ויאמינו׃</verse>
				<verse number="8">והאלהים ידע הלבבות העיד עליהם בתתו גם־להם את־רוח הקדש כאשר נתן לנו׃</verse>
				<verse number="9">ולא הבדיל בינינו וביניהם כי טהר את־לבבם על־ידי האמונה׃</verse>
				<verse number="10">ועתה מה־תנסו את האלהים לשום על על־צוארי התלמידים אשר גם־אבותינו גם אנחנו לא יכלנו לשאת׃</verse>
				<verse number="11">אבל בחסד ישוע המשיח אדנינו נאמין להושע כמוהם כמונו׃</verse>
				<verse number="12">ויחרישו כל־הקהל וישמעו אל־בר־נבא ואל־פולוס מספרים את־האתות והמופתים אשר הרבה האלהים לעשות על־ידיהם בקרב הגוים׃</verse>
				<verse number="13">ויכלו לדבר ויען יעקב ויאמר אנשים אחים שמעו אלי׃</verse>
				<verse number="14">שמעון ספר איך האלהים ראה לו בראשונה לקחת מבין הגוים עם לשמו׃</verse>
				<verse number="15">ולזאת מסכימים דברי הנביאים ככתוב׃</verse>
				<verse number="16">אחרי זאת אשוב ואקים את־סכת דויד הנפלת והרסותיה אקים ובניתיה׃</verse>
				<verse number="17">למען ידרשו שארית אדם את־יהוה וכל־הגוים אשר־נקרא שמי עליהם נאם־יהוה עשה כל־אלה׃</verse>
				<verse number="18">נודעים לאלהים מעולם כל־מעשיו׃</verse>
				<verse number="19">ועל־כן אני דן שלא להחמיר על־השבים מן־הגוים לאלהים׃</verse>
				<verse number="20">רק לכתב אליהם אשר ירחקו מטמאת האלילים ומן־הזנות ומבשר הנחנק ומן־הדם׃</verse>
				<verse number="21">כי משה מדרת עולם יש־לו מגידיו בכל־עיר ועיר ויקרא בבתי הכנסיות מדי שבת בשבתו׃</verse>
				<verse number="22">וייטב בעיני השליחים והזקנים עם־כל־הקהל לבחר מהם אנשים ולשלח אתם אל־אנטיוכיא עם־פולוס ובר־נבא את־יהודה המכנה בר־שבא ואת־סילא אנשי־שם בין האחים׃</verse>
				<verse number="23">ויכתבו וישלחו על־ידם לאמר אנחנו השליחים והזקנים והאחים שאלים לשלום האחים אשר מן־הגוים באנטיוכיא ובסוריא ובקיליקיא׃</verse>
				<verse number="24">יען וביען שמענו כי יצאו מאתנו מבלבלים אתכם ומקלקלים נפשתיכם בדברים באמרם לכם להמול ולשמר את־התורה אשר לא צוינו אותם׃</verse>
				<verse number="25">לכן טוב בעיני כלנו יחדו לבחר אנשים לשלחם אליכם עם־חביבינו בר־נבא ופולוס׃</verse>
				<verse number="26">אנשים אשר מסרו נפשם על־שם אדנינו ישוע המשיח׃</verse>
				<verse number="27">על־כן שלחנו את־יהודה ואת־סילא אשר גם־המה יגידו זאת בפיהם׃</verse>
				<verse number="28">כי טוב לפני רוח הקדש ולפנינו לבלתי שום עליכם משא אחר לבד מאלה הדברים הצריכים׃</verse>
				<verse number="29">אשר תרחקו מזבחי אלילים ומן־הדם ומבשר הנחנק ומן־הזנות אם־מאלה תשמרו את־נפשתיכם תיטיבו לעשות ושלום לכם׃</verse>
				<verse number="30">וישלחו האנשים ויבאו אל־אנטיוכיא ויקהילו את־העם ויתנו להם את־האגרת׃</verse>
				<verse number="31">ויקראו אתה וישמחו על־הנחמה׃</verse>
				<verse number="32">ויהודה וסילא אשר גם־הם נביאים נחמו האחים בדברים רבים ויחזקום׃</verse>
				<verse number="33">ויהיו שם ימים אחדים וישלחום האחים בשלום אל־השליחים׃</verse>
				<verse number="34">וייטב בעיני סילא לשבת שם׃</verse>
				<verse number="35">ופולוס ובר־נבא ישבו באנטיוכיא וילמדו ויבשרו את־דבר יהוה המה וגם־רבים אחרים עמם׃</verse>
				<verse number="36">ויהי מקץ ימים ויאמר פולוס אל־בר־נבא לכה ונשובה ונפקדה את־אחינו בכל־עיר ועיר אשר קראנו־שם את־דבר יהוה ונראה מה המה׃</verse>
				<verse number="37">ובר־נבא יעץ לקחת אתם את־יוחנן המכנה מרקוס׃</verse>
				<verse number="38">אך פולוס לא אבה לקחת אתם את־האיש אשר סר מעליהם בפמפוליא ולא־הלך אתם במלאכתם׃</verse>
				<verse number="39">ויהי־רגז עד אשר נפרדו איש מאחיו ויקח בר־נבא את־מרקוס ויסע באניה אל־קפרוס׃</verse>
				<verse number="40">ופולוס בחר־לו את־סילא וימסרהו האחים אל־חסד יהוה ויצא׃</verse>
				<verse number="41">ויעבר בסוריא ובקיליקיא ויחזק את־הקהלות׃</verse>
			</chapter>
			<chapter number="16">
				<verse number="1">ויבא אל־דרבי ואל־לוסטרא והנה־שם תלמיד אחד ושמו טימותיוס והוא בן־אשה יהודית מאמנת ואביו יוני׃</verse>
				<verse number="2">ויהי־לו שם טוב בין האחים אשר בלוסטרא ובאיקניון׃</verse>
				<verse number="3">בו בחר פולוס אשר יצא אתו ויקח וימל אתו בעבור היהודים אשר במקומות ההם כי כלם ידעו את־אביו כי יוני הוא׃</verse>
				<verse number="4">ויהי בעברם בערים וימסרו להם לשמר את־המצוות אשר גזרו השליחים והזקנים אשר בירושלים׃</verse>
				<verse number="5">ותתחזקנה הקהלות באמונה וירב מספרן יום יום׃</verse>
				<verse number="6">ויעברו בפרוגיא ובארץ גלטיא כי מנעם רוח הקדש מהשמיע את־הדבר באסיא׃</verse>
				<verse number="7">וכבאם אל־מוסיא הואילו ללכת אל־ביתוניא ולא־הניח להם הרוח׃</verse>
				<verse number="8">ויחלפו ממוסיא וירדו אל־טרואס׃</verse>
				<verse number="9">וחזון נראה אל־פולוס בלילה והנה־איש מוקדון נצב והוא מבקש ממנו לאמר עבר אל־מקדוניא ועזרנו׃</verse>
				<verse number="10">וכראתו את־המחזה מיד בקשנו ללכת אל־מקדוניא בהביננו כי האלהים קראנו שמה לבשר אתם הבשורה׃</verse>
				<verse number="11">ונצא מן־טרואס ונרד באניה ונבא דרך ישרה אל־סמותרקיא וממחרת אל־נפוליס׃</verse>
				<verse number="12">ומשם אל־פילפי ראשית ערי הפלך של־מקדוניא והיא בת־חורין ונשב בעיר הזאת ימים אחדים׃</verse>
				<verse number="13">וביום השבת יצאנו אל־מחוץ לעיר אל־יד הנהר אשר־שם מקום תפלה כמנהגם ונשב ונדבר אל־הנשים הנקהלות שמה׃</verse>
				<verse number="14">ואשה יראת אלהים ושמה לודיא מכרת ארגמן מעיר תיאטירא שמעה ויפתח יהוה את־לבה להקשיב אל־דברי פולוס׃</verse>
				<verse number="15">ותטבל היא ובני ביתה ותבקש ממנו לאמר אם־חשבתם אתי נאמנה לאדון באו־נא אל־ביתי ושבו־בו ותפצר בנו׃</verse>
				<verse number="16">ויהי בלכתנו למקום התפלה ותפגע־בנו שפחה בעלת אוב אשר עשתה הון־רב לאדניה בקסמיה׃</verse>
				<verse number="17">ותלך אחרי פולוס ואחרינו הלוך וקרוא לאמר האנשים האלה עבדי אל עליון המה המודיעים אתנו ארח הישועה׃</verse>
				<verse number="18">וכן עשתה ימים רבים וירע בעיני פולוס הדבר הזה ויפן ויאמר אל־הרוח אנכי מצוך בשם ישוע המשיח לצאת ממנה ויצא בשעה ההיא׃</verse>
				<verse number="19">ויראו אדניה כי אזלה תוחלת בצעם ויתפשו את־פולוס ואת־סילא ויסחבום אל־הרחוב לפני זקני העיר׃</verse>
				<verse number="20">ויביאום אל־השרים ויאמרו האנשים האלה עכרים את־עירנו והם יהודים׃</verse>
				<verse number="21">ומודיעים חקות אשר לא־נכון לנו לקבלם ולעשתם כי רומיים אנחנו׃</verse>
				<verse number="22">ויקם גם־העם עליהם והשרים קרעו את־בגדיהם מעליהם ויצוו להכותם בשוטים׃</verse>
				<verse number="23">ויהי אחרי הכות אתם מכה רבה וישליכום במשמר ויצוו את־שומר האסורים לשמרם היטב׃</verse>
				<verse number="24">והוא כאשר צוה כן השליכם בחדר המשמר הפנימי וישם את־רגליהם בסד׃</verse>
				<verse number="25">ויהי כחצות הלילה ויתפללו פולוס וסילא ויזמרו לאלהים והאסורים מקשיבים אליהם׃</verse>
				<verse number="26">ופתאם היה רעש גדול עד־אשר זעו מוסדות בית הכלא וכרגע נפתחו כל־הדלתות ומוסרות כלם נתקו׃</verse>
				<verse number="27">ושומר האסורים נעור משנתו ויהי כראתו את־דלתות המשמר נפתחות וישלף חרבו ויבקש לאבד את־עצמו בחשבו כי־ברחו האסורים׃</verse>
				<verse number="28">ויקרא פולוס בקול גדול לאמר אל־תעש לך מאומה רע כי־פה אנחנו כלנו׃</verse>
				<verse number="29">וישאל נרות וידלג פנימה והוא מרעיד ויפל לרגלי פולוס וסילא׃</verse>
				<verse number="30">ויוציאם החוצה ויאמר אדני מה־עלי לעשות למען אושע׃</verse>
				<verse number="31">ויאמרו האמן באדון ישוע המשיח ותושע אתה וביתך׃</verse>
				<verse number="32">ויגידו־לו את־דבר יהוה ולכל אשר בביתו׃</verse>
				<verse number="33">ויקחם בלילה בשעה ההיא וירחץ את־חבורותיהם וימהר להטבל הוא וכל־אשר־לו׃</verse>
				<verse number="34">ויעלם אל־ביתו וישם שלחן לפניהם ויגל עם־כל־ביתו על־היותו מאמין באלהים׃</verse>
				<verse number="35">ובהיות הבקר שלחו השרים את־השוטרים לאמר שלח את־האנשים ההם׃</verse>
				<verse number="36">ויגד שמר האסורים לפולוס את־הדברים האלה לאמר שלחו השרים לפטר אתכם ועתה צאו ולכו בשלום׃</verse>
				<verse number="37">ויאמר פולוס אליהם הכה הכונו נגד כל־העם בלא־דין ומשפט ואנחנו אנשים רומיים וישליכו אתנו במשמר ועתה בסתר יגרשונו אל־נא כי אם־יבאו המה ויוציאונו׃</verse>
				<verse number="38">ויגידו השוטרים לשרים את־הדברים האלה ויהי כשמעם כי־רומיים הם וייראו׃</verse>
				<verse number="39">ויבאו ויחלו פניהם ויוציאום וישאלו מהם לצאת מן־העיר׃</verse>
				<verse number="40">ויצאו מן־המשמר ויבאו אל־בית לודיא ויראו את־האחים ויזהירום וילכו לדרכם׃</verse>
			</chapter>
			<chapter number="17">
				<verse number="1">ויהי אחרי עברם באמפפוליס ובאפלוניא ויבאו אל־תסלוניקי אשר־שם בית כנסת היהודים׃</verse>
				<verse number="2">ופולוס נכנס אליהם כמשפטו ושלש שבתות דבר עמהם בדברי הכתובים׃</verse>
				<verse number="3">פתוח והוכח להם כי־צריך היה אשר יענה המשיח ויקום מן־המתים וכי־זה הוא המשיח ישוע אשר אני מגיד לכם׃</verse>
				<verse number="4">ויאמינו מקצתם ויספחו על־פולוס וסילא וגם־יראי אלהים מן־היונים לרב וגם־נשים חשובות מספר לא־מעט׃</verse>
				<verse number="5">ויקנאו הסוררים שביהודים ויקחו להם אנשי בליעל מבטלני השוק ויקבצו המון ויהמו את־העיר ויסבו על־בית יסון ויבקשו להביאם חוצה אל־העם׃</verse>
				<verse number="6">וכאשר לא־מצאו אותם סחבו את־יסון ואנשים מן־האחים לפני ראשי העיר ויצעקו לאמר הנה המדיחים את־כל־ישבי תבל באו גם־הלום׃</verse>
				<verse number="7">ויסון אסף אתם אל־ביתו והם כלם עשים נגד חקי הקיסר באמרם כי יש־מלך אחר והוא ישוע׃</verse>
				<verse number="8">ויחרידו את־העם ואת־ראשי העיר אשר שמעו את־זאת׃</verse>
				<verse number="9">ויקחו ערבון מידי יסון ומידי האחרים ואחרי־כן פטרום׃</verse>
				<verse number="10">והאחים מהרו לשלח את־פולוס ואת־סילא לילה לברואה והם בבאם שמה הלכו לבית־כנסת היהודים׃</verse>
				<verse number="11">ואלה היו נדיבים מאנשי תסלוניקי ויקבלו את־הדבר בכל־לב וידרשו בכתובים יום יום לדעת אם־כן הוא הדבר׃</verse>
				<verse number="12">ויאמינו הרבה מהם וגם מן־הנשים החשובות היוניות ומן־האנשים לא־מעט׃</verse>
				<verse number="13">ויהי כאשר שמעו היהודים אשר מתסלוניקי כי־מגיד פולוס את־דבר אלהים גם־בברואה ויבאו ויעררו את־העם גם־שמה׃</verse>
				<verse number="14">וימהרו האחים וישלחו את־פולוס ללכת עד־הים וסילא וטימותיוס נשארו שם׃</verse>
				<verse number="15">והמלוים את־פולוס הוליכהו עד־אתינס ויקבלו מצותו אל־סילא וטימותיוס כי־בוא יבאו אליו במהרה וילכו׃</verse>
				<verse number="16">ויהי באתינס ופולוס מחכה להם ותתחמץ רוחו בקרבו בראתו את־העיר מלאה אלילים׃</verse>
				<verse number="17">על־כן בבית הכנסת דבר עם־היהודים ועם־יראי אלהים ובשוק יום יום עם־הנקרים אליו׃</verse>
				<verse number="18">וגם־מקצת הפילוסופים מתלמידי אפיקורוס ומחברת האסטוא התגרו בו ויש אשר אמרו מה־יאמר המפטפט הלז ואחרים אמרים כפי הנראה הוא מגיד אלהי נכר יען כי־בשר אתם את־ישוע ואת התחיה׃</verse>
				<verse number="19">ויאחזוהו ויביאהו אל־גבעת המשפט הנקראה בשם אריופגוס ויאמרו הנוכל לדעת מה־היא זו התורה החדשה אשר אתה משמיע׃</verse>
				<verse number="20">כי־דברים זרים אתה מביא באזנינו והננו חפצים לדעת מה ענינם׃</verse>
				<verse number="21">כי האתיניים כלם וגם הנכרים הגרים שם לא חשו לדבר אחר כי אם־לספר או לשמע חדשות׃</verse>
				<verse number="22">ויעמד פולוס בתוך ועד השפטים ויאמר אנשי אתינס הנני ראה בכל כי יראי אלים אתם מאד׃</verse>
				<verse number="23">כי אני עבר ומתבונן אל־עבדות אלהיכם ואמצא מזבח אחד כתוב עליו לאל הנעלם ועתה את־אשר עבדתם ואינכם ידעים אתו אני מגיד לכם׃</verse>
				<verse number="24">האל אשר עשה את־העולם וכל אשר־בו לא ישכן בהיכלות מעשה ידים כי הוא אדון השמים והארץ׃</verse>
				<verse number="25">גם־לא ישרתוהו ידי בני אדם כאלו יצטרך לדבר כי הוא הנתן לכל חיים ונשמה וכל־דבר׃</verse>
				<verse number="26">ויושב כל־עממי בני אדם על־כל־פני האדמה מדם אחד ויצב מועדים קבועים וגבולת מושבם׃</verse>
				<verse number="27">למען יבקשו את־האלהים אולי ימששהו וימצאהו אף כי־איננו רחוק מכל־אחד ממנו׃</verse>
				<verse number="28">כי־בו אנחנו חיים ומתנועעים וקימים כאשר גם־מקצת משורריכם אמרו אף־ילידיו אנחנו׃</verse>
				<verse number="29">והנה בהיותנו ילידי האלהים לא־נכון לנו לחשב כי האלהות תדמה לזהב או לכסף או לאבן מעשה חרש ומחשבת בני אדם׃</verse>
				<verse number="30">לכן עתה אחרי עבר אלהים על־ימות הסכלות מצוה הוא את־כל־בני האדם בכל־אפסי־ארץ כי שוב ישובו׃</verse>
				<verse number="31">יען אשר שת־יום לשפט תבל בצדק על־ידי איש אשר הפקידו ויתן עדות נאמנה לכלם בהקימו אתו מן־המתים׃</verse>
				<verse number="32">וכאשר שמעו תחית מתים אלה הלעיגו לו ואלה אמרו על־זאת נשמעך בעת אחרת׃</verse>
				<verse number="33">ובכן יצא פולוס מתוכם׃</verse>
				<verse number="34">ומקצתם דבקו בו ויאמינו ובהם דיונוסיוס מן־השפטים של־אריופגוס ואשה אחת שמה דמריס ועוד אחרים עמהם׃</verse>
			</chapter>
			<chapter number="18">
				<verse number="1">אחר כן סר פולוס מאתינס ויבא אל־קורנתוס׃</verse>
				<verse number="2">וימצא יהודי נולד בפונטוס ושמו עקילס אשר זה מקרוב בא מן־איטליא הוא ואשתו פריסקילה מפני אשר צוה קלודיוס את־כל־היהודים לסור מעיר רומי׃</verse>
				<verse number="3">ויבא אליהם ויהי בהיתם בני אמנות אחת וישב אתם ויעש מלאכתו ואמנותם עשות יריעות אהלים׃</verse>
				<verse number="4">וידבר בבית הכנסת בכל־שבת ושבת ויוכח את־היהודים ואת־היונים׃</verse>
				<verse number="5">וכבוא סילא וטימותיוס ממקדוניא היה פולוס מתאמץ ברוח להעיד אל־היהודים כי ישוע הוא המשיח׃</verse>
				<verse number="6">ויהי כאשר התקוממו וגדפו וינער את־בגדיו ויאמר אליהם דמכם בראשיכם ואנכי נקי מעתה אלכה־לי אל־הגוים׃</verse>
				<verse number="7">וילך משם ויבא אל־בית איש ושמו יוסטוס איש ירא אלהים וביתו סמוך לבית הכנסת׃</verse>
				<verse number="8">וקריספוס ראש הכנסת האמין באדון הוא וכל־ביתו וגם קורנתים רבים בשמעם האמינו ויטבלו׃</verse>
				<verse number="9">ודבר האדון היה אל־פולוס במחזה בלילה לאמר אל־תירא כי אם־דבר ואל־תחשה׃</verse>
				<verse number="10">כי־עמך אנכי ואיש אל־יגע בך להרע לך כי־גוי גדול לי בעיר הזאת׃</verse>
				<verse number="11">וישב שם שנה וששה חדשים וילמד בהם את דבר האלהים׃</verse>
				<verse number="12">ויהי בהיות גליון שר מדינת אכיא ויקומו היהודים כלם יחדו על־פולוס ויביאהו אל־כסא המשפט׃</verse>
				<verse number="13">ויאמרו האיש הזה מפתה את־בני האדם לעבד את־אלהים בלא כתורה׃</verse>
				<verse number="14">ויהי אך־בקש פולוס לפתח את־פיו וגליון אמר אל־היהודים לאמר אם־היה דבר־פשע או־מעשה נבלה כי־עתה נשאתי ושמעתי אתכם היהודים כמשפט׃</verse>
				<verse number="15">אבל אם־היא שאלה על־מלין ושמות והדת שלכם ראו אתם ואני אין רצוני להיות שפט על־דברים כאלה׃</verse>
				<verse number="16">ויגרש אתם מלפני כסא המשפט׃</verse>
				<verse number="17">ויאחזו כל־היונים את־סוסתניס ראש הכנסת ויכוהו לפני־כסא המשפט וגליון לא־שת לבו גם־לזאת׃</verse>
				<verse number="18">ופולוס ישב שם עוד ימים רבים ויפרד מן־האחים וירד באניה ללכת אל־סוריא ואתו פריסקילה ועקילס ויגלח את־ראשו בקנכרי כי נדר עליו׃</verse>
				<verse number="19">ויבאו אל־אפסוס ויעזב אתם שם והוא הלך לבית הכנסת וידבר עם־היהודים׃</verse>
				<verse number="20">ויבקשו ממנו להאריך ימי שבתו אתם ולא אבה׃</verse>
				<verse number="21">כי אם־נפרד מהם באמרו מחיב אני לחג את־החג הבא בירושלים ואחרי־כן אשובה אליכם אם־ירצה יהוה וילך־לו באניה מן־אפסוס׃</verse>
				<verse number="22">ויבא אל־קסרין ויעל וישאל לשלום הקהלה וירד אל־אנטיוכיא׃</verse>
				<verse number="23">וישב שם ימים אחדים וילך למסעיו ויעבר בארץ גלטיא ופרוגיא ויחזק את־כל־התלמידים׃</verse>
				<verse number="24">ואיש יהודי בא אל־אפסוס ועיר מולדתו אלכסנדריא ושמו אפולוס איש דברים ונמרץ בכתובים׃</verse>
				<verse number="25">הוא היה מלמד דרך האדון והוא מדבר כחם רוחו ומלמד היטב על־אדות ישוע ולא ידע כי אם־טבילת יוחנן לבדה׃</verse>
				<verse number="26">והוא החל לקרא בבית הכנסת בבטחון לבב וישמעו אתו עקילס ופריסקילה ויקחהו אליהם ויוסיפו להגיד לו את־דרך האלהים באר היטב׃</verse>
				<verse number="27">ויחפץ ללכת לאכיא ויכתבו האחים אל־התלמידים ויעררו אתם לקבלו ויבא שמה ויעזר הרבה את־המאמינים על־ידי החסד׃</verse>
				<verse number="28">כי־בחזקה התוכח עם־היהודים לפני כל־העם ויראם מן־המקראות כי ישוע הוא המשיח׃</verse>
			</chapter>
			<chapter number="19">
				<verse number="1">ויהי בהיות אפולוס בקורנתוס ויעבר פולוס במדינות העליונת וירד אל־אפסוס וימצא־שם תלמידים׃</verse>
				<verse number="2">ויאמר אליהם הקבלתם את־רוח הקדש אחרי אשר האמנתם ויאמרו אליו אף לא שמענו כי ישנו רוח הקדש׃</verse>
				<verse number="3">ויאמר אליהם על־מה אפוא הטבלתם ויאמרו על־טבילת יוחנן׃</verse>
				<verse number="4">ויאמר פולוס יוחנן הטביל בטבילת התשובה ואמר אל־העם כי־האמן יאמינו באשר יבוא אחריו והוא המשיח ישוע׃</verse>
				<verse number="5">ויהי כשמעם זאת ויבאו להטבל בשם ישוע האדון׃</verse>
				<verse number="6">ויסמך פולוס את־ידיו עליהם ויבא עליהם רוח הקדש וימללו בלשנות ויתנבאו׃</verse>
				<verse number="7">ויהיו כלם כשנים עשר איש׃</verse>
				<verse number="8">ויבא אל־בית הכנסת ויקרא־שם בבטחון לבב וידבר עמם כשלשה חדשים ויט את־לבם אל־דברי מלכות האלהים׃</verse>
				<verse number="9">אך מקצתם הקשו את־לבבם ולא האמינו וידברו סרה על־הדרך הזה לפני הקהל ויסר מהם ויבדל מתוכם את־התלמידים וידבר אתם יום יום בבית המדרש של־טורנוס׃</verse>
				<verse number="10">וכן היתה כשנתים ימים עד כי־שמעו כל־ישבי אסיא גם יהודים גם יונים את־דבר ישוע האדון׃</verse>
				<verse number="11">וגבורות גדלות עשה האלהים על־ידי פולוס׃</verse>
				<verse number="12">עד כי־גם־הניחו סודרים וחגרת מעל־עור בשרו על־החולים ויסורו מהם תחלאיהם וגם־הרוחות הרעות יצאו׃</verse>
				<verse number="13">ואנשים מן־היהודים הסבבים ומלחשים הואילו להזכיר את־שם ישוע האדון על־אחוזי הרוחות הרעות לאמר משביע אני אתכם בישוע אשר פולוס קרא אותו׃</verse>
				<verse number="14">והעשים ככה היו שבעת בני סקוה אחד מגדולי כהני היהודים׃</verse>
				<verse number="15">ויען הרוח ויאמר את־ישוע אני מכיר ואת־פולוס אני ידע ומי אתם׃</verse>
				<verse number="16">ויקפץ עליהם בעל הרוח הרעה ויגבר עליהם ויכריעם עד כי־נסו מן־הבית ההוא עירמים ופצועים׃</verse>
				<verse number="17">ויודע הדבר לכל־היהודים והיונים ישבי אפסוס ויפל פחד על־כלם ויגדל שם האדון ישוע׃</verse>
				<verse number="18">ורבים מן־המאמינים באו ויתודו ויודיעו את־אשר עשו׃</verse>
				<verse number="19">ורבים אשר עסקו במעשי כשפים הביאו את־ספריהם וישרפום לעיני כל ויחשבו את־ערכם וימצאהו חמשת רבבות דינרים׃</verse>
				<verse number="20">ודבר יהוה גבר מאד וילך הלך וחזק׃</verse>
				<verse number="21">ויהי ככלות הדברים האלה ויועץ פולוס ברוח לעבר בתוך מקדוניא ואכיא וללכת ירושלים ויאמר אחרי היותי שמה ראה אראה גם את־רומי׃</verse>
				<verse number="22">וישלח שנים מן־המשרתים אתו את־טימותיוס ואת ארסטוס אל־מקדוניא והוא התמהמה עוד ימים באסיא׃</verse>
				<verse number="23">ותהי בעת ההיא מהומה לא קטנה על־אדות דרך יהוה׃</verse>
				<verse number="24">כי־צורף כסף אחד דמטריוס שמו עשה היכלות כסף של־ארטמיס המציא לחרשים משכרת לא־מעט׃</verse>
				<verse number="25">ויקהל אתם ואת־שאר העסקים במלאכה ההיא ויאמר אנשים אתם ידעים כי מן־המלאכה הזאת עשינו כבוד׃</verse>
				<verse number="26">ואתם ראים ושמעים אשר לא באפסוס לבדה כי־גם כמעט באסיא כלה זה פולוס פתה והדיח המון עם־רב לאמר לא־אלהים אלה הנעשים בידים׃</verse>
				<verse number="27">ועתה עוד מעט ולא לבד חלקנו זה יהיה לבוז כי אם־גם־היכל ארטמיס המלכת הגדולה יחשב לאין ותכלה תפארתה אשר כל־אסיא וכל־ישבי תבל מכבדים אותה׃</verse>
				<verse number="28">ויהי כשמעם את־דבריו וימלאו חמה ויצעקו לאמר גדולה ארטמיס של־האפסיים׃</verse>
				<verse number="29">ותמלא כל־העיר מבוכה וישתערו כלם יחדו אל־התאטרון ויחטפו אתם את־גיוס ואת־ארסטרכוס אנשים מקדונים וחברי פולוס במסעיו׃</verse>
				<verse number="30">ויואל פולוס לבוא אל־תוך העם ולא־הניחו לו התלמידים׃</verse>
				<verse number="31">וגם־מקצת ראשי אסיא אשר היו אהביו שלחו אליו ויזהירו אתו אשר לא־ימלאהו לבו לבוא אל־התאטרון׃</verse>
				<verse number="32">ויצעקו־שם אלה בכה ואלה בכה כי מבוכה גדולה היתה בקהל ורבם לא ידעו על־מה־זה נאספו׃</verse>
				<verse number="33">וימשכו מתוך ההמון את־אלכסנדר והיהודים דחקו אתו עד־צאתו וינף אלכסנדר את־ידו ויבקש להצטדק לפני העם׃</verse>
				<verse number="34">והמה כהכירם כי־הוא יהודי נשאו כלם קול ויצעקו כשתי שעות לאמר גדולה ארטמיס של־האפסיים׃</verse>
				<verse number="35">ויהס סופר העיר את־העם ויאמר אנשי אפסוס מי הוא האיש אשר לא ידע כי העיר אפסוס סכנת היא להיכל של־ארטמיס המלכת הגדולה ולצלמה היורד מן־השמים׃</verse>
				<verse number="36">ויען אשר אין לכחש בדברים האלה ראוי לכם להיות שקטים ולא לעשות דבר נמהר׃</verse>
				<verse number="37">כי הבאתם את־האנשים האלה אשר אינם גזלי מקדש גם־אינם מגדפי מלכתכם׃</verse>
				<verse number="38">לכן אם־לדמטריוס ולחרשים אשר אתו דבר־ריב עם־איש הנה־לנו ימי בית־דין ושרי המדינה ויביאו אליהם את־ריבם׃</verse>
				<verse number="39">ואם־תבקשו דבר אחר שפוט ישפט בקהל כפי החק׃</verse>
				<verse number="40">כי הלא בסכנה אנחנו להתחיב במרד בעבור היום הזה ודבר אין לנו לתת דין וחשבון על־המהומה הזאת׃</verse>
				<verse number="41">ויהי כאשר כלה לדבר כדברים האלה וישלח את־הקהל׃</verse>
			</chapter>
			<chapter number="20">
				<verse number="1">ואחרי אשר שקטה המהומה קרא פולוס לתלמידים ויברכם ויצא ללכת אל־מקדוניא׃</verse>
				<verse number="2">ויעבר במדינות ההן ויזהר אתם בדברים רבים ויבא אל־ארץ יון׃</verse>
				<verse number="3">וישב שם שלשה חדשים ויהי באמרו ללכת אל־סוריא ויארבו־לו היהודים ויגמר בלבו לשוב דרך מקדוניא׃</verse>
				<verse number="4">וילכו אתו עד לאסיא סופטרוס בן־פורוס הברואי ומן־התסלוניקים ארסטרכוס וסקונדוס וגיוס הדרבי וטימותיוס ומן־אסיא טוכיקוס וטרופימוס׃</verse>
				<verse number="5">ואלה הלכו לפנינו ויוחילו לנו בטרואס׃</verse>
				<verse number="6">ואנחנו יצאנו מן־פילפי אחרי ימי חג־המצות ומקץ חמשה ימים באנו באניה אליהם אל־טרואס ונשב־שם שבעת ימים׃</verse>
				<verse number="7">ויהי באחד בשבת כאשר נאספו התלמידים לבצע הלחם וידבר אתם פולוס כי־אמר ללכת משם למחרת היום ויארך הדבר עד־חצות הלילה׃</verse>
				<verse number="8">ונרות רבים היו בעליה אשר נאספנו שם׃</verse>
				<verse number="9">ובחור אחד שמו אוטיכוס ישב בחלון וירדם בהאריך פולוס את־אמרתו ותגבר עליו שנתו ויפל מהקומה השלישית למטה וישאהו מת׃</verse>
				<verse number="10">וירד פולוס ויגהר עליו ויחבקהו ויאמר אל־תבהלו כי נשמתו בו׃</verse>
				<verse number="11">ואחר עלה ויבצע הלחם ויטעם וירב לשיח אתם עד־אור הבקר ויצא ללכת לדרכו׃</verse>
				<verse number="12">והם הביאו את־הנער חי וינחמו עד־מאד׃</verse>
				<verse number="13">ואנחנו קדמנו לרדת באניה ונעבר אסוסה למען נקח־שם אתנו את־פולוס כי־כן צוה והוא חשב בלבו ללכת שמה ברגליו׃</verse>
				<verse number="14">ויפגש אתנו באסוס ונקח אתו ונבא אל־מיטוליני׃</verse>
				<verse number="15">ומשם יצאנו באניה ונפגע ממחרת אל־מול כיוס וביום השלישי עברנו אל־סמוס ונלן בטרוגוליון ולמחרתו באנו אל־מיליטוס׃</verse>
				<verse number="16">כי־פולוס אמר לעבר מעל־פני אפסוס פן־יצטרך להתמהמה באסיא כי אץ לבוא אם־יוכל עד־חג השבועות ירושלים׃</verse>
				<verse number="17">וממיליטוס שלח אל־אפסוס ויקרא את־זקני הקהלה׃</verse>
				<verse number="18">ויבאו אליו ויאמר להם אתם ידעתם איך הייתי עמכם בכל־עת מן־היום הראשון אשר דרכה רגלי באסיא׃</verse>
				<verse number="19">אשר עבדתי את־האדון בכל־ענוה ובדמעות הרבה ובמסות המצאות אתי בנכלי היהודים׃</verse>
				<verse number="20">איך לא־כחדתי מכם כל־דבר תועלת והגדתיו לכם ולמדתי אתכם ברבים ובכל־בית ובית׃</verse>
				<verse number="21">ואעיד ליהודים וליונים את־התשובה לאלהים ואת האמונה באדנינו ישוע המשיח׃</verse>
				<verse number="22">ועתה הנני אסיר הרוח ללכת ירושלים ואינני יודע מה־יקרני שם׃</verse>
				<verse number="23">אפס כי־רוח הקדש מעיד בכל־עיר ועיר לאמר כי־מוסרות וצרות נכונו לי׃</verse>
				<verse number="24">אבל לא אחשש לאחת מהנה וגם־נפשי לא־יקרה בעיני למען אשלים בשמחה את־מרוצתי ואת־השרות אשר קבלתי מאת האדון ישוע להעיד על־בשורת חסד אלהים׃</verse>
				<verse number="25">ועתה הנה ידע אנכי כי אתם כלכם אשר התהלכתי בקרבכם הלוך והשמע את־מלכות יהוה כי לא־תוסיפו עוד ראות פני׃</verse>
				<verse number="26">על־כן מעיד אני בכם היום הזה כי־נקי אנכי מדמי כלכם׃</verse>
				<verse number="27">כי לא כחדתי מהגיד לכם את־עצת האלהים כלה׃</verse>
				<verse number="28">לכן שמרו את־נפשותיכם ואת־כל־העדר אשר הקים אתכם רוח הקדש לפקידים בו לרעות את־עדת האלהים אשר קנה־לו האדון בדם־נפשו׃</verse>
				<verse number="29">כי ידע אני אשר אחרי צאתי יבואו בתוככם זאבים עזים אשר לא־יחוסו על־העדר׃</verse>
				<verse number="30">וגם־מקרבכם יקומו אנשים דברי תהפכות להטות אחריהם את־התלמידים׃</verse>
				<verse number="31">על־כן שקדו וזכרו כי שלש שנים יומם ולילה לא חדלתי לדבר על־לב כל־אחד מכם בדמעות׃</verse>
				<verse number="32">ועתה אחי אני מסר אתכם לאלהים ולדבר חסדו אשר־לו היכלת לבנות אתכם ולתת לכם נחלה בקרב כל־המקדשים׃</verse>
				<verse number="33">לא חמדתי כסף איש או זהבו או לבושו׃</verse>
				<verse number="34">ואתם ידעתם כי־ידי אלה עבדו בעד צרכי ובעד צרכי ההלכים אתי׃</verse>
				<verse number="35">ובכל הראיתי אתכם כי כן עלינו לעמל ולתמך את־החלשים ולזכר את־דברי האדון ישוע כי־הוא אמר טוב אשר־תתן משתקח׃</verse>
				<verse number="36">ואחרי דברו את־הדברים האלה כרע על־ברכיו ויתפלל עם־כלם׃</verse>
				<verse number="37">ויבכו כלם בכי גדול ויפלו על־צוארי פולוס וינשקו לו׃</verse>
				<verse number="38">וביותר התעצבו על־הדבר אשר דבר כי לא־יוסיפו עוד לראות פניו וילוהו אל־האניה׃</verse>
			</chapter>
			<chapter number="21">
				<verse number="1">ויהי כאשר נפרדנו מהם ונרד באניה ונבוא דרך ישרה אל־קוס וממחרת אל־רודוס ומשם אל־פטרה׃</verse>
				<verse number="2">שם מצאנו אניה עברת אל־פינוקיא ונרד־בה ונעבר׃</verse>
				<verse number="3">ונרא את־פני קפרוס ונעזבנה לשמאל ונעבר אל־סוריא ונגיע אל־צור כי־שמה יוציאו את־מעמסת האניה׃</verse>
				<verse number="4">ונמצא את־התלמידים ונשב שם שבעת ימים והם אמרו אל־פולוס על־פי הרוח לבלתי עלות ירושלים׃</verse>
				<verse number="5">ויהי אחרי מלאת לנו הימים האלה ונצא ללכת לדרכנו וילוו אתנו כלם עם־נשיהם ועם־טפם עד־מחוץ לעיר ונכרע על־ברכינו על־חוף הים ונתפלל׃</verse>
				<verse number="6">ונברך איש את־רעהו ונעל אל־האניה והמה שבו איש לביתו׃</verse>
				<verse number="7">ואנחנו כלינו את־דרך הים ונרד מצור אל־עכו ונשאל לשלום האחים ונשב אתם יום אחד׃</verse>
				<verse number="8">וממחרת נסענו פולוס ואשר אתו ונבא אל־קסרין ונלך אל־בית פילפוס המבשר אשר הוא אחד מן־השבעה ונשב עמו׃</verse>
				<verse number="9">ולו היו ארבע בנות בתולות מתנבאות׃</verse>
				<verse number="10">ויהי בהיותנו שם ימים רבים וירד נביא אחד מיהודה ושמו אגבוס׃</verse>
				<verse number="11">ויבא אצלנו ויקח את־אזור פולוס ויאסר־בו את־ידיו ואת־רגליו ויאמר כה אמר רוח הקדש ככה יאסרו היהודים בירושלים את־האיש אשר־לו האזור הזה ויסגירהו בידי הגוים׃</verse>
				<verse number="12">ויהי כאשר שמענו את־זאת ונבקש ממנו אנחנו ואנשי המקום אשר לא־יעלה ירושלים׃</verse>
				<verse number="13">ויען פולוס ויאמר מה־לכם אשר תבכו ותשברו לבבי כי־נכון אנכי לא־לבד להאסר כי גם־למות בירושלים על־שם ישוע האדון׃</verse>
				<verse number="14">ולא־אבה שמע ונרף ממנו לאמר רצון יהוה יעשה׃</verse>
				<verse number="15">ואחרי הימים האלה נשאנו את־כלינו ונעל ירושלים׃</verse>
				<verse number="16">וילכו אתנו גם־תלמידים מקסרין ויביאו אתנו ללון בבית־איש כתי ושמו מנסון והוא תלמיד מימים רבים׃</verse>
				<verse number="17">ויהי כבאנו ירושלים ויקבלו אתנו האחים בשמחה׃</verse>
				<verse number="18">וממחרת היום נכנס פולוס עמנו אל־יעקב ויבאו שמה כל־הזקנים׃</verse>
				<verse number="19">וישאלם לשלום ויספר אחת לאחת את אשר עשה האלהים לגוים בשרותו׃</verse>
				<verse number="20">וישמעו ויהללו את־האלהים ויאמרו אליו הנך ראה אחינו כמה רבבות יהודים באו להאמין וכלם מקנאים לתורה׃</verse>
				<verse number="21">והם שמעו עליך שמועה כי תלמד את־כל־היהודים אשר בקרב הגוים לסור ממשה באמרך כי־אין עליהם למול את־בניהם וללכת בחקות התורה׃</verse>
				<verse number="22">ועתה מה־לעשות הנה האסף יאסף המון העם כי ישמעו כי־באת׃</verse>
				<verse number="23">לכן עשה זאת אפוא אשר נאמר אליך׃</verse>
				<verse number="24">הנה יש אתנו ארבעה אנשים אשר נדר עליהם אתם קח־לך והטהר אתם ושלם ההוצאות בעדם למען אשר־יגלחו את־ראשם וידעו כלם כי־שמועת שוא שמעו עליך וכי־אתה בעצמך מתהלך בחקות התורה׃</verse>
				<verse number="25">ועל־דבר המאמינים בגוים כתבנו וגזרנו אשר לא ישמרו דבר מאלה רק להשמר מזבחי אלילים ומן־הדם ומבשר הנחנק ומן־הזנות׃</verse>
				<verse number="26">ויקח פולוס את־האנשים ויטהר אתם וממחרת בא אל־המקדש ויגד כי־מלאו ימי טהרתם עד כי־הקרב קרבן כל־אחד מהם׃</verse>
				<verse number="27">ויהי כאשר קרבו שבעת הימים לכלות והיהודים אשר מאסיא ראו אתו במקדש ויעוררו את־כל־ההמון וישלחו־בו את־ידיהם׃</verse>
				<verse number="28">ויצעקו לאמר אנשי ישראל עזרו זה הוא האיש המלמד את־כל־אדם אשר בכל־הארץ סרה על־העם הזה ועל התורה ועל המקום הזה וגם־הביא אל־המקדש אנשים יונים ויחלל את־המקום הקדוש הזה׃</verse>
				<verse number="29">כי היו ראים את־טרופימוס האפסי בעיר אתו ויחשבו כי־פולוס הביא אתו אל־המקדש׃</verse>
				<verse number="30">ותהם כל־העיר וירץ העם ויקבץ ויאחזו את־פולוס וימשכהו אל־מחוץ למקדש ופתאם סגרו הדלתות׃</verse>
				<verse number="31">והמה מבקשים להמיתו והשמועה באה אל־שר האלף של־הגדוד כי כל־ירושלים נבוכה׃</verse>
				<verse number="32">וימהר ויקח אתו אנשי צבא ושרי מאות וירץ אליהם ויהי כראותם את־שר האלף ואת־אנשי הצבא ויחדלו מהכות את־פולוס׃</verse>
				<verse number="33">ויגש שר־האלף ויחזק־בו ויצו לאסרו בנחשתים וישאל מי הוא־זה ומה עשה׃</verse>
				<verse number="34">ויענו מן־העם אלה בכה ואלה בכה ולא יכל לדעת מאומה אל־נכון מרב השאון ויצו להוליכו אל־המצד׃</verse>
				<verse number="35">ויהי כבואו עד־המעלות וישאהו אנשי הצבא מפני חמת העם׃</verse>
				<verse number="36">כי־עם רב הלך אחריו והם צעקים ואמרים הסר אתו׃</verse>
				<verse number="37">ויהי טרם הובא פולוס אל־המצד אמר אל־שר האלף התניח לי לדבר אליך דבר ויאמר הידעת יונית׃</verse>
				<verse number="38">האם־אינך המצרי אשר לפני הימים האלה העיר מרד והוציא המדברה ארבעת אלפים אנשי דמים׃</verse>
				<verse number="39">ויאמר פולוס איש יהודי אנכי מטרסוס בן־עיר קיליקיא אשר איננה בלי־שם ועתה אשאלה מאתך הניחה לי לדבר אל־העם׃</verse>
				<verse number="40">וינח לו ויעמד פולוס על־המעלות הניף ידו אל־העם ותהי דממה רבה וידבר בלשון עברית ויאמר׃</verse>
			</chapter>
			<chapter number="22">
				<verse number="1">אנשים אחים ואבות שמעו־נא את־דברי הצטדקותי אליכם׃</verse>
				<verse number="2">ויהי כשמעם כי הוא מדבר אליהם בלשון עברית ויחשו עוד יותר׃</verse>
				<verse number="3">ויאמר איש־יהודי אנכי נולד בטרסוס אשר בקיליקיא ומגדל בעיר הזאת לרגלי גמליאל ומלמד לפי דקדוקי תורת אבותינו ואהי מקנא לאלהים כמוכם כלכם היום׃</verse>
				<verse number="4">וארדף את־הדרך הזאת עד־מות ואהי אסר ומסגיר לכלא אנשים ונשים׃</verse>
				<verse number="5">כאשר גם־יעיד עלי הכהן הגדול וכל הזקנים אשר מהם לקחתי מכתבים ואלך אל־האחים לדמשק לאסר אף־את־הנמצאים שמה ולהביאם ירושלים למען יוסרו׃</verse>
				<verse number="6">ויהי אנכי הלך וקרב לדמשק כעת צהרים ופתאם נגה עלי מסביב אור גדול מן־השמים׃</verse>
				<verse number="7">ואפל ארצה ואשמע קול מדבר אלי שאול שאול למה תרדפני׃</verse>
				<verse number="8">ואען ואמר מי אתה אדני ויאמר אלי אני ישוע הנצרי אשר אתה רדפו׃</verse>
				<verse number="9">והאנשים אשר אתי ראו את־האור וייראו ואת־קול המדבר אלי לא שמעו׃</verse>
				<verse number="10">ואמר מה־אעשה אדני ויאמר אלי האדון קום לך אל־דמשק ושם יאמר לך את־כל אשר צוית לעשות׃</verse>
				<verse number="11">ואני לא־יכלתי לראות מפני זהר האור ההוא והאנשים אשר אתי הוליכוני ביד ואבא לדמשק׃</verse>
				<verse number="12">ואיש חסיד כפי התורה ושמו חנניה אשר קנה לו שם טוב בקרב כל־היהודים הישבים שם׃</verse>
				<verse number="13">ויבא אלי ויעמד ויאמר אלי שאול אחי שוב ראה ובשעה ההיא נפקחו עיני וראיתיהו׃</verse>
				<verse number="14">ויאמר אלהי אבותינו בחר בך לדעת את־רצונו ולראות את־הצדיק ולשמע קול מפיהו׃</verse>
				<verse number="15">כי היו תהיה־לו לעד אל־כל־בני האדם על־כל אשר ראית ושמעת׃</verse>
				<verse number="16">ועתה למה תתמהמה קום והטבל והתרחץ מחטאתיך בקראך בשם האדון׃</verse>
				<verse number="17">ויהי בשובי אל־ירושלים ואתפלל במקדש ותהי עלי יד־יהוה׃</verse>
				<verse number="18">וארא אותו מדבר אלי חושה צא במהרה מירושלים כי לא־יקבלו את־עדותך עלי׃</verse>
				<verse number="19">ואמר הלא הם יודעים את אשר־השלכתי אל־הכלא והלקיתי בבתי הכנסיות את המאמינים בך׃</verse>
				<verse number="20">ובהשפך דם־אסטפנוס עדך אף־אני עמדתי שם חפץ בהרגתו ושומר את־בגדי הרגיו׃</verse>
				<verse number="21">ויאמר אלי לך כי אני אל הגוים עד־למרחוק אשלחך׃</verse>
				<verse number="22">וישמעו אליו עד־הדבר הזה וישאו את־קולם ויאמרו הסירו איש כזה מעל האדמה כי איננו ראוי כי יחיה׃</verse>
				<verse number="23">ויהי בהיותם צעקים ומשליכים את־בגדיהם מעליהם וזרקים עפר השמימה׃</verse>
				<verse number="24">ויצו שר האלף להוליכו אל־המצד ויאמר לבדקו במלקות למען ידע מדוע המה ככה צעקים עליו׃</verse>
				<verse number="25">ויהי כאשר אסר להכותו ברצועות ויאמר אל־שר המאה העמד עליו האף רשיון לכם להכות איש רומי בלא־דין ומשפט׃</verse>
				<verse number="26">וילך שר המאה כשמעו את־הדבר הזה ויגד לשר האלף לאמר ראה מה־תעשה כי האיש הזה רומי הוא׃</verse>
				<verse number="27">ויבא שר־האלף ויאמר אמר־לי הרומי אתה ויאמר הן׃</verse>
				<verse number="28">ויען שר האלף אני בכסף רב קניתי לי משפט האזרחות הזאת ויאמר פולוס ואני אף־נולדתי בה׃</verse>
				<verse number="29">אז הרפו ממנו האנשים אשר באו לבדקו וגם־שר האלף ירא בדעתו כי־רומי הוא והוא אסר אותו׃</verse>
				<verse number="30">וממחרת בקש לדעת אל־נכון על־מה שטנים אותו היהודים ויתר מוסרותיו ויצו להביא את־ראשי הכהנים ואת־כל־הסנהדרין ויורד את־פולוס ויעמידהו בתוכם׃</verse>
			</chapter>
			<chapter number="23">
				<verse number="1">ויבט פולוס אל־הסנהדרין ויאמר אנשים אחים בכל־תמת לבבי התהלכתי לפני אלהים עד היום הזה׃</verse>
				<verse number="2">ויצו חנניה הכהן הגדול את־העמדים עליו להכותו על־פיו׃</verse>
				<verse number="3">ויאמר אליו פולוס יככה אלהים הקיר המסיד האמנם ישב אתה לדין אתי כתורה ואתה מצוה להכותי שלא כתורה׃</verse>
				<verse number="4">ויאמרו העמדים שם את־הכהן הגדול לאלהים תחרף׃</verse>
				<verse number="5">ויאמר פולוס אחי לא ידעתי אשר הוא הכהן הגדול כי כתוב נשיא בעמך לא תאר׃</verse>
				<verse number="6">ופולוס ידע כי מקצתם צדוקים ומקצתם פרושים ויצעק בתוך הסנהדרין אנשים אחים פרוש בן־פרוש אנכי ועל־תקות המתים ותחיתם אני נדון׃</verse>
				<verse number="7">ובדברו הדבר הזה היה ריב בין הצדוקים ובין הפרושים ויחלק ההמון׃</verse>
				<verse number="8">כי הצדוקים אמרים אין תחיה ואין מלאך ורוח והפרושים מודים בשניהם׃</verse>
				<verse number="9">ותהי המלה גדולה ויקומו הסופרים אשר מכת הפרושים ויתוכחו לאמר לא־מצאנו דבר רע באיש הזה ואם־רוח דבר אליו או מלאך אל־נלחמה באלהים׃</verse>
				<verse number="10">והריב הולך וחזק ושר־האלף דאג פן־ישסעו את־פולוס ויצו את־אנשי הצבא לרדת ולחטף אתו מתוכם ולהביאו אל־המצד׃</verse>
				<verse number="11">ובלילה ההוא נצב עליו האדון ויאמר חזק פולוס כי כאשר העידות לי בירושלים כן העד תעיד ברומי׃</verse>
				<verse number="12">ויהי לפנות הבקר ויתחברו היהודים ויאסרו אסר על־נפשם לאמר כי לא יאכלו ולא ישתו עד אם־יהרגו את פולוס׃</verse>
				<verse number="13">ומספר הבאים באלה הזאת היה יותר מארבעים׃</verse>
				<verse number="14">ויגשו אל־ראשי הכהנים ואל הזקנים לאמר אסר אסרנו על־נפשנו לבלתי טעם מאומה עד אם־הרגנו את־פולוס׃</verse>
				<verse number="15">ועתה הודיעו־נא אתם והסנהדרין את־שר האלף ויורידהו מחר אליכם כאלו תחפצו לדרש היטב את־ענינו ואנחנו נכונים להמיתו בטרם יקרב אליכם׃</verse>
				<verse number="16">וישמע בן־אחות פולוס את־ארבם וילך ויבא אל־המצד ויגד לפולוס׃</verse>
				<verse number="17">ויקרא פולוס לאחד משרי המאות ויאמר אליו הולך את־הבחור הזה אל־שר האלף כי־דבר לו להודיעו׃</verse>
				<verse number="18">ויקחהו ויוליכהו אל־שר האלף ויאמר פולוס האסיר קראני אליו ויבקש ממני להוליך אליך את־הבחור הזה כי־דבר לו להגיד לך׃</verse>
				<verse number="19">ויאחז שר האלף בידו ויסר עמו לבדו וישאלהו מה־הוא זה אשר לך להודיעני׃</verse>
				<verse number="20">ויאמר כי־נועצו היהודים יחדו לבקש ממך כי מחר תוריד את־פולוס לפני הסנהדרין והמה כאלו חפצים לדעת היטב את־ענינו׃</verse>
				<verse number="21">ואתה אל־תשמע להם כי ארבים לו מהם יותר מארבעים איש אשר אסרו אסר על־נפשם לבלתי אכל ושתות בטרם יהרגוהו והמה עתה עמדים ומחכים להבטחתך׃</verse>
				<verse number="22">וישלח שר־האלף את־הבחור ויצוהו לבלתי אמר־לאיש כי גלה־לו את־הדבר הזה׃</verse>
				<verse number="23">ויקרא לשני שרי מאות ויאמר החלצו מאתכם אנשי־צבא מאתים ללכת לקסרין ופרשים שבעים ומשכי קשת מאתים מן־השעה השלישית בלילה׃</verse>
				<verse number="24">ובהמות יכינו להרכיב את־פולוס למען הביאו שלם אל־פליקס הנציב׃</verse>
				<verse number="25">ויכתב אגרת וזה תכן דבריה׃</verse>
				<verse number="26">קלודיוס לוסיאס אל־פליקס הנציב האדיר שלום׃</verse>
				<verse number="27">את־האיש הזה תפשו היהודים ויבקשו המיתו ואבא עם־אנשי הצבא ואפלטהו מתוכם בשמעי כי־רומי הוא׃</verse>
				<verse number="28">ובאשר חפצתי לדעת על־מה שטנו אתו הורדתיו אל־הסנהדרין שלהם׃</verse>
				<verse number="29">ואמצא כי־שטנו אתו על־דברי שאלות דתם ולא על־דבר אשר יהיה עליו חיב מיתה או מוסרות׃</verse>
				<verse number="30">ועתה הנה הגד־לי שהיהודים מתנכלים לאיש הזה ואשלחהו אליך מיד וגם את־שטניו צויתי לבוא ולהגיש שטנתם לפניך ואתה שלום׃</verse>
				<verse number="31">ויקחו אנשי הצבא את־פולוס כאשר צוו ויביאהו לילה אל־אנטפטריס׃</verse>
				<verse number="32">וממחרת הניחו את־הפרשים ללכת אתו וישובו למצד׃</verse>
				<verse number="33">והמה באו אל־קסרין ויתנו את־האגרת בידי הנציב ויעמידו לפניו גם את־פולוס׃</verse>
				<verse number="34">ויהי כקרא הנציב את האגרת וישאל מאיזה מדינה הוא ויהי כשמעו כי־הוא מקיליקיא ויאמר׃</verse>
				<verse number="35">אשמע את־דבריך בבוא גם־שטניך הנה ויצו לשמרו בבית המשפט אשר להורדוס׃</verse>
			</chapter>
			<chapter number="24">
				<verse number="1">וירד חנניה הכהן הגדול אחרי חמשת ימים ואתו הזקנים וטרטלוס איש דברים ויודיעו את־הנציב את־דבר ריבם עם־פולוס׃</verse>
				<verse number="2">ויהי כאשר קראו־לו ויחל טרטלוס לשטנו ויאמר׃</verse>
				<verse number="3">את אשר ישבנו על־ידך בשלום רב ואשר נעשו תקנות רבות לעם הזה בהשגחתך נקבל בכל־עת ובכל־מקום בכל־תודה פליקס האדיר׃</verse>
				<verse number="4">אך לבלתי הלאותך הרבה אתחנן אליך אשר תשמענו בקצר דברינו כחמלתך׃</verse>
				<verse number="5">כי מצאנו את־האיש הזה כקטב ומגרה מדינים בין כל־היהודים על־פני תבל והוא ראש כת הנצרים׃</verse>
				<verse number="6">והוא גם־נסה לחלל את־המקדש ונתפש אותו ונחפץ לשפטו על־פי תורתנו׃</verse>
				<verse number="7">ויבא עלינו לוסיאס שר־האלף ברב־כח ויחטפהו מידינו׃</verse>
				<verse number="8">ויצו את־שטניו כי־בוא יבאו לפניך ואתה כי־תחקר אתו תוכל לדעת מפיהו את כל־הדברים האלה אשר אנחנו טענים עליו׃</verse>
				<verse number="9">וימלאו היהודים את־דבריו לאמר כי־כן הוא׃</verse>
				<verse number="10">וירמז הנציב אל־פולוס לדבר ויען ויאמר יען אשר־ידעתי כי זה כמה שנים שופט אתה לעם הזה הנני מצטדק בלב בטוח על־עניני׃</verse>
				<verse number="11">אתה תוכל לדעת אשר לא עברו יותר משנים עשר יום מעת עלותי ירושלים להשתחות׃</verse>
				<verse number="12">ולא במקדש מצאוני מתוכח עם־איש או־מעורר מהומה בעם ולא בבתי הכנסיות ולא בעיר׃</verse>
				<verse number="13">גם אין ביכלתם להוכיח עלי את אשר עתה הם שטנים אותי׃</verse>
				<verse number="14">אבל את־זאת מודה אני לפניך כי־בדרך ההיא אשר יקראוה בשם כת בה אני עבד את־אלהי אבותינו בהאמיני בכל־הכתוב בתורה ובנביאים׃</verse>
				<verse number="15">ותקותי לאלהים אשר גם־הם יחכו־לה זאת היא כי עתידה להיות תחית המתים לצדיקים ולרשעים׃</verse>
				<verse number="16">ובזאת גם־עמלתי להיות תמים־לב לאלהים ולאדם תמיד׃</verse>
				<verse number="17">ומקץ שנים רבות באתי להביא נדבות לעמי ולהקריב קרבן׃</verse>
				<verse number="18">ואהי מטהר במקדש לא בהמון־עם ולא במהומה וכן מצאוני אנשים יהודים מאסיא׃</verse>
				<verse number="19">אשר עליהם היה לעמד־הנה לפניך ולענות בי אם־היה להם דבר נגדי׃</verse>
				<verse number="20">או אלה ידברו־נא המה מה־מצאו בי עול בעמדי לפני הסנהדרין׃</verse>
				<verse number="21">בלתי אם־הדבר האחד ההוא אשר קראתי בעמדי בתוכם כי על־תחית המתים אני נדון היום לפניכם׃</verse>
				<verse number="22">ויהי כשמע פליקס את־הדברים האלה ויאחר את־דינם לעת אחרת כי עניני הדרך הזאת נודעו לו היטב ויאמר ברדת אלי לוסיאס שר האלף אשפט על־דברכם׃</verse>
				<verse number="23">ויצו את־שר המאה לשום אתו במשמר ולתת־לו רוחה ולבלתי מנע איש ממידעיו משרת אתו ומבוא אליו׃</verse>
				<verse number="24">ואחרי ימים אחדים בא פליקס עם־אשתו דרוסלה והיא יהודית וישלח לקרא לפולוס וישמע אתו על־דבר האמונה במשיח׃</verse>
				<verse number="25">ויהי כדברו על־הצדק והפרישות ועל־הדין העתיד לבוא ויחרד פליקס ויען עתה־זה לך ולכשאפנה אשוב לקרא־לך׃</verse>
				<verse number="26">והוא מקוה כי פולוס יתן־לו שחד למען יתירהו ובעבור זה קרא לו פעמים הרבה וידבר עמו׃</verse>
				<verse number="27">ויהי מקץ שנתים ימים ויקם פרקיוס פסטוס תחת פליקס ופליקס חפץ להתרצות אל־היהודים ויעזב את־פולוס חבוש בבית האסורים׃</verse>
			</chapter>
			<chapter number="25">
				<verse number="1">ויבא פסטוס אל־המדינה ויעל אחרי שלשת ימים מקסרין לירושלים׃</verse>
				<verse number="2">והכהן הגדול וראשי היהודים הודיעהו את־ריבם עם־פולוס׃</verse>
				<verse number="3">ויפצרו־בו וישאלו ממנו לעשות חסד עמהם להביאו ירושלים והמה מתנכלים אתו להמיתו בדרך׃</verse>
				<verse number="4">ויען אותם פסטוס כי־עצור פולוס בקסרין וכי גם־הוא ישוב שמה בקרוב׃</verse>
				<verse number="5">ויאמר לכן ירדו אתי ראשיכם ואם־יש מאום באיש הזה יענו בו׃</verse>
				<verse number="6">וישב בתוכם לא יותר מימים עשרה וירד אל־קסרין וממחרת ישב על־כסא המשפט ויצו להביא את־פולוס׃</verse>
				<verse number="7">הוא בא והיהודים אשר ירדו מירושלים סבבהו ויאשימו את־פולוס באשמות רבות וקשות אשר לא־יכלו להוכיח׃</verse>
				<verse number="8">והוא הצטדק לאמר לא־חטאתי במאומה לא לדת היהודים ולא למקדש ולא לקיסר׃</verse>
				<verse number="9">ופסטוס חפץ להתרצות אל־היהודים ויען את־פולוס ויאמר התחפץ לעלות ירושלים להשפט על־אלה לפני שמה׃</verse>
				<verse number="10">ויאמר פולוס לפני כסא משפט הקיסר אני עמד ושם נכון לי להשפט לא הרעתי ליהודים כאשר ידעת היטב גם־אתה׃</verse>
				<verse number="11">אם־הרעתי ויש־בי דבר משפט־מות בל־אחשך נפשי ממות ואם־אין־בי מאומה מכל אשר הם ענים בי איש לא יוכל להסגירני אל־ידם את־הקיסר אני קורא לדיני׃</verse>
				<verse number="12">ויועץ פסטוס עם־יועציו ויען אתו לאמר את־הקיסר קראת אל־הקיסר תלך׃</verse>
				<verse number="13">ויהי אחרי ימים וירדו המלך אגרפס וברניקה אל־קסרין לשאל לשלום פסטוס׃</verse>
				<verse number="14">ויהי כי־ארכו להם הימים שם ויספר פסטוס למלך את־ריב פולוס לאמר יש־פה איש אשר פליקס הניחו אסור׃</verse>
				<verse number="15">ובהיותי בירושלים דברו אלי ראשי הכהנים וזקני היהודים על־אדותיו ויבקשו ממני לחרץ משפטו׃</verse>
				<verse number="16">ואען אותם כי אין מנהג הרומיים להסגיר איש למות בטרם יעמד הנשטן לנכח שטניו ונתן־לו מקום להצטדק מן־השטנה׃</verse>
				<verse number="17">ולכן כאשר באו הנה יחד חשתי ולא התמהמהתי כי ממחרת היום ישבתי על־כסא המשפט ואצוה להביא את־האיש׃</verse>
				<verse number="18">ויעמדו עליו שטניו ולא־הביאו עליו דבר רע מאשר הייתי חשד אתו׃</verse>
				<verse number="19">רק היו להם דברי ריבות לנגדו על־עבודת אלהיהם ועל־מת אחד ישוע שמו אשר אמר עליו פולוס כי הוא חי׃</verse>
				<verse number="20">ותכבד בעיני השאלה הזאת ואמר החפץ אתה ללכת ירושלים ולהשפט שם על־אלה׃</verse>
				<verse number="21">אבל פולוס שאל להניחו במשמר עד־צאת משפטו מלפני אגוסטוס ואצוה לשמרו עד־אשר אשלח אתו אל־הקיסר׃</verse>
				<verse number="22">ויאמר אגרפס אל־פסטוס גם־אני חפץ לשמע את־האיש ויאמר מחר תשמענו׃</verse>
				<verse number="23">ויהי ממחרת כבוא אגרפס וברניקה בהוד גדול ויבאו אל־אלם המשפט המה ושרי האלף ונגידי העיר ויצו פסטוס ויביאו את־פולוס׃</verse>
				<verse number="24">ויאמר פסטוס אגרפס המלך וכל־האישים אשר אתם פה אתנו הנכם ראים את־האיש אשר בגללו פנו אלי כל־המון היהודים גם־בירושלים וגם־פה ויצעקו כי־אינו בדין שיחיה עוד׃</verse>
				<verse number="25">ואני כאשר הכרתי כי לא־עשה דבר לחיבו מיתה והוא גם־הוא קרא את־אגוסטוס לדינו יעצתי לשלח אתו שמה׃</verse>
				<verse number="26">אך אין־לי לכתב עליו דבר נכון לאדנינו ובעבור זאת הביאתיו לפניכם וביותר לפניך המלך אגרפס למען יחקר וידעתי מה אכתב׃</verse>
				<verse number="27">כי לא־יתכן בעיני לשלוח אסיר מבלי הודיע גם את־עלילת הדברים אשר־שמו לו׃</verse>
			</chapter>
			<chapter number="26">
				<verse number="1">ויאמר אגרפס אל־פולוס נתן־לך לדבר בעד נפשך אז יצטדק פולוס ויושט את־ידו ויאמר׃</verse>
				<verse number="2">מאשר אני בנפשי המלך אגרפס כי לפניך אצטדק היום על־כל אשר־שטנים אתי היהודים׃</verse>
				<verse number="3">כי אתה ידע היטב כל־המנהגים והשאלות אשר בין היהודים ועל־כן אשאלה מאתך לשמע אתי כארך רוחך׃</verse>
				<verse number="4">הנה את־דרכי מנעורי אשר התהלכתי־בה מאז בתוך עמי ובירושלים ידעים אותה כל־היהודים׃</verse>
				<verse number="5">כי מימים ראשונים ידעוני אם־ירצו להעיד כי כפרוש התנהגתי על־פי הכת המקפדת ביותר בעבודתנו׃</verse>
				<verse number="6">ועתה אני עמד להשפט על־תקות ההבטחה אשר הבטיחה האלהים את־אבותינו׃</verse>
				<verse number="7">ואשר שנים עשר שבטינו מיחלים להגיע לה בעבדם את־יהוה תמיד יומם ולילה על־דבר התקוה הזאת אגרפס המלך שטנים אותי היהודים׃</verse>
				<verse number="8">מדוע יפלא בעיניכם כי האלהים יחיה מתים׃</verse>
				<verse number="9">הן לפנים אני חשבתי צדקה לצרר את־שם ישוע הנצרי עד־מאד׃</verse>
				<verse number="10">כאשר עשיתי בירושלים וגם־קדושים רבים אני הסגרתי לבתי כלאים ברשיון אשר קבלתי מאת הכהנים הגדולים וכשנהרגו הסכמתי׃</verse>
				<verse number="11">ובכל־בתי הכנסיות יסרתי אתם פעמים רבות ואנסתים לגדף ואתהוללה בם עד־מאד וארדפם עד־לערים אשר חוצה לארץ׃</verse>
				<verse number="12">ויהי בלכתי על־זאת לדמשק ברשיון הכהנים הגדולים ובמצותם׃</verse>
				<verse number="13">והנה אדני המלך בצהרים בדרך ראיתי אור צח מזהר השמש אשר משמים נגה עלי מסביב ועל ההלכים אתי׃</verse>
				<verse number="14">ונפל כלנו ארצה ואשמע קול מדבר אלי בלשון עברית לאמר שאול שאול למה תרדפני קשה לך לבעט בדרבנות׃</verse>
				<verse number="15">ואמר מי אתה אדני ויאמר אנכי ישוע אשר אתה רדף׃</verse>
				<verse number="16">אבל קום ועמד על־רגליך כי לבעבור זאת נראיתי אליך לבחר־בך למשרת ולעד על־אשר ראית ועל־אשר אראך׃</verse>
				<verse number="17">בהצילי אותך מן־העם ומן־הגוים אשר אשלחך עתה אליהם׃</verse>
				<verse number="18">לפקח את־עיניהם למען ישובו מחשך לאור ומיד השטן אל־האלהים וימצאו באמונתם בי את־סליחת החטאים ואת־הנחלה בתוך המקדשים׃</verse>
				<verse number="19">על־כן המלך אגרפס לא המריתי את־המראה אשר ראיתי מן־השמים׃</verse>
				<verse number="20">כי אם־קראתי ראשונה לישבי דמשק וירושלים ובכל־ארץ יהודה וגם לגוים כי ינחמו וישובו אל־האלהים ויעשו מעשים ראוים לתשובה׃</verse>
				<verse number="21">ובגלל הדבר הזה תפשו אתי היהודים במקדש ויבקשו להמיתני׃</verse>
				<verse number="22">והאלהים היה בעזרי ועד־היום הזה עמד אני ומעיד לפני קטן וגדול ואינני מדבר דבר זולתי אשר דברו הנביאים ומשה כי־עתידות הנה להיות׃</verse>
				<verse number="23">כי־המשיח מענה הוא וכי ראשון הוא לקמים מן־המתים להפיץ אור בעם ובגוים׃</verse>
				<verse number="24">ויהי הוא מצטדק כזאת ויען פסטוס בקול גדול לאמר הנך משתגע פולוס רב הלמוד הביאך לידי שגעון׃</verse>
				<verse number="25">ויאמר פולוס אינני משגע פסטוס האדיר כי אם־דברי אמת וטעם אביע׃</verse>
				<verse number="26">כי המלך יודע את־אלה ועל־זאת גם־בבטחון אני מדבר אליו יען אשר לא־אאמין כי־נעלם ממנו דבר מן־הדברים האלה כי לא־בקרן זוית נעשתה זאת׃</verse>
				<verse number="27">המלך אגרפס המאמין אתה בנביאים ידעתי כי מאמין אתה׃</verse>
				<verse number="28">ויאמר אגרפס אל־פולוס עוד מעט ופתיתני להיות נצרי׃</verse>
				<verse number="29">ויאמר פולוס אבקשה מאלהים אשר אם־במעט ואם־בהרבה לא אתה לבדך כי־גם כל־השמעים אותי יהיו כמוני זולתי המוסרות האלה׃</verse>
				<verse number="30">ויהי בדברו הדבר הזה ויקם המלך והנציב וברניקה והישבים אתם׃</verse>
				<verse number="31">ויסורו החדרה וידברו איש אל־רעהו לאמר האיש הזה לא־עשה דבר אשר יהיה עליו חיב מיתה או מוסרות׃</verse>
				<verse number="32">ויאמר אגרפס אל־פסטוס האיש הזה יוכל להפטר לולא קרא את־הקיסר לדינו׃</verse>
			</chapter>
			<chapter number="27">
				<verse number="1">וכאשר נגמר הדין כי־נעבר באניה אל־איטליא מסרו את־פולוס ומקצת אסירים אחרים אל־שר המאה לגדוד אגוסטוס ושמו יוליוס׃</verse>
				<verse number="2">ונרד אל־אניה אדרמטית נכונה לבוא על־פני חוף אסיא ונעבר הימה ויהי אתנו ארסטרכוס מוקדון מן־תסלוניקי׃</verse>
				<verse number="3">וממחרת הגענו אל־צידון ויוליוס עשה עם־פולוס חסד וינח לו ללכת אל־מידעיו להעזר בידם׃</verse>
				<verse number="4">ונלך משם ונעבר בסביבות קפרוס כי הרוחות היו לנגדנו׃</verse>
				<verse number="5">ונעבר את־הים אשר לפני קיליקיא ופמפוליא ונבא אל־מורא אשר בלוקיא׃</verse>
				<verse number="6">וימצא־שם שר המאה אניה אלכסנדרית באה לאיטליא ויעבירנו לתוכה׃</verse>
				<verse number="7">והאניה הלכה בכבדות ימים רבים ואחרי אשר יגענו ובאנו אל־מול קנידוס לא הניחנו הרוח לחתר אל־היבשה ונעבר מצד לקריטי על־פני הר סלמוני׃</verse>
				<verse number="8">ואחרי אשר עברנו בתלאות באנו למקום אחד הנקרא קלילמני אשר קרובה לו עיר ושמה לסיא׃</verse>
				<verse number="9">ויהי מקץ ימים רבים כאשר באה עת הסכנה לירדי הים כי גם־הצום כבר עבר ויזהר אתם פולוס׃</verse>
				<verse number="10">ויאמר אליהם אנשים ראה אני כי הליכתנו תהיה אך־מרי ונזק גדול לא לבד למעמסה ולאניה כי אם־גם לנפשותינו׃</verse>
				<verse number="11">ושר המאה לא־שמע אל־דברי פולוס כי אם־אל־רב החבל ואל־בעל האניה׃</verse>
				<verse number="12">ובאשר החוף איננו טוב לעמד־בו בימי הסתיו יעצו הרבים לעבר משם לאמר אולי נוכל הגיע לפיניכס וישבנו שם בימי הסתו והוא חוף בקריטי פונה דרך הדרום מערבה ודרך הצפון מערבה׃</verse>
				<verse number="13">ורוח נשבת לאט מדרום ויחשבו כי־תצלח עצתם בידם ויעלו העוגין ויעברו לעמת שפת קריטי׃</verse>
				<verse number="14">ויהי כמעט אחרי כן ותפגע־בה רוח נחשל הנקראה אוריקלידון׃</verse>
				<verse number="15">ותטרף האניה ולא־יכלה לעמד נגד הרוח ונרף ידינו ממנה וננדף׃</verse>
				<verse number="16">ותרץ האניה אל־עבר אי־קטן הנקרא קלודה וכמעט לא יכלנו לאחז העברה׃</verse>
				<verse number="17">ואחרי משכם אותה אליהם ויקחו לעזר את־כל־אשר השיגה ידם ויחבשו את־דפני האניה ומיראתם פן־יפלו אל־בין רכסי החול הורידו את־כלי המפרש וכה נדפו׃</verse>
				<verse number="18">ויהי הסער הולך וסער עלינו וממחרת הטילו את־המעמסה אל־הים׃</verse>
				<verse number="19">וביום השלישי הטלנו בידינו את־כלי האניה אל־הים׃</verse>
				<verse number="20">ויהי ימים רבים גם־השמש גם־הכוכבים לא נראו והסערה חזקה עלינו עד־מאד ותכרת ממנו כל־תקות ישועה׃</verse>
				<verse number="21">ופולוס עמד בתוכם אחרי האריכם בצום ויאמר אנשים לו שמעתם אלי ולא יצאתם מקריטי כי אז לא קרנו הנזק הזה במריכם׃</verse>
				<verse number="22">ועתה אני אמר אליכם חזקו ואמצו כי לא־תאבד נפש מכם בלתי הספינה לבדה׃</verse>
				<verse number="23">כי־בלילה הזה נצב עלי מלאך האלהים אשר־לו אנכי ואשר אני עבד אתו׃</verse>
				<verse number="24">ויאמר אל־תירא פולוס עליך עוד לעמד לפני הקיסר ועתה הנה נתן־לך האלהים את־כל־ההלכים אתך באניה׃</verse>
				<verse number="25">על־כן אנשים חזקו ואמצו כי מאמין אני לאלהים כי־כן יהיה כאשר נאמר אלי׃</verse>
				<verse number="26">אך השלך נשלך אל־אחד האיים׃</verse>
				<verse number="27">ויהי כבוא ליל ארבעה עשר לטלטולנו בים אדריה כחצות הלילה ויחשבו המלחים כי־קרבה להם יבשת׃</verse>
				<verse number="28">ויורידו את־האנך וימצאו עמק הים עשרים קומה ויעברו מעט ויוסיפו להוריד את־האנך וימצאו קומות חמש עשרה׃</verse>
				<verse number="29">וייראו פן־יפגעו בשני הסלעים וישליכו מעל־אחורי האניה ארבעה עוגינים אל־הים ויכספו לאור היום׃</verse>
				<verse number="30">והמלחים בקשו לברח מן־האניה ויורידו את־העברה אל־הים באמרם כי יש את־נפשם לשלח עוגינים גם־מראש האניה׃</verse>
				<verse number="31">ויאמר פולוס אל־שר המאה ואל־אנשי הצבא לאמר אם־אלה לא־ישבו אתנו באניה לא תוכלו אתם להושע׃</verse>
				<verse number="32">ויקצצו אנשי הצבא את־חבלי העברה ויתנוה לנפול׃</verse>
				<verse number="33">והבקר טרם יאור ופולוס מבקש מכלם לטעם־לחם לאמר היום יום ארבעה עשר אשר חכיתם צמים ולא טעמתם מאומה׃</verse>
				<verse number="34">על־כן קרא אני אתכם לטעם לחם כי הוא למחיתכם כי איש איש מכם לא־יפל משערת ראשו ארצה׃</verse>
				<verse number="35">הוא דבר את־הדברים האלה והוא לקח את־הלחם ויודה לאלהים לפני כלם ויבצע ויחל לאכל׃</verse>
				<verse number="36">ויאמץ לב כלם ויטעמו־אכל גם־המה׃</verse>
				<verse number="37">ואנחנו כל־נפש אשר באניה מאתים ושבעים ושש׃</verse>
				<verse number="38">ויאכלו לשבעה ויקלו מעל־האניה ויטילו את־הצדה אל־הים׃</verse>
				<verse number="39">הבקר אור ולא הכירו את־הארץ אבל ראו כמפרץ וחוף לו ויועצו לנהג אליו את־האניה אם־יוכלו׃</verse>
				<verse number="40">ויגדעו את־העוגינים ויעזבום לים ויתירו גם־את־מיתרי ההגה ויפרשו מפרש התרן אל־פני הרוח ויבקשו לבא אל־החוף׃</verse>
				<verse number="41">ויפגעו במקום אשר הים משני עבריו ותדבק־בו האניה ותעמד ראשה לא ינוע ואחוריה נשברו משאון הגלים׃</verse>
				<verse number="42">ותהי עצת אנשי הצבא להמית את־האסירים פן־ישחה איש מהם וימלט׃</verse>
				<verse number="43">ושר המאה חפץ להציל את־פולוס וינא את־עצתם ויאמר מי ידע לשחות ירד ויעבר ליבשה בראשנה והנשארים אלה על־קרשים ואלה על־שברי האניה׃</verse>
				<verse number="44">ויהי־כן וימלטו כלם אל־היבשה׃</verse>
			</chapter>
			<chapter number="28">
				<verse number="1">וכאשר נמלטנו נודע לנו כי־שם האי מליטי׃</verse>
				<verse number="2">והנכרים לא המעיטו חסדם עמנו כי־בערו אש ויאספו את־כלנו אליהם מפני הגשם היורד ומפני הקר׃</verse>
				<verse number="3">ופולוס אסף לו ערמת קצים וישם על־המוקד ומן־החם יצא אפעה ויאחז בידו׃</verse>
				<verse number="4">ויראו הנכרים את־החיה תלויה על־ידו ויאמרו איש אל־רעהו אכן רצח האיש הזה אשר הנקמה לא־הניחה לו לחיות אף כי־נמלט מן־הים׃</verse>
				<verse number="5">והוא נער את־החיה מעל ידו אל־תוך האש ולא־הרעה לו מאומה׃</verse>
				<verse number="6">והם הוחילו אשר יצבה גופו או־אשר יפל מת פתאם ויחילו עד־בוש והנה לא־קרהו כל־אסון ויהפך לבם ויאמרו כי אלהים הוא׃</verse>
				<verse number="7">ובסביבי המקום ההוא היו שדות אשר לראש אנשי האי ושמו פובליוס הוא הביא אתנו לביתו ויכלכל אתנו בטובו שלשת ימים׃</verse>
				<verse number="8">ואבי פובליוס מוטל למשכב בקדחת ובמחלה המעים ויבא אליו פולוס ויתפלל וישם עליו את־ידיו וירפאהו׃</verse>
				<verse number="9">ואחרי המעשה הזה באו גם־החלים האחרים אשר באי וירפאו׃</verse>
				<verse number="10">ויכבדנו כבוד גדול ובלכתנו משם ספקו לנו די צרכנו׃</verse>
				<verse number="11">ואחרי שלשת חדשים עברנו משם באניה אלכסנדרית אשר ישבה באי בימי הסתו ואות דגלה התאומים׃</verse>
				<verse number="12">ונבא אל־סרקוסא ונשב־שם שלשת ימים׃</verse>
				<verse number="13">משם סבנו ונבא אל־רגיון ובנשב רוח דרומית ביום המחרת באנו ביום השני אל־פוטיולי׃</verse>
				<verse number="14">ושם מצאנו אחים ויבקשו ממנו לשבת אתם שבעת ימים ובכן הלכנו אל־רומי׃</verse>
				<verse number="15">וישמעו האחים את־בואנו ויצאו משם לקראתנו עד לשוק אפיוס ועד לשלשת החניות וירא אתם פולוס ויודה לאלהים ויתחזק׃</verse>
				<verse number="16">ואחר באנו אל־רומי העביר שר המאה את־האסירים אל־שר הצבא ולפולוס הניחו לשבת לבדו עם־איש הצבא השמר אותו׃</verse>
				<verse number="17">ויהי אחרי שלשת ימים ויקרא פולוס אליו את־ראשי היהודים ויקהלו אליו ויאמר אליהם אנשים אחים אף כי־לא מעלתי מעל בעמנו ובחקות אבותינו אסרוני בירושלים וימסרוני לידי הרומיים׃</verse>
				<verse number="18">והם אחרי חקרם אתי אמרו לפטרני כי לא־נמצא בי משפט־מות׃</verse>
				<verse number="19">והיהודים קמו־בי ואאנס לקרא את־הקיסר לדיני אך אין־נפשי לשטון את־עמי בדבר׃</verse>
				<verse number="20">ובעבור זאת קראתי לכם לראותכם ולדבר עמכם כי בגלל תקות ישראל אסור אני בכבל הזה׃</verse>
				<verse number="21">ויאמרו אליו לא קבלנו על־אדותיך אגרות מארץ יהודה ולא־בא הנה אחד מן־האחים אשר הגיד או־דבר עליך דבר רע׃</verse>
				<verse number="22">אמנם חפצים אנחנו לשמע את־אשר בלבבך כי נודע לנו אשר בכל מקום יריבו אל־הכת הזאת׃</verse>
				<verse number="23">וישימו לו יום מועד ויבאו אליו רבים אל־מלונו ויעד בהם ויבאר את־מלכות אלהים ויוכח להם עניני ישוע מתורת משה ומן־הנביאים מבקר עד־ערב׃</verse>
				<verse number="24">ויש אשר שמעו אל־דבריו ויש אשר לא האמינו׃</verse>
				<verse number="25">ויחלקו בדעתם ויסורו ללכת לדרכם בדבר פולוס הדבר האחד הזה היטב דבר רוח הקדש לאבותינו בפי ישעיהו הנביא לאמר׃</verse>
				<verse number="26">לך ואמרת לעם הזה שמעו שמוע ואל־תבינו וראו ראו ואל־תדעו׃</verse>
				<verse number="27">כי שמן לב העם הזה ואזניו כבדו ואת־עיניו השע פן־יראה בעיניו ובאזניו ישמע ולבבו יבין ושב ורפאתיו׃</verse>
				<verse number="28">לכן דעו כי לגוים נשלחה תשועת אלהים והמה ישמעו׃</verse>
				<verse number="29">ויהי בדברו זאת הלכו מאתו היהודים ויתוכחו הרבה איש עם־רעהו׃</verse>
				<verse number="30">ופולוס ישב שנתים ימים בביתו אשר שכר־לו ויקבל את כל־הבאים אליו׃</verse>
				<verse number="31">ויקרא את־מלכות האלהים וילמד את־דרכי ישוע המשיח אדנינו בכל־בטחון לבו ואין מנע׃</verse>
			</chapter>
		</book>
		<book number="45">
			<chapter number="1">
				<verse number="1">פולוס עבד ישוע המשיח מקרא להיות שליח ונבדל לבשורת אלהים׃</verse>
				<verse number="2">אשר הבטיחה מלפנים ביד נביאיו בכתבי הקדש׃</verse>
				<verse number="3">על־דבר בנו הנולד מזרע דוד לפי הבשר׃</verse>
				<verse number="4">אשר הוכן לבן־האלהים בגבורה לפי רוח הקדשה בתחיתו מבין המתים הוא ישוע המשיח אדנינו׃</verse>
				<verse number="5">אשר־בידו קבלנו חן ושליחות להקים משמעת האמונה בכל־הגוים למען שמו׃</verse>
				<verse number="6">אשר בתוכם הנכם גם־אתם קרואי ישוע המשיח׃</verse>
				<verse number="7">לכל אשר ברומי ידידי אלהים וקרואים להיות קדושים חסד ושלום לכם מאת האלהים אבינו ואדנינו ישוע המשיח׃</verse>
				<verse number="8">בראשונה אודה לאלהי בישוע המשיח על־כלכם אשר ספר אמונתכם בכל־העולם׃</verse>
				<verse number="9">כי האלהים אשר אני עבד אתו ברוחי בבשורת בנו לעד לי כי תמיד אני מזכיר אתכם׃</verse>
				<verse number="10">בהעתירי בתפלותי בכל־עת למען אשר רק־הפעם אצליח ברצון אלהים לבוא אליכם׃</verse>
				<verse number="11">כי־נכסף נכספתי לראותכם ולחלק לכם אי־זו מתת רוח למען תתחזקו׃</verse>
				<verse number="12">והוא להתנחם עמכם זה בזה באמונה אשר לכם וגם־לי׃</verse>
				<verse number="13">ולא־אכחד מכם אחי כי־פעמים רבות שמתי על־לבי לבוא אליכם אך נמנע ממני עד־הנה למען אמצא פרי גם־בכם כמו ביתר הגוים׃</verse>
				<verse number="14">מחיב אנכי ליונים וגם ללעזים לחכמים וגם לפתאים׃</verse>
				<verse number="15">לכן נדבני לבי להשמיע את־הבשורה גם־אתכם אשר ברומי׃</verse>
				<verse number="16">כי אינני בוש מבשורת המשיח באשר גבורת אלהים היא לתשועת כל־המאמין ליהודי בראשונה וכן גם־ליוני׃</verse>
				<verse number="17">כי־תגלה בה צדקת אלהים מאמונה אל־אמונה ככתוב וצדיק באמונתו יחיה׃</verse>
				<verse number="18">כי נגלה חרון אלהים מן־השמים על כל־רשעת בני אדם ועולתם אשר יעצרו את־האמת בעולה׃</verse>
				<verse number="19">יען אשר דעת האלהים גלויה בקרבם כי האלהים הודיעם אותה׃</verse>
				<verse number="20">כי מהותו הנעלמה היא כחו הנצחי ואלהותו מעת נברא העולם תודע במעשיו ותראה לבלתי היות־להם להתנצל׃</verse>
				<verse number="21">יען בדעתם את־האלהים לא־כבדהו כאלהים וגם־לא הודו לו כי אם־הלכו אחרי ההבל במועצותיהם ויחשך לבם הנבער׃</verse>
				<verse number="22">ובאמרם חכמים אנחנו היו לכסילים׃</verse>
				<verse number="23">וימירו את־כבוד האלהים אשר איננו נפסד בדמות צלם אדם הנפסד צלם כל־עוף והולך על־ארבע ורמש האדמה׃</verse>
				<verse number="24">על־כן גם־נתנם האלהים לטמאה בתאות לבם לנבל גויותיהם איש את־רעהו׃</verse>
				<verse number="25">אשר המירו אמת האלהים בכזב ויכבדו ויעבדו את־הבריה תחת בראה המברך לעולמים אמן׃</verse>
				<verse number="26">בעבור זאת נתנם האלהים לתאות בושה כי־נשיהם החליפו את־התשמיש כדרכן בשלא כדרכן׃</verse>
				<verse number="27">וכן גם־הזכרים עזבו את־תשמיש האשה כדרכה ויחמו זה בזה בתשוקתם ויעשו תועבה זכר עם־זכר ויקחו שכר משובתם הראוי להם בעצם גופם׃</verse>
				<verse number="28">וכאשר מאסו להשיג האלהים בדעת נתנם האלהים בידי דעה נמאסה לעשות את אשר־לא יתכן׃</verse>
				<verse number="29">וירב בקרבם כל־חמס זנות ורשע בצע ואון וימלאו קנאה ורצח ומריבה ומרמה ותהפכות׃</verse>
				<verse number="30">הלכי רכיל ומלשינים שנאי אלהים וגאים וזדים והוללים וחשבי און ואינם שמעים בקול אבותם׃</verse>
				<verse number="31">נבערים מדעת ובגדים אכזרים נטרי שנאה ולא רחמנים׃</verse>
				<verse number="32">יודעים המה את־משפט אלהים כי־עשי אלה בני־מות הם ולא לבד שיעשו את־אלה כי גם־רצתה נפשם בעשיהם׃</verse>
			</chapter>
			<chapter number="2">
				<verse number="1">לכן אין לך התנצלות אתה בן־אדם הדן תהיה מי שתהיה כי במה־שתדין את־חברך תחיב את־נפשך באשר אתה הדן תעשה כמעשהו׃</verse>
				<verse number="2">וידענו כי־משפט אלהים כפי האמת על־עשי אלה׃</verse>
				<verse number="3">ואתה בן־אדם הדן את אשר־פעלו כאלה ועשית כמעשיהם התחשב להמלט ממשפט האלהים׃</verse>
				<verse number="4">או התבוז לעתרת טובו ולחמלתו ולארך רוחו ולא תתבונן כי־טובת האלהים תדריך אתך לתשובה׃</verse>
				<verse number="5">ובקשי לבבך הממאן לשוב תצבר לך עברה אל־יום עברת האלהים ועת הגלות צדקת משפטו׃</verse>
				<verse number="6">אשר ישלם לאיש כמעשהו׃</verse>
				<verse number="7">למתמידים בעשות הטוב ומבקשים את־הכבוד וההדר ואת אשר איננו עבר יתן את־חיי העולמים׃</verse>
				<verse number="8">ועל־בני המרי ואשר לא־ישמעו לאמת כי אם־לעולה שמעו חרון־אף וחמה׃</verse>
				<verse number="9">צרה ומצוקה על־כל־נפש אדם עשה הרע על־היהודי בראשונה וכן גם על־היוני׃</verse>
				<verse number="10">וכבוד והדר ושלום לכל־עשה הטוב ליהודי בראשונה וכן גם ליוני׃</verse>
				<verse number="11">כי אין־משא פנים עם־האלהים׃</verse>
				<verse number="12">כי כל־אלה אשר חטאו בלי תורה גם בבלי־תורה יאבדו ואשר חטאו בתורה גם־על־פי התורה ישפטו׃</verse>
				<verse number="13">כי לא שמעי התורה צדיקים לפני האלהים כי אם־עשי התורה הם יצדקו׃</verse>
				<verse number="14">כי הגוים אשר אין־להם תורה בעשותם כדברי התורה מאליהם גם־באין תורה הם תורה לנפשם׃</verse>
				<verse number="15">בהראותם מעשה התורה כתוב על־לבם ודעתם מעידה בהם ומחשבותם בקרבם מחיבות זאת את־זאת או גם־מזכות׃</verse>
				<verse number="16">ביום אשר ישפט האלהים את־כל־תעלמות בני האדם ביד ישוע המשיח כפי בשורתי׃</verse>
				<verse number="17">הן אתה נקרא בשם יהודי ונשענת על־התורה והתהללת באלהים׃</verse>
				<verse number="18">וידעת הראוי ובהיותך מלמד בתורה תבין בין־טוב לרע׃</verse>
				<verse number="19">ובטחת בנפשך להיות מוליך העורים ואור להלכים בחשך׃</verse>
				<verse number="20">מיסר לחסרי לב ומורה הפתאים ויש לך מראה הדעת והאמת בתורה׃</verse>
				<verse number="21">ואתה אשר תורה אחרים את־נפשך לא תורה אמרת לא תגנב והנך גנב׃</verse>
				<verse number="22">אמרת לא תנאף ואתה נאף תשקץ את־האלילים ואתה גזל את־הקדש׃</verse>
				<verse number="23">תתהלל בתורה ותנבל את־האלהים בעברך את־התורה׃</verse>
				<verse number="24">כי שם האלהים בגללכם מחלל בגוים כאשר כתוב׃</verse>
				<verse number="25">הן המילה מועילה אם־תשמר את־התורה אבל אם־עבר אתה את־התורה אז מילתך היתה־לך לערלה׃</verse>
				<verse number="26">לכן אם־ישמר הערל את־משפטי התורה הלא תחשב־לו ערלתו למילה׃</verse>
				<verse number="27">והערל מלדה המקים את־התורה הלא הוא ידין אתך אשר־יש לך הכתב והמילה ועברת את־התורה׃</verse>
				<verse number="28">כי לא־הנראה מחוץ הוא היהודי ולא־הנראה מחוץ בבשר היא המילה׃</verse>
				<verse number="29">כי אם־אשר בפנים הוא יהודי ומילה היא אשר בלב כפי הרוח ולא כפי הכתב אשר־לא מבני אדם תהלתו כי אם־מאת האלהים׃</verse>
			</chapter>
			<chapter number="3">
				<verse number="1">ועתה מה־הוא יתרון היהודי ומה־היא תועלת המילה׃</verse>
				<verse number="2">הרבה מכל־פנים בראשון כי־הפקדו בידם דברי אלהים׃</verse>
				<verse number="3">כי מה־הוא אם־מקצתם לא האמינו היבטל חסרון אמונתם את־אמונת אלהים׃</verse>
				<verse number="4">חלילה אבל יהי האל הוא הנאמן וכל־האדם כזב ככתוב למען־תצדק בדברך תזכה בשפטך׃</verse>
				<verse number="5">ואם־עולתנו תרומם את־צדקת האלהים מה־נאמר הכי יש־עול באלהים המשלח חרון אפו לפי דרך בני־אדם אנכי מדבר׃</verse>
				<verse number="6">חלילה שאם־כן איך־ישפט האלהים את־העולם׃</verse>
				<verse number="7">כי אם־על־ידי כזבי תרבה ותפרץ אמת אלהים לתהלתו למה זה אני אשפט עוד כחוטא׃</verse>
				<verse number="8">ולא נעשה כדבר מחרפינו ומקצת מוציאי דבה עלינו לאמר הנה אמרים נעשה הרע למען יצא הטוב אשר דינם יבא עליהם בצדק׃</verse>
				<verse number="9">ועתה מה־הוא היש־לנו מעלה יתרה לא במאומה כבר הוכחנו כי גם־היהודים גם־היונים כלם הם תחת החטא׃</verse>
				<verse number="10">ככתוב אין צדיק אין גם־אחד׃</verse>
				<verse number="11">אין משכיל אין־דרש את־אלהים׃</verse>
				<verse number="12">הכל סר יחדו נאלחו אין עשה־טוב אין גם־אחד׃</verse>
				<verse number="13">קבר פתוח גרונם לשונם יחליקון חמת עכשוב תחת שפתימו׃</verse>
				<verse number="14">אשר אלה פיהם מלא ומררות׃</verse>
				<verse number="15">רגליהם ימהרו לשפך־דם׃</verse>
				<verse number="16">שד ושבר במסלתם׃</verse>
				<verse number="17">ודרך שלום לא ידעו׃</verse>
				<verse number="18">אין־פחד אלהים לנגד עיניהם׃</verse>
				<verse number="19">ואנחנו ידענו כי כל־מה־שאמרה התורה מדברת אל־אלה אשר תחת התורה למען יסכר כל־פה והיה כל־העולם מחיב לפני אלהים׃</verse>
				<verse number="20">יען אשר ממעשי התורה לא־יצדק לפניו כל־בשר כי על־ידי התורה דעת החטא׃</verse>
				<verse number="21">ועתה בבלי תורה צדקת אלהים לאור יצאה אשר העידו עליה התורה והנביאים׃</verse>
				<verse number="22">והיא צדקת אלהים באמונת ישוע המשיח אל־כל ועל־כל אשר האמינו בו כי אין הבדל׃</verse>
				<verse number="23">כי־כלם חטאו וחסרי־כבוד אלהים המה׃</verse>
				<verse number="24">ונצדקו חנם בחסדו על־ידי הפדות אשר היתה במשיח ישוע׃</verse>
				<verse number="25">אשר שמו האלהים לפנינו לכפרת על־ידי האמונה בדמו להראות את־צדקתו אחרי אשר־העביר את־החטאים שנעשו לפנים בעת חמלת אלהים׃</verse>
				<verse number="26">להראות את־צדקתו בעת הזאת להיותו צדיק ומצדיק את־בן־אמונת ישוע׃</verse>
				<verse number="27">ועתה איה ההתהללות הלא נשבתה ועל־ידי תורת־מה העל־ידי־תורת המעשים לא כי על־ידי תורת האמונה׃</verse>
				<verse number="28">לכן נחשב כי באמונה יצדק האדם בבלי מעשי תורה׃</verse>
				<verse number="29">או האלהים רק אלהי היהודים הלא גם אלהי הגוים אכן גם־אלהי הגוים הוא׃</verse>
				<verse number="30">כי אחד האלהים המצדיק את־המולים מתוך האמונה ואת־הערלים על־ידי האמונה׃</verse>
				<verse number="31">ועתה המבטלים אנחנו את־התורה על־ידי האמונה חלילה אך מקימים אנחנו את־התורה׃</verse>
			</chapter>
			<chapter number="4">
				<verse number="1">ועתה מה־נאמר על־אברהם אבינו מה־זה השיג לפי הבשר׃</verse>
				<verse number="2">כי אם־נצדק אברהם מתוך המעשים לו התהלה אך־לא לפני האלהים׃</verse>
				<verse number="3">כי הכתוב מה־הוא אמר והאמן אברהם ביהוה ויחשבה לו צדקה׃</verse>
				<verse number="4">הנה הפעל לא־יחשב לו שכרו על־פי החסד כי אם־על־פי החוב׃</verse>
				<verse number="5">אבל לאשר איננו פעל כי אם־מאמין במצדיק את־הרשע אמונתו תחשב לו לצדקה׃</verse>
				<verse number="6">כאשר גם־דוד מאשר את־האדם אשר האלהים יחשב־לו צדקה בלא מעשים באמרו׃</verse>
				<verse number="7">אשרי נשוי־פשע כסוי חטאה׃</verse>
				<verse number="8">אשרי אדם לא־יחשב יהוה לו עון׃</verse>
				<verse number="9">ועתה האשור הזה העל־המילה הוא אם־גם על־הערלה הלא אמרנו כי לאברהם נחשבה אמונתו לצדקה׃</verse>
				<verse number="10">ואיך נחשבה־לו אם־בהיותו נמול או בעודנו ערל הן לא בהיותו נמול כי אם־בערלתו׃</verse>
				<verse number="11">ואות המילה קבל לחותם צדקת האמונה אשר היתה־לו בערלתו להיות לאב לכל־המאמינים והם ערלים למען אף־להם תחשב הצדקה׃</verse>
				<verse number="12">ולהיות לאב גם־למולים אך־לא לאשר הם נמולים לבד כי אם־גם־הלכים בעקבות האמונה שהיתה־לו לאברהם בעודנו בערלתו׃</verse>
				<verse number="13">כי לא על־ידי תורה באה ההבטחה לאברהם ולזרעו להיותו ירש העולם כי אם־על־ידי צדקת האמונה׃</verse>
				<verse number="14">כי אלו לבני־התורה הירשה האמונה לריק תהיה וההבטחה בטלה׃</verse>
				<verse number="15">כי התורה מביאה קצף כי באשר אין תורה גם אין־שם עברה׃</verse>
				<verse number="16">על־כן מתוך אמונה למען לפי־חסד למען תהיה ההבטחה קימת לכל־זרעו לא לבני התורה לבדם כי־גם לבני אמונת אברהם אשר הוא אב לכלנו׃</verse>
				<verse number="17">ככתוב כי אב־המון גוים נתתיך והוא האמין בהביט אל־אל המחיה את־המתים והקורא את אשר לא־היה כמו הוה׃</verse>
				<verse number="18">באשר אין־תקוה קוה ויאמן למען אשר יהיה לאב המון גוים כמו שנאמר כה יהיה זרעך׃</verse>
				<verse number="19">ולא רפתה אמונתו ולא התבונן אל־גופו שכבר נפוג בהיותו כבן־מאת שנה ואל־בלות רחם שרה׃</verse>
				<verse number="20">ולא־חלק לבו בהבטחת האלהים כחסר האמונה כי אם־התחזק באמונתו ויתן כבוד לאלהים׃</verse>
				<verse number="21">וידע בלבב שלם כי את־אשר הבטיח גם־יכל לעשותו׃</verse>
				<verse number="22">על־כן גם־נחשבה־לו לצדקה׃</verse>
				<verse number="23">ולא־לבד למענו כתובה זאת שנחשבה לו׃</verse>
				<verse number="24">כי אם־גם למעננו אשר עתידה להחשב לנו המאמינים במי שהעיר את־ישוע אדנינו מן־המתים׃</verse>
				<verse number="25">אשר נמסר בעבור פשעינו ונעור לבעבור צדקנו׃</verse>
			</chapter>
			<chapter number="5">
				<verse number="1">לכן אחרי נצדקנו באמונה שלום לנו עם־האלהים באדנינו ישוע המשיח׃</verse>
				<verse number="2">אשר בידו מצאנו באמונה מבוא אל־החסד הזה אשר אנחנו עמדים בו ונתהלל בתקות כבוד האלהים׃</verse>
				<verse number="3">ולא־זאת בלבד כי אף־נתהלל בצרות יען אשר ידענו כי־הצרה מביאה לידי סבלנות׃</verse>
				<verse number="4">והסבלנות לידי עמידה בנסיון והעמידה בנסיון לידי תקוה׃</verse>
				<verse number="5">והתקוה היא לא תביש כי הוצקה בלבבנו אהבת אל על־ידי רוח הקדש הנתן לנו׃</verse>
				<verse number="6">כי המשיח בעודנו חלשים מת בעתו בעד הרשעים׃</verse>
				<verse number="7">הן בעד הצדיק יקשה לאיש למות אכן למות בעד הטוב אולי ישאהו לבו׃</verse>
				<verse number="8">אבל בזאת הודיע האלהים את־אהבתו אלינו כי המשיח מת בעדנו בהיותנו עוד חטאים׃</verse>
				<verse number="9">ועתה אשר נצדקנו בדמו מה־מאד נושע בו מן־הקצף׃</verse>
				<verse number="10">כי אם־נרצינו לאלהים במות בנו בהיותנו איבים אף כי־נושע עתה בחייו אחרי אשר נרצינו׃</verse>
				<verse number="11">ולא־זאת בלבד כי גם־מתהללים אנחנו באלהים על־יד אדנינו ישוע המשיח אשר בו עתה קבלנו את־הרצוי׃</verse>
				<verse number="12">לכן כאשר על־ידי אדם אחד בא החטא לעולם והמות בעקב החטא וכן עבר המות על־כל־בני אדם מפני אשר כלם חטאו׃</verse>
				<verse number="13">כי עד־זמן התורה היה החטא בעולם אך לא־יחשב חטא באין תורה׃</verse>
				<verse number="14">אולם המות מלך מאדם עד־משה גם על־אלה אשר לא חטאו בדמיון עברת אדם הראשון אשר־הוא דמות העתיד לבוא׃</verse>
				<verse number="15">אך לא כדבר־הפשע דבר המתנה כי אם־בפשע האחד מתו הרבים אף כי־חסד אלהים ומתנתו עדפו עדוף לרבים בחסד האדם האחד ישוע המשיח׃</verse>
				<verse number="16">ולא כמו על־ידי חטא אחד כן המתנה כי המשפט יצא מאחד לחיב אבל מתנת החסד היא לזכות מפשעים רבים׃</verse>
				<verse number="17">כי אם־בפשע האחד מלך המות על־ידי האחד אף כי־מקבלי עדף החסד ומתנת הצדקה ימלכו בחיים על־ידי האחד ישוע המשיח׃</verse>
				<verse number="18">לכן כאשר בפשע אחד נאשמו כל־בני־אדם ככה גם־על־ידי זכות אחת יזכו כל־בני־אדם לחיים׃</verse>
				<verse number="19">כי כאשר במרי האדם האחד היו הרבים לחטאים ככה גם על־ידי משמעת האחד יהיו הרבים לצדיקים׃</verse>
				<verse number="20">אבל התורה נכנסה למען ירבה הפשע ובאשר רבה החטא עדף ממנו החסד׃</verse>
				<verse number="21">למען כאשר מלך החטא במות ככה ימלך גם־החסד על־ידי הצדקה לחיי עולם בישוע המשיח אדנינו׃</verse>
			</chapter>
			<chapter number="6">
				<verse number="1">אם־כן מה־נאמר הנעמד בחטא למען ירבה החסד׃</verse>
				<verse number="2">חלילה לנו כי מתנו לחטא ואיך נוסיף לחיות בו׃</verse>
				<verse number="3">או האינכם ידעים כי כלנו הנטבלים למשיח ישוע למותו נטבלנו׃</verse>
				<verse number="4">לכן נקברנו אתו בטבילה למות למען כאשר נעור המשיח מן־המתים בכבוד האב כן נתהלך גם־אנחנו בחיים מחדשים׃</verse>
				<verse number="5">כי אם־נדבקנו בדמיון מותו אכן גם־נהיה דבוקים לתחיתו׃</verse>
				<verse number="6">באשר ידעים אנחנו כי־נצלב אתו האדם הישן אשר בנו למען תבטל גוית החטא לבלתי היותנו עוד עבדים לחטא׃</verse>
				<verse number="7">כי אשר מת הוא נקה מן־החטא׃</verse>
				<verse number="8">והנה אם־מתנו עם־המשיח נאמין כי גם־נחיה עמו׃</verse>
				<verse number="9">באשר ידענו כי המשיח אחרי אשר נעור מן־המתים לא ימות עוד והמות לא ישלט בו עוד׃</verse>
				<verse number="10">כי אשר מת מת לחטא פעם אחת ואשר חי חי הוא לאלהים׃</verse>
				<verse number="11">וכן גם־אתם חשבו אתכם מתים לחטא וחיים לאלהים במשיח ישוע אדנינו׃</verse>
				<verse number="12">אם־כן אפוא אל־תמלך החטאת בגופכם אשר ימות לנטות אחריה בתאותיו׃</verse>
				<verse number="13">גם אל־תכינו את־אבריכם להיות כלי־עול לחטא אך תכינו את־נפשכם לאלהים כחיים מעם המתים ואבריכם כלי צדקה לאלהים׃</verse>
				<verse number="14">כי החטא לא יוכל למשל עוד בכם יען אינכם תחת יד־התורה כי אם־תחת יד־החסד׃</verse>
				<verse number="15">ועתה מה הנחטא יען איננו תחת יד־התורה כי אם־תחת יד־החסד חלילה׃</verse>
				<verse number="16">הלא ידעתם כי לאשר תתנו את־נפשכם להיות עבדיו לסור למשמעתו הן עבדים אתם לאשר תשמעו־לו אם־לחטא אלי־מות אם־למשמעת אלי־צדקה׃</verse>
				<verse number="17">אבל תודת לאלהים כי־הייתם עבדי החטא ואחר שמעתם בכל־לבבכם אל־תכונת הלקח אשר נמסרתם לו׃</verse>
				<verse number="18">שחררתם מידי החטא לכן השתעבדתם לצדקה׃</verse>
				<verse number="19">כדרך בני־אדם אני מדבר מפני רפיון בשרכם כי כאשר לפנים הכינותם את־אבריכם לעבודת הטמאה והרשע להרשיע כן עתה הכינו את־אבריכם לעבודת הצדקה להתקדש׃</verse>
				<verse number="20">כי־בעת היותכם עבדי החטא חפשים הייתם מן־הצדקה׃</verse>
				<verse number="21">ומה אפוא הפרי שהיה לכם אז מן־המעשים אשר עתה תבשו מהם כי אחריתם המות׃</verse>
				<verse number="22">אכן עתה בהיותכם משחררים מידי החטא ומשעבדים לאלהים יש לכם פריכם לקדשה ואחריתו חיי עולם׃</verse>
				<verse number="23">כי־שכר החטא הוא המות ומתנת חסד אלהים היא חיי העולם במשיח ישוע אדנינו׃</verse>
			</chapter>
			<chapter number="7">
				<verse number="1">או הלא ידעתם אחי ולידעי התורה אנכי מדבר כי התורה תשלט על־האדם כל־ימי חייו׃</verse>
				<verse number="2">כי אשה בעלת־בעל קשורה היא באישה כפי התורה בחייו ובמות הבעל פטורה היא מתורת בעלה׃</verse>
				<verse number="3">והנה אם־תהיה לאיש אחר בחיי בעלה נאפת יקרא לה אבל אחרי מות בעלה פטורה היא מן־התורה ואיננה נאפת בהיותה לאיש אחר׃</verse>
				<verse number="4">לכן אחי הומתם גם־אתם לתורה בגוית המשיח להיותכם לאחר לאשר נעור מן־המתים למען נעשה־פרי לאלהים׃</verse>
				<verse number="5">כי בעת היותנו בבשר תשוקות החטא אשר התעוררו על־ידי התורה היו פעלות באברינו לעשות פרי למות׃</verse>
				<verse number="6">אבל עתה נפטרנו מן־התורה כי מתנו לאשר היינו אסורים בו למען נעבד מעתה לפי התחדשות הרוח ולא לפי־ישן הכתב׃</verse>
				<verse number="7">אם־כן מה־נאמר הכי התורה חטא היא חלילה אלא לא ידעתי את־החטא בלתי על־ידי התורה כי לא־הייתי יודע החמוד לולי אמרה התורה לא תחמד׃</verse>
				<verse number="8">וימצא החטא סבה לו במצוה לעורר בקרבי כל־חמוד כי מבלעדי התורה החטא מת הוא׃</verse>
				<verse number="9">ואני חייתי מלפנים בלא תורה וכאשר באה המצוה ויחי החטא׃</verse>
				<verse number="10">ואני מתי והמצוה אשר נתנה לחיים היא נמצאה לי למות׃</verse>
				<verse number="11">כי־מצא החטא סבה במצוה להתעות אתי ויהרגני על־ידה׃</verse>
				<verse number="12">ובכן התורה היא קדושה והמצוה קדושה וישרה וטובה׃</verse>
				<verse number="13">הכי הטובה היתה־לי למות חלילה אלא החטא למען יראה כי־חטא הוא הביא לי על־ידי הטובה את־המות למען אשר־יהיה החטא לחטאה יתרה על־ידי המצוה׃</verse>
				<verse number="14">כי ידעים אנחנו שהתורה היא רוחנית ואני של־בשר ונמכר תחת יד־החטא׃</verse>
				<verse number="15">כי את־אשר אני פעל לא ידעתי כי אינני עשה את אשר־אני רצה בו כי אם־אשר שנאתי אתו אני עשה׃</verse>
				<verse number="16">ובעשותי את אשר לא־רציתי בו הנני מודה בזאת כי התורה טובה היא׃</verse>
				<verse number="17">ועתה לא־אנכי עוד הפעל אתו כי אם־החטא הישב בי׃</verse>
				<verse number="18">כי ידעתי אשר־בי בבשרי לא ישב טוב הן הרצון יש עמדי אבל עשות הטוב לא מצאתי׃</verse>
				<verse number="19">כי אינני עשה הטוב אשר־אני רצה בו כי אם־הרע אשר אינני רצה בו אותו אני עשה׃</verse>
				<verse number="20">ואם את־אשר לא־רציתי בו אני עשה לא־עוד אנכי הפעל כי החטא הישב בקרבי׃</verse>
				<verse number="21">ובכן מצא־אני בי זה החק אנכי רצה לעשות הטוב ודבק־בי הרע׃</verse>
				<verse number="22">כי לפי האדם הפנימי חפצתי בתורת אלהים׃</verse>
				<verse number="23">אך ראה־אני באברי חק אחר הלחם לחק־שכלי ויוליכני שבי לתורת החטא אשר באברי׃</verse>
				<verse number="24">אוי־לי האדם האמלל מי יצילני מגוף המות הזה׃</verse>
				<verse number="25">אודה לאלהים בישוע המשיח אדנינו׃</verse>
				<verse number="26">לכן בשכלי הנני עבד לתורת האלהים ובבשרי אני עבד לתורת החטא׃</verse>
			</chapter>
			<chapter number="8">
				<verse number="1">על־כן אין־אשמה באלה אשר הם במשיח ישוע המתהלכים בלא כבשר כי אם־לפי הרוח׃</verse>
				<verse number="2">כי תורת רוח החיים במשיח ישוע שחררה אתי מתורת החטא והמות׃</verse>
				<verse number="3">כי מה־שלא יכלה התורה לעשות הנחלשה על־ידי הבשר עשה האלהים בשלחו את־בנו בתאר בשר החטא ובעד החטא וירשיע את־החטא בבשר׃</verse>
				<verse number="4">למען תמלא חקת התורה בנו המתהלכים בלא כבשר כי אם־לפי הרוח׃</verse>
				<verse number="5">כי אשר המה לבשר בעניני הבשר יחשבו ואשר לרוח בעניני הרוח יחשבו׃</verse>
				<verse number="6">כי־מחשבת הבשר היא המות ומחשבת הרוח היא החיים והשלום׃</verse>
				<verse number="7">יען מחשבת הבשר רק שנאת אלהים היא באשר לא תשתעבד לתורת האלהים ואף איננה יכולה׃</verse>
				<verse number="8">ואשר המה בבשר לא יוכלו להיות רצוים לאלהים׃</verse>
				<verse number="9">ואתם אינכם בבשר כי אם־ברוח אם־אמנם רוח האלהים שכן בקרבכם כי מי שאין־בו רוח המשיח איננו שלו׃</verse>
				<verse number="10">ואם־המשיח בקרבכם אז הגוף מת הוא בדבר החטא והרוח חיים הוא בדבר הצדקה׃</verse>
				<verse number="11">ואם־ישכן בקרבכם רוח המעיר את־ישוע מן־המתים הוא אשר העיר את־המשיח מן־המתים גם את־גויותיכם המתות יחיה על־ידי רוחו השכן בקרבכם׃</verse>
				<verse number="12">לכן אחי בהיותנו בבשר חיבים אנחנו לא לחיות לפי הבשר׃</verse>
				<verse number="13">כי אם־תחיו לפי הבשר מות תמתון ואם־על־ידי הרוח תמותתו את־מעללי הבשר חיה תחיו׃</verse>
				<verse number="14">כי־כל אשר רוח אלהים ינהגם בני אלהים המה׃</verse>
				<verse number="15">כי לא קבלתם רוח עבדות לשוב לירא כי אם־קבלתם רוח משפט בנים אשר בו קראים אנחנו אבא אבינו׃</verse>
				<verse number="16">והרוח ההוא מעיד ברוחנו כי־בני אלהים אנחנו׃</verse>
				<verse number="17">ואם־בנים אנחנו גם־ירשים נהיה ירשי אלהים וחברי המשיח בירשה אם־אמנם נתענה אתו למען גם־אתו נכבד׃</verse>
				<verse number="18">כי אחשב אשר ענויי הזמן הזה אינם שקולים כנגד הכבוד העתיד להגלות עלינו׃</verse>
				<verse number="19">כי הבריאה תערג ועיניה תלויות להתגלות בני האלהים׃</verse>
				<verse number="20">כי־נכבשה הבריאה להבל לא מרצונה כי אם־למען הכבש אתה אלי־תקוה׃</verse>
				<verse number="21">אשר הבריאה גם־היא תשחרר מעבדות הכליון אל־חרות כבוד בני האלהים׃</verse>
				<verse number="22">כי ידענו אשר הבריאה כלה יחד תאנח ותחיל עד־הנה׃</verse>
				<verse number="23">ולא־זאת בלבד כי גם־אנחנו אף־אם יש־לנו בכורי הרוח נאנח בנפשנו ונחכה למשפט הבנים פדות גויתנו׃</verse>
				<verse number="24">כי נושענו בתקוה אך התקוה הנראה לעינים איננה תקוה כי איך ייחל איש לדבר אשר־הוא ראה׃</verse>
				<verse number="25">אבל אם־נקוה לאשר לא ראינהו נחכה לו בסבלנות׃</verse>
				<verse number="26">וכן גם־הרוח תמך אתנו בחלשותינו כי לא ידענו מה־להתפלל כראוי אכן הרוח הוא מפגיע בעדנו באנחות עמקות מדבר׃</verse>
				<verse number="27">והחקר לבבות יודע את־אשר יחשב הרוח כי כרצון האלהים יפגיע בעד הקדושים׃</verse>
				<verse number="28">והנה ידענו כי לאהבי אלהים הקרואים בעצתו הכל יעזר לטוב להם׃</verse>
				<verse number="29">כי את אשר ידעם מקדם אתם גם־יעד מקדם להיות דומים לדמות בנו למען יהיה הבכור בתוך אחים רבים׃</verse>
				<verse number="30">ואת אשר־יעדם מקדם אתם גם־קרא ואת־אשר קראם אתם גם־הצדיק ואת אשר הצדיקם אתם גם פאר׃</verse>
				<verse number="31">ועתה מה־נאמר על־זאת אם־האלהים לנו מי יריב אתנו׃</verse>
				<verse number="32">אשר־על־בנו יחידו לא חס כי אם־נתנו בעד כלנו הלא גם־יתן לנו עמו את־הכל׃</verse>
				<verse number="33">מי יביא שטנה על בחירי אלהים הן אלהים הוא המצדיק׃</verse>
				<verse number="34">ומי־הוא יאשימם הן המשיח אשר מת וביותר אשר נעור מעם המתים הוא לימין האלהים והוא יפגיע בעדנו׃</verse>
				<verse number="35">מי יפרידנו מאהבת המשיח הצרה או מצוקה או משטמה או רעב אם־עריה או סכנה או־חרב׃</verse>
				<verse number="36">ככתוב כי־עליך הרגנו כל־היום נחשבנו כצאן טבחה׃</verse>
				<verse number="37">אבל בכל־אלה גברנו מאד על־ידי האהב אתנו׃</verse>
				<verse number="38">ובטוח אנכי כי לא המות ולא החיים לא מלאכים ולא שררות ולא גבורות לא ההוה ולא העתיד׃</verse>
				<verse number="39">לא הרום ולא העמק ולא כל־בריה אחרת יוכלו להפרידנו מאהבת האלהים אשר היא במשיח ישוע אדנינו׃</verse>
			</chapter>
			<chapter number="9">
				<verse number="1">אמת אני מדבר במשיח ולא אשקר ודעתי מעידה לי ברוח הקדש׃</verse>
				<verse number="2">כי־גדול עצבוני ואין־קץ לדאבון לבי׃</verse>
				<verse number="3">כי מי־יתן היותי אני מחרם מן־המשיח בעד אחי שארי ובשרי׃</verse>
				<verse number="4">אשר הם בני ישראל ויש להם משפט הבנים והכבוד והבריתות ומתן התורה ועבודת הקדש וההבטחות׃</verse>
				<verse number="5">ולהם האבות ואשר מהם יצא המשיח לפי בשרו אשר־הוא אל על־הכל מברך לעולמים אמן׃</verse>
				<verse number="6">אבל לא כאלו נפל דבר אלהים ארצה כי לא־כל אשר הם מישראל גם ישראל המה׃</verse>
				<verse number="7">ולא על־היותם זרע אברהם כלם בנים הם כי ביצחק יקרא לך זרע׃</verse>
				<verse number="8">כלומר לא בני־הבשר המה בני האלהים כי אם־בני ההבטחה הם הנחשבים לזרע׃</verse>
				<verse number="9">כי־דבר הבטחה הוא מה־שנאמר למועד אשוב ולשרה בן׃</verse>
				<verse number="10">ולא־זאת בלבד כי־כן היה גם־ברבקה בהיותה הרה לאחד ליצחק אבינו׃</verse>
				<verse number="11">כי בטרם ילדו בניה ועוד לא־עשו טוב או־רע למען תקום עצת האלהים כפי בחירתו לא מתוך מעשים כי אם־כרצון הקרא׃</verse>
				<verse number="12">נאמר לה כי־רב יעבד צעיר׃</verse>
				<verse number="13">ככתוב ואהב את־יעקב ואת־עשו שנאתי׃</verse>
				<verse number="14">אם־כן מה־נאמר הכי יש־עול באלהים חלילה׃</verse>
				<verse number="15">כי למשה אמר וחנתי את־אשר אחן ורחמתי את־אשר ארחם׃</verse>
				<verse number="16">ועל־כן אין הדבר לא־ביד הרצה ולא־ביד הרץ כי אם־ביד האלהים המרחם׃</verse>
				<verse number="17">כי־כן הכתוב אמר לפרעה בעבור זאת העמדתיך בעבור הראתך את־כחי ולמען ספר שמי בכל־הארץ׃</verse>
				<verse number="18">ויוצא מזה כי את־אשר יחפץ יחננו ואת־אשר יחפץ יקשהו׃</verse>
				<verse number="19">וכי תאמר אלי מדוע יוכיח עוד נגד רצונו מי יתיצב׃</verse>
				<verse number="20">אמנם בן־אדם מי אתה אשר תריב את־האלהים היאמר יצר ליצרו למה ככה עשיתני׃</verse>
				<verse number="21">אם־אין רשות ליצר על־החמר לעשות מגלם אחד כלי אחד לכבוד ואחד לקלון׃</verse>
				<verse number="22">ומה אפוא אם־האלהים החפץ להראות זעמו ולהודיע גבורתו נשא בכל־ארך רוחו את־כלי הזעם הנכונים לאבדון׃</verse>
				<verse number="23">להודיע גם־את־עשר כבודו על־כלי החנינה אשר יעדם לכבוד׃</verse>
				<verse number="24">והם אנחנו אשר קראם לא מן־היהודים בלבד כי אף מן־הגוים׃</verse>
				<verse number="25">כדברו בהושע אקרא ללא־עמי עמי וללא־רחמה רחמה׃</verse>
				<verse number="26">והיה במקום אשר־יאמר להם לא־עמי אתם יאמר להם בני אל־חי׃</verse>
				<verse number="27">וישעיהו קרא בקולו על־ישראל כי אם־יהיה מספר בני ישראל כחול הים שאר ישוב בו כליון חרוץ שטף צדקה׃</verse>
				<verse number="28">כי כלה ונחרצה אדני עשה בקרב הארץ׃</verse>
				<verse number="29">וכאשר אמר ישעיהו לפנים לולי יהוה צבאות הותיר לנו שריד כמעט כסדם היינו לעמרה דמינו׃</verse>
				<verse number="30">ועתה מה־נאמר הגוים אשר לא רדפו אחרי הצדקה השיגו את־הצדקה היא הצדקה אשר מתוך האמונה׃</verse>
				<verse number="31">וישראל בבקשו אחרי תורת צדקה לתורת הצדקה לא הגיע׃</verse>
				<verse number="32">ועל־מה יען אשר־לא מאמונה דרשוה כי אם־ממעשי התורה כי התנגפו באבן נגף׃</verse>
				<verse number="33">ככתוב הנני יסד בציון אבן נגף וצור מכשול וכל־המאמין בו לא יבוש׃</verse>
			</chapter>
			<chapter number="10">
				<verse number="1">אחי חפץ לבבי ותפלתי לאלהים בעד ישראל אשר יושעו׃</verse>
				<verse number="2">כי מעיד אני עליהם שיש להם קנאה לאלהים אך לא־בדעת׃</verse>
				<verse number="3">כי את־צדקת אלהים לא ידעו ויבקשו להקים את־צדקתם ובעבור זאת לצדקת אלהים לא נכנעו׃</verse>
				<verse number="4">כי המשיח הוא תכלית התורה לצדקה לכל־המאמין בו׃</verse>
				<verse number="5">כי־משה כתב על־דבר הצדקה מתוך התורה אשר יעשה אתם האדם וחי בהם׃</verse>
				<verse number="6">והצדקה אשר מתוך האמונה כה אמרת אל־תאמר בלבבך מי־יעלה השמימה הלא זאת היא להוריד את־המשיח׃</verse>
				<verse number="7">או מי ירד לתהום זאת היא להעלות את־המשיח מן־המתים׃</verse>
				<verse number="8">אבל מה־היא אמרת קרוב אליך הדבר בפיך ובלבבך הוא דבר האמונה אשר אנחנו מבשרים׃</verse>
				<verse number="9">כי אם־תודה בפיך אשר ישוע הוא האדון ותאמין בלבבך אשר האלהים העירו מן־המתים אז תושע׃</verse>
				<verse number="10">כי בלבבו יאמין האדם והיתה לו לצדקה ובפיהו יודה והיתה־לו לישועה׃</verse>
				<verse number="11">כי הכתוב אמר כל־המאמין בו לא יבוש׃</verse>
				<verse number="12">ואין הבדל בזה בין היהודי ליוני כי אדון אחד לכלם והוא עשיר לכל־קראיו׃</verse>
				<verse number="13">כי־כל אשר־יקרא בשם־יהוה ימלט׃</verse>
				<verse number="14">ועתה איך יקראו אל־אשר לא־האמינו בו ואיך יאמינו באשר לא שמעו את־שמעו ואיך ישמעו באין מגיד׃</verse>
				<verse number="15">ואיך יגידו אם־אינם שלוחים ככתוב מה־נאוו רגלי מבשר שלום מבשר טוב׃</verse>
				<verse number="16">אך לא־כלם שמעו לקול הבשורה כי ישעיהו אמר יהוה מי האמין לשמעתנו׃</verse>
				<verse number="17">לכן האמונה באה מתוך השמועה והשמועה על־ידי דבר־אלהים׃</verse>
				<verse number="18">ואמר הכי לא שמעו אמנם בכל־הארץ יצא קום ובקצה תבל מליהם׃</verse>
				<verse number="19">ואמר הכי ישראל לא ידע הנה־כבר משה אמר אני אקניאכם בלא־עם בגוי נבל אכעיסכם׃</verse>
				<verse number="20">וישעיהו מלאו לבו לאמר נמצאתי ללא בקשני נדרשתי ללוא שאלו׃</verse>
				<verse number="21">ועל־ישראל הוא אמר פרשתי ידי כל־היום אל־עם סורר ומרה׃</verse>
			</chapter>
			<chapter number="11">
				<verse number="1">ובכן אמר אני הכי זנח האלהים את־עמו חלילה כי גם־אנכי בן־ישראל מזרע אברהם למטה בנימין׃</verse>
				<verse number="2">לא־זנח האלהים את־עמו אשר ידעו מקדם או הלא תדעו את־אשר הכתוב אמר באליהו כאשר קרא אל־האלהים על־ישראל לאמר׃</verse>
				<verse number="3">יהוה את־נביאיך הרגו ואת־מזבחותיך הרסו ואותר אני לבדי ויבקשו את־נפשי׃</verse>
				<verse number="4">אבל מה־ענה אתו מענה אלהים השארתי לי שבעת אלפים איש אשר לא־כרעו לבעל׃</verse>
				<verse number="5">וכן גם־בעת הזאת נותרה שארית על־פי בחירת החסד׃</verse>
				<verse number="6">ואם היתה זאת על־ידי החסד לא היתה מתוך המעשים כי לולי כן החסד איננו־עוד חסד ואם־היתה מתוך המעשים איננו־עוד חסד כי לולי כן המעשה יחדל להיות מעשה׃</verse>
				<verse number="7">ועתה מה־הוא את אשר־בקש ישראל לא השיג רק הנבחרים הם השיגו והנשארים השמינו לבבם׃</verse>
				<verse number="8">ככתוב נתן להם האלהים רוח תרדמה עינים לא לראות ואזנים לא לשמע עד־היום הזה׃</verse>
				<verse number="9">ודוד הוא אמר יהי־שלחנם לפח ולרשת ולמוקש ולשלומים להם׃</verse>
				<verse number="10">תחשכנה עיניהם מראות ומתניהם תמיד המעד׃</verse>
				<verse number="11">ובכן אני אמר הנכשלו למען יפלו חלילה אך בפשעם יצאה הישועה לגוים למען הקניאם׃</verse>
				<verse number="12">ואם־פשעם עשר העולם וחסרונם עשר הגוים מלאם על־אחת כמה וכמה׃</verse>
				<verse number="13">כי אליכם הגוים אני מדבר וכפי אשר שליח הגוים אנכי את־שרותי אפאר׃</verse>
				<verse number="14">לו אוכל להקניא את־עמי־בשרי ולהושיע מקצתם׃</verse>
				<verse number="15">כי אם־מאיסתם רצוי לעולם מה־אפוא תהיה אספתם הלא חיים מן־המתים׃</verse>
				<verse number="16">ואם־התרומה קדש כן גם־העסה ואם־השרש קדש כן גם־הענפים׃</verse>
				<verse number="17">וכי נקפו מקצת הענפים ואתה זית היער הרכבת במקומם ונתחברת לשרש הזית ולדשנו׃</verse>
				<verse number="18">אל־תתפאר על־הענפים ואם־תתפאר דע שאינך נשא את־השרש כי אם־השרש הוא נשא אותך׃</verse>
				<verse number="19">וכי תאמר הלא נקפו הענפים למען ארכב אנכי׃</verse>
				<verse number="20">כן הוא המה נקפו על־אשר לא האמינו ואתה הנך קים על־ידי האמונה אל־תתגאה כי אם־ירא׃</verse>
				<verse number="21">כי האלהים אם לא־חס על־הענפים הנולדים מן־העץ אולי לא־יחוס גם־עליך׃</verse>
				<verse number="22">לכן ראה־נא טובת אלהים וזעמו זעמו על־הנפלים ועליך טובתו אם־תעמד בטובתו ואם־אין כי־עתה גם־אתה תגדע׃</verse>
				<verse number="23">וגם־המה אם־לא יעמדו במרים ירכבו כי־יכל האלהים לשוב להרכיבם׃</verse>
				<verse number="24">כי אם־אתה נגזרת מעץ אשר הוא בטבעו זית יער והרכבת שלא כטבע בזית טוב אלה היצאים ממנו על־אחת כמה וכמה שירכבו בזית שלהם׃</verse>
				<verse number="25">כי לא־אכחד מכם אחי את־הסוד הזה פן־תהיו חכמים בעיניכם כי טמטום הלב למקצת נהיה לישראל עד כי־יכנס מלא הגוים׃</verse>
				<verse number="26">ובכן כל־ישראל יושע ככתוב ובא לציון גואל וישיב פשע מיעקב׃</verse>
				<verse number="27">ואני זאת בריתי אותם בהסירי חטאתם׃</verse>
				<verse number="28">הן לפי הבשורה שנואים הם למענכם אך לפי הבחירה חביבים הם למען האבות׃</verse>
				<verse number="29">כי לא־ינחם האלהים על־מתנותיו ועל־קריאתו׃</verse>
				<verse number="30">כי כאשר גם־אתם מלפנים ממרים הייתם את־פי אלהים ועתה הוחנתם במרים של־אלה׃</verse>
				<verse number="31">כן גם־אלה עתה ממרים היו למען על־ידי חנינתכם גם־הם יחנו׃</verse>
				<verse number="32">כי־האלהים הסגיר את־כלם ביד המרי למען יחן את־כלם׃</verse>
				<verse number="33">מה־עמק עשר חכמת אלהים ועשר דעתו משפטיו מי יחקר ודרכיו מי ימצא׃</verse>
				<verse number="34">כי מי־תכן את־רוח יהוה ואיש עצתו יודיענו׃</verse>
				<verse number="35">או מי הקדימו וישלם לו׃</verse>
				<verse number="36">הלא הכל ממנו והכל בו והכל אליו אשר־לו הכבוד לעולמים אמן׃</verse>
			</chapter>
			<chapter number="12">
				<verse number="1">ועתה הנני מזהיר אתכם אחי ברחמי אלהים אשר תשימו את־גויותיכם קרבן חי וקדוש ונרצה לאלהים והיתה זאת עבודתכם השכלית׃</verse>
				<verse number="2">ואל־תשתוו לעולם הזה כי אם־התחלפו בהתחדש דעתכם למען תבחנו לדעת מה־הוא רצון האלהים הטוב והנחמד והשלם׃</verse>
				<verse number="3">כי על־פי החסד הנתן־לי אמר אני לכל־איש ואיש מכם לבלתי רום־לבבו למעלה מן־הראוי כי אם־יהי צנוע במחשבותיו כפי מדת האמונה אשר־חלק לו האלהים׃</verse>
				<verse number="4">כי כאשר בגוף אחד יש־לנו אברים הרבה ואין־פעלה אחת לכל־האברים׃</verse>
				<verse number="5">כן אנחנו הרבים גוף אחד במשיח וכל־אחד ואחד ממנו אבר לחברו הוא׃</verse>
				<verse number="6">ויש־לנו מתנות שנות כפי החסד הנתן לנו אם־נבואה תהי כפי מדת האמונה׃</verse>
				<verse number="7">ואם־לאיש שמוש יעמל בשמוש ואם־מורה בהוראה׃</verse>
				<verse number="8">ואם־מוכיח בתוכחה הנותן יעשה בתם־לבב והמנהיג בשקידה והגמל חסד בסבר פנים יפות׃</verse>
				<verse number="9">האהבה תהיה בלי חנפה שנאו את־הרע ודבקו בטוב׃</verse>
				<verse number="10">באהבת אחים הראו חבה יתרה ובכבוד הקדימו איש את־רעהו׃</verse>
				<verse number="11">שקדו ואל־תעצלו התלהבו ברוח עבדו את־האדון׃</verse>
				<verse number="12">שמחו בתוחלת סבלו בצרה שקדו על־התפלה׃</verse>
				<verse number="13">השתתפו בצרכי הקדושים רדפו הכנסת ארחים׃</verse>
				<verse number="14">ברכו את־רדפיכם ברכו ואל־תקללו׃</verse>
				<verse number="15">שמחו עם־השמחים ובכו עם־הבכים׃</verse>
				<verse number="16">לב אחד יהי לכלכם אל־תהלכו בגדלות כי אם־התחברו עם־השפלים אל־תהיו חכמים בעיניכם׃</verse>
				<verse number="17">אל־תשלמו לאיש רעה תחת רעה דרשו הטוב בעיני כל־אדם׃</verse>
				<verse number="18">אם־תוכלו ככל־אשר תמצא ידכם היו בשלום עם־כל־אדם׃</verse>
				<verse number="19">אל־תנקמו נקם ידידי כי אם־תנו מקום לרגז כי כתוב לי נקם ושלם אמר יהוה׃</verse>
				<verse number="20">לכן אם־רעב שנאך האכילהו לחם ואם־צמא השקהו מים כי גחלים אתה חתה על־ראשו׃</verse>
				<verse number="21">אל־נא יכבשך הרע כבוש אתה את־הרע בטוב׃</verse>
			</chapter>
			<chapter number="13">
				<verse number="1">כל־נפש תכנע לגדלת הרשיות כי־אין רשות כי אם־מאת האלהים והרשיות הנמצאות על־יד אלהים נתמנו׃</verse>
				<verse number="2">לכן כל־המתקומם לרשות מרד הוא בצווי האלהים והמרדים ישאו את־דינם׃</verse>
				<verse number="3">כי השליטים אינם לפחד למעשים הטובים כי אם־לרעים ועל־כן אם־רצונך שלא תירא מן־הרשות עשה הטוב והיה־לך שבח ממנה׃</verse>
				<verse number="4">כי־משמשת אלהים היא לטוב לך אך אם־הרע תעשה ירא כי לא לחנם חגרת־חרב היא כי־משמשת אלהים היא נקמת בקצף מכל־עשה הרע׃</verse>
				<verse number="5">על־כן עלינו להכנע לא לבד בעבור הקצף כי־גם בעבור דעת חובתנו׃</verse>
				<verse number="6">כי לזאת אף־משלמים אתם את־המס כי־משרתי אלהים המה השקדים על־זאת׃</verse>
				<verse number="7">לכן תנו לכל־איש כחובתכם המס לאשר־לו המס והמכס לאשר־לו המכס והמורא לאשר־לו המורא והכבוד לאשר־לו הכבוד׃</verse>
				<verse number="8">ואל־תהיו חיבים לאיש דבר זולתי אהבת איש את־רעהו כי האהב את־חברו קים את־התורה׃</verse>
				<verse number="9">כי מצות לא תנאף לא תרצח לא תגנב לא תענה עד שקר לא תחמד ועוד כאלה כלולות הנה במאמר הזה ואהבת לרעך כמוך׃</verse>
				<verse number="10">האהבה לא תרע לרע על־כן האהבה קיום התורה כלה׃</verse>
				<verse number="11">וכזאת עשו מדעתכם את־הזמן כי־כבר הגיעה השעה להקיץ מן־השנה כי ישועתנו קרובה עתה מהיום אשר באנו להאמין׃</verse>
				<verse number="12">הלילה חלף והיום קרב לכן נסירה־נא את־מעשי החשך ונלבשה את־כלי נשק האור׃</verse>
				<verse number="13">וכמו ביום נתהלכה בצניעות לא בזוללות ובשכרון ולא בבעילות ועשות זמה ולא במריבה וקנאה׃</verse>
				<verse number="14">כי אם־לבשו את־האדון ישוע המשיח ודאגו לבשרכם אך־לא להגביר התאות׃</verse>
			</chapter>
			<chapter number="14">
				<verse number="1">ואת־החלוש באמונה אותו קבלו ולא לדין את־המחשבות׃</verse>
				<verse number="2">יש מאמין כי נכון לאכל כל־דבר והחלוש יאכל רק את־הירק׃</verse>
				<verse number="3">האכל אל־יבז את־אשר לא יאכל ואשר לא יאכל אל־ידין את־האכל כי־קבל אתו האלהים׃</verse>
				<verse number="4">מי אתה כי תדין את־עבד האחר הן לאדניו הוא יקום או יפל אבל יוקם כי־יכל האלהים להקימו׃</verse>
				<verse number="5">יש מבדיל בין־יום ליום ויש אשר כל־הימים שוים בעיניו ויהי כל־איש נכון בדעתו׃</verse>
				<verse number="6">השמר את־היום לאדון שמר אתו ואשר איננו שמר את־היום לאדון איננו שמר האכל לאדון הוא אכל כי מודה הוא לאלהים ואשר איננו אכל לאדון איננו אכל ומודה הוא לאלהים׃</verse>
				<verse number="7">כי אין־איש מאתנו אשר יחיה לנפשו ואין איש אשר ימות לנפשו׃</verse>
				<verse number="8">כי כאשר נחיה נחיה לאדון וכאשר נמות נמות לאדון לכן אם־נחיה ואם נמות לאדון הננו׃</verse>
				<verse number="9">כי לזאת מת המשיח ויקם ויחי למען יהיה אדון גם על־המתים גם על־החיים׃</verse>
				<verse number="10">ואתה למה־זה תדין את־אחיך או אתה למה תבוז לאחיך הלא כלנו עתידים לעמד לפני כסא דין המשיח׃</verse>
				<verse number="11">כי כתוב חי־אני נאם יהוה כי לי תכרע כל־ברך וכל־לשון תודה לאלהים׃</verse>
				<verse number="12">הנה־נא כל־אחד ממנו על־נפשו יתן חשבון לאלהים׃</verse>
				<verse number="13">לכן אל־נדין עוד איש את־רעהו כי אם־זה יהי דינכם שלא־יתן איש לפני אחיו מכשול או מוקש׃</verse>
				<verse number="14">ידעתי ומבטח אני באדון ישוע כי־אין דבר טמא בפני עצמו ורק־טמא הוא למי שיחשבנו לו לטמא׃</verse>
				<verse number="15">ואם־יעצב אחיך על־דבר האכל אינך מתהלך עוד בדרך האהבה אל־נא תאבד באכלך את־אשר בעדו מת המשיח׃</verse>
				<verse number="16">לכן הזהרו פן־יהיה טובכם לגדופים׃</verse>
				<verse number="17">כי־מלכות האלהים איננה אכילה ושתיה כי־צדקה היא ושלום ושמחה ברוח הקדש׃</verse>
				<verse number="18">והעבד באלה את־המשיח רצוי הוא לאלהים ובחון לאנשים׃</verse>
				<verse number="19">ועתה נרדפה דרך השלום ודרך הבנות יחד איש מרעהו׃</verse>
				<verse number="20">אל־תהרוס את־מעשה אלהים על־דבר מאכל הן הכל טהור הוא אבל רע לאדם אשר יאכלנו במכשל לבו׃</verse>
				<verse number="21">טוב שלא־תאכל בשר ולא־תשתה יין ולא־תעשה דבר אשר יתנגף־בו אחיך או יכשל או יחלש׃</verse>
				<verse number="22">יש לך אמונה תהי־לך לבדך לפני האלהים אשרי מי שלא ידין את־נפשו בדבר אשר כשר בעיניו׃</verse>
				<verse number="23">ואשר לו ספק באכלו נאשם כי לא עשה מאמונה וכל־אשר נעשה מבלי אמונה חטא הוא׃</verse>
			</chapter>
			<chapter number="15">
				<verse number="1">ועלינו החזקים לשאת חלשות הכשלים ואל־נבקש הנאת עצמנו׃</verse>
				<verse number="2">כי כל־אחד ממנו יבקש הנאת חברו לטוב לו למען יבנה׃</verse>
				<verse number="3">כי גם־המשיח לא בקש הנאת עצמו אלא ככתוב חרפות חורפיך נפלו עלי׃</verse>
				<verse number="4">כי כל־אשר נכתב מלפנים ללמדנו נכתב למען תהיה־לנו תקוה בסבלנות ובתנחומות הכתובים׃</verse>
				<verse number="5">ואלהי הסבלנות והנחמה הוא יתן לכם להיות כלכם לב אחד על־פי המשיח ישוע׃</verse>
				<verse number="6">אשר תכבדו בנפש אחת ובפה אחד את־האלהים אבי אדנינו ישוע המשיח׃</verse>
				<verse number="7">על־כן תקבלו איש את־אחיו כאשר גם־המשיח קבל אתנו לכבוד האלהים׃</verse>
				<verse number="8">ואני אמר כי ישוע המשיח היה למשרת בני המילה למען אמת האלהים לקים את־ההבטחות אשר לאבות׃</verse>
				<verse number="9">והגוים המה יכבדו את־האלהים למען רחמיו ככתוב על־כן אודך בגוים ולשמך אזמרה׃</verse>
				<verse number="10">ואומר הרנינו גוים עמו׃</verse>
				<verse number="11">ואומר הללו את־יהוה כל־גוים שבחוהו כל־האמים׃</verse>
				<verse number="12">וישעיהו אמר והיה שרש ישי אשר עמד לנס עמים אליו גוים יקוו׃</verse>
				<verse number="13">ואלהי התקוה הוא ימלא אתכם כל־שמחה ושלום באמונה למען תרבה תקותכם בגבורת רוח הקדש׃</verse>
				<verse number="14">והנה אחי מבטח אני בכם כי גם־אתם בעצמכם מלאי אהבת חסד מלאים כל־דעת ותוכלו להוכיח איש את־רעהו׃</verse>
				<verse number="15">אך העזתי מעט בכתבי אליכם הנה והנה כמזכיר אתכם על־פי החסד הנתון לי מאת האלהים׃</verse>
				<verse number="16">להיותי משרת ישוע המשיח לגוים ולכהן בבשורת האלהים למען יהיה קרבן הגוים רצוי ומקדש ברוח הקדש׃</verse>
				<verse number="17">על־כן יש־לי להתהלל במשיח ישוע נגד האלהים׃</verse>
				<verse number="18">כי לא־אעז פני לדבר דבר זולתי אשר עשה המשיח בידי למען הטות באמר ובמעשה את־לב הגוים לסור למשמעתו׃</verse>
				<verse number="19">בגבורת אתות ומופתים ובגבורת רוח אלהים עד־כי מלאתי מירושלים וסביבותיה ועד לאלוריקון את־בשורת המשיח׃</verse>
				<verse number="20">בהשתדלי להגיד את־הבשורה לא במקמות אשר־שם כבר נקרא שם המשיח לבלתי בנות על־יסוד אחרים׃</verse>
				<verse number="21">כי אם־ככתוב אשר לא־ספר להם ראו ואשר לא־שמעו התבוננו׃</verse>
				<verse number="22">וזה הוא הדבר אשר־נעצרתי בגללו פעם ושתים מבוא אליכם׃</verse>
				<verse number="23">אבל כעת אשר אין־עוד מקום לי בגלילות האלה ונכסף נכספתי לבא אליכם זה שנים רבות׃</verse>
				<verse number="24">אבוא אליכם בלכתי לאספמיא כי מקוה אנכי לראותכם בעברי ואתם תשלחוני שמה ואשבעה מעט מכם בראשונה׃</verse>
				<verse number="25">אמנם עתה אלכה ירושלימה לעזור את־הקדושים׃</verse>
				<verse number="26">כי מקדוניא ואכיא הואילו לתת משאת נדבה לאביוני הקדושים אשר בירושלים׃</verse>
				<verse number="27">כי הואילו ואף־מחיבים הם להם כי אם־היה לגוים חלק בדברי הרוח אשר להם הלא עליהם לעזרם גם בדברי הגוף׃</verse>
				<verse number="28">לכן כשגמרתי את־זאת וחתמתי להם הפרי הזה אז אעברה דרך ארצכם לאספמיא׃</verse>
				<verse number="29">ויודע אנכי כי בבאי אליכם אבוא במלא ברכת בשורת המשיח׃</verse>
				<verse number="30">ואני מעורר אתכם אחי באדנינו ישוע המשיח ובאהבת הרוח להתאמץ אתי בהעתיר בעדי אל־האלהים׃</verse>
				<verse number="31">למען אשר אנצל מהסוררים בארץ יהודה ויערב על־הקדשים שמושי לשם ירושלים׃</verse>
				<verse number="32">ואשר אבוא אליכם בשמחה ברצון אלהים ואנפש עמכם׃</verse>
				<verse number="33">ואלהי השלום עם־כלכם אמן׃</verse>
			</chapter>
			<chapter number="16">
				<verse number="1">והנני מזכיר לכם לטוב את־פובי אחותנו שהיא משמשת הקהלה אשר בקנכרי׃</verse>
				<verse number="2">אשר תקבלוה באדנינו כראוי לקדשים ותעזרו לה בכל אשר־תצטרך לכם כי־היתה גם־היא עזרת לרבים וגם לעצמי׃</verse>
				<verse number="3">שאלו לשלום פריסקילה ועקילס שהם חברי בעבודת המשיח ישוע׃</verse>
				<verse number="4">ואשר מסרו את־צוארם בעד נפשי ולא־אני לבדי אודה להם כי גם־כל־קהלות הגוים וגם לשלום הקהלה בביתם׃</verse>
				<verse number="5">שאלו לשלום אפינטוס חביבי שהוא ראשית אכיא למשיח׃</verse>
				<verse number="6">שאלו לשלום מרים שעמלה עמל רב בעבורנו׃</verse>
				<verse number="7">שאלו לשלום אנדרוניקוס ויוניס שהם קרובי ואסורים אתי ולהם שם בשליחים ולפני היו במשיח׃</verse>
				<verse number="8">שאלו לשלום אמפליאס חביבי באדנינו׃</verse>
				<verse number="9">שאלו לשלום אורבנוס חברנו בעבודת המשיח ולשלום אסטכיס חביבי׃</verse>
				<verse number="10">שאלו לשלום אפליס הבחון במשיח שאלו לשלום בני־ביתו של־אריסטובלוס׃</verse>
				<verse number="11">שאלו לשלום הורודיון קרובי שאלו לשלום בני־ביתו של־נרקיסוס אשר־הם באדנינו׃</verse>
				<verse number="12">שאלו לשלום טרופינה וטרופסה העמלות באדנינו שאלו לשלום פרסיס החביבה שעמלה עמל רב באדנינו׃</verse>
				<verse number="13">שאלו לשלום רופוס הנבחר באדנינו ולשלום אמו שהיא כאם לי׃</verse>
				<verse number="14">שאלו לשלום אסונקריטוס ופליגון והרמס ופטרובס והרמיס והאחים אשר אתם׃</verse>
				<verse number="15">שאלו לשלום פילולוגוס ויוליא נירוס ואחותו ואולומפס וכל־הקדושים אשר אתם׃</verse>
				<verse number="16">שאלו לשלום איש את־רעהו בנשיקה הקדושה קהלות המשיח שאלות לשלומכם׃</verse>
				<verse number="17">ואני מזהיר אתכם אחי לשום פניכם בעשי מחלקות ומכשולים לנגד הלקח אשר למדתם וסורו מהם׃</verse>
				<verse number="18">כי אנשים אשר כאלה אינם עבדים את־אדנינו ישוע המשיח כי אם־את־כרשם ובאמרי נעם ושפת חלקות יתעו את־לב הפתאים׃</verse>
				<verse number="19">כי משמעתכם נודעת לכל לכן אני שמח עליכם אך חפצתי היתכם חכמים להיטיב ותמימים לבלתי הרע׃</verse>
				<verse number="20">ואלהי השלום הוא ידכא את־השטן במהרה תחת רגליכם חסד אדנינו ישוע המשיח עמכם׃</verse>
				<verse number="21">טימותיוס חברי ולוקיוס ויסון וסוספטרוס קרובי שאלים לשלומכם׃</verse>
				<verse number="22">אני טרטיוס כותב האגרת הזאת שאל לשלומכם באדנינו׃</verse>
				<verse number="23">גיוס המארח אותי ואת כל־הקהלה שאל לשלומכם ארסטוס סכן העיר וקורטוס אחינו שאלים לשלומכם׃</verse>
				<verse number="24">חסד אדנינו ישוע המשיח עם־כלכם אמן׃</verse>
				<verse number="25">ולאשר יכל לחזק אתכם כבשורתי וכקריאת ישוע המשיח כפי גלוי הסוד אשר־היה מכסה מימות עולם׃</verse>
				<verse number="26">ועתה נתפרסם ונודע על־ידי כתבי הנביאים כמצות אלהי עולם לכל־הגוים להביאם למשמעת האמונה׃</verse>
				<verse number="27">לאלהים החכם לבדו לו הכבוד בישוע המשיח לעולמים אמן׃</verse>
			</chapter>
		</book>
		<book number="46">
			<chapter number="1">
				<verse number="1">פולוס המקרא להיות שליח ישוע המשיח ברצון אלהים וסוסתניס אחינו׃</verse>
				<verse number="2">אל־קהלת אלהים אשר בקורנתוס אל־המקדשים במשיח ישוע הקרואים להיות קדשים עם כל־הקראים בכל־מקום בשם אדנינו ישוע המשיח שלהם ושלנו׃</verse>
				<verse number="3">חסד לכם ושלום מאת האלהים אבינו ואדנינו ישוע המשיח׃</verse>
				<verse number="4">אודה לאלהי בעבורכם בכל־עת על־חסד האלהים הנתן לכם במשיח ישוע׃</verse>
				<verse number="5">אשר עשרתם־בו בכל בכל־דבור ובכל־דעת׃</verse>
				<verse number="6">באשר עדות המשיח התקימה בכם׃</verse>
				<verse number="7">עד כי־לא חסרתם כל־מתן החסד והנכם מחכים להתגלות אדנינו ישוע המשיח׃</verse>
				<verse number="8">אשר גם־יקים אתכם עד־עת קץ להיות נקיים ביום אדנינו ישוע המשיח׃</verse>
				<verse number="9">נאמן הוא האלהים אשר על־פיו נקראתם לחברת בנו ישוע המשיח אדנינו׃</verse>
				<verse number="10">והנני מזהיר אתכם אחי בשם אדנינו ישוע המשיח להיות כלכם פה אחד ולא תהיין מחלקות בקרבכם כי אם־תכוננו יחד בלב אחד ובעצה אחת׃</verse>
				<verse number="11">כי הגד־לי עליכם ביד בני־בית כלואה כי־יש מריבות ביניכם׃</verse>
				<verse number="12">וזאת אני אמר כי איש איש מכם זה אמר לפולוס וזה לאפולוס וזה לכיפא וזה למשיח הנני׃</verse>
				<verse number="13">הכי חלק המשיח הכי פולוס נצלב בעדכם או לשם פולוס נטבלתם׃</verse>
				<verse number="14">אודה לאלהים שלא טבלתי איש מכם כי אם־את־קרספוס ואת־גיוס׃</verse>
				<verse number="15">פן־יאמרו כי־לשמי טבלתי׃</verse>
				<verse number="16">אך טבלתי גם את־בני־בית אסטפנוס ומלבד אלה אינני ידע אם־טבלתי עוד איש אחר׃</verse>
				<verse number="17">כי לא שלחני המשיח לטבול כי אם־לבשר לא־בחכמת דברים למען אשר לא־יהיה לריק צלב המשיח׃</verse>
				<verse number="18">כי־דבר הצלב סכלות הוא לאבדים אבל לנו הנושעים גבורת אלהים הוא׃</verse>
				<verse number="19">כי־כן כתוב אאבד חכמת חכמים ובינת נבונים אסתיר׃</verse>
				<verse number="20">איה חכם איה ספר איה דרש העולם הזה הלא סכל האלהים את־חכמת העולם הזה׃</verse>
				<verse number="21">כי אחרי אשר בחכמת האלהים לא ידע העולם את־האלהים בחכמה היה רצון לפניו להושיע בסכלות הקריאה את המאמינים׃</verse>
				<verse number="22">כי היהודים שאלים להם אות והיונים מבקשים חכמה׃</verse>
				<verse number="23">ואנחנו משמיעים את־המשיח הצלוב מכשול ליהודים וסכלות ליונים׃</verse>
				<verse number="24">אבל למקראים הן מיהודים הן מיונים את־המשיח אשר הוא גבורת אלהים וחכמת אלהים׃</verse>
				<verse number="25">יען כי סכלות האל חכמה היא מאדם וחלשת האל חזקה היא מאדם׃</verse>
				<verse number="26">כי ראו־נא אחי את־קריאתכם שלא רבים המה החכמים לפי הבשר לא רבים השליטים ולא רבים החרים׃</verse>
				<verse number="27">כי אם־בסכל שבעולם בחר האל למען ביש את־החכמים ובחלוש שבעולם בחר האל למען ביש את־החזק׃</verse>
				<verse number="28">ובדלת העולם בחר האל ובנמאס ובאשר כאין למען בטל את אשר ישנו׃</verse>
				<verse number="29">כדי שלא־יתהלל לפניו כל־בשר׃</verse>
				<verse number="30">וממנו אתם במשיח ישוע אשר היה לנו לחכמה מאת האלהים ולצדקה ולקדשה ולפדות׃</verse>
				<verse number="31">ויהי ככתוב המתהלל יתהלל ביהוה׃</verse>
			</chapter>
			<chapter number="2">
				<verse number="1">וגם אנכי בבאי אליכם אחי לא באתי בגאות הדבור והחכמה בהגידי לכם את־עדות האלהים׃</verse>
				<verse number="2">כי לא־חשבתי לדעת בתוככם דבר בלתי אם־ישוע המשיח והוא הנצלב׃</verse>
				<verse number="3">ואהי אצלכם בחלשה וביראה ובחלחלה רבה׃</verse>
				<verse number="4">ודברי וקריאתי לא לפתות באמרי חכמת בני־אדם כי אם־בתוכחת הרוח והגבורה׃</verse>
				<verse number="5">למען אשר לא־תהיה אמונתכם בחכמת בני אדם כי אם־בגבורת אלהים׃</verse>
				<verse number="6">אכן חכמה נדבר בין השלמים לא חכמת העולם הזה גם־לא של־שרי העולם הזה אשר יאבדו׃</verse>
				<verse number="7">כי אם־בסוד נדבר חכמת האלהים הנסתרה אשר האלהים יעדה לכבודנו לפני ימי העולם׃</verse>
				<verse number="8">אשר לא ידעה איש משרי העולם הזה כי לו ידעוה לא צלבו את־אדון הכבוד׃</verse>
				<verse number="9">אלא ככתוב אשר־עין לא ראתה ואזן לא שמעה ולא עלה על־לב אנוש את אשר־הכין האלהים לאהביו׃</verse>
				<verse number="10">ולנו גלה האלהים ברוחו כי הרוח חוקר את־הכל גם את־מעמקי האלהים׃</verse>
				<verse number="11">כי מי הוא בבני אדם הידע את אשר באדם בלתי אם־רוח האדם אשר בקרבו כן גם לא־ידע איש את אשר באלהים בלתי אם־רוח האלהים׃</verse>
				<verse number="12">ואנחנו לא קבלנו את־רוח העולם כי אם־הרוח מאת האלהים למען נדע את־אשר נתן לנו מאת האלהים בחסדו׃</verse>
				<verse number="13">ואת־זאת נדבר לא בדברים אשר תלמדם חכמת בני אדם כי אם־בדברים אשר רוח הקדש תלמדם ונבאר דברים רוחניים על־פי הרוח׃</verse>
				<verse number="14">הן האדם הנפשי איננו מקבל את־דברי רוח אלהים כי־המה סכלות לו ולא יוכל להבינם באשר המה נדונים בדרך הרוח׃</verse>
				<verse number="15">אבל האדם הרוחני ידין את־הכל ואותו לא־ידין איש׃</verse>
				<verse number="16">כי מי־תכן את־רוח יהוה ומי יודיענו ואנחנו הנה יש־לנו רוח המשיח׃</verse>
			</chapter>
			<chapter number="3">
				<verse number="1">ואני לא יכלתי לדבר עמכם אחי כעם־רוחניים כי עודכם של־הבשר וכמו עוללים במשיח׃</verse>
				<verse number="2">חלב השקיתי אתכם ולא־מאכל כי אז לא־יכלתם וגם־עתה לא תוכלו יען היתכם עוד של־הבשר׃</verse>
				<verse number="3">כי באשר קנאה ומריבה ומחלקות ביניכם הלא של־הבשר אתם ומתהלכים לפי דרך בני אדם׃</verse>
				<verse number="4">הן באמר האחד אני לפולוס והשני אני לאפולוס הלא של־הבשר אתם׃</verse>
				<verse number="5">מי אפוא פולוס ומי־הוא אפולוס אך־משרתים הם אשר על־ידם באתם להאמין איש איש כמתנת האדון אשר נתן לו׃</verse>
				<verse number="6">אני נטעתי ואפולוס השקה אבל האלהים הוא הצמיח׃</verse>
				<verse number="7">על־כן הנטע איננו מאומה והמשקה איננו מאומה כי אם־האלהים המצמיח׃</verse>
				<verse number="8">והנטע והמשקה כאחד המה ואיש איש יקבל את־שכרו כפי עמלו׃</verse>
				<verse number="9">כי עזרי אל אנחנו ואתם שדה אלהים ובנין אלהים אתם׃</verse>
				<verse number="10">ואני כפי חסד אלהים הנתן לי כבנאי חכם שתי יסוד ואחר בונה עליו אך־ירא כל־איש איך הוא־בנה עליו׃</verse>
				<verse number="11">כי לא־יוכל איש לשית יסוד אחר חוץ מן־המוסד שהוא ישוע המשיח׃</verse>
				<verse number="12">ואם־יבנה הבונה על־היסוד הזה זהב או כסף או אבנים יקרות או־עץ או חציר או קש׃</verse>
				<verse number="13">מעשה כל־איש יגלה כי היום הוא יבררהו כי־באש יראה ואת־מה־מעשה כל־איש ואיש האש תבחננו׃</verse>
				<verse number="14">אם־יעמד מעשה איש אשר בנה עליו יקבל שכרו׃</verse>
				<verse number="15">ואם־ישרף מעשהו יפסידנו והוא יושע אך כמו־מצל מאש׃</verse>
				<verse number="16">הלא ידעתם כי היכל אלהים אתם ורוח אלהים שכן בקרבכם׃</verse>
				<verse number="17">ואיש אשר ישחית את־היכל אלהים האלהים ישחית אתו כי היכל אלהים קדוש ואתם הנכם קדשים׃</verse>
				<verse number="18">אל־ירמה איש את־עצמו והחשב את־עצמו חכם בעולם הזה יהי לסכל למען יחכם׃</verse>
				<verse number="19">כי־חכמת העולם הזה סכלות היא לפני האלהים ככתוב לכד חכמים בערמם׃</verse>
				<verse number="20">ועוד כתוב יהוה ידע מחשבות חכמים כי המה הבל׃</verse>
				<verse number="21">על־כן אל־יתהלל איש באדם כי הכל הוא שלכם׃</verse>
				<verse number="22">אם־פולוס אם־אפולוס ואם־כיפא אם־העולם אם־החיים ואם־המות אם־ההוה ואם־העתיד הכל הוא שלכם׃</verse>
				<verse number="23">ואתם הנכם של־המשיח והמשיח הוא של־אלהים׃</verse>
			</chapter>
			<chapter number="4">
				<verse number="1">כן יחשב־איש אתנו כמשרתי המשיח וסכני רזי אל׃</verse>
				<verse number="2">הנה סוף דבר שלא יבקש מן־הסכנים כי אם־להמצא נאמנים׃</verse>
				<verse number="3">ואני נקלה היא בעיני אם נדון אני על־ידיכם או על־ידי יום־דין של־בני אדם גם־אני את־נפשי לא אדין׃</verse>
				<verse number="4">כי אינני יודע בנפשי רע ובכל־זאת לא אצדק כי הדן אתי הוא יהוה׃</verse>
				<verse number="5">על־כן אל־תשפטו שפוט לפני העת עד כי־יבוא האדון אשר גם־יוציא לאור את־תעלמות החשך ויגלה את־עצת הלבבות ואז תהיה תהלה לכל־איש מאת האלהים׃</verse>
				<verse number="6">ואת־זאת אחי הסבתי על־עצמי ועל־אפולוס בעבורכם למען תלמדו בנו שלא־יתחכם איש יותר ממה־שכתוב פן־תתגאו איש בשם איש לנגד רעהו׃</verse>
				<verse number="7">כי מי הבדיל אותך ומה בידך אשר לא קבלתו ואם־קבלתו למה תתהלל כאיש אשר לא קבל׃</verse>
				<verse number="8">הן כבר שבעתם כבר עשרתם ובלעדינו מלכתם ולו מלכתם למען נמלך אתכם גם־אנחנו׃</verse>
				<verse number="9">כי אחשב שהאלהים הציג אתנו השליחים שפלי השפלים כבני־תמותה כי היינו לראוה לעולם גם־למלאכים גם־לבני אדם׃</verse>
				<verse number="10">אנחנו סכלים למען המשיח ואתם חכמים במשיח אנחנו חלשים ואתם גבורים אתם נכבדים ואנחנו נקלים׃</verse>
				<verse number="11">ועד־השעה הזאת הננו רעבים גם־צמאים וערמים ומכים באגרף ואין מנוח לנו׃</verse>
				<verse number="12">ויגעים אנחנו בעמל ידינו קללונו ונברך חרפונו ונסבל׃</verse>
				<verse number="13">גדפו אתנו ונתחנן ונהי כגללי העולם ולסחי לכלם עד־עתה׃</verse>
				<verse number="14">ולא לביש אתכם אני כתב הדברים האלה כי אם־מזהיר אתכם כבני האהובים׃</verse>
				<verse number="15">כי גם־אם־היו לכם רבבות אמנים במשיח אין לכם אבות רבים כי אנכי הולדתי אתכם בישוע המשיח על־ידי הבשורה׃</verse>
				<verse number="16">על־כן אני מבקש מכם ללכת בעקבותי׃</verse>
				<verse number="17">ובעבור זאת שלחתי אליכם את־טימותיוס בני האהוב והנאמן באדון והוא יזכיר לכם את־דרכי במשיח כאשר מלמד אנכי בכל־מקום בכל־קהלה וקהלה׃</verse>
				<verse number="18">הן־יש מתנשאים כאלו לא־אבוא אליכם׃</verse>
				<verse number="19">אבל בוא אבוא אליכם בזמן קרוב אם־ירצה האדון ואדעה לא את־דברי המתנשאים כי אם־את־גבורתם׃</verse>
				<verse number="20">כי מלכות האלהים איננה בדבר שפתים כי אם־בגבורה׃</verse>
				<verse number="21">ומה־תחפצו הבוא אבוא אליכם בשבט או באהבה וברוח ענוה׃</verse>
			</chapter>
			<chapter number="5">
				<verse number="1">שמועה נשמעת בארץ כי־נמצאה זנות ביניכם ואף־זנות אשר בגוים לא־ספר כמוה כי־יקח איש את־אשת אביו׃</verse>
				<verse number="2">ואתם עוד גבהי רוח תחת אשר היה לכם להתאבל למען יוסר מקרבכם עשה המעשה הזה׃</verse>
				<verse number="3">הן אנכי הרחוק מכם בגופי וקרוב ברוחי כבר דנתי כאלו הייתי אצלכם על־האיש אשר־עשה כדבר הזה׃</verse>
				<verse number="4">בשם אדנינו ישוע המשיח בהקהלכם יחד ורוחי אתכם עם־גבורת אדנינו ישוע המשיח׃</verse>
				<verse number="5">למסר את־האיש ההוא לשטן לאבדן הבשר למען יושע הרוח ביום האדון ישוע׃</verse>
				<verse number="6">לא־טוב התהללכם הלא ידעתם כי מעט שאר מחמץ את־כל־העסה׃</verse>
				<verse number="7">בערו את־השאור הישן למען תהיו עסה חדשה הלא לחם מצות אתם כי גם־לנו פסחנו הנזבח בעדנו הוא המשיח׃</verse>
				<verse number="8">על־כן נחגה־נא החג לא־בשאר ישן ולא־בשאר הרע והרשע כי אם־במצות הישר והאמת׃</verse>
				<verse number="9">כתבתי לכם באגרת שלא תתערבו עם־הזנים׃</verse>
				<verse number="10">ואין־דעתי בזאת על־הזנים שבעולם הזה או על־בצעי בצע וגזלנים ועבדי אלילים כי אז יהיה לכם לצאת מן־העולם׃</verse>
				<verse number="11">אך־זאת כתבתי לכם לבלתי התערב עם־איש אשר־אח יקרא והוא זנה או־בצע בצע או־עבד אלילים או מגדף או סבא או גזלן עם־האיש אשר כזה גם לא תאכלו׃</verse>
				<verse number="12">כי מה־לי לשפט את־אשר בחוץ הלא תשפטו את אשר בבית׃</verse>
				<verse number="13">ואשר בחוץ האלהים ישפטם ואתם תבערו את־הרע מקרבכם׃</verse>
			</chapter>
			<chapter number="6">
				<verse number="1">היש בכם איש אשר בריבו עם־רעהו יזיד להביא דבר־דינו לפני הרשעים ולא לפני הקדשים׃</verse>
				<verse number="2">הלא ידעתם כי הקדשים ידינו את־העולם ואם־העולם ידון על־ידכם האינכם ראוים לדין דינים קטנים׃</verse>
				<verse number="3">הלא ידעתם כי נדין את־המלאכים אף כי־דברי ממונות׃</verse>
				<verse number="4">ואתם כאשר יש־לכם דיני ממונות מושיבים אתם את־הנחשבים לאין בקהל לשפטיכם׃</verse>
				<verse number="5">לבשתכם אמר אני את־זאת הכי אין בכם חכם אחד שיוכל להוכיח בין איש לאחיו׃</verse>
				<verse number="6">כי אח רב עם־אחיו וזאת לפני לא־מאמינים׃</verse>
				<verse number="7">הן בכל ירידה היא לכם שתריבו זה עם־זה למה לא תבחרו לסבל הונאה ולמה לא תבחרו להיות עשוקים׃</verse>
				<verse number="8">אבל תונו ותעשקו אף את־אחיכם׃</verse>
				<verse number="9">הלא ידעתם כי הרשעים לא יירשו את־מלכות האלהים אל־תתעו את־נפשותיכם לא הזנים לא עבדי אלילים לא המנאפים ולא הקדשים ולא השכבים את־זכר׃</verse>
				<verse number="10">לא הגנבים ולא־בצעי בצע לא הסבאים ולא המגדפים ולא הגזלנים כל־אלה לא יירשו את־מלכות האלהים׃</verse>
				<verse number="11">וכאלה לפנים היו מקצתכם אבל רחצתם אבל קדשתם אבל הצדקתם בשם האדון ישוע וברוח אלהינו׃</verse>
				<verse number="12">הכל הוא ברשותי אך לא כל־דבר יועיל הכל הוא ברשותי אך לא ישעבדני דבר׃</verse>
				<verse number="13">המאכל לבטן והבטן למאכל והאלהים את־זה ואת־זה יכלה והגוף אל־יהי לזנות כי אם־לאדון והאדון לגוף׃</verse>
				<verse number="14">והאלהים העיר גם את־אדנינו ויעיר גם־אתכם בגבורתו׃</verse>
				<verse number="15">הלא ידעתם כי גופתיכם אברי המשיח הנה הכי אקח את־אברי המשיח ואעשה אתם לאברי זונה חלילה׃</verse>
				<verse number="16">או הלא ידעתם כי הדבק בזונה גוף אחד הוא עמה כי הכתוב אמר והיו שניהם לבשר אחד׃</verse>
				<verse number="17">אבל הדבק באדון רוח אחד הוא עמו׃</verse>
				<verse number="18">נוסו מן־הזנות כל־חטא אשר־יעשה אותו האדם מחוץ לגופו הוא והזונה חטא בעצם גופו׃</verse>
				<verse number="19">או הלא־ידעתם כי גופכם הוא היכל רוח הקדש השכן בקרבכם אשר קבלתם מאת האלהים וכי לא־לעצמכם אתם׃</verse>
				<verse number="20">כי במחיר נקניתם על־כן כבדו את־האלהים בגופכם וברוחכם אשר לאלהים המה׃</verse>
			</chapter>
			<chapter number="7">
				<verse number="1">ולענין מה־שכתבתם אלי הנה טוב לאדם שלא יגע באשה׃</verse>
				<verse number="2">אך מפני הזנות תהי לכל־איש אשתו ויהי לכל־אשה בעלה׃</verse>
				<verse number="3">האיש יקים חובת העונה לאשתו וכמו־כן האשה לבעלה׃</verse>
				<verse number="4">האשה איננה שלטת על־גופה כי אם־בעלה וכמו־כן גם־האיש איננו שלט על־גופו כי אם־אשתו׃</verse>
				<verse number="5">אל־תמנעו את־עצמכם זה מזה זולתי בהסכמת שניכם על־זמן קבוע להיות פנוים לתענית ולתפלה ותשובו ותתאחדו פן־ינסה אתכם השטן בעבור פריצות יצרכם׃</verse>
				<verse number="6">ואני אמר זאת בדרך עצה ולא בדרך מצוה׃</verse>
				<verse number="7">כי מי יתן והיה כל־אדם כמני אך יש לכל־איש מתנתו מאת האלהים זה בכה וזה בכה׃</verse>
				<verse number="8">ואל־הפנוים ואל־האלמנות אמר אני כי־טוב להם אם־ישבו ככה כמו גם־אני׃</verse>
				<verse number="9">אך אם־לא יוכלו להנזר יתחברו בנשואין כי־טוב להתחבר בנשואין מהיות בער בתאוה׃</verse>
				<verse number="10">והנה את־הנשואים אנכי מצוה ולא אנכי כי אם־האדון אשר לא־תפרש אשה מבעלה׃</verse>
				<verse number="11">ואם־פרש תפרש ממנו תשב בלא איש או תתרצה לבעלה ואיש אל־ישלח את־אשתו׃</verse>
				<verse number="12">והנה אל־האחרים אמר אנכי ולא האדון כי־תהיה לאח אשה אשר איננה מאמנת ורצונה לשבת עמו לא יעזבנה׃</verse>
				<verse number="13">ואשה כי־יהיה לה בעל אשר איננו מאמין ורצונו לשבת עמה לא תעזבנו׃</verse>
				<verse number="14">כי האיש אשר איננו מאמין מקדש הוא באשה והאשה אשר איננה מאמנת מקדשת היא באיש שאם־לא כן יהיו בניכם טמאים אמנם עתה קדושים המה׃</verse>
				<verse number="15">אבל אם־יפרש מי שאיננו מאמין יפרש והאח או האחות אינם משעבדים באלה כי לשלום קראנו האלהים׃</verse>
				<verse number="16">כי מה־תדעי את האשה אם־תושיעי את־האיש ומה־תדע אתה האיש אם־תושיע את־האשה׃</verse>
				<verse number="17">רק יתהלך איש איש כפי מה־שחלק לו האלהים וכפי מה־שקרא אתו האדון וכן־מתקן אנכי בכל־הקהלות׃</verse>
				<verse number="18">אם־נמול האיש המקרא אל־ימשך את־ערלתו ואם־ערל הוא אל־ימול׃</verse>
				<verse number="19">אין־המילה נחשבה ואין־הערלה נחשבה כי אם־שמירת מצות האלהים׃</verse>
				<verse number="20">איש איש במשמרתו אשר־נקרא בה שם יעמד׃</verse>
				<verse number="21">אם־נקראת בהיותך עבד אל־ירע בעיניך אלא אם־תשיג ידך לצאת לחפשי בחר בזה׃</verse>
				<verse number="22">כי־הקרוא באדון בהיותו עבד משחרר הוא לאדון וככה גם־הקרוא בהיותו חפשי עבד הוא למשיח׃</verse>
				<verse number="23">במחיר נקניתם אל־תהיו עבדי בני־אדם׃</verse>
				<verse number="24">איש איש במשמרת אשר־נקרא בה אחי בזאת יעמד לפני האלהים׃</verse>
				<verse number="25">ועל־דבר הבתולות אין־לי מצוה מאת האדון רק אודיע את־עצתי אחרי אשר־חנני האדון להיות נאמן׃</verse>
				<verse number="26">הנני חשב כי־טוב לאדם מפני הצרה הקרובה כי־טוב לו להיות כמו שהוא׃</verse>
				<verse number="27">אם־נקשרת באשה אל־תבקש להפטר ואם־נפטרת אל־תבקש אשה׃</verse>
				<verse number="28">וגם כי־תקח אשה אינך חטא והבתולה כי־תהיה לאיש איננה חטאת אך־יבאום צרות בבשרם והנני חס עליכם׃</verse>
				<verse number="29">וזאת אני אמר אחי כי השעה דחוקה למען מעתה יהיו הנשואים כאלו אין־להם נשים׃</verse>
				<verse number="30">והבכים כאינם בכים והשמחים כאינם שמחים והקונים כאלו אין־קנין בידם׃</verse>
				<verse number="31">והנהנים מן־העולם הזה כאלו אין להם הנאה ממנו כי עבור יעבר תאר העולם הזה׃</verse>
				<verse number="32">ואני חפצתי שתהיו בלי דאגה מי שאין־לו אשה דאג לאשר לאדון איך ייטב בעיני האדון׃</verse>
				<verse number="33">ומי שיש־לו אשה דאג הוא לעניני העולם איך ייטב בעיני האשה׃</verse>
				<verse number="34">יש הבדל בין אשת־איש לבתולה כי־האשה אשר לא־היתה לאיש דאגת לאשר לאדון ולהיות קדושה גם בגופה גם ברוחה ובעולת בעל דאגת היא לעניני העולם איך תיטב בעיני בעלה׃</verse>
				<verse number="35">וזאת אני אמר לתועלתכם ולא להשליך עליכם פח כי אם־להנהגה טובה ולהיותכם נכונים תמיד לפני האדון באין מנע׃</verse>
				<verse number="36">וכי־יחשב איש למעשה שלא כהגן לבתולתו אם־תעבר פרקה ודבר חובה הוא אז יעשה כאשר עם־לבבו איננו חוטא ישיאנה׃</verse>
				<verse number="37">ומי שהוא נכון בלבו ואיננו מכרח ויוכל לעשות כרצונו ויגמר זאת בלבו לשמר את־בתולתו טוב עשה׃</verse>
				<verse number="38">לכן המשיא אתה טוב הוא עשה ואשר איננו משיא עשה טוב ממנו׃</verse>
				<verse number="39">האשה קשורה לבעלה על־פי התורה כל־עת שהוא חי וכי־מת בעלה אזי מתרת היא להנשא למי שתרצה ובלבד שתהיה באדון׃</verse>
				<verse number="40">אבל אשריה יותר אם־תעמד פנויה זאת דעתי ואחשב גם־אני כי־רוח אלהים בי׃</verse>
			</chapter>
			<chapter number="8">
				<verse number="1">ועל־דבר זבחי האלילים ידענו שיש־דעה לכלנו הדעת תגביה לב והאהבה היא הבונה׃</verse>
				<verse number="2">החשב כי־הוא ידע דבר־מה עוד לא־ידע מאומה כאשר עליו לדעת אתו׃</verse>
				<verse number="3">אבל אם־יאהב איש את־האלהים האלהים ידעו׃</verse>
				<verse number="4">ועל־דבר אכילת זבחי האלילים הנה ידענו כי־האליל אין בעולם ואין אלהים בלתי אחד׃</verse>
				<verse number="5">ואף כי־יש הנקראים אלהים אם־בשמים אם־בארץ באשר יש אלהים רבים ואדנים רבים׃</verse>
				<verse number="6">אמנם לנו אך־אל אחד האב אשר הכל ממנו ואנחנו אליו ואדון אחד ישוע המשיח אשר הכל על־ידו ואנחנו על־ידו׃</verse>
				<verse number="7">אך לא בכלם הדעת כי יש אשר בזכרם עוד את־האליל אכלים כזבח האליל ובכן לבם החלוש יתגאל׃</verse>
				<verse number="8">המאכל לא יקרב אתכם לאלהים כי אם־נאכל אין־לנו יתרון ואם־לא נאכל לא נגרע׃</verse>
				<verse number="9">אבל הזהרו פן־תהיה אותה החרות שלכם למכשל החלשים׃</verse>
				<verse number="10">כי האיש הראה אתך אשר לך הדעת מסב בבית אלילים הלא יעז ברוחו החלוש לאכל מזבחי אלילים׃</verse>
				<verse number="11">ויאבד על־ידי דעתך אחיך החלש אשר למענו מת המשיח׃</verse>
				<verse number="12">ואם־ככה תחטאו לאחיכם ותכאיבו את־רוחם החלוש למשיח אתם חטאים׃</verse>
				<verse number="13">על־כן אם־מאכלי מכשיל את־אחי לא־אכל בשר לעולם למען לא־אכשיל את־אחי׃</verse>
			</chapter>
			<chapter number="9">
				<verse number="1">הלא שליח אנכי הלא חפשי אנכי הלא ראיתי את־ישוע המשיח אדנינו הלא אתם פעלי באדנינו׃</verse>
				<verse number="2">ואם־אינני שליח לאחרים אך לכם הנני שליח כי חותם שליחותי אתם באדנינו׃</verse>
				<verse number="3">וזאת הצטדקותי כנגד הדנים אותי׃</verse>
				<verse number="4">האין רשות בידנו לאכל ולשתות׃</verse>
				<verse number="5">האין רשות בידנו להוליך עמנו אחות לאשה כמו גם־השליחים האחרים וכמו אחי האדון וכמו כיפא׃</verse>
				<verse number="6">אם־לי לבדי ולבר־נבא לא נתנה רשות להבטל ממלאכה׃</verse>
				<verse number="7">מי הלך לצבא במשכרת של־עצמו מי נטע כרם ולא יאכל את־פריו מי רעה עדר ומחלב העדר לא יאכל׃</verse>
				<verse number="8">הכי לפי דרכו של־אדם אני מדבר כזאת הלא גם־התורה אמרת כן׃</verse>
				<verse number="9">כי כתוב בתורת משה לא־תחסם שור בדישו׃</verse>
				<verse number="10">הלשורים חושש האלהים או אך־למעננו מדבר אכן למעננו נכתב כי החרש יחרש אלי־תקוה והדש ידוש אלי־תקוה לקחת חלקו בתקוה׃</verse>
				<verse number="11">אם־זרענו בכם עניני הרוח הכי־דבר גדול הוא אם־נקצר מכם עניני הבשר׃</verse>
				<verse number="12">ואם לאחרים יש רשות עליכם הלא ביותר לנו אבל לא השתמשנו ברשות הזאת כי אם־סבלנו את־הכל לבלתי־שום מעצור לבשורת המשיח׃</verse>
				<verse number="13">הלא ידעתם כי עבדי עבדת הקדש אכלים מן־הקדשים ומשרתי המזבח לקחים חלקם במזבח׃</verse>
				<verse number="14">כן תקן אדנינו גם־הוא אשר יחיו המבשרים על־הבשורה׃</verse>
				<verse number="15">ואנכי לא השתמשתי באחת מאלה וגם לא־כתבתי זאת למען יעשה־לי כזאת כי־טוב לי המות מאשר ישים איש את־תהלתי לריק׃</verse>
				<verse number="16">אם־אבשר את־הבשורה אין־לי תהלה כי־החובה מטלת עלי ואוי לי אם־לא אבשר׃</verse>
				<verse number="17">כי אם־ברצוני אעשה־כן יהיה־לי שכר ואם בעל־כרחי פקדת משמרתי היא׃</verse>
				<verse number="18">ועתה מה־הוא שכרי הלא זה שאבשר בשורת המשיח בלא־מחיר לבלתי השתמש להנאת עצמי ברשות הנתנת־לי בבשורה׃</verse>
				<verse number="19">כי בהיותי חפשי מכל עשיתי עצמי עבד לכל־אדם למען אקנה את־הרבים׃</verse>
				<verse number="20">ואהי ליהודים כיהודי לקנות היהודים ואשר הם תחת התורה הייתי להם כמו־תחת התורה אף כי־אני אינני תחת התורה למען קנות אותם אשר תחת התורה׃</verse>
				<verse number="21">לאלה אשר בלי תורה הייתי כבלי תורה אף כי־אינני בלי־תורת האלהים כי אם־תחת תורת המשיח אנכי למען קנות אותם אשר בלי תורה׃</verse>
				<verse number="22">ולחלשים הייתי כחלש לקנות את־החלשים הכל לכלם נהייתי למען בכל־דרך אושיע אחדים׃</verse>
				<verse number="23">ואת־זאת אני עשה בעבור הבשורה למען אקח חלקי בה גם־אנכי׃</verse>
				<verse number="24">הלא ידעתם כי־רצי המרוצה באסטדין רצים כלם ורק־אחד מהם ישיג את־שכר הנצחון ככה רוצו למען תשיגהו׃</verse>
				<verse number="25">וכל־העמד להאבק ינזר מכל־דבר המה לקחת כתר נפסד ואנחנו לקחת כתר אשר איננו נפסד׃</verse>
				<verse number="26">לכן הנני רץ לא כמו בחשכה הנני נלחם לא כהולם רוח׃</verse>
				<verse number="27">כי אם־אדכא את־גופי ואשעבדנו פן־אהיה אני הקורא לאחרים נאלח בעצמי׃</verse>
			</chapter>
			<chapter number="10">
				<verse number="1">ולא אכחד מכם אחי אשר אבותינו היו כלם תחת הענן וכלם עברו בתוך הים׃</verse>
				<verse number="2">וכלם נטבלו למשה בענן ובים׃</verse>
				<verse number="3">וכלם אכלו מאכל אחד רוחני׃</verse>
				<verse number="4">וכלם שתו משקה אחד רוחני כי שתו מן־הצור הרוחני ההלך עמהם והצור ההוא היה המשיח׃</verse>
				<verse number="5">אבל ברבם לא רצה האלהים ופגריהם נפלו במדבר׃</verse>
				<verse number="6">וכל־זאת היתה־לנו למשל לבלתי התאות לרעה כאשר התאוו גם־המה׃</verse>
				<verse number="7">ולא תהיו עבדי אלילים כאשר היו מקצתם כמו שכתוב וישב העם לאכל ושתו ויקמו לצחק׃</verse>
				<verse number="8">ולא־נהיה זנים כאשר זנו מקצתם ויפלו ביום אחד שלשה ועשרים אלף איש׃</verse>
				<verse number="9">ולא־ננסה את־המשיח כאשר נסוהו מקצתם ויאבדום הנחשים׃</verse>
				<verse number="10">גם־לא תלינו כאשר הלינו מקצתם וימותו ביד המשחית׃</verse>
				<verse number="11">כל־זאת מצאתם להיות למשל ותכתב למוסר לנו אשר־הגיעו אלינו קצי העולמים׃</verse>
				<verse number="12">לכן החשב שהוא נצב ירא פן־יפול׃</verse>
				<verse number="13">עדין לא־בא עליכם נסיון אחר בלתי אם־נסיון בני אדם כי־נאמן הוא האלהים אשר לא יניח לנסות אתכם למעלה מיכלתכם כי אם־יתן עם־הנסיון גם־תוצאתיו כדי שתוכלו שאת׃</verse>
				<verse number="14">על־כן חביבי נוסו מעבודת אלילים׃</verse>
				<verse number="15">כמו אל־נבונים מדבר אנכי ושפטו אתם את אשר אמר׃</verse>
				<verse number="16">כוס הברכה אשר אנחנו מברכים הלא היא התחברות דם המשיח והלחם אשר אנחנו בצעים הלא הוא התחברות גוף המשיח׃</verse>
				<verse number="17">כי־לחם אחד הוא לכן גם־גוף אחד אנחנו הרבים באשר לכלנו חלק בלחם האחד׃</verse>
				<verse number="18">ראו את־ישראל לפי הבשר הלא אכלי הזבחים חברי המזבח המה׃</verse>
				<verse number="19">ועתה מה אמר היש ממש באליל אם־יש ממש בזבחי אלילים׃</verse>
				<verse number="20">אלא את אשר־יזבחו הגוים לשדים הם זבחים ולא לאלהים ואני לא אחפץ היתכם חברים לשדים׃</verse>
				<verse number="21">לא תוכלו לשתות יחד כוס אדנינו וגם־כוס השדים ולא תוכלו להתחבר אל־שלחן אדנינו וגם אל־שלחן השדים׃</verse>
				<verse number="22">הנעז להקניא את־אדנינו הכי חזקים אנחנו ממנו׃</verse>
				<verse number="23">הכל ברשותי אבל אין הכל מועיל הכל ברשותי אבל אין הכל בנה׃</verse>
				<verse number="24">איש איש אל־יבקש את־תועלת עצמו כי אם־את־תועלת רעהו׃</verse>
				<verse number="25">כל־הנמכר במקולין אתו תאכלו ואל־תחקרו מפני מכשל הלב׃</verse>
				<verse number="26">כי ליהוה הארץ ומלואה׃</verse>
				<verse number="27">ואם־יקרא אתכם איש מאשר אינם מאמינים ותרצו ללכת אליו אכול תאכלו מכל אשר־ישימו לפניכם ואל־תחקרו מפני מכשול הלב׃</verse>
				<verse number="28">ואיש כי־יאמר אליכם זה הוא זבח אלילים אל־תאכלו בעבור המודיע ומפני מכשול הלב כי ליהוה הארץ ומלואה׃</verse>
				<verse number="29">והלב אשר־אני אמר לא לבך כי אם־לב רעך כי למה־זה תשפט חרותי על־ידי לב האחר׃</verse>
				<verse number="30">ואם־אכל אני בתודה למה אהיה מגדף על־הדבר אשר אני מודה עליו׃</verse>
				<verse number="31">לכן אם תאכלו או אם־תשתו או־כל אשר תעשו את־הכל עשו לכבוד אלהים׃</verse>
				<verse number="32">ואל־תתנו מכשול לא ליהודים ולא ליונים ולא לקהלת אלהים׃</verse>
				<verse number="33">כאשר גם־אנכי מבקש להיות רצוי לכל בכל ולא אבקש תועלת עצמי כי־אם של־הרבים למען יושעו׃</verse>
			</chapter>
			<chapter number="11">
				<verse number="1">לכו בעקבותי כאשר גם־אני הלך בעקבות המשיח׃</verse>
				<verse number="2">ועל־זאת אני משבח אתכם אחי כי־זכרתם אתי בכל לשמר את־הקבלות כאשר מסרתי לכם׃</verse>
				<verse number="3">אך חפץ אנכי שתדעו כי־ראש כל־איש המשיח וראש האשה האיש וראש המשיח הוא האלהים׃</verse>
				<verse number="4">כל־איש אשר יתפלל או יתנבא וראשו מכסה מבזה הוא את־ראשו׃</verse>
				<verse number="5">וכל־אשה אשר תתפלל או תתנבא וראשה פרוע מבזה היא את־ראשה יען בזה היא כמו מגלחה׃</verse>
				<verse number="6">כי האשה אם־לא תתכסה גם תתגלח ואם־בזיון הוא לאשה להכסם או להתגלח תתכסה׃</verse>
				<verse number="7">והאיש איננו חיב לכסות את־ראשו כי הוא צלם אלהים וכבודו אבל האשה היא כבוד האיש׃</verse>
				<verse number="8">כי אין־האיש מן־האשה כי אם־האשה מן־האיש׃</verse>
				<verse number="9">גם לא־נברא האיש בעבור האשה כי אם־האשה בעבור האיש׃</verse>
				<verse number="10">על־כן האשה חיב להיות־לה כסוי על־ראשה בעבור המלאכים׃</verse>
				<verse number="11">אבל אין האיש בלא אשה ואין האשה בלא איש באדון׃</verse>
				<verse number="12">כי כאשר האשה מן־האיש כן גם־האיש על־ידי האשה וכל־זאת מאלהים׃</verse>
				<verse number="13">שפטו־נא בנפשכם הנאוה לאשה להתפלל אל־האלהים בגלוי ראש׃</verse>
				<verse number="14">או הלא גם־הטבע בעצמו ילמד אתכם כי איש אשר יגדל פרע שער ראשו חרפה היא לו׃</verse>
				<verse number="15">אבל האשה כי תגדל שערה פאר הוא לה כי־נתן לה השער לצניף׃</verse>
				<verse number="16">ואם־יחשב איש לערער עלינו אין לנו מנהג כזה ולא לקהלות האלהים׃</verse>
				<verse number="17">והנה בצותי את־זאת לא אוכל לשבח אתכם על־אשר תקהלו יחד לא להועיל כי אם־לרעה׃</verse>
				<verse number="18">כי בראשונה שמעתי שיש מחלקות ביניכם כאשר תועדו בקהל ומקצתו אני מאמין׃</verse>
				<verse number="19">כי אף־צריכות כתות להיות ביניכם למען יודעו הנאמנים בכם׃</verse>
				<verse number="20">ועתה כאשר תקהלו יחד אין־זה לאכל סעודת האדון׃</verse>
				<verse number="21">כי כל־אחד מקדים לקחת סעודתו בעת האכילה וזה ירעב וזה ישתכר׃</verse>
				<verse number="22">האין לכם בתים לאכל ולשתות בהם או התבוזו את־קהל אלהים ותכלימו את־אשר אין־בידם מאומה מה אמר לכם העל־זאת אשבח אתכם אינני משבח׃</verse>
				<verse number="23">כי־כה קבלתי אנכי מן־האדון את־אשר גם־מסרתי לכם כי האדון ישוע בלילה ההוא אשר־נמסר בו לקח את־הלחם׃</verse>
				<verse number="24">ויברך ויבצע ויאמר קחו אכלו זה גופי הנבצע בעדכם עשו־זאת לזכרוני׃</verse>
				<verse number="25">וכן גם־את־הכוס אחר הסעודה ויאמר הכוס הזאת היא הברית החדשה בדמי עשו־זאת לזכרוני בכל־עת שתשתו׃</verse>
				<verse number="26">כי בכל־עת שתאכלו את־הלחם הזה ותשתו את־הכוס הזאת הזכר תזכירו את־מות אדנינו עד כי יבוא׃</verse>
				<verse number="27">לכן מי שיאכל מן־הלחם הזה או־ישתה מכוס האדון שלא כראוי יאשם לגוף אדנינו ולדמו׃</verse>
				<verse number="28">יבחן האיש את־נפשו ואז יאכל מן־הלחם וישתה מן־הכוס׃</verse>
				<verse number="29">כי האכל והשתה שלא כראוי אכל ושתה דין לנפשו יען אשר לא־הפלה את־גוף האדון׃</verse>
				<verse number="30">בעבור זאת יש־בכם חולים וחלשים רבים והרבה ישנו המות׃</verse>
				<verse number="31">כי אם־נבחן את־נפשנו לא נהיה נדונים׃</verse>
				<verse number="32">וכאשר נדון נוסר על־יד האדון למען לא נחיב עם־העולם׃</verse>
				<verse number="33">על־כן אחי בהקהלכם יחד לאכל תחכו איש אל־רעהו׃</verse>
				<verse number="34">וכי־ירעב איש יאכל בביתו פן־תקהלו לאשמה ויתר הדברים אתקן בבאי׃</verse>
			</chapter>
			<chapter number="12">
				<verse number="1">ובענין מתנות הרוח אחי לא־אכחד מכם דבר׃</verse>
				<verse number="2">הלא ידעתם כי בהיתכם גוים אחרי אלילים אלמים הובלתם כאשר נמשכתם׃</verse>
				<verse number="3">לכן אודיע אתכם כי אין איש דבר ברוח אלהים אשר יאמר ישוע חרם הוא ולא יוכל איש לקרא לישוע אדון בלתי אם־ברוח הקדש׃</verse>
				<verse number="4">ושנות הנה המתנות אבל הרוח אחד הוא׃</verse>
				<verse number="5">ושנים המה השמושים והאדון אחד הוא׃</verse>
				<verse number="6">ושנות הנה הפעלות והאלהים הוא אחד הפעל את־הכל בכל׃</verse>
				<verse number="7">ולכל־איש ואיש נתנה־לו התגלות הרוח להועיל׃</verse>
				<verse number="8">כי האחד נתן־לו על־ידי הרוח דבור החכמה ולאחר דבור הדעת כפי הרוח ההוא׃</verse>
				<verse number="9">לאחר האמונה ברוח ההוא ולאחר מתנות הרפאות ברוח ההוא׃</verse>
				<verse number="10">ולאחר לפעל גבורות ולאחר נבואה ולאחר להבחין בין הרוחות ולאחר מיני לשנות ולאחר באור לשנות׃</verse>
				<verse number="11">וכל־אלה פעל הרוח האחד ההוא המחלק לאיש איש כרצונו׃</verse>
				<verse number="12">כי כאשר הגוף הוא אחד ויש־בו אברים הרבה וכל־אברי הגוף ההוא אף כי־רבים הם כלם גוף אחד כן גם המשיח׃</verse>
				<verse number="13">כי ברוח אחד נטבלנו כלנו לגוף אחד אם־יהודים אם־יונים אם־עבדים אם־בני חורין וכלנו לרוח אחד השקינו׃</verse>
				<verse number="14">כי גם־הגוף לא אבר אחד הוא כי אם־רבים׃</verse>
				<verse number="15">אם־תאמר הרגל אינני יד על־כן אינני מן־הגוף הבעבור זאת איננה מן־הגוף׃</verse>
				<verse number="16">ואם־תאמר האזן אינני עין על־כן אינני מן־הגוף הבעבור זאת איננה מן־הגוף׃</verse>
				<verse number="17">אם־הגוף כלו יהיה עין איה השמע ואם־כלו יהיה שמע איה הריח׃</verse>
				<verse number="18">ועתה האלהים שת את־האברים כל־אחד ואחד מהם בגוף כפי רצונו׃</verse>
				<verse number="19">ואלו־היו כלם אבר אחד איה הגוף׃</verse>
				<verse number="20">הנה רבים הם האברים והגוף אחד׃</verse>
				<verse number="21">העין לא־תוכל דבר אל־היד לאמר לא אצטרך לך וגם־הראש לא־יוכל דבר אל־הרגלים לאמר לא אצטרך לכן׃</verse>
				<verse number="22">כי להפך אברי הגוף הנראים רפים הם־לנו לצרך ביותר׃</verse>
				<verse number="23">והנראים לנו נקלים בגוף אתם נלביש ביתר כבוד ואשר לבשת לנו המה כאלו ההגונים מכלם׃</verse>
				<verse number="24">כי ההגונים לנו אינם צריכים לזאת אבל האלהים מזג ככה את־הגוף שנתן כבוד יותר לגרוע׃</verse>
				<verse number="25">למען לא־תהיה מחלקת בגוף כי אם־ידאגו כל־האברים יחד זה לזה׃</verse>
				<verse number="26">ואם־יכאב אבר אחד יכאבו אתו כל־האברים ואם־יכבד אבר אחד ישמחו אתו כל־האברים׃</verse>
				<verse number="27">אכן גוף המשיח אתם ואבריו כל־אחד לפי חלקו׃</verse>
				<verse number="28">ומהם שם האלהים בקהל ראשונה לשליחים שנית לנביאים ושלישית למלמדים ויתן גבורות אף־מתנות הרפאות ועזרים ומנהיגים ומיני לשנות׃</verse>
				<verse number="29">הכלם שליחים אם־כלם נביאים או כלם מלמדים הכלם עשי גבורות׃</verse>
				<verse number="30">הלכלם מתנות רפאות הכלם מדברים בלשנות הכלם מפרשי לשנות׃</verse>
				<verse number="31">ואתם התאוו המתנות המועילות ביותר ובכל־זאת אראה אתכם דרך נעלה על־כלנה׃</verse>
			</chapter>
			<chapter number="13">
				<verse number="1">אם־בלשנות אנשים ומלאכים אדבר ואין בי האהבה הייתי כנחשת המה או כצלצל תרועה׃</verse>
				<verse number="2">וכי תהיה־לי נבואה ואדע כל־הסודות וכל־הדעת וכי תהיה־לי כל־האמונה עד כי־אעתיק הרים ואין־בי האהבה הייתי כאין׃</verse>
				<verse number="3">ואם־אחלק את־כל־הוני ואם־אתן את־גופי לשרפה ואין־בי האהבה כל־זאת לא תועילני׃</verse>
				<verse number="4">האהבה מארכת־אף ועשה חסד האהבה לא תקנא האהבה לא תתפאר ולא תתרומם׃</verse>
				<verse number="5">לא תעשה דבר־תפלה ולא תבקש את אשר־לה ולא תתמרמר ולא תחשב הרעה׃</verse>
				<verse number="6">לא תשמח בעולה כי שמחתה עם־האמת׃</verse>
				<verse number="7">את־כל תשא את־כל תאמין את־כל תקוה ואת־כל תסבל׃</verse>
				<verse number="8">האהבה לא־תבל לעולם אך־הנבואות הנה תבטלנה והלשנות תכלינה והדעת תבטל׃</verse>
				<verse number="9">כי־קצת הוא שידענו וקצת הוא שנבאנו׃</verse>
				<verse number="10">וכבוא התמים אז עבור תעבר הקצת׃</verse>
				<verse number="11">כאשר הייתי עולל כעולל דברתי כעולל הגיתי כעולל חשבתי וכאשר הייתי לאיש הסירתי דברי העולל׃</verse>
				<verse number="12">כי כעת מביטים אנחנו במראה ובחידות ואז פנים אל־פנים כעת יודע אני קצתו ואז כאשר נודעתי אדע אף־אני׃</verse>
				<verse number="13">ועתה שלש־אלה תעמדנה האמונה והתקוה והאהבה והגדולה בהן היא האהבה׃</verse>
			</chapter>
			<chapter number="14">
				<verse number="1">רדפו אחרי האהבה והתאוו מתנות הרוח וביותר אשר תתנבאו׃</verse>
				<verse number="2">כי המדבר בלשון איננו מדבר לאדם כי אם־לאלהים כי אין־איש אשר ישמעהו רק ברוח הוא מדבר סודות׃</verse>
				<verse number="3">והמתנבא הוא מדבר לבני אדם לבנותם וליסרם ולנחמם׃</verse>
				<verse number="4">המדבר בלשון בונה את־נפשו והמתנבא בונה את־העדה׃</verse>
				<verse number="5">וחפצתי כי תדברו כלכם בלשנות וביותר כי תתנבאו כי גדול המתנבא מן־המדבר בלשנות בלתי אם־יפרש למען תבנה העדה׃</verse>
				<verse number="6">ועתה אחי כי־אבוא אליכם ואדבר בלשנות מה־אועיל לכם אם־לא אדבר אליכם בחזון או בדעת או בנבואה או בהוראה׃</verse>
				<verse number="7">הלא גם־הכלים הדוממים הנתנים קול הן־חליל הן־כנור אם־לא ישמיעו קלות אשר תוכל האזן להבחין איכה יודע מה־יזמר ומה־ינגן׃</verse>
				<verse number="8">גם השופר אם־יתן את־קולו בלתי ברור מי יחלץ למלחמה׃</verse>
				<verse number="9">כן גם־אתם אם לא־תוציאו בלשונכם דבור מפרש איכה יודע האמור הלא תהיו כמדברים לרוח׃</verse>
				<verse number="10">הן כמה מיני לשנות יש בעולם ואין־אחת מהן בלי קול׃</verse>
				<verse number="11">לכן אם־אינני ידע פשר הקול אהיה נכרי בעיני המדבר והמדבר יהיה נכרי בעיני׃</verse>
				<verse number="12">כן גם־אתם בהיותכם מתאוים לכחות רוחניים בקשו להעדיף במה־שיבנה את־העדה׃</verse>
				<verse number="13">על־כן יתפלל המדבר בלשון וגם יפרשנה׃</verse>
				<verse number="14">כי אם־אתפלל בלשון רוחי מתפלל ושכלי איננו עשה פרי׃</verse>
				<verse number="15">ועתה מה־לעשות אתפללה ברוחי ואתפללה גם־בשכלי אזמרה ברוחי ואזמרה גם־בשכלי׃</verse>
				<verse number="16">כי אם־תברך ברוח איך יענה העמד במצב ההדיוט אמן על הודיתך באשר לא־ידע מה אתה אמר׃</verse>
				<verse number="17">הן אתה תיטיב להודות אבל רעך לא יבנה׃</verse>
				<verse number="18">אודה לאלהי כי־יותר מכלכם אני מדבר בלשנות׃</verse>
				<verse number="19">אכן בקהל אבחר לדבר חמש מלין בשכלי למען הורות גם את־האחרים מלדבר רבבות מלין בלשון׃</verse>
				<verse number="20">אחי אל־תהיו ילדים בבינה רק לרע היו עללים ובבינה היו שלמים׃</verse>
				<verse number="21">הן כתוב בתורה כי־בלעגי שפה ובלשון אחרת אדבר אל־העם הזה וגם בזאת לא־אבו שמע־לי אמר יהוה׃</verse>
				<verse number="22">לכן הלשנות לא למאמינים הנה לאות כי אם־לאשר אינם מאמינים אבל הנבואה איננה לאשר אינם מאמינים כי אם־למאמינים׃</verse>
				<verse number="23">והנה אם־תקהל כל־העדה יחד וכלם ידברו בלשנות ויבואו הדיוטות או אשר־אינם מאמינים הלא יאמרו כי משגעים אתם׃</verse>
				<verse number="24">אבל אם־יתנבאו כלם ובא איש לא־מאמין או הדיוט אז יוכח על־ידי כלם וידון על־ידי כלם׃</verse>
				<verse number="25">ובכן יגלו תעלמות לבבו ויפל על־פניו וישתחוה לאלהים ויודה בקול כי באמת האלהים בקרבכם׃</verse>
				<verse number="26">ועתה מה לעשות אחי בהקהלכם יחד כל־אחד ואחד מכם יש־לו מזמור יש־לו הוראה יש־לו לשון יש־לו חזון יש־לו באור אך־יעשה הכל להבנות׃</verse>
				<verse number="27">כי־ידבר איש בלשון ידברו־נא שנים או על־היותר שלשה וזה אחר זה ואחד יפרש׃</verse>
				<verse number="28">ואם־אין מפרש אז ידם בקהל וידבר לנפשו ולאלהים׃</verse>
				<verse number="29">והנביאים הם ידברו שנים או שלשה והאחרים יבחנו׃</verse>
				<verse number="30">וכי נגלה חזון לאחר הישב שם אז ידם הראשון׃</verse>
				<verse number="31">כי תוכלו להתנבא כלכם זה אחר זה למען ילמדו כלם וכלם יזהרו׃</verse>
				<verse number="32">ורוחות הנביאים תחת ידי־הנביאים המה׃</verse>
				<verse number="33">כי לא אלהי מבוכה האלהים כי אם־אלהי השלום כאשר בכל־קהלות הקדשים׃</verse>
				<verse number="34">נשיכם בכנסיות תשתקנה כי לא־נתנה להן רשות לדבר כי אם־להכנע כאשר גם־אמרה התורה׃</verse>
				<verse number="35">ואם־חפצן ללמד דבר תשאלנה את־בעליהן בבית כי־חרפה היא לנשים לדבר בקהל׃</verse>
				<verse number="36">או המכם יצא דבר אלהים אם־אליכם לבדכם הגיע׃</verse>
				<verse number="37">כי־יתברך איש בלבבו להיות נביא או־איש הרוח בין יבין את אשר־אני כתב לכם כי־מצות האדון הנה׃</verse>
				<verse number="38">ומי אשר לא ידע אל־ידע׃</verse>
				<verse number="39">לכן אחי השתדלו להתנבא ואל־תכלאו מלדבר בלשנות׃</verse>
				<verse number="40">הכל יעשה כהגן וכשורה׃</verse>
			</chapter>
			<chapter number="15">
				<verse number="1">ואני אחי אודיעכם את־הבשורה אשר בשרתי אתכם אשר גם־קבלתם אתה וגם־עמדתם בה׃</verse>
				<verse number="2">אשר גם־תושעו בה אם־תחזיקו בדבר אשר בשרתי אתכם אך אם לא־לשוא האמנתם׃</verse>
				<verse number="3">כי מסרתי לכם בראשונה את אשר גם־קבלתי כי־המשיח מת בעד חטאתינו כפי הכתובים׃</verse>
				<verse number="4">וכי נקבר וכי הוקם ביום השלישי כפי הכתובים׃</verse>
				<verse number="5">וכי נראה אל־כיפא ואחריו אל־שנים העשר׃</verse>
				<verse number="6">ואחרי־כן נראה ליותר מחמש מאות אחים כאחד אשר רבם עודם בחיים ומקצתם ישנו׃</verse>
				<verse number="7">ואחרי־כן נראה אל־יעקב ואחריו אל־כל־השליחים׃</verse>
				<verse number="8">ואחרי כלם נראה גם־אלי כמו אל־הנפל׃</verse>
				<verse number="9">כי אני הצעיר בשליחים ואינני ראוי להקרא שליח באשר רדפתי את־קהל האלהים׃</verse>
				<verse number="10">אבל בחסד אלהים הייתי מה־שהייתי וחסדו עלי לא־היה לריק כי־יותר מכלם עבדתי ולא אני כי־אם־חסד אלהים אשר עמדי׃</verse>
				<verse number="11">והנה גם־אני גם־המה ככה משמיעים וככה האמנתם׃</verse>
				<verse number="12">ואם־הגד הגד כי־הוקם המשיח מן־המתים איך יאמרו אנשים מכם כי־אין תחיה למתים׃</verse>
				<verse number="13">אם־אין תחיה למתים גם־המשיח לא הוקם׃</verse>
				<verse number="14">ואם־המשיח לא הוקם כי עתה ריק שמועתנו וגם־ריק אמונתכם׃</verse>
				<verse number="15">וגם־נמצא עדי שקר לאלהים יען אשר־העידנו את־האלהים כי הקים את־המשיח אשר־לא הקימו אם־אמת הוא שהמתים לא יקומו׃</verse>
				<verse number="16">כי אם־המתים לא יקומו גם־המשיח לא קם׃</verse>
				<verse number="17">ואם־המשיח לא קם הבל אמונתכם ועודכם בחטאתיכם׃</verse>
				<verse number="18">אזי גם־אשר ישנו במשיח אבד אבדו׃</verse>
				<verse number="19">ואם־בחיים האלה לבד בטחים אנחנו במשיח אמללים אנחנו מכל־אדם׃</verse>
				<verse number="20">ועתה המשיח הוקם מן־המתים ויהי לראשית הישנים׃</verse>
				<verse number="21">כי אחרי אשר־בא המות על־ידי אדם אחד גם־תחית המתים באה על־ידי אדם אחד׃</verse>
				<verse number="22">כי כאשר באדם מתים כלם כן גם־יחיו כלם במשיח׃</verse>
				<verse number="23">וכל־אחד ואחד בסדרו ראשית כלם המשיח ואחרי כן אשר־הם למשיח בבאו׃</verse>
				<verse number="24">ואחרי כן הקץ כשימסר את־המלכות אל־האלהים האב אחרי בטלו כל־משרה וכל־שלטן וגבורה׃</verse>
				<verse number="25">כי־הוא מלך ימלך עד כי־ישית את־כל־איביו תחת רגליו׃</verse>
				<verse number="26">ואחרון האיבים אשר יבטל הוא המות׃</verse>
				<verse number="27">כי־כל שת תחת רגליו ובאמרו כל הושת תחתיו ברור הוא שהשת כל תחתיו איננו בכלל׃</verse>
				<verse number="28">וכאשר יושת הכל תחתיו אז הבן גם־הוא יושת תחת השת־כל תחתיו למען יהיה האלהים הכל בכל׃</verse>
				<verse number="29">כי מה־יעשו הנטבלים בעד המתים אם־אמת הוא שהמתים קום לא־יקומו למה־זה יטבלו בעד המתים׃</verse>
				<verse number="30">ולמה זה אנחנו בסכנה בכל־שעה׃</verse>
				<verse number="31">בתהלתנו אשר יש־לי במשיח ישוע אדנינו מעיד אני עלי כי־מת אנכי בכל־יום ויום׃</verse>
				<verse number="32">אם־לפי דרכו של־אדם נלחמתי עם־החיות הרעות באפסוס מה־תועלת יש־לי אם־המתים לא יקומו נאכלה ונשתה כי־מחר נמות׃</verse>
				<verse number="33">אל־נא תתעו חברת אנשים רעים משחתת מדות טבות׃</verse>
				<verse number="34">הקיצו במישרים משכרון ואל־תחטאו כי־יש אנשים אשר אין־בהם דעת אלהים לבשתכם אני אמר זאת׃</verse>
				<verse number="35">ואם־יאמר איש איך יקומו המתים ובאיזה גוף יבואו׃</verse>
				<verse number="36">אתה הסכל הן מה־שתזרע לא יחיה בלתי אם־ימות׃</verse>
				<verse number="37">ומה־שתזרע אינך זרע את־הגוף אשר יהיה כי אם־כגרגר ערם של־חטה או של־אחד הזרעים׃</verse>
				<verse number="38">והאלהים יתן־לו גוף כפי רצונו ולכל־זרע וזרע את־גופו למינהו׃</verse>
				<verse number="39">לא כל־הבשר בשר אחד הוא כי מין אחר הוא בשר האדם ומין אחר בשר הבהמה ומין אחר בשר הדגה ומין אחר בשר העוף׃</verse>
				<verse number="40">ויש גופות שבשמים וגופות שבארץ אבל אחר הוא כבוד הגופות שבשמים ואחר הוא כבוד הגופות שבארץ׃</verse>
				<verse number="41">אחר הוא כבוד השמש ואחר הוא כבוד הירח ואחר הוא כבוד הכוכבים כי־כוכב מכוכב נבדל בכבודו׃</verse>
				<verse number="42">וכן גם־בתחית המתים הן יזרע בכליון ויקום בלא־כליון׃</verse>
				<verse number="43">יזרע בבזיון ויקום בכבוד יזרע בחלשה ויקום בגבורה׃</verse>
				<verse number="44">יזרע גוף נפשי ויקום גוף רוחני יש גוף נפשי ויש גוף רוחני׃</verse>
				<verse number="45">כן גם־כתוב ויהי האדם הוא אדם הראשון לנפש חיה אדם האחרון לרוח מחיה׃</verse>
				<verse number="46">אבל לא של־הרוח היא הראשונה אלא של־הנפש ואחרי־כן של־הרוח׃</verse>
				<verse number="47">האדם הראשון מן־האדמה הוא של־עפר והאדם השני הוא האדון מן־השמים׃</verse>
				<verse number="48">וכמו אשר הוא מעפר ככה גם־אשר הם מעפר וכמו אשר הוא מן־השמים ככה גם־אשר הם מן־השמים׃</verse>
				<verse number="49">וכאשר לבשנו דמות האדם אשר מעפר כן נלבש גם־דמות האדם אשר מן־השמים׃</verse>
				<verse number="50">וזאת אני אמר אחי כי־בשר ודם לא־יוכל לרשת את־מלכות האלהים ואשר יכלה לא יירש את אשר לא־יכלה׃</verse>
				<verse number="51">הנה סוד אגידה לכם הן לא כלנו נישן המות אבל כלנו נתחלף׃</verse>
				<verse number="52">ברגע אחד כהרף עין כתקע השופר האחרון כי יתקע בשופר והמתים יחיו בלי כליון ואנחנו נתחלף׃</verse>
				<verse number="53">כי מה־שעתה לכליון לבוש ילבש אל־כליון ואשר ימות לבוש ילבש אל־מות׃</verse>
				<verse number="54">וכשילבש מה־שעתה לכליון אל־כליון ומה־שעתה למות ילבש אל־מות אז יהיה דבר־הכתוב בלע המות לנצח׃</verse>
				<verse number="55">איה עקצך המות איה שאול נצחונך׃</verse>
				<verse number="56">עקץ המות הוא החטא וכח החטא היא התורה׃</verse>
				<verse number="57">אבל תודות לאלהים אשר נתן־לנו הנצחון על־ידי אדנינו ישוע המשיח׃</verse>
				<verse number="58">על־כן אחי חביבי התכוננו בל־תמוטו והרבו בכל־עת בעבודת אדנינו מדעתכם כי־לא לריק עמלכם באדנינו׃</verse>
			</chapter>
			<chapter number="16">
				<verse number="1">ועל־דבר קבוץ התרומות לעזרת הקדושים כאשר תקנתי לקהלות אשר בגלטיא כן תעשו גם־אתם׃</verse>
				<verse number="2">בכל־אחד בשבת יניח אצלו איש איש מכם ויאצר את־אשר עלה בידו למען אשר בבאי לא יקבץ עוד׃</verse>
				<verse number="3">ואני בבאי את־אשר תמצאו נאמנים עם־אגרות אשלח אתם להביא את־נדבתכם לירושלים׃</verse>
				<verse number="4">ואם־שוה הטרח שגם אנכי אלך שמה אתי ילכו׃</verse>
				<verse number="5">ואני אבא אליכם אחרי עברי את־מקדוניא כי את־מקדוניא אעברה׃</verse>
				<verse number="6">ואולי אשב עמכם ימים אחדים או כל־ימי הסתו למען תלוני אל־אשר אלך שמה׃</verse>
				<verse number="7">כי כעת אין רצוני לראתכם אך־בעברי כי־אקוה לשבת אצלכם זמן־מה אם־ירצה יהוה׃</verse>
				<verse number="8">אבל אשב באפסוס עד־חג השבועות׃</verse>
				<verse number="9">כי־נפתח לי פתח גדול ורב־פעלים ורבים המתקוממים׃</verse>
				<verse number="10">וכי יבוא אליכם טימותיוס ראו־נא שיהיה עמכם בלי פחד כי־מלאכת יהוה הוא עשה כמו גם־אני׃</verse>
				<verse number="11">על־כן איש אל־יבז אתו אך שלחהו בשלום למען יבא אלי כי אחכה־לו עם־האחים׃</verse>
				<verse number="12">ואפולוס האח הנה הפצרתי־בו לבוא אליכם עם־האחים אך לא־היה ברצונו לבוא עתה אמנם בוא יבוא במצאו עת נכונה׃</verse>
				<verse number="13">שקדו ועמדו באמונה התאששו והתחזקו׃</verse>
				<verse number="14">וכל־דבריכם יעשו באהבה׃</verse>
				<verse number="15">ואבקשה מכם אחי הלא ידעתם את־בית אסטפנוס שהוא ראשית אכיא ויתנו את־נפשם לשרות הקדשים׃</verse>
				<verse number="16">לכן הכנעו גם־אתם מפני אנשים כאלה ומפני־כל אשר־יעבד עמהם ויעמל׃</verse>
				<verse number="17">והנני שמח בביאת אסטפנוס ופרטונטוס ואכיקוס כי המה מלאו את־אשר חסרתי אתכם׃</verse>
				<verse number="18">ויניחו את־רוחי ואת־רוחכם על־כן הוקירו אנשים כאלה׃</verse>
				<verse number="19">הקהלות אשר באסיא שאלות לשלומכם עקילס ופריסקילה וגם־הקהלה אשר בביתם מרבים לשאל לשלומכם באדנינו׃</verse>
				<verse number="20">האחים כלם שאלים לשלומכם שאלו לשלום איש את־רעהו בנשיקה הקדושה׃</verse>
				<verse number="21">שאלת שלומכם בידי אני פולוס׃</verse>
				<verse number="22">מי שלא יאהב את־האדון ישוע המשיח יחרם מרן אתא׃</verse>
				<verse number="23">חסד ישוע המשיח אדנינו יהי עמכם׃</verse>
				<verse number="24">ואהבתי את־כלכם במשיח ישוע אמן׃</verse>
			</chapter>
		</book>
		<book number="47">
			<chapter number="1">
				<verse number="1">פולוס שליח ישוע המשיח ברצון אלהים וטימותיוס אחינו אל־קהלת אלהים אשר בקורנתוס עם כל־הקדשים אשר באכיא׃</verse>
				<verse number="2">חסד לכם ושלום מאת האלהים אבינו ואדנינו ישוע המשיח׃</verse>
				<verse number="3">ברוך האלהים ואבי אדנינו ישוע המשיח אב הרחמים ואלהי כל־הנחמה׃</verse>
				<verse number="4">המנחם אתנו בכל־לחצנו עד־שנוכל לנחם הנלחצים בכל־לחץ בנחמה אשר אנחנו מנחמים בה מאת האלהים׃</verse>
				<verse number="5">כי כרב ענויי המשיח בנו כן תרבה נחמתנו על־ידי המשיח׃</verse>
				<verse number="6">והנה אם־נלחץ הוא לנחמתכם ולישועתכם אשר יראה כחה בסבלכם הענוים אשר נסבל אתן גם־אנחנו ואם־ננחם גם־הוא לנחמתכם ולישועתכם׃</verse>
				<verse number="7">ותקותנו בעדכם נכונה היא באשר ידענו כי כאשר חלק לכם בענוים כן גם־חלק לכם בנחמה׃</verse>
				<verse number="8">כי לא־נכחד מכם אחי את־צרתנו אשר מצאתנו באסיא אשר כבדה עלינו עד־למאד ויותר מכחנו עד כי־נואשנו מן־החיים׃</verse>
				<verse number="9">ואנחנו בלבבנו חרצנו לנו את־המות למען לא־נהיה בטחים בנפשנו כי אם־באלהים המחיה את־המתים׃</verse>
				<verse number="10">אשר הצילנו ממות כזה ועודנו מציל ולו אנחנו מקוים כי יוסיף להצילנו׃</verse>
				<verse number="11">בעזרכם אתנו בתפלתכם למען יודו רבים בעדנו על־מתנת החסד שהיתה לנו על־ידי רבים׃</verse>
				<verse number="12">כי זאת היא תהלתנו עדות לבבנו אשר בתם וישר אלהים התהלכנו בעולם וביותר אתכם ולא־בחכמת הבשר כי אם־בחסד אלהים׃</verse>
				<verse number="13">כי לא־נכתב לכם כי אם־מה־שאתם קראים או גם־ידעים׃</verse>
				<verse number="14">ואקוה כי כאשר ידעתם אתנו למקצת אף־תדעו עד־תכלית כי אנחנו תהלתכם כאשר גם־אתם תהלתנו ביום אדנינו ישוע׃</verse>
				<verse number="15">ובבטחון הזה חפצתי לבוא אליכם מראש למען תקבלו טובה פעמים׃</verse>
				<verse number="16">לעבר בתוככם אל־מקדוניא ולשוב ממקדוניא אליכם ואתם תשלחוני אל־ארץ יהודה׃</verse>
				<verse number="17">ועתה הכי נמהר הייתי בעצתי אם־אשר יעצתי לפי הבשר יעצתי והיה אצלי פעם הן הן ופעם לא לא׃</verse>
				<verse number="18">אכן נאמן האלהים כי־דברנו אליכם לא היה הן ולא׃</verse>
				<verse number="19">כי בן־האלהים ישוע המשיח הנקרא בתוככם על־ידינו על־ידי ועל־ידי סלונוס וטימותיוס הוא לא היה הן ולא כי־היו היה בו רק־הן׃</verse>
				<verse number="20">כי כל־הבטחות האלהים כלן בו היו הן ובו היו אמן לכבוד האלהים על־ידינו׃</verse>
				<verse number="21">והמכונן אותנו אתכם במשיח ואשר משחנו הוא האלהים׃</verse>
				<verse number="22">אשר גם־חתמנו ואשר נתן בלבנו את ערבון הרוח׃</verse>
				<verse number="23">ואני את־האלהים אקרא להיות עד לנפשי כי בעבור היותי חס עליכם לא־באתי עוד לקורנתוס׃</verse>
				<verse number="24">לא שנמשל באמונתכם כי אם־עזרים אנחנו לשמחתכם כי באמונה עמדתם׃</verse>
			</chapter>
			<chapter number="2">
				<verse number="1">ואני גמרתי בלבי לבלתי שוב־עוד אליכם בעצבת׃</verse>
				<verse number="2">כי אם־אני אעציבכם מי אפוא ישמחני בלתי אם־הנעצב על־ידי׃</verse>
				<verse number="3">וזאת כתבתי לכם פן־יהיה לי בבואי עצב מאלה אשר היה־לי לשמח עליהם ובטח אני בכלכם כי שמחתי היא שמחת כלכם׃</verse>
				<verse number="4">כי מרב צרת לבי ומצוקה כתבתי לכם ובדמעות הרבה ולא להעציבכם רק למען תדעו האהבה היתרה אשר אהבתי אתכם׃</verse>
				<verse number="5">ואם־יש איש אשר העציב לא־אתי העציב אלא כלכם פן־אפריז על־המדה העציב למקצת׃</verse>
				<verse number="6">ודי לאיש כמהו התוכחה ההיא מאת הרבים׃</verse>
				<verse number="7">ועתה להפך תסלחו ותנחמו כדי שלא יתבלע האיש בגדל העצבון׃</verse>
				<verse number="8">על־כן אבקשה מכם לגמל עליו גמולת אהבה׃</verse>
				<verse number="9">כי לבעבור זאת גם־כתבתי למען אדע את־תמתכם אם־בכל תשמעון׃</verse>
				<verse number="10">ואיש אשר תסלחו לו אסלח־לו גם־אני כי גם־אנכי אם־סלחתי דבר סלחתי לו למענכם בפני המשיח׃</verse>
				<verse number="11">פן־יונה אתנו השטן כי לא־נעלמו מאתנו מזמותיו׃</verse>
				<verse number="12">ואני בבאי לטרואס על־דבר בשורת המשיח אף כי־נפתח־לי פתח באדנינו׃</verse>
				<verse number="13">לא־היתה רוחה לרוחי על אשר לא־מצאתי שם את־טיטוס אחי ואני נפרדתי מהם ויצאתי ללכת אל־מקדוניא׃</verse>
				<verse number="14">אבל תודות לאלהים הנתן לנו בכל־עת נצחון במשיח ומפיץ על־ידינו את־ריח דעתו בכל־מקום׃</verse>
				<verse number="15">כי־ריח ניחח המשיח אנחנו לאלהים גם בתוך הנושעים וגם בתוך האבדים׃</verse>
				<verse number="16">לאלה ריח מות למות ולאלה ריח חיים לחיים ומי־זה ראוי לכך׃</verse>
				<verse number="17">כי אנחנו איננו כמו הרבים העשים סחורה בדבר האלהים כי אם־מתוך ישר לבב ומאלהים לפני אלהים נדבר במשיח׃</verse>
			</chapter>
			<chapter number="3">
				<verse number="1">הנחל עוד לשבח עצמנו האם־נצטרך כמקצת אנשים לאגרות אליכם או מכם המזכירות אתנו לשבח׃</verse>
				<verse number="2">אתם אגרתנו הכתובה בלבבנו ונודעה ונקראה לכל־אדם׃</verse>
				<verse number="3">כי בידוע שאתם אגרת המשיח ערוכה על־ידי שרותנו כתובה לא בדיו כי אם־ברוח אלהים חיים ולא על־לוחות אבן כי אם־על־לוחות בשר הלב׃</verse>
				<verse number="4">וכזה בטחוננו באלהים על־ידי המשיח׃</verse>
				<verse number="5">יען אשר לא־נוכל אנחנו לדין דין מעצמנו כי יכלתנו מאת האלהים היא׃</verse>
				<verse number="6">אשר הכשיר אתנו למשרתי ברית חדשה לא של־האתיות אלא של־הרוח כי־האות ימית והרוח יחיה׃</verse>
				<verse number="7">ואם־שרות המות החרות באותיות על־האבן נראה בכבוד עד־שלא יכלו בני ישראל להביט אל־פני משה מפני כבוד פניו העמד להבטל׃</verse>
				<verse number="8">כמה יגדל כבוד שרות הרוח׃</verse>
				<verse number="9">כי אם־השרות אשר לחיב כבוד הוא כמה יעדף בכבוד השרות אשר לזכות׃</verse>
				<verse number="10">כי אף־הנכבד איננו נחשב לכבוד לעמת הכבוד הנעלה הזה׃</verse>
				<verse number="11">כי אם־הדבר העמד להבטל יש־לו כבוד הדבר הקים על־אחת כמה וכמה׃</verse>
				<verse number="12">על־כן בהיות לנו תקוה כזאת פתחון פינו רב הוא׃</verse>
				<verse number="13">ולא כמשה אשר נתן מסוה על־פניו פן־יביטו בני ישראל אל־סוף העמד להבטל׃</verse>
				<verse number="14">אבל נטמטמו דעותיהם כי עד־היום הזה בקראם הברית הישנה נשאר ולא־גלה המסוה ההוא אשר לא יוסר כי אם־במשיח׃</verse>
				<verse number="15">אבל עד־היום הזה בקראם את־משה מונח מסוה על־לבם׃</verse>
				<verse number="16">וכשיפנו אל־האדון יוסר המסוה׃</verse>
				<verse number="17">והאדון הוא הרוח ובאשר רוח האדון שם החרות׃</verse>
				<verse number="18">ואנחנו כלנו בפנים מגלים ראים את־כבוד האדון כבמראה ונחלף אל־עצם דמות ההיא מכבוד אל־כבוד כהחלף מאת אדון הרוח׃</verse>
			</chapter>
			<chapter number="4">
				<verse number="1">על־כן בהיות לנו השרות הזה כאשר חננו לא נחת׃</verse>
				<verse number="2">כי אם־מאסנו בסתרי הבשת שלא להתהלך בערמה ולא לזיף את־דבר האלהים אלא בהראות האמת נזכיר אתנו לטוב נגד דעת כל־בני אדם לפני האלהים׃</verse>
				<verse number="3">וגם כי־נעלמה בשורתנו נעלמה היא מן־האבדים׃</verse>
				<verse number="4">אשר אלהי העולם הזה עור בהם את־דעות הסוררים לבלתי זרח להם נגה בשורת כבוד המשיח אשר הוא צלם האלהים׃</verse>
				<verse number="5">כי לא אתנו מכריזים אנחנו כי אם־את־המשיח ישוע לאמר הוא האדון ואנחנו עבדיכם למען ישוע׃</verse>
				<verse number="6">כי האלהים אשר אמר ויפע אור מחשך הוא הופיע בלבנו להפיץ אור דעת כבוד האלהים אשר בפני המשיח׃</verse>
				<verse number="7">אבל יש־לנו האוצר הזה בכלי חרש למען אשר־תהיה הגבורה היתרה לאלהים ולא מאתנו׃</verse>
				<verse number="8">נלחצים אנחנו בכל ולא נדכאים דאגים ולא נואשים׃</verse>
				<verse number="9">נרדפים ולא נטושים משלכים ולא אבדים׃</verse>
				<verse number="10">ונשאים בכל־עת מיתת האדון ישוע בגויתנו למען יגלו גם־חיי ישוע בגויתנו׃</verse>
				<verse number="11">כי אנחנו החיים נמסרים תמיד למות בעבור ישוע למען יגלו גם־חיי ישוע בבשרנו בשר התמותה׃</verse>
				<verse number="12">לכן בנו יאמץ המות ובכם החיים׃</verse>
				<verse number="13">ובהיות לנו הרוח ההוא של־האמונה כדבר הכתוב האמנתי כי־אדבר גם־אנחנו נאמין ועל־כן נדבר׃</verse>
				<verse number="14">באשר ידענו כי המעיר את־האדון ישוע יעיר גם־אתנו על יד־ישוע ויעמידנו עמכם׃</verse>
				<verse number="15">כי כל־זאת למענכם למען אשר־ירבה החסד על־ידי רבים ותפרץ התודה לכבוד האלהים׃</verse>
				<verse number="16">ובעבור זאת לא נחת ואף אם־יכלה בנו האדם החיצון הנה האדם הפנימי יתחדש יום יום׃</verse>
				<verse number="17">כי לחצנו אשר הוא קל ואך לרגע יביא לנו כבוד עולמים גדול ורב עד־למאד׃</verse>
				<verse number="18">אשר לא נביט אל־הדברים הנראים כי אם־אל־אשר אינם נראים כי הנראים לשעה המה ואשר אינם נראים הם לעולם׃</verse>
			</chapter>
			<chapter number="5">
				<verse number="1">הן ידענו כי בהרס בית אהלנו אשר בארץ יש־לנו בנין מאת האלהים בית אשר איננו מעשה ידים והוא לעולם בשמים׃</verse>
				<verse number="2">כי גם־עתה נאנחים ונכספים אנחנו להתעטף בביתנו אשר מן־השמים׃</verse>
				<verse number="3">באשר אחרי לבשנהו לא נמצא ערמים׃</verse>
				<verse number="4">כי גם־עתה באהלנו זה נאנח מפני הכבד ולא חפצנו להתפשט כי אם־להתעטף למען יבלע המות על־ידי החיים׃</verse>
				<verse number="5">והמכין אתנו לזאת הוא האלהים אשר אף־נתן לנו את־ערבון הרוח׃</verse>
				<verse number="6">לכן בטוחים אנחנו בכל־עת וידעים כי כל־עוד שמושבנו בגוף רחוקים אנחנו מן־האדון׃</verse>
				<verse number="7">כי באמונה נתהלך ולא בראות עינים׃</verse>
				<verse number="8">אמנם בטוחים אנחנו ונבחרה־לנו להתרחק מן־הגוף ולהיות קרובים אל־האדון׃</verse>
				<verse number="9">על־כן גם־נשתדל אם־קרובים אם־רחוקים להיות לו לרצון׃</verse>
				<verse number="10">כי כלנו עתידים להראות לפני כסא־דין המשיח למען יקבל איש איש כפי פעלו בחיי גופו אם־טוב ואם־רע׃</verse>
				<verse number="11">ועתה יען אשר ידענו יראת האדון נדבר על־לב בני אדם ולאלהים אנחנו גלוים ואקוה כי־גלוים אנחנו גם במדעכם׃</verse>
				<verse number="12">כי אין אנחנו משתבחים שנית אליכם אך נתנים לכם סבה להתפאר בנו לנגד המתפארים בפנים ולא בלב׃</verse>
				<verse number="13">כי אם־השתגענו לאלהים היתה־זאת ואם־השכלנו לכם היתה׃</verse>
				<verse number="14">כי־אהבת המשיח דחקת אתנו בהיותנו דנים אשר אם־מת אחד בעד כלם כלם מתו׃</verse>
				<verse number="15">ובעד כלם מת למען לא־יחיו החיים עוד לנפשם כי אם־לאשר מת ויקם בעדם׃</verse>
				<verse number="16">לכן מעתה אנחנו לא־נדע איש לפי הבשר וגם אם־ידענו את־המשיח לפי הבשר מעתה לא־נדעהו עוד׃</verse>
				<verse number="17">ובכן מי שהוא במשיח בריאה חדשה הוא הישנות עברו והנה הכל נהיה לחדש׃</verse>
				<verse number="18">והכל מאת האלהים המרצה אתנו לעצמו על־ידי ישוע המשיח ויתן־לנו שרות הרצוי׃</verse>
				<verse number="19">יען אשר אלהים היה במשיח מרצה את־העולם לעצמו ולא־חשב להם את־פשעיהם וישם בנו את־דבר הרצוי׃</verse>
				<verse number="20">לכן מליצי המשיח אנחנו וכאלו האלהים מזהיר אתכם על־ידנו נבקש מכם בעד המשיח התרצו־נא אל־האלהים׃</verse>
				<verse number="21">כי את־אשר לא־ידע חטאת אתו עשה לחטאת בעדנו למען נהיה־בו אנחנו לצדקת אלהים׃</verse>
			</chapter>
			<chapter number="6">
				<verse number="1">ואנחנו כעזרים נזהירה אתכם שלא תקבלו לריק את־חסד אלהים׃</verse>
				<verse number="2">כי הוא אומר בעת רצון עניתיך וביום ישועה עזרתיך הנה עתה עת רצון הנה עתה יום ישועה׃</verse>
				<verse number="3">ואין אנחנו נתנים מכשול במאומה פן־יהיה שרותנו לנאצה׃</verse>
				<verse number="4">כי אם־נראה בכל־דבר כמשרתי אלהים בסבלנות רבה בלחץ ובצרות ובמצוקות׃</verse>
				<verse number="5">במכות ובמוסרות ובמהומות בתלאות בשקידות ובצומות׃</verse>
				<verse number="6">בטהרה ובדעת ובארך רוח ובחסד וברוח הקדש ובאהבה לא צבועה׃</verse>
				<verse number="7">בדבר האמת ובגבורת אלהים בכלי נשק הצדקה מימין ומשמאל׃</verse>
				<verse number="8">בכבוד ובקלון בשם־רע ובשם־טוב כמתעים ובכל־זאת נאמנים׃</verse>
				<verse number="9">כאינם ידועים וגם־ידועים כמתים והננו חיים כמיסרים ולא מומתים׃</verse>
				<verse number="10">כנעצבים ובכל־עת שמחים כרשים ומעשירי רבים כאשר אין־להם־מאומה ויש להם כל׃</verse>
				<verse number="11">פינו פתוח לכם אנשי קורנתוס ורחב לבנו׃</verse>
				<verse number="12">לא־צר מקומכם בנו אך־צר המקום במעיכם׃</verse>
				<verse number="13">והיה זה גמולי כמו אל־בנים אנכי מדבר אם־תרחיבו לבבכם גם־אתם׃</verse>
				<verse number="14">אל־תהיו משכי על זר עם־חסרי אמונה כי איזו שתפות יש לצדקה עם־העול ואיזו התחברות לאור עם־החשך׃</verse>
				<verse number="15">ואיזו הסכמה למשיח עם־בליעל או מה חלק המאמין עם־שאיננו מאמין׃</verse>
				<verse number="16">ואיזה דבק יש להיכל אלהים עם־האלילים כי־אתם היכל אלהים חיים כמו שאמר האלהים ושכנתי והתהלכתי בתוכם והייתי להם לאלהים והם יהיו־לי לעם׃</verse>
				<verse number="17">על־כן צאו מתוכם והברו נאם־יהוה וטמא אל־תגעו ואני אקבץ אתכם׃</verse>
				<verse number="18">והייתי לכם לאב ואתם תהיו־לי לבנים ולבנות נאם־יהוה צבאות׃</verse>
			</chapter>
			<chapter number="7">
				<verse number="1">לכן חביבי בהיות לנו ההבטחות האלה נטהרה את־עצמנו מכל־טמאת בשר ורוח להשלים קדשתנו ביראת אלהים׃</verse>
				<verse number="2">תנו־לנו מקום בלבבכם לא חמסנו איש לא חבלנו איש לא עשקנו איש׃</verse>
				<verse number="3">לא לחיב אתכם אני מדבר הלא הקדמתי לאמר כי אתם בלבנו יחד למות ויחד לחיות׃</verse>
				<verse number="4">רב בטחוני עליכם רבה תהלתי בכם מלאתי נחמה שבעתי שמחות בכל־לחצנו׃</verse>
				<verse number="5">כי גם־בבאנו אל־מקדוניא לא־היתה מרגעה לבשרנו רק־נלחצנו בכל מחוץ מלחמות ומחדרים אימה׃</verse>
				<verse number="6">אבל האלהים המנחם את־השפלים נחם אתנו בבוא טיטוס׃</verse>
				<verse number="7">ולא בבואו לבד כי אם־גם בנחמה אשר נחם בכם בהגידו לנו את־ערגתכם ואת־אבלכם ואת־קנאתכם לי ובכן הוספתי לשמוח׃</verse>
				<verse number="8">כי גם־אם־העצבתי אתכם באגרת אינני מתחרט גם כי־התחרטתי לפני מזה בראותי כי־האגרת ההיא העציבה אתכם ואף אם־לשעה׃</verse>
				<verse number="9">עתה אני שמח לא על־אשר נעצבתם כי אם־על־אשר נעצבתם לתשובה כי נעצבתם כרצון אלהים למען לא־תשאו נזק במאומה על־ידנו׃</verse>
				<verse number="10">כי העצבת שהיא כרצון אלהים תפעל תשובה לישועה אשר איש לא יתחרט עליה אבל עצבת העולם פעלת את־המות׃</verse>
				<verse number="11">כי ראו־נא את אשר־נעצבתם כרצון אלהים כמה הביא אתכם זה לידי זריזות גם להתנצלות גם־לרגז גם ליראה גם לערגה גם לקנאה גם לנקמה ובכל הוכחתם כי־נקיים אתם בדבר ההוא׃</verse>
				<verse number="12">לכן גם אם־כתבתי לכם לא כתבתי בעבור העלב ולא בעבור הנעלב רק למען תגלה בכם זריזותנו בעדכם לפני האלהים׃</verse>
				<verse number="13">ובעבור־זאת נחמנו בנחמתכם ועוד שמחה יתרה היתה לנו בשמחת טיטוס כי־הונח רוחו על־ידי כלכם׃</verse>
				<verse number="14">כי במה־שהתהללתי לפניו בכם לא נכלמתי כי כמו שדברנו הכל אליכם באמת כן גם־תהלתנו אל־טיטוס היתה אמת׃</verse>
				<verse number="15">וביותר מעיו המו לכם בזכרו את־משמעת כלכם ואת אשר קבלתם אתו ביראה ובחרדה׃</verse>
				<verse number="16">לכן אני שמח כי בכל־דבר יאמץ לבי בכם׃</verse>
			</chapter>
			<chapter number="8">
				<verse number="1">והננו מודיעים אתכם אחי את־חסד אלהים הנתן בקהלות מקדוניא׃</verse>
				<verse number="2">כי ברב־נסיון הלחץ רבתה שמחתם ודחק רישם הרבה להראות עשר נדבתם׃</verse>
				<verse number="3">כי מעיד אנכי אשר לפי כחם ויותר מכחם התנדבו׃</verse>
				<verse number="4">ויבקשו ממנו ברב־תחנונים להיות חברינו בגמילות חסדם לעזרת הקדשים׃</verse>
				<verse number="5">ולא כאשר הוחלנו כי אם־את־עצמם נתנו בראשונה לאדון וגם־לנו ברצון האלהים׃</verse>
				<verse number="6">עד כי־בקשנו מן־טיטוס כאשר החל כן גם־לגמור בכם את־גמילות החסד הזאת׃</verse>
				<verse number="7">אבל כאשר הותרתם בכל באמונה ובדבור ובדעת ובכל־זריזות ובאהבתכם אתנו כן גם־תותירו בחסד הזה׃</verse>
				<verse number="8">ואינני אמר זאת בדרך צווי כי אם־לבחן על־ידי זריזות אחרים גם את־אמתת אהבתכם׃</verse>
				<verse number="9">כי־ידעים אתם את־חסד אדנינו ישוע המשיח כי בהיותו עשיר נעשה רש בעבורכם למען תעשירו על־ידי רישו׃</verse>
				<verse number="10">ואחוה את־דעתי בדבר הזה כי־זאת להועיל לכם אשר הקדמתם כבר בשנה שעברה לא לעשות בלבד כי גם־לחפץ׃</verse>
				<verse number="11">ועתה גם־השלימו את־המעשה למען כאשר התנדבתם לעשות כן גם־תגמרו כפי יכלתכם׃</verse>
				<verse number="12">כי בהמצא לאיש רוח נדיבה רצויה היא לפי מה־שיש לו ולא־לפי מה־שאין לו׃</verse>
				<verse number="13">כי לא למען תהיה רוחה לאחרים ולכם צוקה כי אם־בשווי ימלא יתרכם בעת הזאת את־מחסורם׃</verse>
				<verse number="14">למען גם־יתרם יהיה למלא מחסורכם כדי להשות׃</verse>
				<verse number="15">ככתוב לא העדיף המרבה והממעיט לא החסיר׃</verse>
				<verse number="16">ותודות לאלהים הנותן גם־בלב טיטוס לשקד עליכם בשקידה כזאת׃</verse>
				<verse number="17">כי שמע לבקשתנו ובשקידתו היתרה הלך אליכם מרצון נפשו׃</verse>
				<verse number="18">ועמו יחדו שלחנו האח אשר יצא שבחו בבשורה בכל־הקהלות׃</verse>
				<verse number="19">ומלבד זאת גם־נבחר הוא מאת הקהלות ללכת אתנו להביא החסד הזה הגבוי על־ידינו לכבוד האדון ולאמץ לבבכם׃</verse>
				<verse number="20">ונשמר בזאת שלא יוציא איש עלינו דבה רעה בשפעת המתנה הזאת הגבויה על־ידינו׃</verse>
				<verse number="21">כי־משגיחים אנחנו על־הטוב לא לפני האדון לבד כי גם־לפני האדם׃</verse>
				<verse number="22">ונשלח עמהם את־אחינו אשר בחנו את־שקידתו פעמים רבות בדברים הרבה ועתה הוא שקוד עוד יותר בגדל בטחונו עליכם׃</verse>
				<verse number="23">אם־לטיטוס הנה חברי הוא ועזרי בכם ואם־לאחינו הנה שלוחי הקהלות הם ותפארת המשיח׃</verse>
				<verse number="24">על־כן הראו והוכיחו להם לפני הקהלות את־אהבתכם ואת־תהלתנו עליכם׃</verse>
			</chapter>
			<chapter number="9">
				<verse number="1">אמנם אין־צרך לכתב אליכם על־דבר השרות אשר לעזרת הקדשים׃</verse>
				<verse number="2">כי ידעתי את־נדיבתכם אשר עליה אני מתהלל בכם לפני אנשי מקדוניא לאמר אכיא מוכנה היא משנה שעברה ותער הקנאה היוצאת מכם את־רוח רבם׃</verse>
				<verse number="3">אבל שלחתי את־האחים פן־תהיה לריק תהלתנו עליכם בדבר הזה ולמען תהיו מוכנים כאשר אמרתי׃</verse>
				<verse number="4">פן־בבוא אתי אנשים ממקדוניא ימצאו אתכם לא־מוכנים ונבוש אנחנו ואינני אמר אתם בבטחון הזה אשר התהללנו בו׃</verse>
				<verse number="5">על־כן היה נכון בעיני לבקש מן־האחים כי־יקדמו ללכת אליכם ויכינו את־ברכתכם המיועדה מלפנים למען תהיה מוכנת כעין ברכה ולא כעין כילות׃</verse>
				<verse number="6">כי הנה הזרע בצמצום גם־יקצר בצמצום והזרע בברכות גם־יקצר בברכות׃</verse>
				<verse number="7">וכל־איש כאשר ידבנו לבו לא מצער ולא מאנס כי הנתן בלב שמח יאהבנו אלהים׃</verse>
				<verse number="8">ואלהים יכל להרעיף עליכם בשפע כל־חסד עד־כי יהיה לכם בכל־עת די ספוקכם בכל ותותירו בכל־מעשה טוב׃</verse>
				<verse number="9">ככתוב פזר נתן לאביונים צדקתו עמדת לעד׃</verse>
				<verse number="10">והנתן זרע לזרע ולחם לאכל יתן וירבה את־זרעכם ויפריא תנובות צדקתכם׃</verse>
				<verse number="11">למען תעשירו בכל לכל־התמימות הפעלת תודה לאלהים על־ידינו׃</verse>
				<verse number="12">כי־שרות העבודה הזאת לא לבד ימלא את־מחסרי הקדשים כי גם־יודו רבים לאלהים בשרותכם הנאמן הזה׃</verse>
				<verse number="13">ויכבדו את־האלהים על־משמעת הודאתכם לבשורת המשיח ועל־תמת התחברותכם אליהם ואל־כלם׃</verse>
				<verse number="14">והם בהתחננם בעדכם נכספים לכם בעבור חסד האלהים אשר גבר עליכם׃</verse>
				<verse number="15">ותודה לאלהים על־מתנתו העצומה מספר׃</verse>
			</chapter>
			<chapter number="10">
				<verse number="1">ואני פולוס הנני מזהיר אתכם בענות המשיח וחמלתו אשר פנים בפנים שפל אני בתוככם וברחקי תקיף עמכם׃</verse>
				<verse number="2">ואתחננה שלא אצטרך בבאי להיות תקיף בבטחון ההוא אשר אחשב להתגבר־בו נגד האנשים החשבים אתנו כמתהלכים לפי הבשר׃</verse>
				<verse number="3">כי בלכתנו בבשר לא נלחם לפי הבשר׃</verse>
				<verse number="4">כי־כלי מלחמתנו אינם של־הבשר כי אם־חזקים הם לאלהים להרס מבצרים׃</verse>
				<verse number="5">באשר הרסים אנחנו תחבלות וכל־מרום המתנשא נגד דעת האלהים ושובים כל־מזמה למשמעת המשיח׃</verse>
				<verse number="6">ונכונים לנקם נקמה מאת כל־מרי אם־תשלם משמעתכם׃</verse>
				<verse number="7">התשפטו למראה פנים איש כי יבטח להיות למשיח ישוב וידין בלבו כי־כאשר הוא למשיח כן למשיח גם־אנחנו׃</verse>
				<verse number="8">וגם כי־אתהלל מעט יותר על־דבר הרשות אשר נתן־לנו האדון לבנותכם ולא לשחתכם לא אבוש׃</verse>
				<verse number="9">למען לא אראה כמאים אתכם על־ידי האגרות׃</verse>
				<verse number="10">כאמרם הן האגרות קשות הנה וחזקות אבל הגוף בהיותו לנגדנו חלוש הוא וניבו נבזה׃</verse>
				<verse number="11">ידע־נא האמר כזאת כי־כמו שאנחנו בדבור על־ידי אגרות בהיותנו רחוקים כן גם־בפעל אנחנו בהיותנו קרובים׃</verse>
				<verse number="12">כי אל־נעז פנינו לכלל אתנו עם־האנשים המשבחים נפשם או לערך אתנו לאלה אכן נבערו מדעת המדדים את־נפשם בנפשם וערכים את־נפשם לנפשם׃</verse>
				<verse number="13">ואנחנו לא נתגדל לבלי־מדה כי אם־כפי מדת הגבול אשר חלק לנו האלהים לחק להגיע גם־עדיכם׃</verse>
				<verse number="14">כי לולא הגענו עדיכם לא נשתרע למעלה מערכנו הלא כבר קדמנו גם־אתכם בבשורת המשיח׃</verse>
				<verse number="15">לא נתגדל לבלי־מדה ביגיעת אחרים אבל יש־לנו התקוה כי־ברבות אמונתכם נכבד בכם כפי גבולנו עד־למעלה׃</verse>
				<verse number="16">כדי־לבשר הבשורה גם־להלאה מכם ולא להתהלל במה־שמוכן כבר בגבול אחרים׃</verse>
				<verse number="17">והמתהלל יתהלל ביהוה׃</verse>
				<verse number="18">כי לא המשבח נפשו משבח הוא כי אם־אשר ישבחנו יהוה׃</verse>
			</chapter>
			<chapter number="11">
				<verse number="1">אחלי תשאו מעט אולתי ואף־אמנם תשאוני׃</verse>
				<verse number="2">כי מקנא אני לכם קנאת אלהים כי ארשתי אתכם לאיש אחד להעמיד אתכם בתולה טהורה לפני המשיח׃</verse>
				<verse number="3">אך ירא אנכי פן כאשר השיא הנחש בערמתו את־חוה כן תשטינה גם־מחשבותיכם מן־התמימות אשר עם־המשיח׃</verse>
				<verse number="4">כי אם־יבא הבא והגיד לכם ישוע אחר אשר לא הגדנהו או אם־תקחו רוח אחר אשר לא־לקחתם אתו או־בשורה אחרת אשר לא־קבלתם אתה כי עתה היטב תשאהו׃</verse>
				<verse number="5">אולם אחשב אשר־אינני נפל במאומה מהשליחים הגדולים כל־כך׃</verse>
				<verse number="6">ואף אם־בער אנכי בדבור אינני בער בדעת כי אם־בכל נגלינו אליכם בפני כל־אדם׃</verse>
				<verse number="7">או החטא חטאתי בהשפילי את־עצמי למען הגביהכם כי־בשרתי אתכם בלא־מחיר את־בשורת האלהים׃</verse>
				<verse number="8">קהלות אחרות שלותי בקחתי מהן שכר למען אשרתכם ובהיותי עמכם ואחסר לא הלאיתי אדם׃</verse>
				<verse number="9">כי את־מחסורי מלאו האחים בבאם ממקדוניא ובכל־דבר נשמרתי מהיות לכם למשא וגם אשמר׃</verse>
				<verse number="10">באמתו של־המשיח אשר־בי מעיד אני בכם כי תהלתי זאת לא־תכלא ממני בגלילות אכיא׃</verse>
				<verse number="11">על־מה־זה העל אשר אינני אהב אתכם האלהים יודע׃</verse>
				<verse number="12">אבל את אשר אני עשה אוסיף לעשות לבלתי תת־מקום למבקשים עלילה למען במה־שיתהללו בו ימצאו דומים לנו׃</verse>
				<verse number="13">כי אנשים כאלה שליחי שקר הם פעלי רמיה מתחפשים לשליחי המשיח׃</verse>
				<verse number="14">ואיננו פלא הלא השטן גם־הוא מתחפש למלאך האור׃</verse>
				<verse number="15">לכן אין־זה דבר גדול אם גם־משרתיו יתחפשו למשרתי הצדק אשר אחריתם תהיה לפי מעלליהם׃</verse>
				<verse number="16">ואשוב ואמר אל־נא יחשבני איש לסכל ואם־אין אף־כסכל קבלוני למען אתהלל מעט גם־אני׃</verse>
				<verse number="17">את אשר אדבר לא לפי דרך האדון אנכי מדבר כי אם־כמו בסכלות אעז ואתהלל׃</verse>
				<verse number="18">רבים מתהללים לפי הבשר לכן אתהלל אף־אני׃</verse>
				<verse number="19">כי־נשאים אתם ברצון את־הסכלים בהיותכם חכמים׃</verse>
				<verse number="20">הלא תשאו אם־יעביד אתכם איש אם־יבלע אם־ילכד אתכם אם־יתנשא אם־יכה אתכם על־פניכם׃</verse>
				<verse number="21">לחרפתנו אנכי אמר זאת כאלו היינו רפים אבל בכל־אשר ירהב איש להתהלל בסכלות אמר זאת ארהב גם־אנכי׃</verse>
				<verse number="22">עברים הם כן גם־אנכי ישראלים הם כן גם־אנכי זרע אברהם הם כן גם־אנכי׃</verse>
				<verse number="23">משרתי המשיח הם כמתהולל אמר אנכי יותר מהם יותר ביגיעות יותר למאד במכות יותר במוסרות ורב פעמים במצוקות מות׃</verse>
				<verse number="24">חמש פעמים ספגתי בידי היהודים ארבעים חסר אחת׃</verse>
				<verse number="25">שלש פעמים יסרתי בשוטים פעם אחת סקלתי ושלש פעמים נשברה־לי הספינה ואהי במצולות ים לילה ויום׃</verse>
				<verse number="26">במסעות רבים בסכנות נהרות בסכנות שדדים בסכנות מצד בני־עמי בסכנות מצד הגוים סכנות בעיר סכנות במדבר סכנות בים סכנות בתוך אחי שקר׃</verse>
				<verse number="27">בעמל ובתלאה בבלי־שנה פעמים הרבה ברעב ובצמא בצומות הרבה בקר ובעירום׃</verse>
				<verse number="28">מלבד שאר הדברים הבאים עלי יום יום והדאגה לכל־הקהלות׃</verse>
				<verse number="29">מי יחלש ואני לא אחלש מי יכשל ולא יבער לבי׃</verse>
				<verse number="30">אם־יש להתהלל אתהלל בחלשתי׃</verse>
				<verse number="31">האלהים אבי ישוע המשיח אדנינו המברך לעולמי עולמים הוא ידע כי לא אשקר׃</verse>
				<verse number="32">בדמשק שמר הנצב של־המלך ארטס את־עיר הדמשקיים ויבקש לתפשני׃</verse>
				<verse number="33">ובעד החלון הורידו אתי בסל מעל החומה ואמלט מידיו׃</verse>
			</chapter>
			<chapter number="12">
				<verse number="1">אמנם נצרכתי להתהלל ואף כי לא יועיל לי אבוא למראות האדון וחזינותיו׃</verse>
				<verse number="2">ידעתי איש במשיח זה ארבע־עשרה שנה אם־היה בגוף לא ידעתי או־מחוץ לגוף לא ידעתי האלהים יודע והאיש ההוא לקח עד־לרקיע השלישי׃</verse>
				<verse number="3">וידעתי את־האיש ההוא אם־בגוף או־מחוץ לגוף לא ידעתי האלהים יודע׃</verse>
				<verse number="4">אשר העלה אל־הפרדס וישמע דברים נסתרים אשר נמנע מאיש למללם׃</verse>
				<verse number="5">על־איש כמוהו אתהלל אך על־עצמי לא־אתהלל זולתי בחלשותי׃</verse>
				<verse number="6">כי לו־חפצתי להתהלל לא־אהיה סכל כי־אמת אדבר אבל אתאפק פן־יחשבני איש יותר ממה־שיראה בי או שישמע ממני׃</verse>
				<verse number="7">ולמען אשר לא אתרומם ברב־גדל החזינות נתן־לי סלון בבשרי מלאך השטן להכתני באגרוף למען לא אתרומם׃</verse>
				<verse number="8">על־זאת התחננתי שלש פעמים אל־האדון להסירו ממני׃</verse>
				<verse number="9">ויאמר אלי די־לך חסדי כי בחלשה תשלם גבורתי על־כן שמח לבי להתהלל בחלשותי למען תשרה עלי גבורת המשיח׃</verse>
				<verse number="10">לכן רצתה נפשי בחלשות ובחרפות ובצרות וברדיפות ובמצוקות בעד המשיח כי־כאשר חלשתי אז גבור אני׃</verse>
				<verse number="11">סכל הייתי בהתהללי אתם הכרחתם אתי תחת אשר־היה עליכם להזכירני לשבח כי לא־נפל אנכי במאומה מן־השליחים הגדולים כל־כך אף כי־כאין אנכי׃</verse>
				<verse number="12">הן־אתות השליח נעשו בקרבכם בכל־סבלנות באתות ובמופתים ובגבורות׃</verse>
				<verse number="13">כי־במה נגרעתם מן־הקהלות האחרות אם־לא הלאיתי אתכם סלחו־נא לי את־העולה הזאת׃</verse>
				<verse number="14">הנני מוכן לבוא אליכם פעם שלישית ולא אלאה אתכם כי לא אבקש את אשר לכם כי אם־אתכם כי הבנים אינם חיבים לאצר אוצרות לאבות כי אם־האבות לבנים׃</verse>
				<verse number="15">אבל אני בכל־חפץ לבבי אפזר את אשר לי ואף את נפשי אתן בעד נפשותיכם אף אם־תחת אהבתי לכם היתרה אתם תמעיטו את־אהבתכם אלי׃</verse>
				<verse number="16">אך אם־כן הוא ואני לא הכבדתי עליכם אולי כאיש ערום במרמה לכדתי אתכם׃</verse>
				<verse number="17">האף הוניתי אתכם ביד־אחד מאלה אשר שלחתי אליכם׃</verse>
				<verse number="18">בקשתי מן־טיטוס ושלחתי אתו את־האח הכי־הונה אתכם טיטוס הלא ברוח אחד התהלכנו הלא במעגל אחד׃</verse>
				<verse number="19">התחשבו עוד כי מתנצלים אנחנו אליכם לא כי־לפני האלהים נדבר במשיח וכל־זאת חביבי למען תבנו׃</verse>
				<verse number="20">כי ירא אנכי פן־בבאי לא־אמצא אתכם כאשר חפצתי ואתם גם־אתם לא־תמצאו אתי כאשר חפצתם פן־יהיה בכם מצה וקנאה ורגז ומריבות ודבה רעה ורכילות וגאות ומבוכה׃</verse>
				<verse number="21">פן־אשוב לבוא וישפילני אלהי אצלכם ואתאבל על־רבים אשר־חטאו כבר ולא שבו מן־הטמאה ומן־הזנות ומן־הזמה אשר עשו׃</verse>
			</chapter>
			<chapter number="13">
				<verse number="1">זאת הפעם השלישית אשר אבוא אליכם על־פי שנים עדים או שלשה עדים יקום כל־דבר׃</verse>
				<verse number="2">מקדם אמרתי בהיותי אצלכם בפעם השנית ומקדם אני אמר וכתב עתה ברחקי מכם לאשר חטאו לפני מזה ולכל הנשארים כי־בשובי לבוא לא אחוס׃</verse>
				<verse number="3">יען בקשכם לבחן את־המשיח המדבר בי אשר איננו חלש לכם כי אם־גבור הוא בתוככם׃</verse>
				<verse number="4">כי אם־גם־נצלב בחלשה אכן חי הוא בגבורת אלהים ואם גם־חלשים בו אנחנו אכן נחיה עמו בגבורת אלהים לנגדכם׃</verse>
				<verse number="5">נסו־נא אתכם אם־באמונה אתם בחנו אתכם או האינכם ידעים את־נפשכם כי ישוע המשיח בכם אם־לא כי־נמאסים אתם׃</verse>
				<verse number="6">אבל אקוה כי תדעו אשר אנחנו איננו נמאסים׃</verse>
				<verse number="7">ואני מתחנן אל־האלהים אשר לא־תעשו כל־רע לא למען נראה אנחנו נאמנים כי אם־למען תעשו אתם את־הטוב ואנחנו נהיה כנמאסים׃</verse>
				<verse number="8">כי אין אנחנו יכולים לעשות מאומה נגד האמת כי אם־בעד האמת׃</verse>
				<verse number="9">כי נשמח אם־חלשים אנחנו ואתם גבורים ועל־זאת גם־נתפלל על־אשר תכוננו׃</verse>
				<verse number="10">ובעבור זאת כתבתי את־אלה בהיותי ברחוק למען אשר־לא אצטרך בקרבי אליכם לדבר אתכם משפטים לפי הרשות אשר נתנה לי האדון לבנות ולא להרוס׃</verse>
				<verse number="11">ובכן אחי שמחו והתכוננו התנחמו ויהי לכם לב אחד אהבו השלום ואלהי האהבה והשלום יהי עמכם׃</verse>
				<verse number="12">שאלו לשלום איש את־רעהו בנשיקה הקדושה הקדושים כלם שאלים לשלומכם׃</verse>
				<verse number="13">חסד האדון ישוע המשיח ואהבת האלהים והתחברות רוח הקדש עם־כלכם אמן׃</verse>
			</chapter>
		</book>
		<book number="48">
			<chapter number="1">
				<verse number="1">פולוס השליח לא מבני אדם ולא על־ידי בן־אדם כי אם־על־ידי ישוע המשיח ואלהים האב אשר העירו מן־המתים׃</verse>
				<verse number="2">וכל־האחים אשר עמדי אל־הקהלות אשר בגלטיא׃</verse>
				<verse number="3">חסד לכם ושלום מאת האלהים אבינו ומאת אדנינו ישוע המשיח׃</verse>
				<verse number="4">אשר־נתן את־נפשו בעד חטאתינו לחלצנו מן־העולם הרע הזה כרצון אלהינו אבינו׃</verse>
				<verse number="5">אשר־לו הכבוד לעולמי עולמים אמן׃</verse>
				<verse number="6">תמה אני כי־סרתם מהר מאחרי הקרא אתכם בחסד המשיח אל־בשורה זרה׃</verse>
				<verse number="7">והיא איננה אחרת רק שיש אנשים העכרים אתכם וחפצים להפך את־בשורת המשיח׃</verse>
				<verse number="8">אבל גם־אנחנו או־מלאך מן־השמים אם־יבוא לבשר אתכם בשורה מבלעדי זאת אשר בשרנו אתכם חרם יהיה׃</verse>
				<verse number="9">כמו שאמרנו כבר כן־אמר עתה עוד־הפעם איש כי־יבשר אתכם בשורה מבלעדי אשר קבלתם חרם יהיה׃</verse>
				<verse number="10">ועתה המתרצה אנכי אל־בני אדם אם אל־האלהים או המבקש אנכי למצא־חן בעיני בני־אדם כי במצאי חן בעיני בני־אדם לא־אהיה עוד עבד המשיח׃</verse>
				<verse number="11">אבל מודיע אני אתכם אחי כי הבשורה אשר בשרתי לא־לפי דרך־אדם היא׃</verse>
				<verse number="12">כי גם אנכי לא קבלתיה מאדם ולא־למדוני אתה כי אם־בחזיון ישוע המשיח׃</verse>
				<verse number="13">כי הלא־שמעתם את־דרכי אשר התהלכתי מלפנים בין היהודים ואת אשר־רדפתי על־יתר את־עדת אלהים ואבדתיה׃</verse>
				<verse number="14">ואהי הולך וחזק בדת היהודית על־רבים מבני גילי בעמי בקנאתי הגדולה לקבלות אבותי׃</verse>
				<verse number="15">אך כאשר היה רצון האלהים אשר הבדיל אתי מרחם אמי ויקראני בחסדו׃</verse>
				<verse number="16">לגלות בי את־בנו שאבשרנו בגוים כרגע לא נועצתי עם־בשר ודם׃</verse>
				<verse number="17">גם לא־עליתי ירושלים אל־אשר היו שליחים לפני כי אם־הלכתי לערב ומשם שבתי אל־דמשק׃</verse>
				<verse number="18">אחרי־כן מקץ שלש שנים עליתי ירושלים לראות את־כיפא ואשב עמו חמשה עשר יום׃</verse>
				<verse number="19">ואחר מן־השליחים לא־ראיתי זולתי את־יעקב אחי אדנינו׃</verse>
				<verse number="20">ואשר אני כתב אליכם הנה נגד האלהים כי לא אכזב׃</verse>
				<verse number="21">אחרי־כן באתי אל־גלילות סוריא וקיליקיא׃</verse>
				<verse number="22">אבל קהלות יהודה אשר במשיח הנה לא ידעו את־פני׃</verse>
				<verse number="23">רק־זאת בלבד שמעו כי־האיש ההוא אשר היה רדף אתנו מאז עתה הוא מבשר את־האמונה אשר האבידה מלפנים׃</verse>
				<verse number="24">ויהללו בי את־האלהים׃</verse>
			</chapter>
			<chapter number="2">
				<verse number="1">אחרי־כן מקץ ארבע עשרה שנה שבתי ועליתי לירושלים עם בר־נבא ואקח אתי גם את־טיטוס׃</verse>
				<verse number="2">ואעל שמה על־פי מחזה ואשים לפניהם את־הבשורה אשר־קראתי בגוים וביחוד שמתיה לפני החשובים שבהם פן־תהיה לריק מרוצתי אשר ארוץ או־רצתי׃</verse>
				<verse number="3">אבל גם־טיטוס אשר אתי אף כי־יוני הוא לא הכרח להמול׃</verse>
				<verse number="4">מפני אחי השקר הנכנסים בסתר בתוכנו אשר באו לרגל את־חרותנו אשר־לנו בישוע המשיח למען העבידנו׃</verse>
				<verse number="5">אשר לא־סרנו למשמעתם אף־לא שעה אחת למען אשר תעמד בקרבכם אמתה של־הבשורה׃</verse>
				<verse number="6">ומאת הנחשבים להיות מה יהיו מי שיהיו אינני חושש לזה כי האלהים לא ישא פני־איש לי לא־הוסיפו החשובים מאומה׃</verse>
				<verse number="7">ותהי להפך בראותם כי־הפקדה לי הבשורה אל־הערלים כמו שהפקד כיפא אל־המולים׃</verse>
				<verse number="8">כי־הפעל בכיפא לשלחו אל־המולים הוא־פעל גם־בי לשלחני אל־הגוים׃</verse>
				<verse number="9">וכאשר ידעו יעקב וכיפא ויוחנן הנחשבים לעמודים את־החסד הנתן לי נתנו לי ולבר־נבא את־יד ימינם ונאות כי־נלך אנחנו לגוים והמה למולים׃</verse>
				<verse number="10">רק שנזכר את־האביונים אשר גם־שקדתי לעשותה׃</verse>
				<verse number="11">וכאשר בא כיפא לאנטיוכיא הוכחתי אל־פניו דרכו מפני שהיה־בו אשם׃</verse>
				<verse number="12">כי לפני בא אנשים מאת יעקב היה אכל עם־הגוים יחדו וכבאם היה מתרחק ופורש מהם מיראתו את־בני המילה׃</verse>
				<verse number="13">ויכחשו עמו גם־שאר היהודים עד כי־בר־נבא גם־הוא נדח אחרי כחשם׃</verse>
				<verse number="14">אכן בראותי את אשר לא ישרו לכת כאמתה של־הבשורה אמרתי אל־כיפא בפני־כל אם־אתה היהודי תתנהג כנכרי ולא כיהודי למה תכריח את־הגוים להתנהג כיהודים׃</verse>
				<verse number="15">הן מזרע היהודים אנחנו ולא חטאים מן־הגוים׃</verse>
				<verse number="16">ומדעתנו כי לא־יצדק אדם מתוך מעשי התורה כי אם־באמונת ישוע המשיח גם־אנחנו האמנו במשיח ישוע למען נצדק מאמונת המשיח ולא ממעשי התורה כי ממעשי התורה לא יצדק כל־בשר׃</verse>
				<verse number="17">ואם בבקשנו להצדק במשיח נמצא גם־אנחנו חטאים הנה המשיח משרת החטא חלילה׃</verse>
				<verse number="18">כי אם־אשוב ואבנה את־מה־שסתרתי אני עשה את־עצמי פשע׃</verse>
				<verse number="19">כי־מתי אני לתורה על־ידי התורה למען אחיה לאלהים׃</verse>
				<verse number="20">עם־המשיח נצלבתי ואין־עוד אנכי החי כי אם־המשיח הוא חי בקרבי ואשר אני חי עתה בבשר אחיה באמונת בן־אלהים אשר אהבני ויתן את־נפשו בעדי׃</verse>
				<verse number="21">לא אמאס את־חסד האלהים כי אלו תהיה על־ידי התורה צדקה הנה חנם מת המשיח׃</verse>
			</chapter>
			<chapter number="3">
				<verse number="1">אהה גלטים חסרי דעת מי התעה אתכם בכשפיו משמע אל־האמת אחרי אשר ציר בתוככם ישוע המשיח הצלוב לנגד עיניכם׃</verse>
				<verse number="2">זאת לבד חפצתי ללמד מכם האם ממעשי התורה קבלתם את־הרוח או משמועת האמונה׃</verse>
				<verse number="3">האתם סכלים כל־כך אשר החלותם ברוח ועתה תכלו בבשר׃</verse>
				<verse number="4">הכזאת סבלתם לריק אם־אמנם אך־לריק׃</verse>
				<verse number="5">הנה המפיק לכם את־הרוח ופעל בכם גבורות הכי ממעשי התורה הוא עשה אלה או משמועת האמונה׃</verse>
				<verse number="6">כאשר האמין אברהם באלהים ותחשב לו לצדקה׃</verse>
				<verse number="7">דעו אפוא כי־בני האמונה בני אברהם המה׃</verse>
				<verse number="8">והמקרא בראתו מראש כי האלהים יצדיק את־הגוים מתוך האמונה קדם לבשר את־אברהם לאמר ונברכו בך כל־הגוים׃</verse>
				<verse number="9">על־כן בני האמונה יתברכו עם־אברהם המאמין׃</verse>
				<verse number="10">כי בני מעשי התורה תחת הקללה המה שנאמר ארור אשר לא־יקים את־כל־הדברים הכתובים בספר התורה לעשות אותם׃</verse>
				<verse number="11">וגלוי הוא כי על־ידי התורה לא־יצדק האדם לפני האלהים כי־צדיק באמונתו יחיה׃</verse>
				<verse number="12">והתורה איננה מן־האמונה כי אם־אשר־יעשה אתם האדם וחי בהם׃</verse>
				<verse number="13">המשיח פדנו מקללת התורה בהיותו לקללה בעדנו שנאמר קללת אלהים תלוי׃</verse>
				<verse number="14">למען אשר תבא ברכת אברהם במשיח ישוע על־הגוים למען אשר נשא את־הבטחת הרוח על־ידי האמונה׃</verse>
				<verse number="15">אחי לפי דרך־אדם אדבר אפלו ברית של־בן־אדם אם־מקימת היא לא יפרנה איש גם לא־יוסיף עליה דבר׃</verse>
				<verse number="16">והנה לאברהם נאמרו ההבטחות ולזרעו ולא־אמר ולזרעיך כאלו לרבים אלא כאלו ליחיד ולזרעך והוא המשיח׃</verse>
				<verse number="17">וזאת אני אמר כי ברית אשר קימה האלהים מאז לימות המשיח לא תוכל התורה אשר באה אחרי ארבע מאות ושלשים שנה להפר אותה ולבטל את־ההבטחה׃</verse>
				<verse number="18">כי אם־תבוא הנחלה מתוך התורה לא־תבוא עוד מתוך ההבטחה אבל את־אברהם חנן האלהים על־ידי הבטחה׃</verse>
				<verse number="19">אם־כן־התורה מה־היא מפני הפשעים נוספה עד כי־יבוא הזרע אשר־לו ההבטחה ותושם התורה על־ידי המלאכים וביד מליץ׃</verse>
				<verse number="20">והמליץ לא של־אחד הוא אך האלהים הוא אחד׃</verse>
				<verse number="21">ועתה הכי התורה סתרת את־הבטחות האלהים חלילה כי אלו נתנה תורה אשר בכחה להחיות אז באמת היתה הצדקה על־ידי התורה׃</verse>
				<verse number="22">אבל הכתוב סגר את־הכל ביד החטא למען תנתן ההבטחה אל־המאמינים באמונת ישוע המשיח׃</verse>
				<verse number="23">לפני בוא האמונה היינו סגורים ונשמרים תחת התורה אלי האמונה העתידה להגלות׃</verse>
				<verse number="24">ובכן התורה היתה אמנת אותנו אל־המשיח למען נצדק על־ידי האמונה׃</verse>
				<verse number="25">אבל עתה אחרי אשר באה האמונה אין אנחנו עוד תחת יד האמן׃</verse>
				<verse number="26">כי־כלכם בני אלהים אתם על־ידי האמונה במשיח ישוע׃</verse>
				<verse number="27">כי כלכם אשר נטבלתם למשיח לבשתם את־המשיח׃</verse>
				<verse number="28">ואין עוד לא יהודי ולא יוני לא עבד ולא בן־חורין לא זכר ולא נקבה כי אתם כלכם אחד במשיח ישוע׃</verse>
				<verse number="29">ואם־אתם למשיח הנכם זרע אברהם ונחלים כפי ההבטחה׃</verse>
			</chapter>
			<chapter number="4">
				<verse number="1">ואני אמר היורש כל־עת היותו קטן אין־הבדל בינו ובין העבד אף אם־הוא אדון הכל׃</verse>
				<verse number="2">אלא הוא תחת יד אמנים ופקידי הבית עד לזמן המיעד לו מאת אביו׃</verse>
				<verse number="3">ככה גם־אנחנו בעוד היותנו קטנים היינו משעבדים ליסדות העולם׃</verse>
				<verse number="4">ובמלאת העת שלח האלהים את־בנו אשר נולד מאשה ונתן תחת יד־התורה׃</verse>
				<verse number="5">לפדות את אשר היו תחת יד־התורה למען נקבל את־משפט הבנים׃</verse>
				<verse number="6">ויען כי־בנים אתם שלח האלהים בלבבכם את־רוח בנו הקורא אבא אבינו׃</verse>
				<verse number="7">לכן אינך עוד עבד כי אם־בן ואם־בן אתה הנך גם־יורש האלהים על־ידי המשיח׃</verse>
				<verse number="8">הן לפנים באין־דעת אלהים הייתם עבדים את אשר בעצמותם אינם אלהים׃</verse>
				<verse number="9">ועתה אחרי ידעתם את־האלהים ויותר אחרי שנודעתם לאלהים איך תשובו אל־היסדות הרפים והדלים ההם אשר תרצו להכנע להם מחדש׃</verse>
				<verse number="10">ימים אתם שמרים וחדשים ומועדים ושנים׃</verse>
				<verse number="11">מתירא אני פן־לריק עמלתי בכם׃</verse>
				<verse number="12">היו־נא כמוני כי גם־אני כמוכם מתחנן אני לכם אחי לא־הרעתם לי מאומה׃</verse>
				<verse number="13">אתם ידעתם אשר בחלשת בשרי בשרתי לכם את־הבשורה לראשונה׃</verse>
				<verse number="14">ואתם לא בזיתם את־נסיוני אשר־נסיתי בבשרי ולא געלתם אתו כי אם־קבלתם אתי כמלאך אלהים כמשיח ישוע׃</verse>
				<verse number="15">ועתה איה אשרכם כי מעיד אני עליכם אשר אם־יכלתם הייתם עקרים את־עיניכם לתתן לי׃</verse>
				<verse number="16">ועתה הנהייתי לכם לאיב בדברי אמת אליכם׃</verse>
				<verse number="17">הם אינם מקנאים לכם לטובה כי חפצם להפריד אתכם מעלינו למען תהיו מקנאים להם׃</verse>
				<verse number="18">אבל טוב לקנא תמיד לטובה ולא לבד בהיותי אצלכם׃</verse>
				<verse number="19">בני אשר־שוב יאחזוני חבלי לדה עליכם עד כי־יוצר בכם המשיח׃</verse>
				<verse number="20">אמנם חפצתי להיות עתה אצלכם לשנות את־קול דברי כי נבוך אני בכם׃</verse>
				<verse number="21">אמרו לי אתם החפצים להיות משעבדים לתורה הלא שמעתם את־התורה׃</verse>
				<verse number="22">כי כתוב שהיו לאברהם שני בנים האחד מן־האמה והשני מן־החפשיה׃</verse>
				<verse number="23">ואשר לאמה הוא נולד לפי הבשר ואשר לחפשיה על־פי ההבטחה׃</verse>
				<verse number="24">והדברים הם לרמז כי שתי הבריתות הנה האחת מן־הר סיני היולדת לעבדות והיא הגר׃</verse>
				<verse number="25">כי הגר היא הר סיני בערב והוא כנגד ירושלים של־עתה כי־היא בעבדות עם־בניה׃</verse>
				<verse number="26">אבל ירושלים של־מעלה היא חפשיה והיא אם כלנו׃</verse>
				<verse number="27">כי כתוב רני עקרה לא ילדה פצחי רנה וצהלי לא־חלה כי רבים בני־שוממה מבני בעולה׃</verse>
				<verse number="28">ואנחנו אחי הננו כיצחק בני ההבטחה׃</verse>
				<verse number="29">וכאשר הנולד לפי־הבשר אז היה רדף את־הנולד לפי הרוח כן־הוא גם־עתה׃</verse>
				<verse number="30">אבל הכתוב מה־הוא אמר גרש האמה ואת־בנה כי לא יירש בן־האמה עם בן־החפשיה׃</verse>
				<verse number="31">על־כן אחי לא־בני האמה אנחנו כי אם־בני החפשיה׃</verse>
			</chapter>
			<chapter number="5">
				<verse number="1">ועתה עמדו־נא בחרות אשר שחרר אתנו המשיח ואל־תשובו להלכד בעל העבדות׃</verse>
				<verse number="2">הנה אני פולוס אמר לכם כי אם־תמולו לא־יועיל לכם המשיח׃</verse>
				<verse number="3">ומעיד אני עוד הפעם בכל־איש אשר ימול כי מחיב הוא לשמר את־כל־התורה׃</verse>
				<verse number="4">נגזרתם מן־המשיח אתם המצטדקים בתורה נפלתם מן־החסד׃</verse>
				<verse number="5">כי־אנחנו ברוח ניחל מתוך האמונה לתקות הצדקה׃</verse>
				<verse number="6">כי במשיח איננה נחשבת לא המילה ולא הערלה כי אם־האמונה הפעלת באהבה׃</verse>
				<verse number="7">היטבתם לרוץ מי חשך אתכם משמע אל־האמת׃</verse>
				<verse number="8">הפתוי הזה איננו מאת הקרא אתכם׃</verse>
				<verse number="9">מעט שאר מחמץ הוא את־כל־העסה׃</verse>
				<verse number="10">מבטח אני בכם באדון שלא תהיה רוח אחרת עמכם והעכר אתכם ישא את־עונו יהיה מי שיהיה׃</verse>
				<verse number="11">ואני אחי אם־אכריז עוד המילה על־מה אהיה נרדף הלא אז מבטל מכשול הצלב׃</verse>
				<verse number="12">מי יתן ויכרתו המדיחים אתכם׃</verse>
				<verse number="13">כי אתם אחי לחרות נקראתם ובלבד שלא תהיה החרות תאנה לבשר אלא שתעבדו איש את־רעהו באהבה׃</verse>
				<verse number="14">כי כל־התורה כלולה במצוה אחת והיא ואהבת לרעך כמוך׃</verse>
				<verse number="15">אבל אם־תנשכו ותאכלו איש את־אחיו ראו פן־תכלו איש על־ידי רעהו׃</verse>
				<verse number="16">והנני אמר התהלכו ברוח ולא תמלאו את־תאות הבשר׃</verse>
				<verse number="17">כי הבשר מתאוה הפך מן־הרוח והרוח הפך מן־הבשר ושניהם מתקוממים זה לזה עד־שלא תוכלו לעשות את אשר תחפצו׃</verse>
				<verse number="18">ואם־תנהגו על־ידי הרוח אז אינכם תחת התורה׃</verse>
				<verse number="19">וגלוים הם פעלי הבשר אשר הם נאוף זנות טמאה וזמה׃</verse>
				<verse number="20">עבודת אלילים וכשוף איבות ומצות וקנאה ורגז מריבות מחלקות וכתות׃</verse>
				<verse number="21">צרות עין ושפיכות דמים ושכרון וזוללות ודומיהן אשר אמר עליהן כמו־שאמרתי כבר כי־עשי אלה לא ינחלו מלכות האלהים׃</verse>
				<verse number="22">ופרי הרוח אהבה שמחה ושלום ארך רוח ונדיבות וחסד ואמונה׃</verse>
				<verse number="23">וענוה ופרישות אין־תורה לנגד עשי אלה׃</verse>
				<verse number="24">ואשר הם למשיח צלבו את־בשרם עם־כל־תשוקתיו ותאותיו׃</verse>
				<verse number="25">אם־נחיה ברוח נתהלכה גם־ברוח׃</verse>
				<verse number="26">ולא נרדף אחרי כבוד־שוא להכעיס איש את־רעהו ולקנא איש את־רעהו׃</verse>
			</chapter>
			<chapter number="6">
				<verse number="1">אחי גם כי־יתפש איש מכם בעברה אתם אנשי הרוח תקימהו ברוח ענוה והשמר לנפשך פן־תבא לידי־נסיון גם־אתה׃</verse>
				<verse number="2">שאו איש את־משא רעהו בזאת תמלאו את־תורת המשיח׃</verse>
				<verse number="3">כי החשב את־עצמו להיות־מה ואיננו מאומה את־נפשו הוא מרמה׃</verse>
				<verse number="4">אבל יבחן כל־איש את־מעשהו ואז לו לבדו תהיה תהלתו ולא לנגד אחר׃</verse>
				<verse number="5">כי כל־איש את־משאו ישא׃</verse>
				<verse number="6">המלמד בדבר יחלק מכל־טובו למלמדהו׃</verse>
				<verse number="7">אל־תתעו לא־יתן אלהים להתל בו כי מה־שזרע האדם אתו יקצר׃</verse>
				<verse number="8">הזרע בבשרו יקצר כליון מבשרו והזרע ברוח יקצר מן־הרוח חיי עולם׃</verse>
				<verse number="9">ואנחנו אל־נלאה בעשות הטוב כי־נקצר בעתו אם־לא נרפה׃</verse>
				<verse number="10">לכן כאשר העת בידנו נעשה־נא את־הטוב עם־כל־אדם וביותר עם־בני אמונתנו׃</verse>
				<verse number="11">ראו־נא מה־גדול הכתב אשר כתבתי אליכם בידי׃</verse>
				<verse number="12">החפצים להתהדר בבשר מכריחים אתכם להמול רק למען לא־ירדפו על־צלב המשיח׃</verse>
				<verse number="13">כי גם־הם הנמולים אינם שמרים את־התורה אלא רצונם שתמולו למען יתהללו בבשרכם׃</verse>
				<verse number="14">ואנכי חלילה לי מהתהלל זולתי בצלב אדנינו ישוע המשיח אשר־בו העולם נצלב־לי ואני נצלב לעולם׃</verse>
				<verse number="15">כי במשיח ישוע גם־המילה גם־הערלה אינן נחשבות כי אם־בריאה חדשה׃</verse>
				<verse number="16">וכל־המתהלכים כפי השורה הזאת שלום ורחמים עליהם ועל־ישראל אשר לאלהים׃</verse>
				<verse number="17">מעתה איש אל־ילאני עוד כי את־חבורות האדון ישוע אני נשא בגויתי׃</verse>
				<verse number="18">חסד ישוע המשיח אדנינו יהי עם־רוחכם אחי אמן׃</verse>
			</chapter>
		</book>
		<book number="49">
			<chapter number="1">
				<verse number="1">פולוס שליח ישוע המשיח ברצון אלהים אל־הקדשים הנמצאים באפסוס ומאמינים במשיח ישוע׃</verse>
				<verse number="2">חסד לכם ושלום מאת האלהים אבינו ואדנינו ישוע המשיח׃</verse>
				<verse number="3">ברוך הוא האלהים ואבי אדנינו ישוע המשיח אשר ברכנו בכל־ברכת רוח במרומים במשיח׃</verse>
				<verse number="4">כאשר בחר אתנו בו לפני מוסדות תבל להיות קדשים ותמימים לפניו באהבה׃</verse>
				<verse number="5">יעדנו לו לבנים על־ידי ישוע המשיח כחפץ רצונו׃</verse>
				<verse number="6">לתהלת כבוד חסדו אשר־חנן אתנו בידידו׃</verse>
				<verse number="7">אשר־בו לנו הפדיון בדמו וסליחת הפשעים כרב חסדו׃</verse>
				<verse number="8">אשר הרעיף עלינו בשפע בכל־חכמה והשכל׃</verse>
				<verse number="9">והודיענו את־סוד רצונו כעצתו היעוצה בו׃</verse>
				<verse number="10">על־דבר הנהגתו במלאת העתים לקבץ את־הכל תחת המשיח הן מה־שבשמים הן מה־שבארץ׃</verse>
				<verse number="11">אשר־גם לקחנו בו נחלתנו אנחנו המיעדים לה מאז במחשבת פעל הכל כעצת חפצו׃</verse>
				<verse number="12">להיותנו לתהלת כבודו אנחנו אשר יחלנו אל־המשיח מאז׃</verse>
				<verse number="13">ואשר גם־אתם נטועים בו אחרי שמעכם דבר האמת את־בשורת ישועתכם ואשר בו כשהאמנתם גם־נחתמתם ברוח ההבטחה רוח הקדש׃</verse>
				<verse number="14">כי זה ערבון ירשתנו לפדות־לו עם סגלה לתהלת כבודו׃</verse>
				<verse number="15">בעבור זאת גם־אנכי אחרי שמעי אמונתכם באדנינו ישוע והאהבה אשר־אהבתם את־כל־הקדשים׃</verse>
				<verse number="16">לא אחדל מהודות בעבורכם בהזכירי אתכם בתפלתי׃</verse>
				<verse number="17">כי־יתן לכם אלהי אדנינו ישוע המשיח אבי הכבוד את־רוח החכמה והחזון לדעת אתו׃</verse>
				<verse number="18">ויאר עיני לבבכם למען תדעו איזו היא תוחלת קריאתו ואיזה הוא עשר כבוד נחלתו בקדשים׃</verse>
				<verse number="19">ואיזה הוא יתרון גדלת גבורתו בנו המאמינים כפי פעלת עצם כחו׃</verse>
				<verse number="20">אשר פעל במשיח בהעיר אתו מן־המתים ויושיבנו לימינו במרומים׃</verse>
				<verse number="21">ממעל לכל־שררה ושלטן וגבורה וממשלה וכל הנקרא בשם לא־לבד בעולם הזה כי אם־גם בעולם הבא׃</verse>
				<verse number="22">וישת כל תחת רגליו ויתן אתו לראש על־הכל אל־העדה׃</verse>
				<verse number="23">אשר היא גופו מלוא הממלא את־הכל בכל׃</verse>
			</chapter>
			<chapter number="2">
				<verse number="1">גם־אתכם המתים לפנים בפשעיכם וחטאתיכם׃</verse>
				<verse number="2">אשר התהלכתם בהם לפי דור העולם הזה כרצון שר ממשלת האויר והוא הרוח הפעל כעת בבני המרי׃</verse>
				<verse number="3">וגם־אנחנו כלנו בתוכם הלכנו לפנים בתאות הבשר לעשות חפצי בשרנו ומחשבותינו ונהי אך־בני רגז בטבענו כשאר בני אדם׃</verse>
				<verse number="4">אבל־האלהים המלא רחמים ברב אהבתו אשר אהב אתנו׃</verse>
				<verse number="5">אחרי היותנו מתים בפשעים החינו עם־המשיח בחסד נושעתם׃</verse>
				<verse number="6">ויעירנו אתו אף־הושיבנו במרומים במשיח ישוע׃</verse>
				<verse number="7">להראות בדרות הבאים את־גדלת עשר חסדו בטובתו עלינו במשיח ישוע׃</verse>
				<verse number="8">כי־בחסד נושעתם על־ידי האמונה ולא מידכם היתה זאת כי־מתת אלהים היא׃</verse>
				<verse number="9">לא מתוך המעשים שלא יתהלל איש׃</verse>
				<verse number="10">כי־פעל אלהים אנחנו נבראים במשיח ישוע למעשים טובים אשר הכין האלהים מקדם למען נתהלך בהם׃</verse>
				<verse number="11">על־כן זכרו כי־אתם הגוים בבשר הנקראים ערלים בפי הנקראים בני המילה שהיא מעשה ידים בבשר׃</verse>
				<verse number="12">כי־אתם בעת ההיא הייתם בלי משיח מוזרים לעדת ישראל ונכרים לבריתות ההבטחה באין תקוה ובאין לכם אלהים בעולם׃</verse>
				<verse number="13">ועתה בישוע המשיח אתם הרחוקים מאז הייתם קרובים בדם המשיח׃</verse>
				<verse number="14">כי הוא שלומנו אשר עשה השנים לאחד והרס מחצת הגדר׃</verse>
				<verse number="15">בבטלו האיבה בבשרו את־תורת המצות בגזרותיהן לברא בנפשו את־השנים לאיש־אחד חדש ויעש שלום׃</verse>
				<verse number="16">וירצה את־שניהם בגוף אחד לאלהים על־ידי צליבתו בהמיתו בנפשו את־האיבה׃</verse>
				<verse number="17">ויבא ויבשר שלום לכם הרחוקים והקרובים׃</verse>
				<verse number="18">כי על־ידו יש לשנינו מבוא ברוח אחד אל־אבינו׃</verse>
				<verse number="19">לכן אינכם עוד גרים ותושבים כי אתם בני־עיר אחת עם־הקדשים ובני בית אלהים׃</verse>
				<verse number="20">בנוים על־יסוד השליחים והנביאים וישוע המשיח הוא אבן הפנה׃</verse>
				<verse number="21">אשר חבר־בו יחד הבנין כלו עדי יגבה להיכל קדש ליהוה׃</verse>
				<verse number="22">ובו נבנים גם־אתם להיות משכן אלהים ברוח׃</verse>
			</chapter>
			<chapter number="3">
				<verse number="1">בעבור זאת אני פולוס אסיר המשיח למענכם הגוים׃</verse>
				<verse number="2">כי־אמנם שמעתם הנהגת חסד האלהים אשר־נתן לי אליכם׃</verse>
				<verse number="3">כי בחזון גלה־לי הסוד אשר למעלה כתבתי לכם במעט׃</verse>
				<verse number="4">ובקראכם תוכלו להכיר בזאת את־בינתי בסוד המשיח׃</verse>
				<verse number="5">אשר בדורת הראשונים לא נודע לבני אדם כאשר נגלה עתה לשליחיו הקדשים ולנביאיו ברוח׃</verse>
				<verse number="6">להיות הגוים גם־הם בני ירשתו וגוף אחד אתו וחברי הבטחתו במשיח על־ידי הבשורה׃</verse>
				<verse number="7">אשר הייתי לה למשרת במתנת חסד אלהים הנתונה לי כפי פעלת גבורתו׃</verse>
				<verse number="8">לי צעיר הצעירים שבכל־הקדשים נתן החסד הזה לבשר בגוים את־עשר המשיח אשר לא יחקר׃</verse>
				<verse number="9">ולהאיר עיני כל מה־היא הנהגת הסוד הנסתר מדרת עולם באלהים יוצר הכל על־ידי ישוע המשיח׃</verse>
				<verse number="10">למען אשר תודע עתה על־ידי העדה לשרים ולשליטים אשר במרומים חכמת אלהים המפליאה דרכיה׃</verse>
				<verse number="11">על־פי עצת עולמים אשר יעץ במשיח ישוע אדנינו׃</verse>
				<verse number="12">אשר פתחון פינו ממנו וקרבתנו בבטחה על־יד אמונתו׃</verse>
				<verse number="13">בעבור זאת אבקש שלא תחתו בצרותי למענכם יען כי־היא תפארתכם׃</verse>
				<verse number="14">על־כן אכרעה על־ברכי לאבי אדנינו ישוע המשיח׃</verse>
				<verse number="15">אשר נקרא על־שמו כל־בית אב שבשמים ושבארץ׃</verse>
				<verse number="16">לתת לכם לפי־עשר כבודו להתחזק בגבורה על־ידי רוחו באדם הפנימי׃</verse>
				<verse number="17">שישכן המשיח בלבבכם באמונה והייתם משרשים ומיסדים באהבה׃</verse>
				<verse number="18">למען תוכלו להשיג עם־כל־הקדשים מה־הוא הרחב והארך והעמק והגבה׃</verse>
				<verse number="19">וידעתם את־אהבת המשיח הנעלה על־כל־דעת ונמלאתם את־כל־מלוא האלהים׃</verse>
				<verse number="20">ולו אשר יכל להרבות גמוליו עלינו יותר מכל־משאלותינו ומחשבותינו לפי הכח הפעל בקרבנו׃</verse>
				<verse number="21">לו הכבוד בקרב הקהל במשיח ישוע לדר ודר עד־עולמי עולמים אמן׃</verse>
			</chapter>
			<chapter number="4">
				<verse number="1">לכן אזהירכם אני האסור באדון להתהלך כאשר יאתה למשמרתכם אשר נקראתם לה׃</verse>
				<verse number="2">בכל־נמיכות וענוה ובארך רוח לשאת איש את־רעהו באהבה׃</verse>
				<verse number="3">ושקדו לשמר את־אחדות הרוח באגדת השלום׃</verse>
				<verse number="4">גוף אחד ורוח אחד כאשר גם־נקראתם בתקות משמרתכם האחת׃</verse>
				<verse number="5">אדון אחד אמונה אחת טבילה אחת׃</verse>
				<verse number="6">אל ואב אחד לכל שהוא על־כל ובכל ובתוך כלכם׃</verse>
				<verse number="7">אבל לכל־אחד ואחד ממנו נתן החסד כמדת מתנת המשיח׃</verse>
				<verse number="8">על־כן הוא אומר עלה למרום שבה שבי ויתן מתנות לאדם׃</verse>
				<verse number="9">ועלה שאמר מה־הוא אם־לא שירד ירד מקדם לתחתיות ארץ׃</verse>
				<verse number="10">הירד הוא אשר גם־עלה למעלה מכל־השמים למען ימלא את־הכל׃</verse>
				<verse number="11">והוא נתן את־אלה שליחים ואת־אלה נביאים ואת־אלה מבשרים ואת־אלה רעים ומלמדים׃</verse>
				<verse number="12">להשלים את־הקדשים למעשה העבודה לבנין גוף המשיח׃</verse>
				<verse number="13">עד כי־נגיע כלנו לאחדות האמונה ודעת בן־האלהים כאיש אחד שלם לשעור קומת מלוא המשיח׃</verse>
				<verse number="14">ולא־נהיה עוד ילדים נגרשים ונדפים בכל־רוח הלמוד בתרמית בני אדם ומקשותם אשר שתו להתעות׃</verse>
				<verse number="15">כי אם־נדבר האמת באהבה ונגדלה בכל־דבר לו למשיח שהוא הראש׃</verse>
				<verse number="16">אשר ממנו כל־הגוף בהיתו מרכב ומדבק בכל־חבור השמוש כפי מדת הפעלה הנתונה לכל־אבר ואבר ירבה ויגדל להשלמת בנינו באהבה׃</verse>
				<verse number="17">והנה זאת אני אמר ומעיד באדון כי מעתה לא־תלכו עוד כיתר הגוים ההלכים בהבלי שכלם׃</verse>
				<verse number="18">חשכי הדעת ומוזרים לחיי אלהים מפני אולתם אשר בהם כי־טח מהשכיל לבבם׃</verse>
				<verse number="19">אשר השמינו לבבם ויתנו את־נפשם לזמה לעשות כל־תועבה באהבת הבצע׃</verse>
				<verse number="20">ואתם לא כן למדתם את־המשיח׃</verse>
				<verse number="21">אם־אמנם אתו שמעתם ובו למדתם כפי האמת בישוע׃</verse>
				<verse number="22">אשר תסורו מדרכיכם הראשונים ותפשטו את־האדם הישן הנשחת בתאות התרמית׃</verse>
				<verse number="23">ותתחדשו ברוח שכלכם׃</verse>
				<verse number="24">ותלבשו את־האדם החדש הנברא כדמות אלהים בצדקה וקדשת האמת׃</verse>
				<verse number="25">על־כן הסירו מכם את־השקר ודברו אמת איש את־רעהו כי אברים כלנו יחד איש לאיש׃</verse>
				<verse number="26">רגזו ואל־תחטאו אל־תשקע החמה על־רגזכם׃</verse>
				<verse number="27">גם לא־תתנו מקום לשטן׃</verse>
				<verse number="28">מי שגנב אל־יסף לגנב כי אם־ייגע ובידיו יעשה את־הטוב למען יהיה־לו לתת לאיש מחסור׃</verse>
				<verse number="29">כל־דבר נבול לא־יצא מפיכם כי אם־הטוב והמועיל לבנות לפי הצרך למען יתן חן לשמעיו׃</verse>
				<verse number="30">ולא תעצבו את־רוח הקדש של־אלהים אשר נחתמתם בו אל־יום הגאלה׃</verse>
				<verse number="31">כל־מרירות וחמה ורגז וצעקה וגדוף תסירו מכם עם כל־הרשעה׃</verse>
				<verse number="32">והיו טובים איש אל־רעהו ורחמנים וסלחים איש לאחיו כאשר סלח לכם האלהים במשיח׃</verse>
			</chapter>
			<chapter number="5">
				<verse number="1">לכן לכו בדרך האלהים כבנים חביבים׃</verse>
				<verse number="2">והתהלכו באהבה כאשר גם־המשיח אהב אתנו והקריב את־נפשו בעדנו לקרבן וזבח לאלהים לריח ניחוח׃</verse>
				<verse number="3">אבל זנות וכל־טמאה ואהבת בצע בל־יזכר ביניכם כאשר נאוה לקדשים׃</verse>
				<verse number="4">גם־לא נבול פה ודברי סכלות ולעג אשר לא כהגן כי אם־קול תודה׃</verse>
				<verse number="5">כי־זאת ידע תדעו כי כל־זנה וטמא ואהב בצע שהוא עבד אלילים אין־לו חלק ונחלה במלכות המשיח והאלהים׃</verse>
				<verse number="6">אל־ישיא איש אתכם בדברי ריק כי בגלל־אלה חרון אלהים בא על־בני המרי׃</verse>
				<verse number="7">על־כן אל־יהי חלקכם עמהם׃</verse>
				<verse number="8">כי מלפנים הייתם חשך ועתה הנכם אור באדנינו התהלכו־נא כבני אור׃</verse>
				<verse number="9">כי־פרי הרוח כל־מעשי חסד וצדק ואמת׃</verse>
				<verse number="10">ובחנו מה־הוא רצוי בעיני אדנינו׃</verse>
				<verse number="11">ואל־תשתתפו עם־מעשי החשך אשר לא־יעשו פרי כי אם־הוכח תוכיחו אותם׃</verse>
				<verse number="12">כי מה־שהם עשים בסתר חרפה היא אך־לספר׃</verse>
				<verse number="13">אבל כל־זאת יגלה כשיוכח על־ידי האור כי כל־הנגלה אור הוא׃</verse>
				<verse number="14">על־כן הוא אומר עורה הישן וקומה מן־המתים ויאר לך המשיח׃</verse>
				<verse number="15">ועתה ראו והזהרו להתהלך לא ככסילים כי אם־כחכמים׃</verse>
				<verse number="16">מוקירים העת כי הימים רעים המה׃</verse>
				<verse number="17">על־כן אל־תהיו חסרי דעת כי אם־מבינים לדעת מה־הוא רצון אדנינו׃</verse>
				<verse number="18">ואל־תשתכרו מיין המביא לידי פריצות כי אם־המלאו ברוח׃</verse>
				<verse number="19">ושיחו איש לרעהו בתהלות ותשבחות ושירות רוחניות שירו וזמרו לאדני בלבבכם׃</verse>
				<verse number="20">והודו בכל־עת על־הכל לאלהים אבינו בשם אדנינו ישוע המשיח׃</verse>
				<verse number="21">הכנעו איש לאחיו ביראת אלהים׃</verse>
				<verse number="22">הנשים הכנענה לבעליכן כמו לאדנינו׃</verse>
				<verse number="23">כי האיש הוא־ראש האשה כאשר המשיח הוא ראש העדה והוא מושיע של־הגוף׃</verse>
				<verse number="24">אבל כאשר תכנע העדה למשיח ככה גם־הנשים לבעליהן בכל־דבר׃</verse>
				<verse number="25">האנשים אהבו את־נשיכם כאשר גם־המשיח אהב את־העדה ויתן את־נפשו בעדה׃</verse>
				<verse number="26">למען קדשה בדברו אחרי אשר־טהרה ברחיצת המים׃</verse>
				<verse number="27">להקימה בכבוד לו לעדה אשר אין־בה כתם וקמט וכדומה כי אם־למען תהיה קדושה ותמימה׃</verse>
				<verse number="28">כן האנשים חיבים לאהב את־נשיהם כגופם כי האהב את־אשתו אהב את־עצמו׃</verse>
				<verse number="29">כי מעולם לא־שנא איש את־בשרו כי אם־זן ומכלכל אתו כאשר גם־האדון את־עדתו׃</verse>
				<verse number="30">כי־אברי גופו אנחנו מבשרו ומעצמיו׃</verse>
				<verse number="31">על־כן יעזב־איש את־אביו ואת־אמו ודבק באשתו והיו שניהם לבשר אחד׃</verse>
				<verse number="32">גדול הסוד הזה ואני מפרש אתו על־המשיח ועל־עדתו׃</verse>
				<verse number="33">ואולם גם־אתם כל־איש מכם יאהב את־אשתו כנפשו והאשה היא תזהר ותירא את־בעלה׃</verse>
			</chapter>
			<chapter number="6">
				<verse number="1">שמעו בנים אל־הוריכם באדנינו כי־ארח ישר הוא׃</verse>
				<verse number="2">כבד את־אביך ואת־אמך זאת היא המצוה הראשונה אשר־לה ההבטחה׃</verse>
				<verse number="3">למען ייטב לך ולמען יאריכן ימיך על־האדמה׃</verse>
				<verse number="4">ואתם האבות אל־תכעיסו את־בניכם אך גדלום במוסר אדנינו ובתוכחתו׃</verse>
				<verse number="5">שמעו עבדים אל־אדניכם לפי הבשר ביראה ורתת ובתם־לבבכם כמו למשיח׃</verse>
				<verse number="6">לא בעבדת מראה העין כמבקשי חן בני אדם כי אם־כעבדי המשיח עשים רצון האלהים בכל־נפשם׃</verse>
				<verse number="7">ועבדים בנפש חפצה את־האדון ולא בני אדם׃</verse>
				<verse number="8">וידעתם כי כל־דבר טוב אשר עשה האדם ישלמנו לו אדנינו אם־עבד הוא או בן־חורין׃</verse>
				<verse number="9">ואתם האדנים ככה תעשו גם־להם חדלו מגער־בם וידעתם כי גם־עליכם יש אדון בשמים ואין לפניו משא פנים׃</verse>
				<verse number="10">סוף דבר אחי חזקו באדנינו ובעז גבורתו׃</verse>
				<verse number="11">לבשו כלי־נשק אלהים למען תוכלו עמד נגד נכלי השטן׃</verse>
				<verse number="12">כי לא עם־בשר ודם מלחמתנו כי עם־שרים ושליטים עם־המשלים בחשכת העולם הזה עם־הרוחות הרעות אשר במרומים׃</verse>
				<verse number="13">על־כן אחזו בכלי־נשק אלהים למען תוכלו לקום ביום הרע ולמלא צבאכם ולעמוד׃</verse>
				<verse number="14">עמדו־נא חגורי מתנים באמת ומלבשים בשריון הצדק׃</verse>
				<verse number="15">ורגליכם מנעלות להיותכם מוכנים לבשורת השלום׃</verse>
				<verse number="16">ועל־כל־אלה תפשו את־מגן האמונה אשר תוכלו לכבות בו את־חצי הרשע הבערים׃</verse>
				<verse number="17">וקחו את־כובע הישועה וחרב הרוח שהיא דבר האלהים׃</verse>
				<verse number="18">והתפללו תמיד בכל־עת בתפלה ותחנונים ברוח ושקדו והתאמצו על־זאת להעתיר תמיד בעד כל־הקדשים׃</verse>
				<verse number="19">וגם־בעדי למען ינתן־לי הדבר בפתחי פי להגיד בבטחון את־סוד הבשורה אשר אנכי ציר לה במוסרות׃</verse>
				<verse number="20">למען אדבר בה בבטחה כאשר מטל עלי לדבר׃</verse>
				<verse number="21">ולמען אשר תדעו גם־אתם את־קרתי ואת־מעשי הנה את־הכל יודיע אתכם טוכיקוס האח החביב והמשרת הנאמן באדנינו׃</verse>
				<verse number="22">אשר לזאת שלחתיהו אליכם למען תדעו את־קרתינו ולמען ינחם את־לבבכם׃</verse>
				<verse number="23">השלום לאחים והאהבה עם־האמונה מאת האלהים האב ומאת האדון ישוע המשיח׃</verse>
				<verse number="24">החסד עם־כל־האהבים את־אדנינו ישוע המשיח באהבה אשר לא־תכלה אמן׃</verse>
			</chapter>
		</book>
		<book number="50">
			<chapter number="1">
				<verse number="1">פולוס וטימותיוס עבדי המשיח ישוע אל־כל־הקדשים במשיח ישוע אשר הם בפילפי עם־הפקידים והשמשים׃</verse>
				<verse number="2">חסד לכם ושלום מאת האלהים אבינו ואדנינו ישוע המשיח׃</verse>
				<verse number="3">אודה לאלהי מדי זכרי אתכם׃</verse>
				<verse number="4">ותמיד בכל־תפלותי אתחנן בשמחה בעד כלכם׃</verse>
				<verse number="5">על־התחברותכם אל־הבשורה למן־היום הראשון ועד־הנה׃</verse>
				<verse number="6">ובטח אני כי המתחיל בכם המעשה הטוב גם־יגמרנו עד־יום ישוע המשיח׃</verse>
				<verse number="7">כאשר ראוי לי לחשב ככה על־כלכם בעבור שאתי אתכם בלבבי במוסרי ובהצדיקי ובחזקי את־הבשורה באשר כלכם חברי בחסד׃</verse>
				<verse number="8">כי האלהים לי לעד אשר לכלכם נכספתי באהבת ישוע המשיח׃</verse>
				<verse number="9">ועל־זאת מתפלל אנכי כי־תרבה ותגדל אהבתכם בהשכל ובכל־דעת׃</verse>
				<verse number="10">למען תבחנו את־המבחרות והייתם זכים ובלי מכשול עד־יום המשיח׃</verse>
				<verse number="11">מלאים פרי הצדקה על־ידי ישוע המשיח לכבוד אלהים ותהלתו׃</verse>
				<verse number="12">והנני מודיע אתכם אחי כי אשר מצאתני היתה אך־ליתרון הבשורה׃</verse>
				<verse number="13">עד אשר נגלו מוסרותי במשיח בכל־שער המלך ולכל הנשארים׃</verse>
				<verse number="14">ורב האחים באדנינו הוסיפו אמץ במוסרותי והתחזקו יותר בלבבם לדבר את־הדבר בלי־פחד׃</verse>
				<verse number="15">הן יש מגידים את־המשיח מקנאה וריב ויש מגידים בכונה טובה׃</verse>
				<verse number="16">אלה ממריבה מגידים את־המשיח לא בלב־טהור כי חשבים להוסיף צרה על־מוסרי׃</verse>
				<verse number="17">ואלה מאהבה באשר הם ידעים כי־נתון אנכי להצדיק את־הבשורה׃</verse>
				<verse number="18">אך מה־בכך הלא בכל־אופן אם בעלילה או באמת יגד המשיח ואני הנני שמח בזאת וגם אשמח׃</verse>
				<verse number="19">כי יודע אני שתהיה־לי זאת לישועה בתפלתכם ובעזרת רוח ישוע המשיח׃</verse>
				<verse number="20">ואוחיל ואקוה שלא אבוש בכל־דבר כי אם־בכל־בטחון כאשר מאז כן גם־עתה יתגדל המשיח בגופי אם־בחיי אם־במותי׃</verse>
				<verse number="21">כי המשיח הוא חיי והמות רוח־לי׃</verse>
				<verse number="22">אולם אם־לחיות בבשר עוד יוסיף־לי פרי עמלי אין־לי להגיד במה אבחר׃</verse>
				<verse number="23">כי משוך אני מן־השנים נפשי אותה להפטר ולהיות עם־המשיח כי־זה המבחר׃</verse>
				<verse number="24">אבל לעמד עוד בבשר צריך יתר בעבורכם׃</verse>
				<verse number="25">ואני בטח וידע כי אותר ואעמד עם־כלכם יחד לאמץ אתכם ולהגדיל שמחת אמונתכם׃</verse>
				<verse number="26">למען תרבה על־ידי תהלתכם במשיח ישוע בשובי לבוא אליכם׃</verse>
				<verse number="27">רק התנהגו כראוי לבשורת המשיח למען אשמע עליכם אם־בבואי לראותכם אם־בהיותי רחוק כי קימים אתם ברוח אחת ועזרים אתי בנפש אחת להלחם בעד אמונת הבשורה׃</verse>
				<verse number="28">ואינכם חרדים מאומה מפני המתקוממים אשר זאת להם אות לאבדם ולכם לישועתכם ומאת האלהים היא׃</verse>
				<verse number="29">כי־נתן לכם בעד המשיח לא־לבד להאמין בו כי אם־גם להתענות בעדו׃</verse>
				<verse number="30">כי גם־לכם המלחמה אשר ראיתם בי ואשר עתה שמעים אתם עלי׃</verse>
			</chapter>
			<chapter number="2">
				<verse number="1">לכן אם־יש תוכחה במשיח אם־תנחומות האהבה אם־התחברות הרוח אם־רחמים וחמלה׃</verse>
				<verse number="2">השלימו־נא את־שמחתי בהיות לכם לב אחד ואהבה אחת ונפש אחת ורצון אחד׃</verse>
				<verse number="3">ואל־תעשו דבר בדרך מריבה או כבוד שוא כי אם־בשפלות רוח תחשבו איש את־רעהו יותר מעצמו׃</verse>
				<verse number="4">כל־אחד אל־ידאג לאשר־לו לבדו כי אם־גם לאשר לחברו׃</verse>
				<verse number="5">כי הרוח ההיא אשר היתה במשיח תהי גם־בכם׃</verse>
				<verse number="6">אשר אף כי־היה בדמות האלהים לא־חשב לו לשלל היותו שוה לאלהים׃</verse>
				<verse number="7">כי אם־הפשיט את־עצמו וילבש דמות עבד וידמה לבני אדם וימצא בתכונתו כבן אדם׃</verse>
				<verse number="8">וישפל את־נפשו ויכנע עד־מות עד־מיתת הצליבה׃</verse>
				<verse number="9">על־כן גם־האלהים הגביהו מאד ויתן־לו שם נעלה על־כל־שם׃</verse>
				<verse number="10">למען אשר בשם ישוע תכרע כל־ברך אשר בשמים ובארץ ומתחת לארץ׃</verse>
				<verse number="11">וכל־לשון תודה כי אדון הוא ישוע המשיח לכבוד אלהים האב׃</verse>
				<verse number="12">לכן חביבי כאשר שמעתם לי בכל־עת כן לא לבד בהיותי עמכם כי־עוד יתר עתה אשר אני רחוק מכם תיגעו בתשועת נפשתיכם ביראה וברעדה׃</verse>
				<verse number="13">כי האלהים הוא הפעל בכם גם־לחפץ גם־לפעל כפי רצונו׃</verse>
				<verse number="14">עשו כל־דבר בלא תלנות ובלא מזמות׃</verse>
				<verse number="15">למען תהיו נקיים וטהורים בני אלהים לא־מום בם בתוך דור עקש ופתלתל אשר־תאירו ביניהם כמאורות בעולם׃</verse>
				<verse number="16">מחזיקים בדבר החיים לתהלה לי ביום המשיח אשר לא לחנם רצתי ולא לריק יגעתי׃</verse>
				<verse number="17">אבל אם גם־אסך על־זבח אמונתכם ועבודתה הנני שמח וגם־שש עם־כלכם׃</verse>
				<verse number="18">וככה שמחו אף־אתם ושישו עמדי׃</verse>
				<verse number="19">וקויתי בישוע אדנינו לשלח במהרה אליכם את־טימותיוס למען תנוח דעתי בהודע לי דבר־מעמדכם׃</verse>
				<verse number="20">כי זולתו אין־אתי איש כלבבי אשר בלב שלם ידאג לכם׃</verse>
				<verse number="21">כי כלם את אשר־להם ידרשו ולא את־אשר לישוע המשיח׃</verse>
				<verse number="22">ואותו ידעתם כי בחון הוא אשר כבן העבד את־אביו כן היה אתי בעבודת הבשורה׃</verse>
				<verse number="23">ואתו אקוה לשלח אליכם מהר כאשר אראה מה־יהיה לי׃</verse>
				<verse number="24">ובטחתי באדנינו אשר גם־אנכי אבוא אליכם במהרה׃</verse>
				<verse number="25">ואחשב מן־הצרך לשלח אליכם את־אפפרודיטוס אחי ועזרי וחברי בצבא והוא שליחכם ומשרתי בצרכי׃</verse>
				<verse number="26">יען היותו נכסף לכלכם ונעצב מאד על־אשר שמעתם כי חלה׃</verse>
				<verse number="27">אמנם חלה חלה וגם־נטה למות אבל האלהים רחם עליו ולא עליו בלבד כי גם־עלי רחם שלא־יבוא עלי יגון על־יגון׃</verse>
				<verse number="28">לכן מהרתי לשלחו אליכם למען תראהו ותשובו לשמוח וגם־ימעט יגוני׃</verse>
				<verse number="29">על־כן קבלהו באדנינו בכל־שמחה והוקירו אנשים כמהו׃</verse>
				<verse number="30">כי בעבור עבודת המשיח הגיע עד־מות ותקל נפשו בעיניו למען ימלא את־אשר חסרתם בשרתכם אותי׃</verse>
			</chapter>
			<chapter number="3">
				<verse number="1">ובכן אחי שמחו באדנינו הן־לכתב ולשנות כזאת אליכם עלי איננו לטרח ולכם הוא לחזוק׃</verse>
				<verse number="2">הזהרו מן־הכלבים הזהרו מן־הפעלים הרעים הזהרו מן־החתוך בבשר׃</verse>
				<verse number="3">כי אנחנו בני המילה העבדים את־האלהים ברוח ומתפארים במשיח ישוע ואיננו בטחים בבשר׃</verse>
				<verse number="4">אף כי־גם־לי יש לבטח בבשר ואם־יחשב איש שיוכל לבטח בבשר הנה אני יותר ממנו׃</verse>
				<verse number="5">אשר־אני נמול בן־שמונת ימים מבני ישראל משבט בנימין עברי מן העברים׃</verse>
				<verse number="6">לפי התורה פרוש בקנאתי רדף את־העדה ולפי צדקת התורה בלי־שמץ׃</verse>
				<verse number="7">אך־היתרנות האלה כלן חשבתי לי לחסרנות למען המשיח׃</verse>
				<verse number="8">וגם עודני חשב את כלן לחסרון לעמת מעלת ידיעת ישוע המשיח אדני אשר בעבורו חסרתי את־נפשי מכל־אלה ואחשבם לסחי להרויח את־המשיח ולהמצא בו׃</verse>
				<verse number="9">ולא תהיה־לי צדקתי מתוך התורה כי אם־באמונת המשיח הצדקה הבאה מאת האלהים באמונה׃</verse>
				<verse number="10">לדעת אתו ואת־גבורת תחיתו והתחברות ענוייו ולהדמות למותו׃</verse>
				<verse number="11">להגיע אם־אוכל אל־תחית המתים׃</verse>
				<verse number="12">לא כאלו השגתי כבר או כאלו השלמתי אבל ארדף אולי אשיג כאשר גם־השיגני המשיח ישוע׃</verse>
				<verse number="13">אחי אינני חשב כי כבר השגתי אך־אחת דברתי כי־שכח אני את־אשר מאחרי ואשתטח אל־אשר לפני׃</verse>
				<verse number="14">וארדף את־מטרת שכר הנצחון אשר הוא בקריאה של־מעלה מאת האלהים במשיח ישוע׃</verse>
				<verse number="15">לכן מי שהוא שלם בנו כן יחשב ואם־תחשבו מחשבה אחרת גם־זאת יגלה לכם האלהים׃</verse>
				<verse number="16">רק נתהלכה באשר הגענו עדיה במעגל אחד ובלב אחד׃</verse>
				<verse number="17">אחי היו חברים להלכים אחרי והביטו אל־המתהלכים כן כאשר אנחנו מופת לכם׃</verse>
				<verse number="18">כי רבים המתהלכים אשר עליהם אמרתי לכם פעמים הרבה ועתה גם־בבכי אני אמר כי־הם איבי צלב המשיח׃</verse>
				<verse number="19">אשר אחריתם האבדון אשר כרסם אלהיהם וכבודם בבשתם וקרבם הבלי חלד׃</verse>
				<verse number="20">כי אזרחותנו בשמים היא ומשם מחכים אנחנו למושיענו אדנינו ישוע המשיח׃</verse>
				<verse number="21">אשר יחליף את־גוף שפלותנו להיתו דומה לגוף כבודו כפי־כח יכלתו לכבש הכל תחתיו׃</verse>
			</chapter>
			<chapter number="4">
				<verse number="1">ועתה אחי החביבים והחמודים שמחתי ועטרת ראשי עמדו־נא כן באדנינו חביבי׃</verse>
				<verse number="2">את־אבהודיה אני מזהיר ואת־סונטיכי אני מזהיר להיות לב־אחד באדנינו׃</verse>
				<verse number="3">ואתה חברי הנאמן הנושא עמי בעל אף־ממך אני מבקש להיות להן לעזר אשר יגעו עמדי על־הבשורה עם־קלימיס ועם־שאר תמכי אשר שמותם יחד בספר החיים׃</verse>
				<verse number="4">שמחו באדנינו בכל־עת ועוד הפעם אמר אני שמחו׃</verse>
				<verse number="5">ענות רוחכם תודע לכל־איש קרב הוא האדון׃</verse>
				<verse number="6">אל־תדאגו כי אם־בתפלה ובתחנונים עם־תודה תודיעו בכל־דבר את־משאלותיכם לאלהינו׃</verse>
				<verse number="7">ושלום אלהים הנשגב מכל־שכל ינצר את־לבבכם ואת־מחשבותיכם במשיח ישוע׃</verse>
				<verse number="8">ובכן אחי כל־אשר הוא אמת ונכבד וישר וטהור ונעים ואשר שמעו טוב כל־מעשה צדק כל־מעשה שבח על־אלה תשימו לבבכם׃</verse>
				<verse number="9">אשר למדתם וקבלתם ושמעתם וראיתם בי את־אלה תעשו ואלהי השלום יהיה עמכם׃</verse>
				<verse number="10">ואני שמחתי מאד באדנינו כי־עתה הפעם החלפתם כח להשגיח עלי וגם־משגיחים הייתם עד־כה אך לא־עלתה בידכם׃</verse>
				<verse number="11">ולא ממחסור אדבר כן כי למדתי להסתפק במה־שיש לי׃</verse>
				<verse number="12">ידעתי לענות אף ידעתי להותיר מחנך אני בכל־ענין ואופן הן לשבע הן לרעב הן להותיר הן לחסר׃</verse>
				<verse number="13">כל־זאת אוכל בעזרת המשיח הנותן כח בקרבי׃</verse>
				<verse number="14">אבל היטבתם לעשות בהתחברכם אלי בצרתי׃</verse>
				<verse number="15">וידעים גם־אתם פילפיים כי־בראשית הבשורה כצאתי ממקדוניא לא־התחברה לי אחת מן־הקהלות בדבר מתן וקבלת עזרה כי אם־אתם בלבד׃</verse>
				<verse number="16">כי־גם בתסלוניקי שלחתם לי את־צרכי פעם ושתים׃</verse>
				<verse number="17">לא שאבקש את־המתן אך אבקש הפרי אשר־ירבה בחשבנכם׃</verse>
				<verse number="18">ואני קבלתי את־הכל ויש־לי די והותר ואני נמלאתי ריח ניחח בקבלי מידי אפפרודיטוס את־כל אשר־שלחתם זבח ערב ורצוי לאלהים׃</verse>
				<verse number="19">ואלהי הוא ימלא את־כל־צרככם כעשר כבודו במשיח ישוע׃</verse>
				<verse number="20">ולאלהים אבינו הכבוד לעולמי עולמים אמן׃</verse>
				<verse number="21">שאלו לשלום כל־קדוש במשיח ישוע האחים אשר עמדי שאלים לשלומכם׃</verse>
				<verse number="22">כל־הקדשים שאלים לשלומכם וביותר אלה אשר מבית הקיסר׃</verse>
				<verse number="23">חסד ישוע המשיח אדנינו עם־כלכם אמן׃</verse>
			</chapter>
		</book>
		<book number="51">
			<chapter number="1">
				<verse number="1">פולוס שליח ישוע המשיח ברצון אלהים וטימותיוס אחינו׃</verse>
				<verse number="2">אל־הקדשים והאחים הנאמנים במשיח אשר הם בקולסא חסד לכם ושלום מאת האלהים אבינו ואדנינו ישוע המשיח׃</verse>
				<verse number="3">נודה לאלהים אבי אדנינו ישוע המשיח בכל עת אשר אנחנו מתפללים בעדכם׃</verse>
				<verse number="4">אחרי אשר שמענו אמונתכם במשיח ישוע ואהבתכם אל־כל־הקדשים׃</verse>
				<verse number="5">בעבור התקוה הצפונה לכם בשמים ונודעה לכם מקדם בדבר־אמת הבשורה׃</verse>
				<verse number="6">אשר באה אליכם וגם לכל־העולם ותפרה ותרבה כמו גם־בתוככם למן־היום אשר שמעתם והכרתם באמת את־חסד אלהים׃</verse>
				<verse number="7">כאשר למדתם מן־אפפרס חברנו החביב אשר־הוא משרת נאמן בעדכם למשיח׃</verse>
				<verse number="8">והוא גם־הודיע אתנו את־אהבתכם ברוח׃</verse>
				<verse number="9">בעבור זאת גם־אנחנו למן־היום אשר שמענוה לא חדלנו להתפלל בעדכם ולבקש שתמלאו דעת רצון האלהים בכל־חכמה ותבונה רוחנית׃</verse>
				<verse number="10">להתהלך כטוב בעיני האדון וככל־רצונו ולעשות פרי בכל־מעשה טוב ולרבות בדעת אלהים׃</verse>
				<verse number="11">להתחזק בכל־כח כגבורת כבודו לכל־סבלנות וארך רוח עם־שמחה׃</verse>
				<verse number="12">ולתת תודה לאבינו העשה אתנו ראוים לחלק נחלת הקדשים באור׃</verse>
				<verse number="13">אשר הוא חלצנו מממשלת החשך והעבירנו למלכות בן־אהבתו׃</verse>
				<verse number="14">אשר יש־לנו בו הפדיון בדמו סליחת החטאים׃</verse>
				<verse number="15">והוא צלם האלהים הנעלם ובכור כל־נברא׃</verse>
				<verse number="16">כי־בו נברא כל אשר בשמים ואשר בארץ כל הנראה וכל אשר־איננו נראה הן כסאות וממשלות הן שררות ורשיות הכל נברא על־ידו ולמענו׃</verse>
				<verse number="17">והוא לפני הכל והכל קים בו׃</verse>
				<verse number="18">והוא ראש גוף העדה אשר הוא ראשית ובכור מעם המתים למען יהיה הראשון בכל׃</verse>
				<verse number="19">כי־כן היה הרצון לשכן בו את־כל המלוא׃</verse>
				<verse number="20">ולרצות אל־עצמו את־הכל על־ידו בעשותו שלום בדם־צלבו על־ידו הן אשר בארץ הן אשר בשמים׃</verse>
				<verse number="21">וגם־אתם אשר הייתם מלפנים מוזרים ואיבים בנטות לבבכם אחרי המעשים הרעים׃</verse>
				<verse number="22">עתה רצה אתכם בגוף בשרו על־ידי מותו להעמידכם לפניו קדשים ובלי־מום ודפי׃</verse>
				<verse number="23">אם־תעמדו מיסדים ונכונים באמונה ולא תזועו מתוחלת הבשורה אשר שמעתם ואשר נשמעה לכל־הנברא תחת השמים ואני פולוס הייתי לה למשרת׃</verse>
				<verse number="24">עתה הנני שמח בענויי אשר אני סבל למענכם ואמלא את־החסר ביסורי המשיח בבשרי בעד גופו היא העדה׃</verse>
				<verse number="25">אשר הייתי לה למשרת כפי־פקדת אלהים אשר נתנה־לי עליכם למלאת את־דבר האלהים׃</verse>
				<verse number="26">את־הסוד אשר היה נסתר מעולמים ומדור ודור ועתה נגלה לקדושיו׃</verse>
				<verse number="27">אשר־רצה האלהים להודיעם איזה הוא עשר כבוד הסוד ההוא בגוים והוא המשיח אשר בכם אשר הוא תקות הכבוד׃</verse>
				<verse number="28">ואותו משמיעים אנחנו בהוכיחנו כל־איש ובלמדנו כל־איש בכל־חכמה למען העמיד כל־איש שלם במשיח ישוע׃</verse>
				<verse number="29">ובזאת אף־אני עמל ונלחם כפי־פעלת כחו הפעל בי בגבורה׃</verse>
			</chapter>
			<chapter number="2">
				<verse number="1">הנני מודיע אתכם גדל הקרב אשר בקרבי על־אדותיכם ועל־אודת אנשי לודקיא ועל־כל אשר לא־ראו את־פני בבשר׃</verse>
				<verse number="2">למען ינחמו לבותם ונקשרו יחד באהבה ולכל־עשר דעת נכונה להשכיל סוד האלהים אבינו וסוד המשיח׃</verse>
				<verse number="3">אשר צפונים בו כל־אצרות החכמה והדעת׃</verse>
				<verse number="4">וזאת אמר אני לכם למען אשר־לא יטעה אתכם איש בשפתי חלקות׃</verse>
				<verse number="5">כי גם־אם בבשרי אני רחוק מכם הנה ברוחי אני אצלכם ואשמח בראתי את־תכונתכם וחזק אמונתכם במשיח׃</verse>
				<verse number="6">לכן כאשר קבלתם את־המשיח את ישוע אדנינו כן גם־התהלכו בו׃</verse>
				<verse number="7">משרשים ונבנים בו וקימים באמונה כאשר למדתם ומרבים בתודה בה׃</verse>
				<verse number="8">הזהרו פן־יוליך איש אתכם שולל בפילסופיה ובמדוחי שוא לפי קבלת בני האדם ויסדות העולם ולא על־פי המשיח׃</verse>
				<verse number="9">כי בו בגופו שכן כל־מלא האלהות ובו אתם נמלאים׃</verse>
				<verse number="10">אשר הוא ראש כל־שררה ושלטן׃</verse>
				<verse number="11">ובו אתם גם־נמולים מילה שלא בידים בהפשטת גוף הבשר החוטא היא מילת המשיח׃</verse>
				<verse number="12">כי נקברתם אתו בטבילה אף־קמתם אתו בתחיה על־ידי האמונה בגבורת אלהים אשר העירו מן־המתים׃</verse>
				<verse number="13">גם־אתכם המתים בפשעים ובערלת בשרכם החיה אתו בסלח לכם את־כל־פשעיכם׃</verse>
				<verse number="14">וימחק את־השטר המעיד בנו בחקתיו אשר היה נגדנו וישאהו מתוכנו ויתקעהו בצלב׃</verse>
				<verse number="15">ויפשט את־השרים והשליטים ויתנם ביד רמה לראוה בם ויוליכם שולל בנפשו׃</verse>
				<verse number="16">על־כן לא־ידין איש אתכם על־דבר מאכל ומשקה או־בענין המועדים וראשי חדשים ושבתות׃</verse>
				<verse number="17">אשר הם צל הדברים העתידים לבא וגופם הוא במשיח׃</verse>
				<verse number="18">אל־תתנו לאיש לעקב אתכם על־ידי שפלות רוח ועבודת מלאכים המהלך בדברים אשר לא ראו עיניו ומלא רוח גאוה על־לא־דבר משכל בשרו׃</verse>
				<verse number="19">ואיננו אחז בראש אשר מחבר ממנו כל־הגוף ומאחז בציריו ודבקיו ויגדל גדול אלהים׃</verse>
				<verse number="20">לכן אם־מתם עם־המשיח ליסודת העולם למה תשתעבדו לחקים כאלו עדכם חיים בעולם׃</verse>
				<verse number="21">אל־תאחז אל־תטעם אל־תגע׃</verse>
				<verse number="22">והם כלם לכליון בתשמישם לפי מצות אנשים ולמודיהם׃</verse>
				<verse number="23">הנראים כעין חכמה בעבודה בדויה מלב ובשפלות רוח ובענוי הגוף שלא כהגן רק־להשביע הבשר׃</verse>
			</chapter>
			<chapter number="3">
				<verse number="1">לכן אם־קמתם עם־המשיח בקשו את אשר למעלה אשר המשיח ישב שם לימין האלהים׃</verse>
				<verse number="2">את אשר למעלה יהגה לבבכם לא את־אשר בארץ׃</verse>
				<verse number="3">כי־מתם וחייכם צפונים עם־המשיח באלהים׃</verse>
				<verse number="4">בעת הגלות המשיח אשר הוא חייכם גם־אתם תגלו עמו בכבוד׃</verse>
				<verse number="5">על־כן תמותתו את־אבריכם בארץ את־הזנות והטמאה והזמה והתאות הרעות ונטות אחרי הבצע אשר היא עבודת אלילים׃</verse>
				<verse number="6">כי בגלל אלה בא חרון אלהים על־בני המרי׃</verse>
				<verse number="7">אשר גם־אתם הלכתם בהם מלפנים בחיותכם בתוכם׃</verse>
				<verse number="8">אך־עתה הסירו מכם כל־אלה את־הרגז את־הכעס את־הרשע את־הגדוף ואת־דברי נבלה מפיכם׃</verse>
				<verse number="9">ואל־תשקרו איש בעמיתו כי פשטתם את־האדם הישן עם־פעלותיו׃</verse>
				<verse number="10">ולבשתם את־האדם החדש המתחדש בדעת כצלם בראו׃</verse>
				<verse number="11">אשר אין־שם יוני ויהודי אין מילה וערלה אין לעז וסקותי אין עבד ובן־חורין כי המשיח הוא הכל ובכל׃</verse>
				<verse number="12">לכן אתם כבחירי האלהים הקדשים והחביבים לבשו המון רחמים ונדיבות ונמיכות רוח וענוה וארך אפים׃</verse>
				<verse number="13">ותשאו איש את־רעהו ותסלחו בהיות לכם ריב איש עם־אחיו כאשר המשיח סלח לכם כן תסלחו גם־אתם׃</verse>
				<verse number="14">ועל־כל־אלה לבשו האהבה היא אגדת השלמות׃</verse>
				<verse number="15">וישלט בלבבכם שלום האלהים אשר־נקראתם לו בגוף אחד וזבחו תודה׃</verse>
				<verse number="16">דבר האדון ישכן בקרבכם בשפע רב בכל־חכמה ותלמדו ותעוררו את־נפשכם בתהלות ותשבחות ושירות רוחניות ושירו ליהוה בנעימה בלבבכם׃</verse>
				<verse number="17">וכל אשר־תעשו הן במלין הן בפעל עשו בשם האדון ישוע והודו לאלהים אבינו על־ידו׃</verse>
				<verse number="18">אתן הנשים הכנענה לבעליכן כראוי באדנינו׃</verse>
				<verse number="19">אתם האנשים אהבו את־נשיכם ואל־תתמרמרו אליהן׃</verse>
				<verse number="20">הבנים שמעו אל־ילדיכם בכל־דבר כי־הוא לרצון לאדנינו׃</verse>
				<verse number="21">האבות אל־תרגיזו את־בניכם פן־יחתו׃</verse>
				<verse number="22">העבדים שמעו בכל־דבר אל־אדניכם לפי הבשר לא בעבודה למראה העין כמבקשי חן בני־אדם כי אם־בתם־לבב כיראי האלהים׃</verse>
				<verse number="23">כל־אשר תעשו עשו בכל־נפשכם כמו ליהוה ולא לבני־אדם׃</verse>
				<verse number="24">וידעתם כי תקבלו מאת יהוה גמול הירשה כי את־אדנינו המשיח עבדים אתם׃</verse>
				<verse number="25">וכל־עשה עול הוא ישא העול אשר עשה ואין־שם משא פנים׃</verse>
			</chapter>
			<chapter number="4">
				<verse number="1">אתם האדנים תנו לעבדיכם הישר והשוה ודעו כי גם־אתם יש־לכם אדון בשמים׃</verse>
				<verse number="2">התמידו בתפלה ושקדו־בה בתודה׃</verse>
				<verse number="3">והתפללו גם־בעדנו למען יפתח־לנו האלהים את־שער הדבור לחות את־סוד המשיח אשר בעבורו אסור אנכי׃</verse>
				<verse number="4">למען אשר־אגלה אתו כמשפט עלי לחות׃</verse>
				<verse number="5">התהלכו בחכמה עם־אשר בחוץ והוקירו את־העת׃</verse>
				<verse number="6">דבריכם יהיו נעימים בכל־עת וממלחים במלח למען תדעו להשיב דבר לכל־אדם׃</verse>
				<verse number="7">את־כל־הקרת אותי יודיעכם טוכיקוס האח החביב והמשרת הנאמן עמיתי ועבד האדון׃</verse>
				<verse number="8">אשר לזאת שלחתיהו אליכם למען ידע את־דבריכם וינחם את־לבבכם׃</verse>
				<verse number="9">עם־אוניסימוס האח הנאמן והחביב אשר־הוא מכם המה יודיעו אתכם את־כל־דברינו פה׃</verse>
				<verse number="10">ארסטרכוס השבוי עמי יחד שאל לשלומכם ומרקוס בן־אחות בר־נבא אשר צויתם עליו אם־יבוא אליכם תקבלהו׃</verse>
				<verse number="11">וישוע הנקרא יוסטוס אשר הם מן־המולים אלה לבדם מן־העזרים למלכות האלהים היו־לי לנחמה׃</verse>
				<verse number="12">אפפרס אשר־הוא מכם שאל לשלומכם משרת המשיח הנאבק בעדכם בתפלתיו בכל־עת למען תעמדו שלמים ומלאים דעת בכל־רצון אלהים׃</verse>
				<verse number="13">כי מעיד אני עליו כי קנאה גדולה הוא מקנא לכם ולאנשי לודקיא ולאנשי הירפוליס׃</verse>
				<verse number="14">לוקס הרופא החביב ודימס שאלים לשלומכם׃</verse>
				<verse number="15">שאלו לשלום האחים אשר בלודקיא ולשלום נומפס והקהלה אשר בביתו׃</verse>
				<verse number="16">ואחרי קראם את־האגרת הזאת לפניכם עשו שתקרא גם־בקהל לודקיים ואת־אשר ללודקיא תקראוה גם־אתם׃</verse>
				<verse number="17">ואמרו אל־ארכפוס שית לבך לעבודה אשר קבלתה באדון למען תמלאנה׃</verse>
				<verse number="18">שאלת השלום מידי אני פולוס זכרו את־מוסרי החסד עמכם אמן׃</verse>
			</chapter>
		</book>
		<book number="52">
			<chapter number="1">
				<verse number="1">פולוס וסלונוס וטימותיוס אל־קהלת התסלוניקים באלהים האב ובאדון ישוע המשיח חסד לכם ושלום מאת אלהים אבינו ואדנינו ישוע המשיח׃</verse>
				<verse number="2">נודה לאלהים על־כלכם בכל־עת בהזכיר אתכם בתפלותינו׃</verse>
				<verse number="3">בזכרנו תמיד לפני האלהים אבינו את־פעל אמונתכם ויגיעת אהבתכם וסבלנות תקותכם לאדנינו ישוע המשיח׃</verse>
				<verse number="4">כי ידענו אחי חביבי האלהים את אשר נבחרתם׃</verse>
				<verse number="5">באשר בשורתנו לא היתה לכם בדבור לבד כי־גם בגבורה וברוח הקדש ובדעת נאמנה מאד כאשר ידעתם גם־אתם את אשר־היינו בתוככם למענכם׃</verse>
				<verse number="6">ואתם הייתם הלכים בעקבותינו ובעקבות אדנינו בקבלכם את־הדבר בתוך לחץ רב עם־חדות רוח הקדש׃</verse>
				<verse number="7">עד־היותכם מופת לכל־המאמינים אשר במקדוניא ובאכיא׃</verse>
				<verse number="8">כי מאתכם נשמע קול דבר יהוה לא לבד במקדוניא ואכיא כי־אם בכל־מקום יצאה אמונתכם באלהים עד שאין־לנו צרך לדבר דבר׃</verse>
				<verse number="9">כי־פיהם המספר מה־היה מבואנו אליכם ואיך פניתם מעבודת אלילים ושבתם לאלהים לעבד את־אל חי ואמתי׃</verse>
				<verse number="10">ולחכות לבנו מן־השמים אשר העירו מן־המתים לישוע מצילנו מן־החרון הבא׃</verse>
			</chapter>
			<chapter number="2">
				<verse number="1">כי אתם אחי הנכם ידעים את־מבואנו אליכם כי לא־היה לריק׃</verse>
				<verse number="2">אך אחרי אשר ענינו ולחרפות היינו בפילפי כאשר ידעתם התחזקנו באלהינו להגיד גם־לכם את־הבשורה בנפתולים רבים׃</verse>
				<verse number="3">כי תוכחתנו איננה מתוך טעות וגם־לא מתוך טמאה ולא ברמיה׃</verse>
				<verse number="4">כי אם־כאשר נחשבנו נאמנים לאלהים להפקיד בידנו את־הבשורה כן נדבר ולא כחפצים להיות רצוים לבני אדם כי אם־לאלהים הבחן לבותינו׃</verse>
				<verse number="5">כי מעולם לא דברנו בשפת חלקות כאשר ידעתם וגם־לא למען בצע בצע האלהים עד׃</verse>
				<verse number="6">גם לא־בקשנו מן־האדם כבוד לא מכם ולא מאחרים אף כי־היה לנו מקום להתכבד כשליחי המשיח׃</verse>
				<verse number="7">אבל הלכנו לאט בתוככם כאמנת מפנקת את־בניה׃</verse>
				<verse number="8">ובחבבנו ככה אתכם חפצנו לתת לכם לא לבד את־בשורת האלהים כי־גם את־נפשתינו יען כי־הייתם חביבים עלינו׃</verse>
				<verse number="9">הלא תזכרו אחי את־יגיעתנו ואת־תלאתנו אשר היינו עמלים לילה ויומם לבלתי היות למשא לאיש בבשרנו בקרבכם את־בשורת האלהים׃</verse>
				<verse number="10">עדים אתם ועד האלהים כי בקדש ובצדק ובתמים היינו עמכם המאמינים׃</verse>
				<verse number="11">ואתם ידעתם כי־כאב את־בניו הזהרנו את־כל־אחד מכם ודברנו על־לבו׃</verse>
				<verse number="12">ונעד בכם ללכת כראוי לפני האלהים הקורא אתכם למלכותו ולכבודו׃</verse>
				<verse number="13">בעבור זאת גם־נודה תמיד לאלהים כי אתם בקבלכם מאתנו דבר שמועת האלהים לא־קבלתם אותו כדבר בני־אדם כי אם־כמו־שהוא באמת כדבר האלהים אשר הוא גם־פעל בכם המאמינים׃</verse>
				<verse number="14">כי־אתם אחי הלכתם בעקבי קהלות האלהים אשר־בארץ יהודה במשיח ישוע כי סבלתם גם־אתם כאלה על־ידי בני־שבטכם כאשר סבלו גם־המה על־ידי היהודים׃</verse>
				<verse number="15">אשר אף־המיתו את־האדון ישוע ואת־נביאיהם ואותנו רדפו ואינם טובים בעיני אלהים ואיבים לכל־אדם׃</verse>
				<verse number="16">המנעים אתנו מדבר אל־הגוים כי יושעו למען אשר־ימלאו את־חטאתיהם בכל־עת וישיגם החרון עד־לכלה׃</verse>
				<verse number="17">ואנחנו אחי אחרי אשר־שכלנו אתכם לזמן מעט בפנים ולא בלב השתדלנו ביותר לראות פניכם בכמיהה רבה׃</verse>
				<verse number="18">ועל־כן חפצנו לבוא אליכם אני פולוס פעם ושתים והשטן עצרנו׃</verse>
				<verse number="19">כי מי תקותנו ומי שמחתנו ועטרת תפארתנו הלא גם־אתם לפני אדנינו ישוע המשיח בבואו׃</verse>
				<verse number="20">אמנם אתם כבודנו ושמחתנו׃</verse>
			</chapter>
			<chapter number="3">
				<verse number="1">ועל־כן לא יכלנו עוד להתאפק ונועץ להותר לבדנו באתינס׃</verse>
				<verse number="2">ונשלח את־טימותיוס אחינו ומשרת האלהים ועזרנו בבשורת המשיח לחזק ולהזהיר אתכם על־דבר אמונתכם׃</verse>
				<verse number="3">שלא־ימוט איש במצוקות האלה כי־ידעתם אף־אתם כי לזאת יעדנו׃</verse>
				<verse number="4">הלא כבר אמרנו אליכם בהיותנו אצלכם כי־עתידים אנחנו להלחץ כאשר גם־היה ואתם ידעתם׃</verse>
				<verse number="5">ובעבור כן לא־יכלתי עוד להתאפק ואשלח לדעת אמונתכם כי אמרתי פן־נסה אתכם המנסה והיתה לריק יגיעתנו׃</verse>
				<verse number="6">ועתה כשוב אלינו טימותיוס מאתכם ויבשר אתנו את־בשורת אמונתכם ואהבתכם ואת אשר אתם זכרים אתנו לטובה בכל־עת ונכספים לראות אתנו כאשר גם־אנחנו נכספים לכם׃</verse>
				<verse number="7">אז נחמנו עליכם אחי בכל־צרתנו ולחצנו על־ידי אמונתכם׃</verse>
				<verse number="8">כי עתה נחיה אם־תעמדו אתם באדנינו׃</verse>
				<verse number="9">כי מה־נשיב לאלהים להודות לו בעבורכם על כל־השמחה אשר שמחנו עליכם לפני אלהינו׃</verse>
				<verse number="10">לילה ויומם מפילים אנחנו תחנתנו לראות את־פניכם ולהשלים את־מחסרי אמונתכם׃</verse>
				<verse number="11">והוא האלהים אבינו ואדנינו ישוע המשיח יישר את־דרכנו אליכם׃</verse>
				<verse number="12">ואתכם ירבה ויותיר האדון לאהבה איש את־רעהו ולאהבה כל־אדם כאשר גם־אנחנו אהבים אתכם׃</verse>
				<verse number="13">ויכונן את־לבבכם להיות תמים בקדשה לפני אלהינו אבינו בבא ישוע המשיח אדנינו עם־כל־קדשיו׃</verse>
			</chapter>
			<chapter number="4">
				<verse number="1">ועוד נבקשה מכם אחי ונזהיר אתכם באדנינו ישוע כי כאשר קבלתם מאתנו איך לכם להתהלך ולמצא חן בעיני האלהים וכאשר גם־התהלכתם כן תוסיפו וכן תרבו עוד׃</verse>
				<verse number="2">כי ידעתם את־המצות אשר נתנו לכם בשם האדון ישוע׃</verse>
				<verse number="3">כי רצון האלהים היא קדשתכם אשר תתרחקו מן־הזנות׃</verse>
				<verse number="4">וידע כל־איש מכם לשמר את־גופו בקדשה ויקר׃</verse>
				<verse number="5">ולא־בתאות זמה כדרך הגוים אשר־אינם ידעים האלהים׃</verse>
				<verse number="6">ולא־יעשק איש ויונה את־אחיו במשא ומתן כי־נוקם יהוה על־כל־זאת כאשר כבר אמרנו והעידנו לכם׃</verse>
				<verse number="7">כי לא־קרא אותנו האלהים לטמאה כי אם־לקדשה׃</verse>
				<verse number="8">על־כן הבוזה לא אנשים הוא בוזה כי אם־את־האלהים אשר גם־שם בקרבנו את־רוח קדשו׃</verse>
				<verse number="9">ועל־אהבת האחים אין־צרך לכתב אליכם הלא אף־אתם למודי יהוה לאהבה איש את־רעהו׃</verse>
				<verse number="10">וגם עשים אתם כן לכל־אחיכם אשר בכל־מקדוניא אך־נבקשה מכם אחי אשר תוסיפו ותרבו עוד׃</verse>
				<verse number="11">ותשתדלו לשבת בנחת ותעשו איש מלאכתו בעמל ידיכם כאשר צוינו אתכם׃</verse>
				<verse number="12">למען תתנהגו כהגן עם־אשר בחוץ ולא תצטרכו לאדם׃</verse>
				<verse number="13">ועל־דבר הישנים אחי לא־נכחד מכם דבר למען לא תעצבו כאחרים אשר אין־להם תקוה׃</verse>
				<verse number="14">כי אם־נאמין אשר־מת ישוע ויחי כן יביא האלהים על־ידי ישוע גם את־הישנים אתו׃</verse>
				<verse number="15">כי את־זאת נאמר לכם בדבר יהוה כי אנחנו החיים הנותרים עד־בא האדון לא נקדם את־הישנים׃</verse>
				<verse number="16">כי הוא האדון ירד מן־השמים בתרועה בקול שר המלאכים ובשופר אלהים ואז יקומו ראשונה המתים במשיח׃</verse>
				<verse number="17">אחרי־כן אנחנו החיים הנשארים נלקח אתם יחדו בעננים לקראת האדון לרקיע ובכן נהיה תמיד עם־האדון׃</verse>
				<verse number="18">לכן נחמו זה את־זה בדברים האלה׃</verse>
			</chapter>
			<chapter number="5">
				<verse number="1">ועל־דבר העתים והזמנים אין־צרך לכתב אליכם אחי׃</verse>
				<verse number="2">הלא אף־אתם ידעתם היטב כי יום־יהוה כגנב בלילה כן בוא יבוא׃</verse>
				<verse number="3">כי בעת אמרם שלום ושלוה יבא עליהם השבר פתאם כחבלים על־ההרה ולא יוכלו להמלט׃</verse>
				<verse number="4">אבל אתם אחי אינכם בחשך שישיג אתכם היום כגנב׃</verse>
				<verse number="5">אתם כלכם בני האור ובני היום לא בני־הלילה אנחנו ולא בני החשך׃</verse>
				<verse number="6">לכן אל־נא נרדם כמו האחרים כי אם־נשקד וננזר׃</verse>
				<verse number="7">כי הנרדמים הם בלילה נרדמים והמשתכרים משתכרים בלילה׃</verse>
				<verse number="8">ואנחנו בני היום ננזרה־נא ונלבש את־שריון האמונה והאהבה וככובע את־תקות הישועה׃</verse>
				<verse number="9">יען אשר לא־יעדנו האלהים לחרון כי אם־לנחל את־הישועה על־ידי אדנינו ישוע המשיח׃</verse>
				<verse number="10">אשר מת בעדנו למען אם־נשקד ואם־נישן חיה נחיה עמו יחד׃</verse>
				<verse number="11">על־כן נחמו זה את־זה ובנו איש את־אחיו כאשר גם־עשיתם׃</verse>
				<verse number="12">והננו מבקשים מכם אחי להכיר את־העמלים בכם ואשר הם־נצבים עליכם באדון ומוכיחים אתכם׃</verse>
				<verse number="13">אשר תנהגו־בם כבוד עד־למעלה באהבה למען פעלתם ויהי שלום ביניכם׃</verse>
				<verse number="14">והננו מזהירים אתכם אחי הוכיחו את־הסוררים אמצו את־רכי הלבב תמכו את־החלשים והאריכו רוח אל־כל־אדם׃</verse>
				<verse number="15">וראו פן־ישלם איש לאיש רעה תחת רעה כי אם־רדפו בכל־עת את־הטוב הן לאיש איש מכם הן לכל־אדם׃</verse>
				<verse number="16">היו שמחים בכל־עת׃</verse>
				<verse number="17">התמידו בתפלה׃</verse>
				<verse number="18">הודו על־הכל כי־זה רצון האלהים אליכם במשיח ישוע׃</verse>
				<verse number="19">את־הרוח לא תכבו׃</verse>
				<verse number="20">את־הנבואות לא תמאסו׃</verse>
				<verse number="21">בחנו כל־דבר ובטוב אחזו׃</verse>
				<verse number="22">התרחקו מכל־הדומה לרע׃</verse>
				<verse number="23">והוא אלהי השלום יקדש אתכם קדשה שלמה וכל־רוחכם ונפשכם וגופכם ישמר תמים בבוא אדנינו ישוע המשיח׃</verse>
				<verse number="24">נאמן הקורא אתכם אשר גם־יעשה׃</verse>
				<verse number="25">אחי התפללו בעדנו׃</verse>
				<verse number="26">שאלו לשלום כל־האחים בנשיקה הקדשה׃</verse>
				<verse number="27">הנני משביעכם באדון שתקרא האגרת הזאת באזני כל־האחים הקדשים׃</verse>
				<verse number="28">חסד ישוע המשיח אדנינו עמכם אמן׃</verse>
			</chapter>
		</book>
		<book number="53">
			<chapter number="1">
				<verse number="1">פולוס וסלונוס וטימותיוס אל־קהלת התסלוניקים באלהים אבינו ובאדנינו ישוע המשיח׃</verse>
				<verse number="2">חסד לכם ושלום מאת אלהים אבינו ואדנינו ישוע המשיח׃</verse>
				<verse number="3">חיבים אנחנו להודות בכל־עת לאלהים עליכם אחי כראוי כי אמונתכם גדלה מאד ורבה אהבת כלכם איש לרעהו׃</verse>
				<verse number="4">עד כי־נתהלל בכם אף־אנחנו בקהלות אלהים על־סבלנותכם ועל־אמונתכם בכל־הרדיפות ובכל־הלחץ אשר סבלתם׃</verse>
				<verse number="5">לאות צדקת משפט אלהים למען תמצאו ראוים למלכות האלהים אשר בעבורה גם־תענו׃</verse>
				<verse number="6">באשר צדיק האלהים לגמל לחץ ללחציכם׃</verse>
				<verse number="7">ולכם הנלחצים רוחה אתנו יחד בהגלות האדון ישוע מן־השמים עם־מלאכי עזו׃</verse>
				<verse number="8">באש להבה להשיב נקם לאשר לא־ידעו את־האלהים ולא שמעו לבשורת אדנינו ישוע המשיח׃</verse>
				<verse number="9">אשר ישאו משפט אבדן עולם מאת פני האדון ומהדר גאונו׃</verse>
				<verse number="10">בבאו ביום ההוא להכבד בקדשיו ולהפלא בכל־המאמינים כי האמנתם לעדותנו אליכם׃</verse>
				<verse number="11">לכן גם־נתפלל בעדכם בכל־עת אשר יתן אתכם אלהינו ראוים אל־אשר אתם מקראים וימלא בעז כל־חפצכם בטוב וכל־מעשה אמונתכם׃</verse>
				<verse number="12">למען יכבד בכם שם ישוע המשיח אדנינו ואתם תכבדו בו על־פי חסד אלהינו ואדנינו ישוע המשיח׃</verse>
			</chapter>
			<chapter number="2">
				<verse number="1">והננו מבקשים מכם אחי על־אדות ביאת אדנינו ישוע המשיח ואסיפתנו אליו׃</verse>
				<verse number="2">אשר לא־תטרף דעתכם פתאם ואשר לא תבהלו לא ברוח ולא בדבור ולא באגרת כמו־שלוחה מאתנו כאלו הגיע יום המשיח׃</verse>
				<verse number="3">אל־יתעה אתכם איש בשום אופן כי לא־יבא בטרם יהיה בראשונה המרד ונגלה איש החטאה בן־האבדון׃</verse>
				<verse number="4">המתקומם והמתרומם על־כל־הנקרא אל או עבודת קדש עד־כי גם־ישב בהיכל האלהים כאלהים ומראה את־עצמו כי אלהים הוא׃</verse>
				<verse number="5">הלא תזכרו כי־בעוד היותי אתכם דברתי אלה אליכם׃</verse>
				<verse number="6">ועתה ידעתם מה־שימנעהו מלהגלות בעתו׃</verse>
				<verse number="7">כי סוד הרשע כבר החל לפעל רק שיוסר מתוך המנע עד־כה׃</verse>
				<verse number="8">ואז יגלה הרשע אשר ימיתנו האדון ברוח שפתיו וישביתנו בהופעת ביאתו׃</verse>
				<verse number="9">את אשר יבוא כחזקת השטן ברב־כח ובאתות ובמופתי שקר׃</verse>
				<verse number="10">ובכל־מרמת און באבדים תחת אשר לא קבלו את־אהבת האמת להושע׃</verse>
				<verse number="11">ובעבור זאת ישלח להם האלהים מדוחי שוא להאמין בשקר׃</verse>
				<verse number="12">למען ידונו כל־אשר לא־האמינו באמת כי אם־רצו בעולה׃</verse>
				<verse number="13">אבל אנחנו חיבים להודות לאלהים בכל־עת בעבורכם אחי חביבי האדון אשר האלהים בחר בכם מראשית לישועה בקדוש הרוח ובאמונת האמת׃</verse>
				<verse number="14">לזאת קרא אתכם בבשורתנו לנחלת כבוד אדנינו ישוע המשיח׃</verse>
				<verse number="15">לכן אחי עמדו והחזיקו בקבלות אשר למדתם אם בדברנו אם באגרתנו׃</verse>
				<verse number="16">והוא אדנינו ישוע המשיח ואלהינו אבינו אשר אהב אתנו ויתן־לנו בחסדו נחמת עולם ותקוה טובה׃</verse>
				<verse number="17">הוא ינחם את־לבבכם ויכונן אתכם בכל־דבר ומעשה טוב׃</verse>
			</chapter>
			<chapter number="3">
				<verse number="1">ועוד אחי התפללו בעדנו אשר ירוץ דבר יהוה ויכבד כמו גם־בקרבכם׃</verse>
				<verse number="2">ואשר ננצל מן־האנשים התעים והרעים כי לא לכל־אדם האמונה׃</verse>
				<verse number="3">אבל נאמן הוא האדון אשר יחזק אתכם וישמרכם מן־הרע׃</verse>
				<verse number="4">ואנחנו בטוחים עליכם באדנינו כי־תעשו וגם־תוסיפו לעשות את אשר נצוה׃</verse>
				<verse number="5">והאדון הוא יישר את־לבבכם לאהבת האלהים ולסבלנות המשיח׃</verse>
				<verse number="6">והננו מצוים אתכם אחים בשם אדנינו ישוע המשיח אשר תבדלו מכל־אח מעקש דרכיו ואיננו מתהלך על־פי הקבלה אשר קבל מאתנו׃</verse>
				<verse number="7">הלא ידעתם אף־אתם איך עליכם להתהלך כמנו כי לא־נהגנו דרך מעות בתוככם׃</verse>
				<verse number="8">גם לא־אכלנו לחם איש חנם כי ביגיעה ותלאה לילה ויומם היינו עמלים לבלתי היות לאיש מכם למשא׃</verse>
				<verse number="9">לא בעבור שאין־לנו הרשות לזאת כי אם־לתת אתנו לכם למופת ללכת בעקבותינו׃</verse>
				<verse number="10">כי גם־בהיותנו אצלכם צוינו אתכם לאמר מי שלא ירצה לעבד גם־אכול לא יאכל׃</verse>
				<verse number="11">כי שמענו שיש בכם אנשים המעקשים את־דרכיהם ואינם עבדים מאומה ומבלים ימיהם בהבלים׃</verse>
				<verse number="12">ואנשים כאלה נצוה אותם ונבקש מהם באדנינו ישוע המשיח לעבד בנחת למען יאכלו את־לחמם׃</verse>
				<verse number="13">ואתם אחי אל־תלאו בעשות הטוב׃</verse>
				<verse number="14">ואם לא־ישמע איש אל־דברנו באגרת הזאת אתו תרשמו לכם ואל־תתערבו עמו למען יבוש׃</verse>
				<verse number="15">אך לא־כאיב תחשבהו כי אם־תוכיחהו כאח׃</verse>
				<verse number="16">והוא אדון השלום הוא יתן לכם את־השלום תמיד ובכל־פנים יהי האדון עם־כלכם׃</verse>
				<verse number="17">שאלת השלום מידי אני פולוס והיא האות בכל־האגרות כן אנכי כתב׃</verse>
				<verse number="18">חסד ישוע המשיח אדנינו עם־כלכם׃</verse>
			</chapter>
		</book>
		<book number="54">
			<chapter number="1">
				<verse number="1">פולוס שליח ישוע המשיח כמצות האלהים מושיענו והאדון ישוע המשיח תקותנו׃</verse>
				<verse number="2">אל־טימותיוס בנו האמתי באמונה חסד ורחמים ושלום מאת אלהים אבינו והמשיח ישוע אדנינו׃</verse>
				<verse number="3">הנה בלכתי למקדוניא בקשתי ממך לשבת באפסוס למען תזהיר מקצת אנשים שלא יורו תורה זרה׃</verse>
				<verse number="4">ולא ישימו לבם להגדות וללמודי תולדות אין־קץ המביאים יותר לשאלות מלבנות בית־אלהים באמונה ולשמר פקודיו׃</verse>
				<verse number="5">כי־תכלית המצוה היא האהבה בלב טהור וברוח טובה ובאמונה לא־צבועה׃</verse>
				<verse number="6">יש אשר תעו ממנה ויפנו אחרי למודי תהו׃</verse>
				<verse number="7">בחשבם להיות מורי תורה ואינם מבינים מה הם אמרים ומה הם מחליטים׃</verse>
				<verse number="8">אבל ידענו כי התורה טובה היא אם־יתנהג בה האדם כתורה׃</verse>
				<verse number="9">בדעתו זאת כי חק לא הושם בעבור הצדיק אלא בעבור הסוררים והמרדים הרשעים והחטאים עשי זמה ונבלה מכי־אב ומכי־אם ומרצחים׃</verse>
				<verse number="10">וזנים ושכבים את־זכר וגנבי אדם וכזבים ונשבעים לשקר וכל־מעשה הפך מן־הלקח הבריא׃</verse>
				<verse number="11">כפי בשורת כבוד האל המברך אשר פקדה עלי׃</verse>
				<verse number="12">והנני מודה לישוע המשיח אדנינו המאזרני חיל כי חשבני נאמן וישימני למשרת לו׃</verse>
				<verse number="13">אתי אשר מלפנים הייתי מגדף ומרדף ומחרף אבל רחמתי כי עשיתי מבלי־דעת באין אמונה׃</verse>
				<verse number="14">ויגדל עלי במאד מאד חסד אדנינו עם־האמונה והאהבה במשיח ישוע׃</verse>
				<verse number="15">נאמן הדבר וראוי להתקבל על־כל כי־המשיח ישוע בא לעולם להושיע את־החטאים אשר אנכי הגדול בהם׃</verse>
				<verse number="16">ובעבור זאת רחמתי למען אשר יראה ישוע המשיח בי בראשונה את־כל־ארך רוחו להיותי למופת לכל אשר־יבאו להאמין בו לחיי עולם׃</verse>
				<verse number="17">ולמלך עולמים לאלהים הקים לעד והנעלם מעין והחכם לבדו לו הכבוד וההדר לעולמי עולמים אמן׃</verse>
				<verse number="18">את־המצוה הזאת אני מצוך בני טימותיוס כפי הנבואות הקדמות עליך שתלחם לפיהן המלחמה הטובה׃</verse>
				<verse number="19">לאחז באמונה וברוח הטובה אשר־יש מאסים בה ותשבר אנית אמונתם׃</verse>
				<verse number="20">ומהם הומניוס ואלכסנדר אשר מסרתים לשטן למען יוסרו לבלתי גדף עוד׃</verse>
			</chapter>
			<chapter number="2">
				<verse number="1">ועתה קדם כל־דבר אבקשה מכם לשאת תפלות ותחנונים ובקשות ותודות בעד כל־בני אדם׃</verse>
				<verse number="2">בעד המלכים וכל־השליטים למען נחיה חיי השקט ובטח בכל־חסידות וישר׃</verse>
				<verse number="3">כי־כן טוב ורצוי בעיני אלהים מושיענו׃</verse>
				<verse number="4">אשר חפצו שיושעו כל־בני האדם ויגיעו להכרת האמת׃</verse>
				<verse number="5">כי אחד הוא האלהים ואחד הוא העמד בין אלהים ובין בני אדם הוא בן־אדם המשיח ישוע׃</verse>
				<verse number="6">אשר נתן את־נפשו כפר בעד כל וזאת העדות הבאה בעתה׃</verse>
				<verse number="7">אשר אני הפקדתי לה לכרוז ולשליח אמת אני אמר במשיח ולא אשקר מורה הגוים באמונה ובאמת׃</verse>
				<verse number="8">לכן רצוני שיתפללו האנשים בכל־מקום וישאו ידיהם קדש בלי־כעס ומדון׃</verse>
				<verse number="9">וכן גם־הנשים תתיפינה בתלבשת נאה עם־בשת פנים וצניעות לא במחלפות הראש לא בזהב לא בפנינים ולא במלבושים יקרים׃</verse>
				<verse number="10">אלא כמו שהוא הגון לנשים אשר בחרו להן יראת אלהים במעשים טובים׃</verse>
				<verse number="11">האשה תלמד דומם בכל־הכנעה׃</verse>
				<verse number="12">ואינני נתן רשות לאשה ללמד אף לא־להתנשא על־האיש אלא תדום׃</verse>
				<verse number="13">כי אדם נוצר בראשונה ואחריו חוה׃</verse>
				<verse number="14">ואדם לא נפתה כי האשה שמעה לקול המשיא ותבא לידי עברה׃</verse>
				<verse number="15">אבל תושע בלדתה בנים אם תעמד באמונה ובאהבה ובקדשה עם־הצניעות׃</verse>
			</chapter>
			<chapter number="3">
				<verse number="1">אמת הדבר איש כי־יבקש לו פקידות הוא מתאוה מעשה טוב׃</verse>
				<verse number="2">ופקיד העדה צריך להיות איש אשר אין־בו דפי בעל־אשה אחת משל ברוחו צנוע ונחמד לבריות מכניס ארחים ומבין ללמד ולא אהב יין ולא־נוח להכות ולא בצע בצע רע׃</verse>
				<verse number="3">כי אם־דן לכף־זכות ולא בעל־קטטה ולא אהב כסף׃</verse>
				<verse number="4">ויהי מנהיג את־ביתו בטוב ומדריך את־בניו למשמעתו בכל־הישר׃</verse>
				<verse number="5">כי אם־לא ידע איש להנהיג את־ביתו איככה יוכל לדאג לעדת אלהים׃</verse>
				<verse number="6">ואל־יהי תלמיד חדש למען לא־ירהב לבו ויפל בדין המשטין׃</verse>
				<verse number="7">והוא גם־צריך לשם טוב בפי אלה אשר בחוץ פן־יפל בחרפה ובמוקש המשטין׃</verse>
				<verse number="8">וכן גם־השמשים יהיו ישרים ולא מחליקי לשון ולא אהבים סבא־יין ולא נטים אחרי בצע־רע׃</verse>
				<verse number="9">כי אם־ישמרו את־סוד האמונה ברוח טהורה׃</verse>
				<verse number="10">וגם־אלה יבחנו בראשונה ואחר כן ישמשו אם־אין בהם דפי׃</verse>
				<verse number="11">וככה הנשים תהיינה ישרות ולא הלכות רכיל משלות ברוחן ונאמנות בכל׃</verse>
				<verse number="12">השמשים יהיו כל־אחד בעל־אשה אחת ומנהלים בטוב את־בניהם ואת־בתיהם׃</verse>
				<verse number="13">כי המשמשים היטב יקנו לעצמם מעלה טובה ובטחון רב באמונת המשיח ישוע׃</verse>
				<verse number="14">זאת אני כתב אליך ואקוה לבא אליך במהרה׃</verse>
				<verse number="15">ואם־אחר הנה תדע איך להתנהג בבית האלהים שהיא עדת אלהים חיים עמוד האמת ומכונה׃</verse>
				<verse number="16">ובודאי גדול סוד החסידות אלהים נגלה בבשר נצדק ברוח נראה למלאכים הגד בגוים נתקבל באמונה בעולם נעלה בכבוד׃</verse>
			</chapter>
			<chapter number="4">
				<verse number="1">אבל הרוח אמר בפרוש כי באחרית הימים יהיו אנשים אשר יסורו מן־האמונה בפנותם אל־הרוחות המטעות ואל־תורת השדים׃</verse>
				<verse number="2">דברי שקרים בחנפה ונכוים הם במדעם׃</verse>
				<verse number="3">אסרים לקחת אשה ומנעים ממיני מאכל אשר בראם האלהים שיאכלום בתודה המאמינים וידעי האמת׃</verse>
				<verse number="4">כי כל־בריאת אלהים טובה היא ואין דבר משקץ אם־יאכל בתודה׃</verse>
				<verse number="5">כי יקדש בדבר אלהים ובתפלה׃</verse>
				<verse number="6">אם־תשים כזאת לפני אחיך משרת טוב תהיה לישוע המשיח מגדל בדברי האמונה ובלקח הטוב אשר דבקת אחריו׃</verse>
				<verse number="7">אך התרחק מהגדות פסולות ובלות והרגל עצמך בחסידות׃</verse>
				<verse number="8">כי הרגל הגוף יועיל מעט אבל החסידות תועיל לכל־דבר ויש־לה הבטחת חיי העולם הזה והעולם הבא׃</verse>
				<verse number="9">נאמן הדבר הזה וראוי על־כל להתקבל׃</verse>
				<verse number="10">כי לזאת אנחנו גם־יגעים גם־נשאים חרפה על־אשר הוחלנו לאלהים חיים שהוא המושיע לכל־האדם וביותר למאמינים׃</verse>
				<verse number="11">את־זאת תצוה ותלמד׃</verse>
				<verse number="12">אל־יבוז איש את־בחורותיך אך היה מופת למאמינים בדבור במעשה באהבה ברוח באמונה ובטהרה׃</verse>
				<verse number="13">והיה שקוד לקרא ולהוכיח ולהורת עד כי־אבוא׃</verse>
				<verse number="14">ואל־תקל בעיניך מתנת החסד אשר בך הנתונה לך בנבואה עם־סמיכת ידי הזקנים׃</verse>
				<verse number="15">לאלה תשית לבך ובהם היה למען תראה הצלחתך לכל׃</verse>
				<verse number="16">שית לבך לנפשך ולהוראה והחזק בזה כי־בעשותך כן תושיע את־נפשך ואת־נפש השמעים אליך׃</verse>
			</chapter>
			<chapter number="5">
				<verse number="1">אל־תגער בזקן כי אם־תזהירנו כאב־לך ואת־הצעירים כאחים׃</verse>
				<verse number="2">את־הזקנות כאמות ואת־הצעירות כאחיות ובכל־טהרה׃</verse>
				<verse number="3">כבד את־האלמנות אשר באמת אלמנות הנה׃</verse>
				<verse number="4">וכי־יהיו לאלמנה בנים או־בני בנים הם ילמדו לראשונה לעשות חסד עם־ביתם ולשלם גמול לאבותם כי זה הוא טוב ורצוי לפני האלהים׃</verse>
				<verse number="5">אבל האלמנה באמת אשר נשארה יחידה שמה אלהים מבטחה ומתמדת בתפלות ובתחנות לילה ויומם׃</verse>
				<verse number="6">אך המענגה מתה היא בחייה׃</verse>
				<verse number="7">וזאת תצוה למען תהיינה בלא־דפי׃</verse>
				<verse number="8">אבל מי שלא יפרנס את־קרוביו וביותר את־בני ביתו כפר באמונה והוא גרוע מאשר איננו מאמין׃</verse>
				<verse number="9">אלמנה אל־תבחר זולתי בת־ששים שנה ואשר היתה אשת איש אחד׃</verse>
				<verse number="10">ויש־לה עדות על־מעשיה הטובים שגדלה בנים והכניסה ארחים ורחצה את־רגלי הקדשים ותמכה את־העשוקים ורדפה כל־מעשה טוב׃</verse>
				<verse number="11">אבל האלמנות הצעירות אל־תקבל כי בהטות יצרן את־לבן מן־המשיח חשקות הן להיות לאיש׃</verse>
				<verse number="12">ודינן עליהן כי בגדו באמונתן הראשונה׃</verse>
				<verse number="13">ועוד בהיותן עצלות למדו לשוטט מבית לבית ולא־לבד עצלות כי אף־מפטפטות ורדפות אחר חדשות ומדברות את־אשר לא יתכן׃</verse>
				<verse number="14">על־כן רצוני כי הצעירות תהיינה לאיש ללדת בנים ולהנהיג את־בתיהן ולא לתת לאיב תאנה לחרף׃</verse>
				<verse number="15">כי־יש מהן אשר־כבר סרו אחרי השטן׃</verse>
				<verse number="16">בן־אמונה או בת־אמונה שיש־להם אלמנות יעזרו אתן ולא תהיינה למשא על־הקהל כדי שיוכל להספיק לאלה אשר הנה אלמנות באמת׃</verse>
				<verse number="17">הזקנים המיטיבים לנהל ראוים הם למשנה כבוד וביותר העמלים בדבר ובהוראה׃</verse>
				<verse number="18">כי־הכתוב אמר לא־תחסם שור בדישו ועוד נאמר הפעל שוה בשכרו׃</verse>
				<verse number="19">אל־תקבל שטנה על־הזקן בלתי אם־על־פי שנים או־שלשה עדים׃</verse>
				<verse number="20">את־החטאים תוכיח בפני כל למען ייראו גם־האחרים׃</verse>
				<verse number="21">הנני מעיד בך נגד האלהים ואדנינו ישוע המשיח ונגד בחירי המלאכים אשר־שמור תשמר את־זאת בלי משפט נמהר ולא־תעשה דבר במשא פנים׃</verse>
				<verse number="22">אל־תהי נמהר בסמיכת ידיך על־אדם ולא תשתתף לחטאת אחרים שמר את־נפשך בטהרה׃</verse>
				<verse number="23">אל־תרבה לשתות עוד מים כי אם־קח מעט־יין בעבור בטנך ואשר פעמים רבות חלה אתה׃</verse>
				<verse number="24">יש בני אדם אשר חטאתיהם גלויות ומקדימות לדין ויש מהם אשר הנה הלכות אחריהם׃</verse>
				<verse number="25">וככה גם־המעשים הטובים גלוים המה ואשר אינם כן לא יוכלו להסתר׃</verse>
			</chapter>
			<chapter number="6">
				<verse number="1">כל אשר־הם תחת על העבדות יחשבו את־אדניהם ראוים לכל־כבוד למען לא־יחלל שם האלהים והלקח׃</verse>
				<verse number="2">ואלה אשר אדניהם בני אמונה אל־יקלו אתם על־היותם אחים כי אם־יעבדום ביותר בעבור כי־מאמינים ואהובים הם המשתדלים לגמל חסד את־זאת תלמד ותצוה׃</verse>
				<verse number="3">האיש אשר יורה תורה אחרת ולא יעמד בדברים הבריאים של־אדנינו ישוע המשיח ובלקח החסידות׃</verse>
				<verse number="4">נפשו עפלה ולא ידע מאומה כי אם־חלה הוא בשאלות ומחלקות מלים המביאות לידי קנאה ומריבה וגדופים וחשד רע׃</verse>
				<verse number="5">וכוחי הבל של־אנשים נשחתי דעת ומחסרי אמת השמים את־החסידות לדבר בצע סור מאנשים כאלה׃</verse>
				<verse number="6">ואף־אמנם יתרון גדול היא החסידות עם־לב שמח בחלקו׃</verse>
				<verse number="7">כי לא־הבאנו מאומה לעולם בידוע שגם־לא נוכל להוציא ממנו מאומה׃</verse>
				<verse number="8">ועל־כן אם־יש לנו מזון וכסות נסתפקה בהם׃</verse>
				<verse number="9">אבל המבקשים להעשיר יפלו בנסיון ובמוקשים וברב תאות סכלות ומשחיתות המשקיעות את־האדם בשחת ובאבדון׃</verse>
				<verse number="10">כי שרש כל־הרעות אהבת הכסף ויש אשר ערגו לו ויסורו מן־האמונה ויעציבו את־נפשם במכאבים רבים׃</verse>
				<verse number="11">ואתה איש האלהים ברח־לך מאלה ורדף צדקה וחסידות ואמונה ואהבה וסבלנות וענוה׃</verse>
				<verse number="12">הלחם המלחמה הטובה של־האמונה ואחז חיי עולמים אשר נקראת להם והודית הודאה יפה בפני עדים רבים׃</verse>
				<verse number="13">הנני מצוך נגד האלהים המחיה את־כל ונגד המשיח ישוע אשר העיד ההודאה היפה לפני פנטיוס פילטוס׃</verse>
				<verse number="14">כי־שמור תשמר את־המצוה באין־שמץ ודפי עד־הופעת המשיח ישוע אדנינו׃</verse>
				<verse number="15">אשר יראנה בעתה המברך והשליט לבדו מלך המלכים ואדני האדנים׃</verse>
				<verse number="16">אשר הוא לבדו חי וקים והוא הדר באור נשגב ואיש לא ראהו ולא יוכל לראותו ולו הכבוד וגבורת עולמים אמן׃</verse>
				<verse number="17">את־עשירי העולם הזה תצוה שלא ירום לבבם גם לא־יבטחו בעשר הבוגד כי אם־באלהים חיים המספק לנו די והותר לשבע׃</verse>
				<verse number="18">ויגמלו טוב ויעשירו במעשים טובים לתת מהונם ולעזר לזולתם׃</verse>
				<verse number="19">ויאצרו להם אוצר ליסוד טוב לעתיד שישיגו את־חיי העולמים׃</verse>
				<verse number="20">אתה טימותיוס שמר את־הפקדון והתרחק מדברי הבל הפסולים ומן־וכוחי המדע הנקרא כן בשקר׃</verse>
				<verse number="21">אשר יש מתפארים בו ויתעו מן־האמונה החסד עמך אמן׃</verse>
			</chapter>
		</book>
		<book number="55">
			<chapter number="1">
				<verse number="1">פולוס שליח ישוע המשיח ברצון האלהים לפי הבטחת החיים אשר בישוע המשיח׃</verse>
				<verse number="2">אל־טימותיוס בנו החביב חסד ורחמים ושלום מאת אלהים אבינו ומאת המשיח ישוע אדנינו׃</verse>
				<verse number="3">מודה אני לאלהים אשר אני עבד אותו מימי אבותי ברוח טהורה כי־תמיד אזכרך בתפלותי לילה ויומם׃</verse>
				<verse number="4">ונכספתי לראותך בזכרי את־דמעותיך למען אמלא שמחה׃</verse>
				<verse number="5">כי־באתי לזכר את־אמונתך בלתי־צבועה ששכנה כבר בלואיס זקנתך ובאבניקה אמך ומבטח אני כי תשכן גם־בך׃</verse>
				<verse number="6">על־כן אזכירך שתעורר את־מתנת האלהים הנתונה לך בסמיכת ידי׃</verse>
				<verse number="7">כי האלהים לא־נתן לנו רוח אימה כי אם־רוח גבורה ואהבה ומוסר׃</verse>
				<verse number="8">לכן אל־תבוש לא מעדות אדנינו ולא ממני אסירו כי אם־תסבל הרעות גם־אתה כמוני על־הבשורה כפי־כח האלהים׃</verse>
				<verse number="9">אשר־הוא הושיענו וקראנו בקריאה קדושה לא לפי מעשינו כי אם־לפי עצתו וחסדו הנתן לנו במשיח ישוע לפני ימות עולם׃</verse>
				<verse number="10">ועתה נגלה בהראות מושיענו ישוע המשיח אשר בטל את־המות ויוצא לאור על־ידי הבשורה את־החיים ואת אשר־איננו עובר׃</verse>
				<verse number="11">אשר הפקדתי להיות לה כרוז ושליח ומורה הגוים׃</verse>
				<verse number="12">ובעבור זאת אסבל כאלה ולא אבוש כי־יודע אנכי במי האמנתי ומבטח אנכי כי־היכלת לו לשמר את־פקדוני עד־היום ההוא׃</verse>
				<verse number="13">החזק בתכונת הדברים הבריאים אשר שמעת ממני באמונה ובאהבה אשר במשיח ישוע׃</verse>
				<verse number="14">שמר את־הפקדון הטוב בעזרת רוח הקדש השכן בנו׃</verse>
				<verse number="15">זאת אתה יודע כי־פנו ממני כל אשר באסיא ובתוכם פוגלוס והרמוגניס׃</verse>
				<verse number="16">יתן האדון רחמים לבית אניסיפורוס כי־פעמים רבות השיב את־נפשי ולא־בוש ממוסרי׃</verse>
				<verse number="17">כי אם־בהיותו ברומי יגע לבקשני עד כי־מצאני׃</verse>
				<verse number="18">יתן־לו האדון למצא רחמים מלפני יהוה ביום ההוא ורב שרותו אשר שרת באפסוס אתה ידעת היטב׃</verse>
			</chapter>
			<chapter number="2">
				<verse number="1">לכן בני התחזק בחסד אשר במשיח ישוע׃</verse>
				<verse number="2">ואת־אשר שמעת ממני בפני עדים רבים תפקידנו בידי אנשים נאמנים אשר־הם כשרים ללמד גם את־האחרים׃</verse>
				<verse number="3">וסבל הרעות כאיש חיל בצבא מלחמת ישוע המשיח׃</verse>
				<verse number="4">איש יצא לצבא לא יתערב בעסקי החיים למען יהיה רצוי לשר הצבא׃</verse>
				<verse number="5">וגם אם־נאבק איש לא יכתר אם־לא יאבק כמשפט׃</verse>
				<verse number="6">האכר העבד הוא יאכל ראשונה מפרי האדמה׃</verse>
				<verse number="7">בין באשר־אני אמר כי האדון יתן־לך חכמה בכל־דבר׃</verse>
				<verse number="8">זכור תזכר את ישוע המשיח הנעור מן־המתים אשר הוא מזרע דוד כפי בשורתי׃</verse>
				<verse number="9">אשר בעבורה אני נשא רעות עד למוסרות כעשה עול אבל דבר האלהים איננו נאסר׃</verse>
				<verse number="10">ועל־כן אסבל את־כל למען הבחירים למען ישיגו גם־המה את־התשועה במשיח ישוע עם־כבוד עולמים׃</verse>
				<verse number="11">נאמן הדבר הזה כי אם־מתנו אתו גם־אתו נחיה׃</verse>
				<verse number="12">אם־נסבל גם־נמלך אתו ואם־ננכר גם־הוא ינכר אתנו׃</verse>
				<verse number="13">אם־לא נאמין הנה הוא קים באמונתו כי לכחש בעצמו לא יוכל׃</verse>
				<verse number="14">זאת הזכר להם והעד לפני האדון שלא לעסק במחלקת מלים אשר לא להועיל רק לעות דעת השמעים׃</verse>
				<verse number="15">היה שקוד להתיצב נאמן לפני אלהים וכפעל אשר לא־יבוש המחלק על־נכון דבר האמת׃</verse>
				<verse number="16">אבל תרחק מדברי הבל הפסולים כי יוסיפו הרבות רשע׃</verse>
				<verse number="17">ושיחתם כרקב תאכל סביב אשר מהם הומניוס ופיליטוס׃</verse>
				<verse number="18">אשר תעו מן־האמת באמרם כי־תחית המתים כבר היתה ויבלבלו אמונת קצת אנשים׃</verse>
				<verse number="19">אך־איתן הוא יסוד האלהים וזה חותמו ידע יהוה את אשר־לו ועוד יסור מעול כל־הקורא את־שם המשיח׃</verse>
				<verse number="20">כי בבית גדול לא־כלי זהב וכסף בלבד אלא גם־של־עץ ושל חרש ומהם לכבוד ומהם לבזיון׃</verse>
				<verse number="21">והנה אם־טהר איש את־נפשו מאלה יהיה כלי לכבוד מקדש ומועיל לבעל הבית מוכן לכל־מעשה טוב׃</verse>
				<verse number="22">ברח־לך מתאות הנעורים ורדף צדק ואמונה ואהבה ושלום עם־כל הקראים אל־יהוה בלב טהור׃</verse>
				<verse number="23">ותרחק מן־השאלות התפלות באין מוסר באשר תדע כי־אך קטטה מולידות הנה׃</verse>
				<verse number="24">ועבד האדון לא יתקוטט אלא יהי־נוח לכל ומבין ללמד וסבלן׃</verse>
				<verse number="25">ומיסר בנמיכות רוח את־המתנגדים אולי יתן האלהים בלבבם לשוב להכרת האמת׃</verse>
				<verse number="26">ויערו ממוקשי השטן אשר צדם בהם לרצונו׃</verse>
			</chapter>
			<chapter number="3">
				<verse number="1">וזאת תדע כי באחרית הימים יבאו עתים קשות׃</verse>
				<verse number="2">כי־יהיו האנשים אהבי עצמם ואהבי בצע והוללים וגאים ומגדפים וממרים באבותם וכפויי טובה ולא חסידים׃</verse>
				<verse number="3">חסרי אהבה ובוגדים ומלשינים וזוללים ואכזרים ושנאי טוב׃</verse>
				<verse number="4">ומסרים ופחזים וגבהי רוח והלכים אחרי תענוגים יותר מאחרי האלהים׃</verse>
				<verse number="5">ואשר דמיון חסידות להם ומכחשים בכחה ואתה סור מאלה׃</verse>
				<verse number="6">כי־יש בהם הבאים בלאט אל־הבתים ושבים נשים טעונות חטאים ונתעות בתאות שנות׃</verse>
				<verse number="7">הלמדות תמיד ולעולם אינן יכלות לבוא לידיעת האמת׃</verse>
				<verse number="8">כי־כמו יניס וימבריס אשר־קמו על־משה כן גם־אלה מתקוממים אל־האמת אנשים אשר נשחתה דעתם ונמאסים בדבר האמונה׃</verse>
				<verse number="9">אכן לא־יוסיפו להצליח כי שגעונם יגלה לכל כאשר קרה גם־את־האנשים ההם׃</verse>
				<verse number="10">אבל אתה הלכת אחרי בהוראה ובהנהגה וברצון ובאמונה ובארך הרוח ובאהבה ובסבלנות׃</verse>
				<verse number="11">וברדיפות ובענוים אשר מצאוני באנטיוכיא ובאקוניא ובלוסטרא ואלה הרדיפות סבלתי ומכלן הצילני האדון׃</verse>
				<verse number="12">וגם כל־החפצים לחיות חיי חסידות במשיח ישוע המה ירדפו׃</verse>
				<verse number="13">ואנשים רעים וקסמים יוסיפו סרה מתעים ונתעים׃</verse>
				<verse number="14">אבל אתה עמד במה־שלמדת והבטחת כי יודע אתה מי־הוא אשר למדת ממנו׃</verse>
				<verse number="15">ומנעוריך ידעת את־כתבי הקדש היכלים להחכימך אל־הישועה על־ידי האמונה במשיח ישוע׃</verse>
				<verse number="16">כי כל־הכתוב נכתב ברוח אלהים גם־מועיל להורת ולהוכיח ולישר וליסר בצדק׃</verse>
				<verse number="17">למען אשר־יהיה איש האלהים תמים ומהיר לכל־מעשה טוב׃</verse>
			</chapter>
			<chapter number="4">
				<verse number="1">לכן אני מעיד בך נגד האלהים ונגד אדנינו ישוע המשיח הבא לשפט את־החיים ואת־המתים בהופעתו ובמלכותו׃</verse>
				<verse number="2">הכרז את־הדבר והתמד בין בעתו בין שלא בעתו הוכח וגער והזהר בכל־ארך־רוח והוראה׃</verse>
				<verse number="3">כי־בוא תבא העת אשר לא־יכילו את־הלקח הבריא כי אם־כאות נפשם יקבצו להם מורים לשעשעי אזנים׃</verse>
				<verse number="4">ויטו אזניהם מן־האמת ויפנו אל־ההגדות׃</verse>
				<verse number="5">אבל אתה היה ער בכל סבל הרעות ועשה מלאכת המבשר ומלא את־שרותך׃</verse>
				<verse number="6">כי עתה זה אסך נסך ועת פטירתי הגיעה׃</verse>
				<verse number="7">המלחמה הטובה נלחמתי את־המרוצה השלמתי את־האמונה שמרתי׃</verse>
				<verse number="8">ומעתה שמור לי כתר הצדקה אשר ביום ההוא יתננו לי האדון השפט הצדיק ולא־לי לבדי כי־גם לכל־אהבי הופעתו׃</verse>
				<verse number="9">חושה לבוא אלי במהרה׃</verse>
				<verse number="10">כי־דימס עזבני באהבתו את־העולם הזה וילך־לו לתסלוניקי וקריסקיס הלך לגלטיא וטיטוס לדלמטיא׃</verse>
				<verse number="11">ולוקס הוא לבדו עמדי קח את־מרקוס והביאהו אתך כי יועיל־לי למאד לעבודה׃</verse>
				<verse number="12">את־טוכיקוס שלחתי לאפסוס׃</verse>
				<verse number="13">את־המעיל שהנחתי בטרואס אצל קרפוס הביאהו אתך בבואך ואף את־הספרים ובפרט את־המגלות של־קלף׃</verse>
				<verse number="14">אלכסנדר חרש הנחשת עשה לי רעות רבות ישלם־לו יהוה כמעשיו׃</verse>
				<verse number="15">וגם־אתה השמר־לך ממנו כי־מרו מרה את־דברינו׃</verse>
				<verse number="16">בהצטדקותי הראשונה לא־היה איש לעזרני כי־כלם עזבוני אל־יחשב להם עון׃</verse>
				<verse number="17">אבל האדון הוא עזרני וחזקני למען תשלם על־ידי הבשורה וישמעוה כל־הגוים ואנצל מפי אריה׃</verse>
				<verse number="18">ויצילני האדון מכל־מעשה רע ויושיעני אל־מלכותו שבשמים לו הכבוד לעולמי עולמים אמן׃</verse>
				<verse number="19">שאל לשלום פריסקה ועקילס ובית אניסיפורוס׃</verse>
				<verse number="20">ארסטוס נשאר בקורנתוס ואת־טרופימוס הנחתי חולה במילטוס׃</verse>
				<verse number="21">חושה לבוא לפני הסתיו אובולוס ופודיס ולינוס וקלודיה והאחים כלם שאלים לשלומך׃</verse>
				<verse number="22">אדנינו ישוע המשיח יהי עם־רוחך החסד עמכם אמן׃</verse>
			</chapter>
		</book>
		<book number="56">
			<chapter number="1">
				<verse number="1">פולוס עבד אלהים ושליח ישוע המשיח לפי אמונת בחירי אלהים ודעת האמת אשר לחסידות׃</verse>
				<verse number="2">עלי־תקות חיי העולם אשר הבטיח לפני ימות עולם האל אשר לא ישקר׃</verse>
				<verse number="3">וגלה במועדו את־דברו על־ידי הקריאה המפקדה בידי על־פי מצות האלהים מושיענו׃</verse>
				<verse number="4">אל־טיטוס בנו האמתי לפי אמונה אחת חסד ורחמים ושלום מאת האלהים אבינו ואדנינו ישוע המשיח מושיענו׃</verse>
				<verse number="5">לזאת עזבתיך בקריטי למען תשלים את־החסר ותשים זקנים בכל־עיר ועיר כאשר צויתיך׃</verse>
				<verse number="6">אם־ימצא איש תם ובעל־אשה אחת ויש־לו בנים מאמינים ואין עליהם טענת פריצות ואינם סוררים׃</verse>
				<verse number="7">כי פקיד־העדה צריך להיות איש תם כסכן לאלהים לא עמד על־דעתו ולא רגזן ולא אהב יין ולא־בעל אגרף ולא נטה אחרי הבצע׃</verse>
				<verse number="8">כי אם־יהי מכניס ארחים ואהב טוב וצנוע וצדיק וקדוש וכבש את־יצרו׃</verse>
				<verse number="9">ומחזיק בדבר הנאמן כפי ההוראה למען יהיה בכחו להזהיר בלקח הבריא ולהוכיח את־המריבים׃</verse>
				<verse number="10">כי־יש הרבה מרדים מדברי הבל ומתעי נפש ובפרט מן־המולים׃</verse>
				<verse number="11">אשר סכור יסכר פיהם ההפכים בתים כלם בהורותם דברים לא־כנים עקב בצע׃</verse>
				<verse number="12">וכבר אמר אחד מהם נביאם אשר בתוכם בני קריטי כזבים הם מעולם וחיות רעות וכרשים עצלים׃</verse>
				<verse number="13">והעדות הזאת אמת היא ובעבור־כן תוכיחם תוכחה קשה למען יהיו בריאים באמונה׃</verse>
				<verse number="14">ולא ישימו לב אל־הגדות היהודים ואל־מצות האנשים הסרים מן־האמת׃</verse>
				<verse number="15">הן הכל טהור לטהורים אבל לנטמאים ולאינם מאמינים אין־דבר טהור כי נטמאה גם־דעתם גם־רוחם׃</verse>
				<verse number="16">אמרים המה כי־ידעו את־האלהים ובמעשיהם כופרים בו כי מתעבים וממרים הם ולא־יצלחו לכל־מעשה טוב׃</verse>
			</chapter>
			<chapter number="2">
				<verse number="1">ואתה דבר את־הנאה ללקח הבריא׃</verse>
				<verse number="2">שיהיו הזקנים משלים ברוחם ומכבדים וצנועים ובריאים באמונה ובאהבה ובסבלנות׃</verse>
				<verse number="3">וכן הזקנות תהי הנהגתן כאשר נאוה לקדש לא תהיינה מלשינות ולא נכבשות לסבוא־יין כי אם־מלמדות טוב׃</verse>
				<verse number="4">ומישרות את־הצעירות לאהב את־בעליהן ולאהב את־בניהן׃</verse>
				<verse number="5">ולהיות צנועות וטהרות צופיות הליכות ביתן וטבות ונכנעות לבעליהן למען לא־יחלל דבר האלהים׃</verse>
				<verse number="6">ככה תזהיר גם את־הבחורים שיהיו צנועים׃</verse>
				<verse number="7">ובכל־דבר היה אתה למופת במעשים טובים בהוראה צרופה ונהדרה׃</verse>
				<verse number="8">ובדבר בריא ומום אין־בו למען יבוש המתקומם ולא ימצא לדבר עליכם רע׃</verse>
				<verse number="9">העבדים יכנעו לאדוניהם ויתרצו להם בכל־דבר ולא ימרו את־דבריהם׃</verse>
				<verse number="10">ולא־ימעלו מעל כי אם־יראו כל־אמונה טובה למען יפארו בכל את־לקח אלהינו מושיענו׃</verse>
				<verse number="11">כי הופיע חסד אלהים להושיע את־כל־בני האדם׃</verse>
				<verse number="12">וליסר אתנו אשר נתעב הרשע ותאות העולם ונחיה בעולם הזה בצניעות ובצדק ובחסידות׃</verse>
				<verse number="13">ונחכה לתקוה המאשרת ולהופעת כבוד אלהינו הגדול ומושיענו ישוע המשיח׃</verse>
				<verse number="14">אשר־נתן את־נפשו בעדנו לגאלנו מכל־עול ולטהר לו עם סגלה הזריז במעשים טובים׃</verse>
				<verse number="15">את־אלה תדבר ותזהיר ותוכיח בכל־חזקה ואיש אל־יבוז לך׃</verse>
			</chapter>
			<chapter number="3">
				<verse number="1">הזכר אתם להכנע ולשמע לשרים ולשלטונים ולהיות נכונים לכל־מעשה טוב׃</verse>
				<verse number="2">ולבלתי גדף אדם ולחדל מריב ולהכריע לכף זכות ולהתנהג בכל־ענוה לפני כל־אדם׃</verse>
				<verse number="3">כי גם־אנחנו היינו מלפנים חסרי דעת וסוררים ותועים ועבדים לתאות ולתשוקות שנות ומתהלכים ברשעה וקנאה ושנואים ושנאים איש את־אחיו׃</verse>
				<verse number="4">אמנם כאשר נגלה נעם אלהים מושיענו ורחמנותו אל־האדם׃</verse>
				<verse number="5">אז לא בגלל מעשי הצדקה אשר עשינו הושיע אתנו כי אם־מתוך חסדו על־ידי טבילת התולדה השניה וחדוש רוח הקדש׃</verse>
				<verse number="6">אשר שפך עלינו למכביר על־ידי ישוע המשיח מושיענו׃</verse>
				<verse number="7">למען נצדק בחסדו ונירש לפי התקוה את־חיי העולמים׃</verse>
				<verse number="8">נאמן הוא הדבר ורצה אני כי תקים את־אלה למען אשר ישתדלו המאמינים לאלהים לעסק במעשים טובים עשות כאלה טוב הוא ומועיל לאדם׃</verse>
				<verse number="9">אבל תרחק מן־השאלות התפלות ומלמודי תולדות ומן־הקטטות ומחלקות בעניני החקים כי־אין בהן מועיל והבל הנה׃</verse>
				<verse number="10">ואיש החולק על־האמונה אם־הוכח פעם ושתים שטה מעליו׃</verse>
				<verse number="11">ודע כי־איש כזה איש תהפכות הוא וחוטא בהרשיע את־נפשו׃</verse>
				<verse number="12">כאשר אשלח אליך את־ארטמס או את־טוכיקוס תמהר לבוא אלי לניקפליס כי־גמרתי בלבי לשבת שם בימי הסתיו׃</verse>
				<verse number="13">השתדל ללות על־דרכם את־זינס המלמד בתורה ואת־אפולוס למען לא־יחסרו דבר׃</verse>
				<verse number="14">וילמדו גם־אנשי עדתנו לעסק במעשים טובים לעזר בכל־מחסור פן־יהיו בלי־פרי׃</verse>
				<verse number="15">כל אשר עמדי שאלים לשלומך שאל לשלום האהבים אתנו באמונה החסד עם־כלכם אמן׃</verse>
			</chapter>
		</book>
		<book number="57">
			<chapter number="1">
				<verse number="1">פולוס אסיר המשיח ישוע וטימותיוס האח אל־פילימון החביב והעזר אתנו׃</verse>
				<verse number="2">ואל־אפיה האהובה ואל־ארכפוס חבר מלחמתינו ואל־הקהלה אשר בביתך׃</verse>
				<verse number="3">חסד לכם ושלום מאת אלהים אבינו ואדנינו ישוע המשיח׃</verse>
				<verse number="4">מודה אני לאלהי בכל־עת בהזכירי אתך בתפלותי׃</verse>
				<verse number="5">אחרי שמעי אהבתך ואמונתך אשר־בך לאדנינו ישוע ולכל־הקדושים׃</verse>
				<verse number="6">למען אשר תאמץ התחברות אמונתך בדעת כל־טוב אשר בכם לשם המשיח׃</verse>
				<verse number="7">כי שמחה גדולה ונחמה יש־לנו באהבתך באשר היתה רוחה למעי הקדושים אחי על־ידך׃</verse>
				<verse number="8">לכן אף־כי יש־לי בטחון רב במשיח לצותך את הראוי לך הנה בחרתי למען האהבה לחלות את־פניך׃</verse>
				<verse number="9">כאשר הנה אנכי פולוס איש זקן ועתה גם־אסיר ישוע המשיח׃</verse>
				<verse number="10">אבקשה ממך על־בני אשר הולדתיו במוסרי על־אניסימוס׃</verse>
				<verse number="11">אשר מלפנים לא־הועיל לך ועתה הוא להועיל גם־לך גם־לי והשיבתיו אליך׃</verse>
				<verse number="12">ואתה קבל־נא אתו שהוא מעי׃</verse>
				<verse number="13">חפצתי לעצר אתו אצלי שישרתני תחתיך במוסרות הבשורה׃</verse>
				<verse number="14">אבל בלי רצונך לא אביתי לעשות דבר למען לא־תהיה טובתך באנס כי אם־בנדבה׃</verse>
				<verse number="15">כי אולי נפרד ממך לשעה בעבור אשר יהיה־לך לעולם׃</verse>
				<verse number="16">ומעתה לא כעבד כי אם־למעלה מעבד כאח אהוב שכן־הוא לי ביותר ואף כי־לך הן בבשר הן באדון׃</verse>
				<verse number="17">והנה אם־תחשבני לחבר לך תקבלנו כמוני׃</verse>
				<verse number="18">ואם־הרע לך בדבר או חיב־הוא לך דבר חשבהו לי׃</verse>
				<verse number="19">אני פולוס כתבתי בידי אני אשלם ולא אמר כי־אתה חיב לי גם־את־נפשך׃</verse>
				<verse number="20">כן אחי אהנה־נא ממך באדון נחם־נא את־מעי באדון׃</verse>
				<verse number="21">בבטחוני כי־תשמע לי כתבתי אליך ויודע אני כי תעשה יותר ממה־שאמרתי׃</verse>
				<verse number="22">ועם־זה גם־תכין לי בית מלון כי אקוה אשר אנתן לכם על־ידי תפלותיכם׃</verse>
				<verse number="23">אפפרס האסור אתי במשיח ישוע׃</verse>
				<verse number="24">ומרקוס וארסטרכוס ודימס ולוקס עזרי שאלים לשלומך׃</verse>
				<verse number="25">חסד ישוע המשיח אדנינו עם־רוחכם אמן׃</verse>
			</chapter>
		</book>
		<book number="58">
			<chapter number="1">
				<verse number="1">האלהים אשר־דבר מקדם פעמים רבות ובפנים שנים אל־אבתינו ביד הנביאים דבר אלינו באחרית הימים האלה ביד בנו׃</verse>
				<verse number="2">אשר־נתנו ליורש כל וגם־עשה בידו את־העולמות׃</verse>
				<verse number="3">והוא זהר כבודו וצלם ישותו ונושא כל בדבר גבורתו ואחרי עשתו בנפשו טהרת חטאתינו ישב לימין הגדלה במרומים׃</verse>
				<verse number="4">ויגדל מאד מן־המלאכים כאשר השם אשר נחלו יקר הוא משלהם׃</verse>
				<verse number="5">כי אל־מי מן־המלאכים אמר מעולם בני אתה אני היום ילדתיך ועוד אני אהיה־לו לאב והוא יהיה־לי לבן׃</verse>
				<verse number="6">ובהביאו את־הבכור שנית לעולם אמר והשתחוו־לו כל־אלהים׃</verse>
				<verse number="7">הן על־המלאכים הוא אמר עשה מלאכיו רוחות משרתיו אש להט׃</verse>
				<verse number="8">אך על־הבן אמר כסאך אלהים עולם ועד שבט מישר שבט מלכותך׃</verse>
				<verse number="9">אהבת צדק ותשנא רשע על־כן משחך אלהים אלהיך שמן ששון מחבריך׃</verse>
				<verse number="10">ועוד אתה אדני לפנים הארץ יסדת ומעשה ידיך שמים׃</verse>
				<verse number="11">המה יאבדו ואתה תעמד וכלם כבגד יבלו׃</verse>
				<verse number="12">כלבוש תחליפם ויחלפו ואתה הוא ושנותיך לא יתמו׃</verse>
				<verse number="13">ואל־מי מן־המלאכים אמר מעולם שב לימיני עד־אשית איביך הדם לרגליך׃</verse>
				<verse number="14">הלא־הם כלם רוחות השרת שלוחים לעזרה בעד העתידים לרשת את־הישועה׃</verse>
			</chapter>
			<chapter number="2">
				<verse number="1">לכן אנחנו חיבים ביותר להכין לבבנו אל־אשר שמענו פן־ילוז ויאבד ממנו׃</verse>
				<verse number="2">כי אם־הדבר הנאמר על־ידי המלאכים היה קים וכל־פשע ומרי נשא את־ענשו כמשפט׃</verse>
				<verse number="3">איך נמלט אנחנו אם־לא נשים לב לתשועה גדולה אשר כזאת הנאמרה מתחלה בפי האדון ותקים־לנו על־ידי שמעיה׃</verse>
				<verse number="4">וגם־אלהים העיד עליה באתות ובמופתים ובגבורות שנות ובהאציל מרוח קדשו כרצונו׃</verse>
				<verse number="5">כי לא תחת יד־המלאכים שת את־העולם הבא אשר אנחנו מדברים עליו׃</verse>
				<verse number="6">כי אם־כאשר העיד האמר במקום אחד מה־אנוש כי־תזכרנו ובן־אדם כי תפקדנו׃</verse>
				<verse number="7">ותחסרהו מעט מאלהים וכבוד והדר תעטרהו ותמשילהו במעשי ידיך כל שתה תחת־רגליו׃</verse>
				<verse number="8">הנה באשר שת כל תחתיו לא־השאיר דבר שלא־שת תחתיו ועתה זה לא ראינו עדין כי־כל הושת תחתיו׃</verse>
				<verse number="9">אבל ישוע המחסר מעט ממלאכים אותו ראינו מעטר בכבוד והדר מפני ענותו עד־מות למען אשר יטעם בחסד אלהים את־המות בעד כלם׃</verse>
				<verse number="10">כי־נאה היה לו אשר הכל למענו והכל על־ידו בהנחתו בנים רבים לכבוד להשלים בענוים את־שר ישועתם׃</verse>
				<verse number="11">כי גם־המקדש גם־המקדשים כלם מאחד המה ועל־כן לא בוש מקרא להם אחים׃</verse>
				<verse number="12">באמרו אספרה שמך לאחי בתוך קהל אהללך׃</verse>
				<verse number="13">ועוד וקויתי לו ועוד הנה אנכי והילדים אשר נתן־לי יהוה׃</verse>
				<verse number="14">ויען כי הילדים כלם יחדו בשר ודם אף־הוא לבש בשר ודם כמוהם למען אשר יבטל על־ידי המות את אשר־לו ממשלת המות הוא השטן׃</verse>
				<verse number="15">ולהתיר את־אלה אשר מאימת המות היו נתנים לעבדות כל־ימי חייהם׃</verse>
				<verse number="16">כי אמנם לא במלאכים החזיק כי אם־בזרע אברהם החזיק׃</verse>
				<verse number="17">על־כן היה עליו להדמות לאחיו בכל־דבר למען אשר־יהיה כהן גדול רחמן ונאמן בעניני אלהים לכפר על־חטאת העם׃</verse>
				<verse number="18">כי באשר הוא בעצמו ענה ונתנסה יכל לעזר את־המנסים׃</verse>
			</chapter>
			<chapter number="3">
				<verse number="1">לכן אחי הקדושים חברים לקריאה של־מעלה הביטו אל־השליח וכהן הודיתנו הגדול אל־המשיח ישוע׃</verse>
				<verse number="2">אשר־הוא נאמן לעשהו כמו גם־משה בכל־ביתו׃</verse>
				<verse number="3">כי־כבוד גדול ממשה נחל־זה כאשר בנה הבית חשוב יותר מן־הבית׃</verse>
				<verse number="4">כי כל־בית יש־לו בנה אבל בונה כל הוא האלהים׃</verse>
				<verse number="5">והן משה נאמן בכל־ביתו כעבד לעדות הדברים העתידים להאמר׃</verse>
				<verse number="6">אבל המשיח הוא הבן על־ביתו ואנחנו ביתו אם־נחזיק בבטחון ובתהלת התקוה ולא־נרפנה עד־הקץ׃</verse>
				<verse number="7">לכן כמאמר רוח הקדש היום אם־בקלו תשמעו׃</verse>
				<verse number="8">אל־תקשו לבבכם כמריבה כיום מסה במדבר׃</verse>
				<verse number="9">אשר נסוני אבותיכם בחנוני גם־ראו פעלי ארבעים שנה׃</verse>
				<verse number="10">לכן אקוט בדור ואמר עם תעי לבב הם והם לא־ידעו דרכי׃</verse>
				<verse number="11">אשר־נשבעתי באפי אם־יבאון אל־מנוחתי׃</verse>
				<verse number="12">ראו עתה אחי פן־יש באחד מכם לב־רע וחסר אמונה לסור מאלהים חיים׃</verse>
				<verse number="13">אך־הוכח תוכיחו איש את־רעהו יום יום עד־שיקרא היום למען אשר לא־יקשה איש מכם את־לבו במדוחי פשע׃</verse>
				<verse number="14">כי נתחברנו למשיח אם־נחזיק בראשית הבטחה ולא נרפנה עד־הקץ׃</verse>
				<verse number="15">כאשר נאמר היום אם־בקלו תשמעו אל־תקשו לבבכם כמריבה׃</verse>
				<verse number="16">מי אפוא אלה אשר שמעו ויריבו הלא כל־יצאי מצרים ביד־משה׃</verse>
				<verse number="17">ובמי התקוטט ארבעים שנה הלא בחטאים אשר נפלו פגריהם במדבר׃</verse>
				<verse number="18">ולמי נשבע לבלתי־בא אל־מנוחתו אם־לא לסוררים׃</verse>
				<verse number="19">ואנחנו ראים כי לא יכלו לבוא על־אשר לא האמינו׃</verse>
			</chapter>
			<chapter number="4">
				<verse number="1">על־כן־נירא נא בהמצא עוד ההבטחה לבוא אל־מנוחתו פן־יראה איש מכם מאחר פעמיו׃</verse>
				<verse number="2">כי גם־אלינו באה הבשורה כמו אליהם אך לא־הועיל להם דבר השמועה מפני אשר לא־התערב באמונה לשמעים׃</verse>
				<verse number="3">כי באי המנוחה אנחנו המאמינים כמו שאמר אשר־נשבעתי באפי אם־יבאון אל־מנוחתי אף כי נגמרו מעשי יהוה מעת הוסד העולם׃</verse>
				<verse number="4">כי על־היום השביעי אמר במקום אחד וישבת ביום השביעי מכל־מלאכתו׃</verse>
				<verse number="5">ובמקום הזה אמר עוד אם־יבאון אל־מנוחתי׃</verse>
				<verse number="6">ויען כי־יש־עוד מקום לבוא אל המנוחה ואשר התבשרו בראשונה המה לא־באו שם בעבור המרי׃</verse>
				<verse number="7">לכן הוסיף לקבוע יום באמרו היום על־ידי דוד מקץ ימים רבים כמו שנאמר היום אם־בקלו תשמעו אל־תקשו לבבכם׃</verse>
				<verse number="8">כי אלו יהושע הניח להם לא־היה מדבר אחרי זאת על־יום אחר׃</verse>
				<verse number="9">על־כן נשארה עוד מנוחת שבת לעם אלהים׃</verse>
				<verse number="10">כי הבא אל־מנוחתו גם־הוא שבת ממלאכתו כמו האלהים משלו׃</verse>
				<verse number="11">לכן נשקדה־נא לבוא אל־המנוחה ההיא למען אשר לא־יכשל איש והיה ממרה כמוהם׃</verse>
				<verse number="12">כי־דבר האלהים חי הוא ופעל גבורות וחד מחרב פיפיות ונכנס עד־להבדיל בין־נפש לרוח ובין הדבקים למוח ובחן מחשבות לבב ומזמותיו׃</verse>
				<verse number="13">ואין כל־נברא נסתר מנגדו כי־הכל חשוף וגלוי לעיני־בעל דברים שלנו׃</verse>
				<verse number="14">ועתה בהיות־לנו כהן ראש גדול אשר עבר בשמים הוא ישוע בן־האלהים נחזיקה בהודאתנו׃</verse>
				<verse number="15">כי אין לנו כהן גדול אשר לא־יוכל להצטער על־חליינו כי אם־המנסה בכל כמונו אך בלי־חטא׃</verse>
				<verse number="16">על־כן נקרבה בבטחון אל־כסא החסד לשאת רחמים ולמצא חסד לעזרה בעתה׃</verse>
			</chapter>
			<chapter number="5">
				<verse number="1">כי כל־כהן גדול הלקוח מתוך בני־אדם מפקד הוא בעבור בני אדם בעניני אלהים להקריב מנחה וזבח על־החטאים׃</verse>
				<verse number="2">והוא יכול לחמל על־השגגים והתעים בהיותו גם־הוא ידוע חלי׃</verse>
				<verse number="3">אשר־על־כן חיב להקריב על־החטאים גם בעד־העם גם בעד־נפשו׃</verse>
				<verse number="4">ואת־הגדלה הזאת לא־יקח איש לעצמו רק הקרוא לה מאת האלהים כמו אהרן׃</verse>
				<verse number="5">כן גם־המשיח לא־כבד את־עצמו להיות כהן גדול כי אם־האמר אליו בני אתה אני היום ילדתיך׃</verse>
				<verse number="6">כמו שאמר גם־במקום אחר אתה כהן לעולם על־דברתי מלכי־צדק׃</verse>
				<verse number="7">אשר בימי היותו בבשר הקריב תפלות ותחנונים בצעקה גדולה ובדמעות לפני מי־שיכול להושיעו ממות ויעתר־לו מפני יראתו׃</verse>
				<verse number="8">ואף כי־היה הבן למד מענותו לשמוע׃</verse>
				<verse number="9">ואחרי אשר השלם היה ממציא תשועת עולמים לכל־שמעיו׃</verse>
				<verse number="10">והאלהים קרא־לו כהן גדול על־דברתי מלכי־צדק׃</verse>
				<verse number="11">על־זאת יש־לנו לדבר הרבה וקשות לבאר לכם במלין יען כי־כבדו אזניכם׃</verse>
				<verse number="12">כי תחת אשר היה ראוי לכם לפי־ארך הזמן להיות מלמדים עתה מן־הצרך לשוב וללמד אתכם עקרי ראשית דברי אלהים ונצרכתם לחלב ולא למאכל בריא׃</verse>
				<verse number="13">כי כל אשר מאכלו חלב איננו מבין בדבר־צדק כי־עודנו עולל׃</verse>
				<verse number="14">אך לשלמים המאכל הבריא אשר על־פי ההרגל יש להם חושים מנסים להבדיל בין־טוב לרע׃</verse>
			</chapter>
			<chapter number="6">
				<verse number="1">על־כן בעזב כעת ראשית דבר המשיח נעבר אל־השלמות ולא נשוב לשית יסודי התשובה ממעשי מות והאמונה באלהים׃</verse>
				<verse number="2">ותורת הטבילות וסמיכת ידים ותחית המתים והדין הנצחי׃</verse>
				<verse number="3">ואת־זאת נעשה אם־יתן האל׃</verse>
				<verse number="4">כי אלה אשר־נגה עליהם האור וטעמו ממתנת השמים ונתן להם חלקם ברוח הקדש׃</verse>
				<verse number="5">וטעמו את־דבר־אלהים הטוב וכחות העולם הבא וימעלו מעל׃</verse>
				<verse number="6">נמנעו מהתחדש עוד לתשובה כי צלבו להם מחדש את־בן־האלהים ויתנוהו למשל׃</verse>
				<verse number="7">כי האדמה השותה את־הגשם הירד עליה למכביר ומוציאה עשב טוב לעבדיה תשא ברכה מאת האלהים׃</verse>
				<verse number="8">ואשר תוציא קוץ ודרדר נמאסה היא וקרובה למארה וסופה להשרף׃</verse>
				<verse number="9">אמנם ידידי מבטחים אנחנו בכם טבות מאלה וקרבות לישועה אף כי־דברנו כזאת׃</verse>
				<verse number="10">כי האלהים לא־יעות צדק לשכח את־מעשיכם ואת־עמל אהבתכם אשר הראיתם לשמו ששרתם ועודכם משרתים את־הקדשים׃</verse>
				<verse number="11">אבל חפצנו שכל־אחד מכם גם־ישקד שקוד להחזיק בשלמות התקוה עד־הקץ׃</verse>
				<verse number="12">שלא תעצלו כי אם־תלכו בעקבות היורשים באמונה וארך רוח את־ההבטחות׃</verse>
				<verse number="13">כי בהבטיח אלהים את־אברהם נשבע בנפשו יען אשר־אין גדול ממנו להשבע בו׃</verse>
				<verse number="14">ויאמר כי־ברך אברכך והרבה ארבה אותך׃</verse>
				<verse number="15">ויהי בהאריך נפשו השיג את־ההבטחה׃</verse>
				<verse number="16">בני האדם ישבעו בגדול מהם והשבועה להם היא קץ כל־ערעור על קיום הדבר׃</verse>
				<verse number="17">על־כן כאשר רצה האלהים להראות ביותר את־ירשי ההבטחה כי לא־תשתנה עצתו ערב אתה בשבועה׃</verse>
				<verse number="18">למען על־פי שני דברים בלתי משתנים אשר חלילה לאלהים לשקר בם אנו החוסים בו נחזק ונתעודד מאד לאחז בתקוה הנתונה לפנינו׃</verse>
				<verse number="19">אשר־היא לנפשנו לעוגין נכון וחזק ומגיע אל־מבית לפרכת׃</verse>
				<verse number="20">אשר־בא שמה ישוע העבר לפנינו ויהי־כהן גדול לעולם על־דברתי מלכי־צדק׃</verse>
			</chapter>
			<chapter number="7">
				<verse number="1">כי זה מלכי־צדק מלך שלם כהן לאל עליון אשר יצא לקראת אברהם בשובו מהכות את־המלכים ויברכהו׃</verse>
				<verse number="2">ואשר חלק־לו אברהם מעשר מכל שמו יפרש מלך הצדק ועוד מלך שלם הוא מלך השלום׃</verse>
				<verse number="3">באין־אב באין־אם באין יחש ולימיו אין תחלה ולחייו אין סוף כי אם־נדמה לבן־האלהים הוא עומד בכהנתו לנצח׃</verse>
				<verse number="4">ראו עתה מה־גדול הוא אשר גם־אברהם אבינו נתן־לו מעשר מראשית השלל׃</verse>
				<verse number="5">הן־אלה מבני לוי אשר נחלו את־הכהנה יש־להם חק על־פי התורה לקחת את־המעשרות מן־העם מן־אחיהם אשר אף־הם יצאי ירך אברהם׃</verse>
				<verse number="6">ואשר איננו מתיחש למשפחתם הוא לקח את־המעשר מן־אברהם ויברך את־אשר היתה־לו ההבטחה׃</verse>
				<verse number="7">והנה נכון הדבר כי הקטן יברך על־ידי הגדול ממנו׃</verse>
				<verse number="8">ופה בני אדם שימותו לקחים את־המעשר אבל שם לקחו מי שהועד עליו כי הוא חי׃</verse>
				<verse number="9">ויתכן לומר כי גם־לוי הלקח את־המעשרות היה מעשר בעשר אברהם׃</verse>
				<verse number="10">כי עוד בירך האב היה בצאת מלכי־צדק לקראתו׃</verse>
				<verse number="11">על־כן אלו היתה שלמות על־ידי כהנת בני לוי אשר־בה נתנה התורה לעם למה־זה צריך לקום עוד כהן אחר על־דברתי מלכי־צדק ולא יאמר על־דברתי אהרן׃</verse>
				<verse number="12">כי בהשתנות הכהנה מן־הצרך שתשתנה גם־התורה׃</verse>
				<verse number="13">כי אשר־מדבר בו כזאת הוא משבט אחר אשר מעולם לא־שרת איש ממנו את־המזבח׃</verse>
				<verse number="14">כי גלוי לכל אשר אדנינו זרח מיהודה מן־השבט אשר משה לא־דבר אליו דבר על־הכהנה׃</verse>
				<verse number="15">ועוד יותר ברור הוא אם־יוקם על־דמיון מלכי־צדק כהן אחר׃</verse>
				<verse number="16">אשר איננו על־פי חקת בשר ודם אלא על־פי כח חיים בלתי נפסקים׃</verse>
				<verse number="17">כי־העיד עליו אתה כהן לעולם על־דברתי מלכי־צדק׃</verse>
				<verse number="18">בעבור כי המצוה הקדמת הוסרה בהיותה חלושה וקצרת־יד מהועיל׃</verse>
				<verse number="19">כי התורה לא השלימה דבר והנה נכנסה במקומה תקוה טובה ממנה אשר־נקרב על־ידה לאלהים׃</verse>
				<verse number="20">וכפי אשר לא היתה־זאת בלי שבועה׃</verse>
				<verse number="21">כי המה נתכהנו בלי־שבועה וזה בשבועה על־ידי האמר לו נשבע יהוה ולא ינחם אתה כהן לעולם על־דברתי מלכי־צדק׃</verse>
				<verse number="22">גם־הברית טובה ויתרה היא אשר ישוע ערב אותה׃</verse>
				<verse number="23">ושם נתכהנו רבים מפני אשר המות לא הניחם להותר בארץ׃</verse>
				<verse number="24">אבל זה בעמדו לעולם יש־לו כהנה אשר לא־תעבר ממנו׃</verse>
				<verse number="25">אשר על־כן יוכל גם־להושיע בכל וכל את־הנגשים על־ידו לאלהים כי חי־הוא תמיד להפגיע בעדם׃</verse>
				<verse number="26">כי נאוה־לנו כהן כזה שהוא חסיד ותמים וטהור ונבדל מן־החטאים ונשא מהשמים׃</verse>
				<verse number="27">אשר איננו צריך יום יום ככהנים הגדולים ההם להקריב בראשונה על־חטאתיו ואחרי־כן על־חטאת העם כי־זאת עשה בפעם אחת בהקריבו את־נפשו׃</verse>
				<verse number="28">כי התורה העמידה לכהנים גדולים בני־אדם חלשים אבל דבר־השבועה הבאה אחרי התורה העמיד את־הבן המשלם לעולם׃</verse>
			</chapter>
			<chapter number="8">
				<verse number="1">וזה ראש הנאמרים כי יש־לנו כהן גדול היושב לימין כסא הגבורה בשמים׃</verse>
				<verse number="2">והוא משרת הקדש והמשכן האמתי אשר־כוננו אדני ולא אדם׃</verse>
				<verse number="3">כי כל־כהן גדול הוא מפקד להקריב מנחות וזבחים ועל־כן צריך שיהיה גם־לזה דבר להקריב׃</verse>
				<verse number="4">והנה אלו היה בארץ לא היה כהן כי יש־פה הכהנים המקריבים הקרבנות לפי התורה׃</verse>
				<verse number="5">ומכהנים לדמות וצל הדברים שבשמים כדבר יהוה אל־משה בבאו לכלות את־המשכן כי־אמר אליו ראה ועשה הכל בתבניתו אשר־אתה מראה בהר׃</verse>
				<verse number="6">ועתה הוא קבל שרות מעלה כפי מעלת הברית שנעשתה על־ידו אשר הוקמה על־הבטחות טבות ויתרות׃</verse>
				<verse number="7">כי אלו היתה הראשונה ההיא תמימה לא־יבקש מקום לשניה׃</verse>
				<verse number="8">כי־כה אמר בהוכיח אתם הנה ימים באים נאם־יהוה וכרתי את־בית ישראל ואת־בית יהודה ברית חדשה׃</verse>
				<verse number="9">לא כברית אשר כרתי את־אבותם ביום החזיקי בידם להוציאם מארץ מצרים אשר־המה הפרו את־בריתי ואנכי בחלתי בם נאם־יהוה׃</verse>
				<verse number="10">כי זאת הברית אשר אכרת את־בית ישראל אחרי הימים ההם נאם־יהוה נתתי את־תורתי בקרבם ועל־לבם אכתבנה והייתי להם לאלהים והמה יהיו־לי לעם׃</verse>
				<verse number="11">ולא ילמדו עוד איש את־רעהו ואיש את־אחיו לאמר דעו את־יהוה כי כולם ידעו אותי למקטנם ועד־גדולם׃</verse>
				<verse number="12">כי אסלח לעונם ולחטאתם ולפשעיהם לא אזכר־עוד׃</verse>
				<verse number="13">הנה באמרו ברית חדשה ישן את־הראשונה ומה־שהוא נושן ומזקין קרוב הוא אל־קצו׃</verse>
			</chapter>
			<chapter number="9">
				<verse number="1">הן היה גם־לברית הראשונה משפטי העבודה ומקדש ארצי׃</verse>
				<verse number="2">כי־הוקם המשכן החיצון אשר־בו המנורה והשלחן ומערכת הלחם והוא נקרא קדש׃</verse>
				<verse number="3">ומבית לפרכת השנית משכן הנקרא קדש הקדשים׃</verse>
				<verse number="4">אשר־לו מזבח הזהב לקטרת וארון הברית מצפה זהב כלו ובו צנצנת זהב אשר המן בתוכה ומטה אהרן אשר פרח ולוחות הברית׃</verse>
				<verse number="5">וממעל לו כרובי הכבוד הסככים על־הכפרת לא נדבר כעת על־כל־אחד מהם בפרט׃</verse>
				<verse number="6">ואחרי שהוכנו אלה ככה באו הכהנים תמיד אל־המשכן החיצון לעבד שם את־עבודתם׃</verse>
				<verse number="7">ואל־המשכן אשר לפנים ממנו בא שמה הכהן הגדול לבדו פעם אחת בשנה לא בבלי־דם אשר יקריב בעד נפשו ובעד שגגות העם׃</verse>
				<verse number="8">ורוח הקדש מודיע בזאת כי לא־נגלה הדרך אל־הקדש כל הימים אשר המשכן החיצון יש־לו לעמד׃</verse>
				<verse number="9">והוא משל על־העת ההוה אשר בה מקריבים מנחות וזבחים אשר לא־יוכלו להשלים את־לבב העבד׃</verse>
				<verse number="10">אך־משפטי הגוף המה עם־המאכלות והמשקים והטבילות השנות אשר הושמו עד־עת התקון׃</verse>
				<verse number="11">אבל המשיח בבאו להיות כהן גדול לטבות העתידות עבר בתוך המשכן המעלה בגדלה ושלמות אשר לא־נעשה בידים כלומר אשר איננו בכלל הבריאה הזאת׃</verse>
				<verse number="12">גם לא־בא בדם שעירים ועגלים אלא בדם־נפשו בא בפעם־אחת אל־הקדש פנימה וימצא גאלת עולם׃</verse>
				<verse number="13">כי אם־דם הפרים והשעירים ואפר הפרה אשר יזה על־הטמאים יקדשם לטהרת גופם׃</verse>
				<verse number="14">אף כי־דם המשיח אשר־הקריב את־עצמו לאלהים ברוח נצחי ובלי־מום יטהר לבבכם ממעשי מות לעבד את־אלהים חיים׃</verse>
				<verse number="15">ובעבור זאת הוא גם־מליץ לברית חדשה למען אשר־יירשו המקראים את־הבטחת נחלת עולם אחרי אשר־מת לפדות מן־הפשעים אשר נעשו תחת הברית הראשונה׃</verse>
				<verse number="16">כי במקום שיש צואה צריך לדעת מות מקימה׃</verse>
				<verse number="17">כי רק־במות המת תכון צואה ואיננה בתקפה בעוד מקימה בחיים׃</verse>
				<verse number="18">לכן גם־הראשונה לא חנכה בלא־דם׃</verse>
				<verse number="19">כי ככלות משה להגיד לכל־העם את־כל־המצות כתורה לקח דם העגלים והשעירים עם־מים ותולעת שני ואזוב ויזרק על־הספר ועל כל־העם׃</verse>
				<verse number="20">ויאמר הנה דם־הברית אשר צוה אלהים אליכם׃</verse>
				<verse number="21">וכן הזה מן־הדם על־המשכן ועל כל־כלי השרת׃</verse>
				<verse number="22">וכמעט הכל יטהר בדם על־פי התורה ואין כפרה בלי־שפיכת דם׃</verse>
				<verse number="23">לכן דמיוני הדברים שבשמים בעצמם צריכים להטהר באלה והדברים שבשמים בעצמם צריכים להטהר בזבחים טובים מאלה׃</verse>
				<verse number="24">כי המשיח לא־בא אל־הקדש הנעשה בידים שהוא רק־דמות האמתי כי אם־בא אל־עצם השמים לראות עתה בעדנו את־פני האלהים׃</verse>
				<verse number="25">אף־לא להקריב את־נפשו פעמים רבות ככהן הגדול אשר־בא שנה בשנה אל־הקדש בדם אחרים׃</verse>
				<verse number="26">כי אם־כן הוא הלא היה־לו לענות פעמים רבות מראשית העולם ועתה בקץ העתים נגלה בפעם אחת כדי־לבטל את־החטא בזבח נפשו׃</verse>
				<verse number="27">וכאשר נגזר על־בני אדם פעם אחת המות ואחריו הדין׃</verse>
				<verse number="28">כן־הקרב המשיח פעם אחת למען שאת חטאי רבים ופעם שנית יראה בלי־חטא לישועה למחכים לו׃</verse>
			</chapter>
			<chapter number="10">
				<verse number="1">כי התורה בהיות בה צל הטבות העתידות ולא מראה עצם הדברים אין ביכלתה להשלים את־הקרבים בקרבנות ההם אשר יקריבו תמיד מדי שנה בשנה׃</verse>
				<verse number="2">כי לולא זאת חדלו מהביאם באשר המקריבים בהטהרם פעם אחת לא־היתה בהם עוד רגשת חטאים׃</verse>
				<verse number="3">אבל יש־שם הזכרת החטאים שנה בשנה׃</verse>
				<verse number="4">כי דם־הפרים והשעירים לא יוכל להסיר חטאים׃</verse>
				<verse number="5">ובעבור זאת אמר בבואו לעולם זבח ומנחה לא חפצת גוף כוננת לי׃</verse>
				<verse number="6">עולה וחטאה לא שאלת׃</verse>
				<verse number="7">אז אמרתי הנה־באתי במגלת־ספר כתוב עלי לעשות רצונך אלהי׃</verse>
				<verse number="8">אחרי אמרו למעלה זבח ומנחה עולה וחטאה לא חפצת ולא שאלת אשר יקריבו אתם על־פי התורה׃</verse>
				<verse number="9">אז אמר הנה־באתי לעשות רצונך אלהי מעביר בזה את־הראשונה למען הקים את־השניה׃</verse>
				<verse number="10">וברצון הזה מקדשים אנחנו על־ידי הקרבת קרבן גוף ישוע המשיח בפעם אחת׃</verse>
				<verse number="11">וכל־כהן עמד יום יום לשרת ומוסיף פעמים רבות להקריב אתם הקרבנות אשר לא־יוכלו לעולם להעביר חטאים׃</verse>
				<verse number="12">אולם זה אחרי הקריבו זבח אחד על־החטאים ישב עד־עולם לימין האלהים׃</verse>
				<verse number="13">וחכה יחכה עד כי־יושתו איביו הדם לרגליו׃</verse>
				<verse number="14">כי הוא בקרבן אחד השלים לנצח את־המקדשים׃</verse>
				<verse number="15">ואף־רוח הקדש מעיד לנו על־זאת כי אחרי אמרו׃</verse>
				<verse number="16">זאת הברית אשר אכרת אתם אחרי הימים ההם אמר יהוה נתתי את־תורתי בקרבם ועל־לבם אכתבנה׃</verse>
				<verse number="17">ולעונם ולחטאתם לא אזכר־עוד׃</verse>
				<verse number="18">והנה באשר נסלחו החטאים אין עוד קרבן עליהם׃</verse>
				<verse number="19">ועתה אחי בהיות לנו בטחון דרך הקדש בדם ישוע׃</verse>
				<verse number="20">דרך חדש וחי אשר חדש לנו בפרכת היא בשרו׃</verse>
				<verse number="21">ובהיות לנו כהן גדול על־בית אלהים׃</verse>
				<verse number="22">נקרבה־נא בלבב שלם ובאמונה תמימה מטהרים בהזית לבבנו מרוח רעה ורחוצי בשר במים טהורים׃</verse>
				<verse number="23">נחזיקה בהודית התקוה בל־נמוט כי־נאמן המבטיח׃</verse>
				<verse number="24">ונתבוננה זה על־זה לעורר אתנו לאהבה ולמעשים טובים׃</verse>
				<verse number="25">ואל־נעזב את־כנסיתנו כמנהג קצת אנשים כי אם־נוכיח איש את־אחיו וביותר בראתכם כי־קרוב היום׃</verse>
				<verse number="26">כי אם־נחטא בזדון אחרי אשר קבלנו דעת האמת לא־ישאר עוד זבח קרבן לכפר על־החטא׃</verse>
				<verse number="27">כי אם־בעותי הדין העתיד ואש קנאה אשר תאכל את־הצררים׃</verse>
				<verse number="28">הן איש כי־יפר תורת משה מות ימות בלי חמלה על־פי שנים עדים או־שלשה׃</verse>
				<verse number="29">מה־תחשבו כמה יגדל הענש הראוי לרמס ברגלו את־בן־האלהים וחשב לחל את־דם הברית אשר־הוא מקדש בו ומחרף את־רוח החסד׃</verse>
				<verse number="30">כי־ידענו את־האמר לי נקם ושלם אמר יהוה ועוד כי־ידין יהוה עמו׃</verse>
				<verse number="31">מה־נורא לנפל ביד אלהים חיים׃</verse>
				<verse number="32">אבל זכרו־נא את־הימים הראשונים כי אז אחרי ארו עיניכם נשאתם כבד ענוים רבים׃</verse>
				<verse number="33">פעם בהיותכם לראוה בחרפה ותוגה פעם בהשתתף לאשר־הגיע אליהם כזאת׃</verse>
				<verse number="34">כי הצטערתם על־מוסרי וגזלת רכושכם סבלתם בשמחה מדעתכם בנפשכם שיש־לכם בשמים קנין טוב ממנו וקים לעד׃</verse>
				<verse number="35">לכן אל־תשליכו את־בטחונכם כי יש־לו שכר רב׃</verse>
				<verse number="36">כי צריכים אתם לסבלנות למען תעשו רצון אלהים ונשאתם את־ההבטחה׃</verse>
				<verse number="37">כי עוד מעט־רגע והבא יבא לא יאחר׃</verse>
				<verse number="38">הצדיק באמונתו יחיה ואם־יסג אחור לא־רצתה נפשי בו׃</verse>
				<verse number="39">אמנם אנחנו איננו מן־הנסוגים אחור לאבדם כי אם־מן־המאמינים להצלת הנפש׃</verse>
			</chapter>
			<chapter number="11">
				<verse number="1">כי האמונה היא חסן הבטחון במקוה והוכחת דברים לא נראים׃</verse>
				<verse number="2">ובה נחלו האבות עדות׃</verse>
				<verse number="3">באמונה נבין כי־העולמות נעשו בדבר האלהים למען אשר יצא הנראה מן־הנעלם׃</verse>
				<verse number="4">באמונה הקריב הבל לאלהים זבח טוב מקין אשר היה־לו לעדות כי צדיק הוא בהעיד אלהים על־מנחתיו ובה עודנו מדבר אחרי מותו׃</verse>
				<verse number="5">באמונה לקח חנוך לבלתי ראותו המות ואיננו כי־לקח אתו אלהים והועד עליו לפני הלקחו כי את־האלהים התהלך׃</verse>
				<verse number="6">ובלי אמונה לא־יוכל איש להיות רצוי אל־האלהים כי כל־הקרב אליו צריך להאמין כי־יש אלהים וגמול הוא משיב לדרשיו׃</verse>
				<verse number="7">באמונה בנה נח ביראת יהוה את־התבה להצלת ביתו אחרי אשר־צוה על־דברים לא־נראים עדין וירשע בה את־העולם ויהי לירש הצדקה עקב האמונה׃</verse>
				<verse number="8">באמונה שמע אברהם כאשר נקרא ללכת אל־הארץ אשר יירשנה ויצא ולא־ידע אנה יבוא׃</verse>
				<verse number="9">באמונה היה גר בארץ ההבטחה כמו בנכריה וישב באהלים הוא ויצחק ויעקב אשר־ירשו עמו ההבטחה ההיא׃</verse>
				<verse number="10">כי־חכה לעיר אשר יסודה נאמן ובונה ומכוננה האלהים׃</verse>
				<verse number="11">באמונה שרה גם־היא קבלה הכח להזריע ותלד אחרי בלתה כי־חשבה לנאמן את־המבטיח׃</verse>
				<verse number="12">על־כן מאחד אשר כמעט מת גופו יצאו ככוכבי השמים לרב וכחול אשר על־שפת הים אשר לא יספר׃</verse>
				<verse number="13">כפי אמונה מתו כל־אלה ולא השיגו את־ההבטחות רק מרחוק ראו אותן ויבטחו וישמחו לקראתן ויודו כי־גרים הם ותושבים בארץ׃</verse>
				<verse number="14">הלא המדברים כזאת יודיעו כי־הם מבקשי ארץ מושב׃</verse>
				<verse number="15">ואם־היתה דעתם על־הארץ ההיא אשר יצאו ממנה הלא־היה בידם לשוב אליה׃</verse>
				<verse number="16">אכן נכספו למושב טוב ממנו והוא בשמים ועל־כן לא בוש האלהים להקרא אלהיהם כי־הכין להם עיר׃</verse>
				<verse number="17">באמונה העלה אברהם את־יצחק כאשר נסה ואת־יחידו הקריב המקבל את־ההבטחות׃</verse>
				<verse number="18">אשר נאמר־לו כי ביצחק יקרא לך זרע׃</verse>
				<verse number="19">ויחשב בלבו כי יכול יוכל אלהים להחיות גם את־המתים על־כן גם־הושב אליו להיות למשל׃</verse>
				<verse number="20">באמונה ברך יצחק את־יעקב ואת־עשו וידבר על־העתידות׃</verse>
				<verse number="21">באמונה ברך יעקב את־שני בני־יוסף לפני מותו וישתחו על־ראש המטה׃</verse>
				<verse number="22">באמונה הזכיר יוסף בקרב־קצו את־יציאת בני ישראל ויצו על־אדות עצמותיו׃</verse>
				<verse number="23">באמונה הצפינו את־משה אבותיו שלשה ירחים אחרי הולדו כראתם את־הילד כי־טוב הוא ולא יראו את־מצות המלך׃</verse>
				<verse number="24">באמונה מאן משה כאשר גדל להקרא בן לבת־פרעה׃</verse>
				<verse number="25">ויבחר לסבל את־עני עם־אלהים מלהתענג לשעה בתענוגי החטא׃</verse>
				<verse number="26">בחשבו את־חרפת המשיח לעשר גדול מאצרות מצרים כי הביט אל־הגמול׃</verse>
				<verse number="27">באמונה עזב את־ארץ מצרים ולא ירא מחמת המלך כי היה כראה אשר־איננו נראה ויתחזק׃</verse>
				<verse number="28">באמונה עשה את־הפסח ונתינת הדם למען אשר לא־יגע המשחית בבכוריהם׃</verse>
				<verse number="29">באמונה עברו את־ים־סוף ביבשה אשר נסו מצרים גם־המה לעבר־בו ויטבעו׃</verse>
				<verse number="30">באמונה נפלו חומות יריחו אחרי הקיפו אותן שבעת ימים׃</verse>
				<verse number="31">באמונה לא אבדה רחב הזונה עם־הסוררים כי־אספה את־המרגלים אל־ביתה בשלום׃</verse>
				<verse number="32">ומה אמר עוד הן תקצר־לי העת אם־אספר מעשי גדעון וברק ושמשון ויפתח ודוד ושמואל והנביאים׃</verse>
				<verse number="33">אשר באמונה כבשו ממלכות ופעלו צדק והשיגו הבטחות וסכרו פי אריות׃</verse>
				<verse number="34">וכבו גבורת האש ונמלטו מפי החרב והתחזקו מחלים ועשו חיל במלחמה והפילו מחנות זרים׃</verse>
				<verse number="35">נשים לקחו את־מתיהן כי קמו מן המתים ואחרים רטשו בענוים ולא אבו להנצל למען יזכו לתחיה טובה ממנה׃</verse>
				<verse number="36">מהם נסו בלעג וקלס ובמכות וגם־נמסרו לכבל ומסגר׃</verse>
				<verse number="37">נסקלו באבנים נסרו במגרה נבחנו ביסורים מתו לפי־חרב וינעו עטופי עורת כבשים ועזים בחסר ובעצר רעה ויגון׃</verse>
				<verse number="38">אשר העולם לא־היה כדאי להם הם תעו במדבר ובהרים ובמערות ובנקיקי הארץ׃</verse>
				<verse number="39">וכל־אלה אף כי־היתה להם העדות בגלל אמונתם לא קבלו את־ההבטחה׃</verse>
				<verse number="40">למען אשר לא־ישלמו בלעדינו כי צפה לנו אלהים מקדם טובה יתרה׃</verse>
			</chapter>
			<chapter number="12">
				<verse number="1">לכן גם־אנחנו אשר־ענן עדים רב כזה סבב אתנו נשליכה ממנו כל־טרח והחטא המקיף עלינו ונרוצה בתוחלת את־המרוצה הערוכה לפנינו׃</verse>
				<verse number="2">ונביטה אל־ישוע ראש האמונה ומשלימה אשר בעד השמחה השמורה לו סבל את־הצלב ויבז החרפה וישב לימין כסא האלהים׃</verse>
				<verse number="3">התבוננו אליו אשר־נשא כלמת חטאים גדולה כזאת למען לא תיעפו ולא תיגעו בנפשותיכם׃</verse>
				<verse number="4">עדין לא עמדתם עד־לדם במלחמתכם עם־החטא׃</verse>
				<verse number="5">ותשכחו דבר הנחומים המדבר אליכם כמו אל־בנים לאמר מוסר יהוה בני אל־תמאס ואל־תקץ בתוכחתו׃</verse>
				<verse number="6">כי את־אשר יאהב יהוה יוכיח יכאב את־בן ירצה׃</verse>
				<verse number="7">אם־סבלים אתם מוסר דעו כי־כאב עם־בניו כן מתנהג אלהים עמכם כי איה הבן אשר אביו לא ייסרנו׃</verse>
				<verse number="8">אך אם־תהיו באין־מוסר אשר היה מנת כלם אז ממזרים אתם ולא בנים׃</verse>
				<verse number="9">ועוד אם־אבות בשרנו היו מיסרים אתנו ונירא מהם אף כי־נכנע לפני אבי הרוחות ונחיה׃</verse>
				<verse number="10">כי המה יסרונו כטוב בעיניהם לימים מעטים אבל זה להועיל למען יהיה־לנו חלק בקדשתו׃</verse>
				<verse number="11">וכל־מוסר בעת עברו עלינו איננו שמחה בעינינו כי אם־יגון אולם באחריתו יתן פרי שלום לצדקה למלמדים בו׃</verse>
				<verse number="12">על־כן חזקו ידים רפות וברכים כשלות׃</verse>
				<verse number="13">ומעגל רגליכם פלסו למען לא־תטה הצלעה מן־הדרך כי אם־תרפא׃</verse>
				<verse number="14">רדפו את־השלום עם־כל־אדם ואת הקדשה אשר בלעדיה לא־יראה איש את־האדון׃</verse>
				<verse number="15">והזהרו פן־יש בכם איש מתאחר מחסד אלהים פן־יוגיעכם שרש פרה לענה ויטמאו בו רבים׃</verse>
				<verse number="16">פן־ימצא בכם זנה או חלל כעשו אשר בנזיד אחד מכר את־בכורתו׃</verse>
				<verse number="17">הלא ידעתם כי־גם נמאס אחרי כן כאשר רצה לרשת את־הברכה כי לא־מצא מקום לתשובה אף כי־בקש אותה בדמעות׃</verse>
				<verse number="18">כי לא־באתם אל־הר נמשש ובער באש ולא אל־ענן וערפל וסערה׃</verse>
				<verse number="19">ולא לקול שופר ולקול הדברים אשר שמעיו בקשו שלא יוסיף לדבר עמהם עוד׃</verse>
				<verse number="20">כי לא־יכלו לשאת את אשר צוו ואם־בהמה תגע בהר סקל תסקל או־ירה תירה בחצים׃</verse>
				<verse number="21">והמראה היה נורא עד־מאד ויאמר משה יגרתי וחרדתי׃</verse>
				<verse number="22">כי אם־באתם אל־הר ציון ואל־עיר אלהים חיים אל־ירושלים שבשמים׃</verse>
				<verse number="23">ואל־עצרת רבבות המלאכים ועדת הבכורים הכתובים בשמים ואל־אלהים שפט הכל ואל־רוחות הצדיקים הנשלמים׃</verse>
				<verse number="24">ואל־ישוע מליץ הברית החדשה ואל־דם ההזאה המיטיב דבר מדם־הבל׃</verse>
				<verse number="25">לכן ראו פן־תמאנו לשמע אל־המדבר כי הן לא נמלטו המאנים לשמע אל־המדבר עמהם בארץ אף כי־אנחנו אם־נמאן לשמע בקול המדבר מן־השמים׃</verse>
				<verse number="26">אשר קולו הרעיש אז את־הארץ ועתה זה הבטיח לאמר עוד אחת ואני מרעיש לא לבד את־הארץ כי־גם את־השמים׃</verse>
				<verse number="27">וזו עוד אחת שאמר משמיע חליפת הנרעשים אשר הם עשוים למען יעמד אשר איננו נרעש׃</verse>
				<verse number="28">לכן אנחנו המקבלים מלכות אשר לא תמוט נבאה־נא בתודה ונעבד בה את־האלהים לרצון לו בצניעות וביראה׃</verse>
				<verse number="29">כי אלהינו אש אכלה הוא׃</verse>
			</chapter>
			<chapter number="13">
				<verse number="1">אהבת האחים תעמד׃</verse>
				<verse number="2">הכנסת ארחים אל־תשכחו כי־יש אשר הכניסו־בה מלאכים ולא ידעו׃</verse>
				<verse number="3">זכרו את־האסורים כאלו אתם אסורים עמהם ואת הנלחצים באשר גם־אתם בבשר׃</verse>
				<verse number="4">האישות תיקר בכל וערש יצועכם אל־יחלל את־הזנים ואת־המנאפים ידין אלהים׃</verse>
				<verse number="5">רחקו מאהבת כסף ושמחו בחלקכם כי הוא אמר לא ארפך ולא אעזבך׃</verse>
				<verse number="6">על־כן נבטח ונאמר יהוה לי בעזרי לא אירא מה־יעשה לי אדם׃</verse>
				<verse number="7">זכרו את־מנהיגיכם אשר־הגידו לכם את־דבר האלהים בינו לאחרית דרכם ולכו באמונתם׃</verse>
				<verse number="8">ישוע המשיח גם־תמול גם־היום הוא הוא וגם־לעולמים׃</verse>
				<verse number="9">אל־תנועו בתורות שנות וזרות כי טוב לכונן לבנו בחסד ולא בעניני מאכל אשר לא הועילו למתהלכים בהם׃</verse>
				<verse number="10">יש־לנו מזבח אשר אינם רשאים לאכל מעליו משרתי המשכן׃</verse>
				<verse number="11">כי־הבהמות אשר הובא דמן בקדש לכפרת החטא על־ידי הכהן הגדול גויותיהן נשרפו מחוץ למחנה׃</verse>
				<verse number="12">בעבור זאת גם־ישוע למען קדש בדמו את־העם ענה מחוץ לשער׃</verse>
				<verse number="13">לכן נצאה־נא אליו אל־מחוץ למחנה ונשא את־חרפתו׃</verse>
				<verse number="14">כי־פה אין־לנו עיר עמדת כי את־העתידה אנחנו מבקשים׃</verse>
				<verse number="15">לכן נקריב על־ידו בכל־עת זבח תודה לאלהים היא־פרי שפתים המודות לשמו׃</verse>
				<verse number="16">ואל־תשכחו לגמל חסד ולתת לאביונים כי־זבחים כאלה יערבו לאלהים׃</verse>
				<verse number="17">שמעו אל־מנהיגיכם והכנעו מפניהם כי־שקדים הם על־נפשתיכם כעתידים לתת חשבון למען יעשו־זאת בשמחה ולא באנחה כי זאת לא־להועיל לכם׃</verse>
				<verse number="18">התפללו בעדנו כי ידענו אשר שלמה מחשבתנו ונחפץ ללכת דרך ישרה בכל׃</verse>
				<verse number="19">ובחזקה אבקש מכם לעשות זאת למען אושב אליכם במהרה׃</verse>
				<verse number="20">ואלהי השלום אשר בדם ברית עולם העלה מן־המתים את־רעה הצאן הגדול את־ישוע אדנינו׃</verse>
				<verse number="21">הוא ישלימכם בכל־מעשה טוב לעשות רצונו בפעלו בכם את־הרצוי לפניו ביד־ישוע המשיח אשר־לו הכבוד לעולמי עולמים אמן׃</verse>
				<verse number="22">ואבקש מכם אחי שאו־נא דבר התוכחה כי כתבתי אליכם בקצרה׃</verse>
				<verse number="23">ודעו כי טימותיוס אחינו יצא מבית האסורים והיה אם־יבא במהרה אראה אתו את־פניכם׃</verse>
				<verse number="24">שאלו לשלום כל־מנהיגיכם ולשלום כל־הקדשים בני ארץ איטליא שאלים לשלומכם׃</verse>
				<verse number="25">החסד עם־כלכם אמן׃</verse>
			</chapter>
		</book>
		<book number="59">
			<chapter number="1">
				<verse number="1">יעקב עבד אלהים ואדנינו ישוע המשיח שאל לשלום שנים עשר השבטים הנפוצים׃</verse>
				<verse number="2">אך לשמחה חשבו לכם אחי כאשר תבאו בנסינות שונים׃</verse>
				<verse number="3">בדעתכם כי בחן אמונתכם מביא לידי סבלנות׃</verse>
				<verse number="4">והסבלנות שלמה תהיה בפעלה להיותכם שלמים ותמימים ולא תחסרו כל־דבר׃</verse>
				<verse number="5">ואיש מכם כי יחסר חכמה יבקשנה מאלהים הנותן לכל בנדיבה ובאין גערה ותנתן לו׃</verse>
				<verse number="6">רק יבקש באמונה ובבלי ספק כי־בעל ספק דומה לגלי הים הסער והנגרש׃</verse>
				<verse number="7">והאיש ההוא אל־ידמה בנפשו כי־ישא דבר מאת יהוה׃</verse>
				<verse number="8">איש אשר חלק לבו הפכפך הוא בכל־דרכיו׃</verse>
				<verse number="9">אבל האח השפל יתהלל ברוממתו׃</verse>
				<verse number="10">והעשיר יתהלל בשפלותו כי יעבר כציץ החציר׃</verse>
				<verse number="11">כי זרח השמש בחמתו וייבש את־החציר ויבל ציצו וחסד מראהו אבד כן יבול העשיר בהליכותיו׃</verse>
				<verse number="12">אשרי האיש העמד בנסיונו כי כאשר נבחן ישא עטרת החיים אשר־הבטיח יהוה לאהביו׃</verse>
				<verse number="13">אל־יאמר המנסה האלהים נסני כי האלהים איננו מנסה ברע והוא לא־ינסה איש׃</verse>
				<verse number="14">כי אם־ינסה כל־איש בתאות נפשו אשר תסיתהו ותפתהו׃</verse>
				<verse number="15">ואחרי־כן הרתה התאוה ותלד חטא והחטא כי נשלם יוליד את־המות׃</verse>
				<verse number="16">אל־תתעו אחי אהובי׃</verse>
				<verse number="17">כל־מתנה טובה וכל־מנחה שלמה תרד ממעל מאת אבי האורות אשר חלוף וכל־צל שנוי אין־עמו׃</verse>
				<verse number="18">הוא בחפצו ילד אותנו בדבר האמת להיותנו כמו ראשית בכורי יצוריו׃</verse>
				<verse number="19">על־זאת אחי אהובי יהי כל־איש מהיר לשמע קשה לדבר וקשה לכעוס׃</verse>
				<verse number="20">כי־כעס אדם לא יפעל צדקת אלהים׃</verse>
				<verse number="21">לכן הסירו מעליכם כל־טנוף ותרבות רעה וקבלו בענוה את־הדבר הנטוע בכם אשר יכל להושיע את־נפשתיכם׃</verse>
				<verse number="22">והיו עשי הדבר ולא שמעיו לבד לרמות את־נפשכם׃</verse>
				<verse number="23">כי האיש אשר רק־שמע את־הדבר ולא עשהו נמשל לאיש מביט את־תאר הויתו במראה׃</verse>
				<verse number="24">כי הביט אל־מראהו וילך לו וברגע שכח מה־תארו׃</verse>
				<verse number="25">אבל המשקיף בתורה השלמה תורת החרות ומחזיק בה אשר איננו שמע ושכח כי אם־עשה בפעל אשרי האיש ההוא במעשהו׃</verse>
				<verse number="26">איש מכם אם־ידמה להיות עבד אלהים ואיננו שם רסן ללשנו כי אם־מתעה הוא את־לבבו עבדתו אך־לריק תהיה׃</verse>
				<verse number="27">זאת העבודה הטהורה והברה לפני האלהים אבינו לבקר את־היתומים והאלמנות בלחצם ולשמר את־עצמו נקי מחלאת העולם׃</verse>
			</chapter>
			<chapter number="2">
				<verse number="1">אחי אל־יהי משא פנים באמונתכם בישוע המשיח אדנינו אדון הכבוד׃</verse>
				<verse number="2">כי אם־יבוא איש לבית כנסתכם וטבעת זהב על־ידיו והוא לבוש לבשי מכלול וגם־איש עני יבא שמה ובגדו מטנף׃</verse>
				<verse number="3">ופניתם אל־הלבוש לבשי מכלול ואמרתם לו שב־לך הנה בטוב ולעני תאמרו עמד־שם או שב־פה מתחת להדם רגלי׃</verse>
				<verse number="4">הלא בזאת נחלק לבכם והנכם שפטים בעלי מחשבות רעות׃</verse>
				<verse number="5">שמעו אחי אהובי הלא בעניי העולם הזה בחר האלהים להיות עשירים באמונה וירשי המלכות אשר הבטיח לאהביו׃</verse>
				<verse number="6">ואתם הכלמתם את־העני הלא העשירים הם העשקים אתכם והם הסחבים אתכם אל־בתי דין׃</verse>
				<verse number="7">הלא הם המגדפים את־השם הטוב הנקרא עליכם׃</verse>
				<verse number="8">הן בקימכם את־המצוה המלכת על־כלן כפי הכתוב ואהבת לרעך כמוך תיטיבו לעשות׃</verse>
				<verse number="9">אולם אם־תשאו פנים תחטאו במעשיכם והתורה תוכיחכם כעברים אותה׃</verse>
				<verse number="10">כי איש אשר יקים את־כל־התורה ונכשל בדבר אחד הוא אשם אשם בכלם׃</verse>
				<verse number="11">כי האמר לא תנאף גם־הוא אמר לא תרצח ואם־אינך נאף ואתה רוצח היה נהיית לעבר התורה׃</verse>
				<verse number="12">כן דברו וכן עשו כאנשים העתידים להשפט על־פי תורת החרות׃</verse>
				<verse number="13">כי אין חסד בדין לאשר לא־עשה חסד והחסד יתגאה על־הדין׃</verse>
				<verse number="14">אחי מה־יועיל לאיש אם־יאמר כי יש־לו אמונה ומעשים אין בו התוכל האמונה להושיעו׃</verse>
				<verse number="15">אח או אחות אם־יהיו בעירם ובחסר לחם יומם׃</verse>
				<verse number="16">ואיש מכם יאמר אליהם לכו לשלום והתחממו ושבעו ולא־תתנו להם די־מחסור גופם מה־תועיל זאת׃</verse>
				<verse number="17">ככה גם־האמונה אם־אין בה מעשים מתה היא בעצמה׃</verse>
				<verse number="18">אך־יאמר איש אתה יש־לך אמונה ואני יש־לי מעשים הראני נא את־אמונתך בבלי מעשיך ואני אראך מתוך מעשי את־אמונתי׃</verse>
				<verse number="19">אתה מאמין כי האלהים אחד הוא הטיבות גם השדים מאמינים בו ורעדים׃</verse>
				<verse number="20">ואתה איש־בער התחפץ לדעת כי האמונה בבלי מעשים מתה היא׃</verse>
				<verse number="21">אברהם אבינו הלא במעשיו נצדק בהעלתו את־יצחק בנו על־המזבח׃</verse>
				<verse number="22">הנך ראה כי־היתה האמונה עזרת למעשיו ומתוך המעשים השלמה האמונה׃</verse>
				<verse number="23">וימלא הכתוב האמר והאמן אברהם ביהוה ותחשב־לו לצדקה ויקרא אהב יהוה׃</verse>
				<verse number="24">הנכם ראים כי במעשים יצדק האיש ולא באמונה לבדה׃</verse>
				<verse number="25">וכן גם־רחב הזונה הלא נצדקה במעשים באספה את־המלאכים אל־ביתה ותשלחם בדרך אחר׃</verse>
				<verse number="26">כי כאשר הגוף בלי נשמה מת הוא כן גם־האמונה בלי־מעשים מתה היא׃</verse>
			</chapter>
			<chapter number="3">
				<verse number="1">אחי אל־יהיו רבים מכם למורים באשר ידעתם כי בזאת נכביד עלינו את־הדין׃</verse>
				<verse number="2">כי כלנו מרבים להכשל ואשר לא־יכשל בדבור הוא איש תמים וביכלתו לשום רסן גם־לכל־גופו׃</verse>
				<verse number="3">הנה בפי הסוסים נשים את־הרסן למען אשר ישמעו לנו ונהגנו בו את כל־גויתם׃</verse>
				<verse number="4">והנה האניות אף־כי גדלות הנה ורוחות קשות יהדפון ינהג אתן משוט קטן אל־כל אשר־יחפץ החבל כן גם־הלשון אבר קטן היא וגדלות תדבר׃</verse>
				<verse number="5">ראה מה־גדול היער ואש קטנה תבעירנו גם־הלשון אש היא עולם מלא עולה׃</verse>
				<verse number="6">כן הלשון נצבת בין אברינו המגאלת את־כל הגוף ומלהטת את־גלגל הויתנו והיא להוטה באש גיהנם׃</verse>
				<verse number="7">כי מין כל־בהמה ועוף ורמש וחיות הים יכבש ונכבשים הם על־ידי מין האדם׃</verse>
				<verse number="8">אבל הלשון אין אדם יכל לכבשה אין מעצור לרעה הזאת וסם המות מלאה׃</verse>
				<verse number="9">בה נברך את־האלהים אבינו ובה נקלל את־האנשים העשוים בצלם אלהים׃</verse>
				<verse number="10">מפה אחד יצאת ברכה וקללה וכן לא־יעשה אחי׃</verse>
				<verse number="11">היביע המעין מתוקים ומרים ממוצא אחד׃</verse>
				<verse number="12">אחי היוכל עץ התאנה להוציא זיתים או התוכל הגפן להוציא תאנים כן גם־מעין אחד לא יוכל נבע מים מלוחים ומתוקים׃</verse>
				<verse number="13">מי בכם חכם ונבון יראה בדרכו הטובה את־מעשיו בענות החכמה׃</verse>
				<verse number="14">ואם־קנאה מרה ומריבה בלבבכם אל־תתהללו ואל־תשקרו באמת׃</verse>
				<verse number="15">אין זאת החכמה הירדת ממעל כי אם־חכמת אדמה היא וחכמת היצר והשדים׃</verse>
				<verse number="16">כי־במקום קנאה ומריבה שם מהומה וכל־מעשה רע׃</verse>
				<verse number="17">אבל החכמה אשר ממעל בראשונה צנועה היא אף־אהבת שלום ומכרעת לכף־זכות ואיננה עמדת על־דעתה ומלאה רחמים ופרי טוב בלא־לב ולב ובלי חנפה׃</verse>
				<verse number="18">ופרי הצדקה בשלום יזרע לעשי השלום׃</verse>
			</chapter>
			<chapter number="4">
				<verse number="1">מאין המלחמות והמדנים אשר ביניכם הלא מתוך התאות המתגרות באבריכם׃</verse>
				<verse number="2">אתם מתאוים ואין לכם תרצחו ותקנאו והשג לא תשיגו תריבו ותלחמו ואין לכם יען אשר לא־התפללתם׃</verse>
				<verse number="3">הן אתם מבקשים ואינכם מקבלים על־אשר תתפללו ברעה למען תבלו בתאותיכם׃</verse>
				<verse number="4">הנאפים והמנאפות הלא ידעתם כי־אהבת העולם איבת אלהים היא ועתה החפץ להיות אהב העולם יהיה איב לאלהים׃</verse>
				<verse number="5">או התדמו בנפשכם כי לריק אמר הכתוב בקנאה יתאוה לרוח השכן בקרבנו׃</verse>
				<verse number="6">וגם יגדיל לתת־חן על־כן אומר אלהים ללצים יליץ ולענוים יתן־חן׃</verse>
				<verse number="7">לכן הכנעו לאלהים התיצבו נגד השטן ויברח מפניכם׃</verse>
				<verse number="8">קרבו לאלהים ויקרב אליכם רחצו ידיכם החטאים טהרו לבבכם חלוקי הלבב׃</verse>
				<verse number="9">התענו והתאבלו ובכו שחקכם יהפך לאבל ושמחתכם ליגון׃</verse>
				<verse number="10">הכנעו לפני יהוה והוא ירים אתכם׃</verse>
				<verse number="11">אחי אל־תחרפו איש את־רעהו המחרף את־רעהו ודן את־אחיו הוא מחרף את־התורה ודן את־התורה ואם־תדין את־התורה אינך עשה התורה כי אם־שפטה׃</verse>
				<verse number="12">אחד הוא המחקק והשפט אשר יכול להושיע ולאבד ומי אתה כי תדין את־עמיתך׃</verse>
				<verse number="13">הוי האמרים נלכה היום ומחר לעיר פלונית אלמונית ונעשה־שם שנה אחת לסחר בה ולהרבות רוח׃</verse>
				<verse number="14">ולא תדעו מה־ילד יום מחר כי מה חייכם עשן הם אשר נראה כמעט־רגע ואחר כלה וילך׃</verse>
				<verse number="15">תחת אשר תאמרו אם־ירצה יהוה ונחיה נעשה כזה וכזה׃</verse>
				<verse number="16">עתה תתגאו בפחזותכם וכל־גאוה אשר כזאת רעה היא׃</verse>
				<verse number="17">לכן היודע לעשות הטוב ולא יעשנו והיה בו חטא׃</verse>
			</chapter>
			<chapter number="5">
				<verse number="1">הוי העשירים בכו והילילו על־הצרות אשר תבאנה עליכם׃</verse>
				<verse number="2">עשרכם בלה ובגדיכם אכלם עש׃</verse>
				<verse number="3">זהבכם וכספכם כסתם חלאה והיתה חלאתם בכם לעדות ואכלה כמו־אש את־בשרכם אצרתם לכם אוצרות בקץ הימים׃</verse>
				<verse number="4">הנה שכר הפעלים אספי קציר שדתיכם אשר עשקתם צעק עליכם וצעקת הקוצרים באה באזני יהוה צבאות׃</verse>
				<verse number="5">התעדנתם בארץ והתענגתם והשמנתם את־לבכם כמו ליום טבחה׃</verse>
				<verse number="6">הרשעתם והמתם את־הצדיק והוא נענה לא־יפתח פיו׃</verse>
				<verse number="7">לכן אחי דמו והוחילו עד־בוא האדון הנה האכר מחכה לטוב תבואת האדמה בהוחילו כי־ירד עליה גשם יורה ומלקוש׃</verse>
				<verse number="8">כן הוחילו גם־אתם ואמצו לבבכם כי קרוב האדון לבא׃</verse>
				<verse number="9">אחי אל־תתאוננו איש על־רעהו פן־תשפטו הנה השופט עמד לפתח׃</verse>
				<verse number="10">אחי הנביאים אשר דברו בשם יהוה הם יהיו לכם למופת הסבל והתוחלת׃</verse>
				<verse number="11">הנה מאשרים אנחנו את־הסבלים את־סבלנות איוב שמעתם ואת־אחרית האדון ראיתם כי־רחום וחנון יהוה׃</verse>
				<verse number="12">וראש דבר אחי לא תשבעו לא בשמים ולא בארץ ולא בכל־שבועה אחרת ויהי הן שלכם הן ולא שלכם לא פן־תפלו בידי הדין׃</verse>
				<verse number="13">כי־יצר לאיש בכם הוא יתפלל ואשר ייטב לבו הוא יזמר׃</verse>
				<verse number="14">איש כי־יחלה בכם יקרא את־זקני הקהלה ויתפללו בעדו ויסוכהו שמן בשם יהוה׃</verse>
				<verse number="15">ותפלת האמונה תושיע את־החולה ויהוה יקימנו ואם חטא יסלח לו׃</verse>
				<verse number="16">התודו עונותיכם איש לפני רעהו והתפללו איש בעד רעהו למען תרפאו כי־גדול כח תפלת הצדיק הקרא אל־אלהים בחזקה׃</verse>
				<verse number="17">אליהו אנוש אנוש היה כמנו והתפלל תפלה שלא יהיה מטר ולא־היה מטר בארץ שלש שנים וששה חדשים׃</verse>
				<verse number="18">וישב ויתפלל והשמים נתנו מטר והארץ הצמיחה את־פריה׃</verse>
				<verse number="19">אחי כי יתעה איש בכם מן־האמת ואיש אחר ישיבנו׃</verse>
				<verse number="20">ידוע ידע כי המשיב את־החוטא מעקשות דרכו הוא יושיע את־נפשו ממות ויכסה על־המון פשעים׃</verse>
			</chapter>
		</book>
		<book number="60">
			<chapter number="1">
				<verse number="1">פטרוס שליח ישוע המשיח אל־תושבי תפוצות פנטוס גלטיא קפודקיא אסיא וביתוניא׃</verse>
				<verse number="2">הנבחרים מקדם כפי דעת אלהים האב בקדוש הרוח אל־משמעת ישוע המשיח ואל־הזית דמו חסד ושלום למכביר יהיו לכם׃</verse>
				<verse number="3">ברוך האלהים אבי אדנינו ישוע המשיח אשר כרב רחמיו שב והוליד אתנו לתקוה חיה בהקמת ישוע המשיח מעם המתים׃</verse>
				<verse number="4">לנחלה אשר לא תשחת ולא תגאל ולא תבל הצפונה בשמים לכם׃</verse>
				<verse number="5">הנשמרים בעז אלהים על־יד האמונה לתשועה העתידה להגלות בעת־קץ׃</verse>
				<verse number="6">אשר בה תגילו אתם המתעצבים עתה מעט לפי הצרך במסת שנות׃</verse>
				<verse number="7">למען תמצא אמונתכם המזקקה יקרה הרבה מן־הזהב האבד הצרוף באש לתהלה ולכבוד ולתפארת בהתגלות ישוע המשיח׃</verse>
				<verse number="8">אשר אהבתם ולא ראיתם ואשר עתה תאמינו בו בלא־ראות אתו ובכן תגילו בשמחה מפארה ועצומה מספר׃</verse>
				<verse number="9">בקחתכם עקב אמונתכם תשועה לנפשתיכם׃</verse>
				<verse number="10">את התשועה אשר עליה חקרו ודרשו הנביאים הנבאים על־החסד השמור לכם׃</verse>
				<verse number="11">בחקרם לדעת מתי ואיך תהיה העת אשר הודיעה רוח המשיח אשר בקרבם בהגידו מראש את ענויי המשיח ואת־הגדלות אשר אחריהם׃</verse>
				<verse number="12">ונגלה להם כי לא לנפשם כי אם־לנו שרתו בדברים ההם אשר הגד לכם עתה על־פי המבשרים אתכם ברוח הקדש השלוח משמים דברים אשר מלאכי אלהים חמדו להשקיף אל־תוכם׃</verse>
				<verse number="13">לכן חגרו מתני שכלכם התעוררו וקוו קוה לחסד אשר יבואכם בהתגלות ישוע המשיח׃</verse>
				<verse number="14">כבני משמעת אל־תתנהגו בתאות אשר התאויתם בעוד היותכם בבלי־דעת׃</verse>
				<verse number="15">כי אם־היו קדשים בכל־דרכיכם כאשר קדוש הוא אשר קרא אתכם׃</verse>
				<verse number="16">כי על־כן כתוב והייתם קדשים כי קדוש אני׃</verse>
				<verse number="17">ואם־אב תקראו לאלהים השפט בבלי משא פנים כפי־מעללי איש ואיש התהלכו־נא ביראה בימי מגוריכם׃</verse>
				<verse number="18">מדעתכם כי לא־בדבר נפסד בכסף או בזהב נפדיתם מדרך הבלכם אשר הנחלתם מאת אבותיכם׃</verse>
				<verse number="19">כי אם־בדם יקר של־שה תמים ומום אין־בו בדם המשיח׃</verse>
				<verse number="20">הנודע מראש לפני מוסדות תבל ונגלה באחרית הימים למענכם׃</verse>
				<verse number="21">המאמינים על־פיו באלהים אשר הקים אתו מעם המתים ויתן־לו כבוד למען היות אמונתכם גם־תקוה לאלהים׃</verse>
				<verse number="22">זכו את־נפשתיכם על־ידי הרוח בשמעכם בקול האמת לאהבת אחים בלא חנפה ואהבתם איש את־רעהו אהבה חזקה בלב טהור׃</verse>
				<verse number="23">כנולדים מחדש לא מזרע נשחת כי אם־מזרע לא ישחת במאמר אלהים החי והקים לעולם׃</verse>
				<verse number="24">כי כל־בשר חציר וכל־כבוד איש כציץ השדה׃</verse>
				<verse number="25">יבש חציר נבל ציץ ודבר יהוה יקום לעולם וזה הוא הדבר אשר בשר לכם׃</verse>
			</chapter>
			<chapter number="2">
				<verse number="1">ועתה הסירו מכם כל־רשע וכל־מרמה וחנפה וקנאה וכל־לשון רע׃</verse>
				<verse number="2">וכעללים אשר מקרוב נולדו התאוו לחלב השכלי והזך למען תגדלו־בו אל־התשועה׃</verse>
				<verse number="3">אם־אמנם טעמתם כי־טוב האדון׃</verse>
				<verse number="4">אשר נגשתם אליו אל־אבן חיה אשר מאסו־בה בני־האדם והיא נבחרה ויקרה לאלהים׃</verse>
				<verse number="5">ונבניתם גם־אתם כאבנים חיות לבית רוחני לכהנת קדש להעלות זבחי־רוח לרצון לאלהים בישוע המשיח׃</verse>
				<verse number="6">וזה הוא שאמר הכתוב הנני יסד בציון אבן פנה אבן בחן ויקרה והמאמין בה לא יבוש׃</verse>
				<verse number="7">לכן לכם המאמינים היקר אבל לסוררים האבן אשר מאסו הבונים היתה לראש פנה ולאבן נגף ולצור מכשל׃</verse>
				<verse number="8">והם נכשלו יען לא שמעו לדבר ולזאת גם־נועדו׃</verse>
				<verse number="9">ואתם הנכם זרע נבחר ממלכת כהנים וגוי קדוש ועם סגלה למען תספרו תהלות הקורא אתכם מחשך אל־אורו הנפלא׃</verse>
				<verse number="10">אשר לפנים לא־עם הייתם ועתה עם אלהים ואשר לפנים לא רחמו ועתה מרחמים׃</verse>
				<verse number="11">אהובים אזהירכם כגרים ותושבים הנזרו מתאות הבשר המתגרות בנפש׃</verse>
				<verse number="12">והיטיבו דרככם בגוים למען יביטו אל־מעשיכם הטובים והיה תחת אשר חרפו אתכם כפעלי און יכבדו את־האלהים ביום הפקדה׃</verse>
				<verse number="13">והכנעו לכל־פקדת אדם בגלל האדון אם־למלך כראוי לראש׃</verse>
				<verse number="14">אם־למשלים כראוי לשלוחים מאתו לנקמת פעלי און ולתהלת עשי טוב׃</verse>
				<verse number="15">כי כן הוא חפץ אלהים אשר בעשותכם הטוב תסכרו את־פי אולת האנשים אשר אין־בם דעת׃</verse>
				<verse number="16">כחפשים ולא־כאלו היתה לכם החרות למכסה הרעה כי אם־כעבדי אלהים׃</verse>
				<verse number="17">נהגו כבוד בכל־איש אהבו את האחים יראו את־אלהים כבדו את־המלך׃</verse>
				<verse number="18">העבדים הכנעו לפני אדניכם בכל־יראה לא לפני הטובים והענוים לבד כי אם־גם־לפני העקשים׃</verse>
				<verse number="19">כי חסד הוא לאיש אם־ישבע ממררים ויענה חנם למען דעת האלהים׃</verse>
				<verse number="20">כי אם־חטא תחטאו וסבלתם מכות אגרוף מה־תתהללו אך אם־תענו וסבלתם בעשותכם הטוב חסד הוא מלפני אלהים׃</verse>
				<verse number="21">כי לזאת נקראתם כי גם־המשיח ענה בעבורכם והשאיר לכם מופת ללכת בעקבותיו׃</verse>
				<verse number="22">אשר חטא לא עשה ולא מרמה בפיו׃</verse>
				<verse number="23">אשר שמע חרפתו ולא השיב נענה ולא גער כי אם־מסר דינו לשפט צדק ואת־חטאתנו הוא נשא בגויתו על־העץ׃</verse>
				<verse number="24">למען נחיה לצדקה מאחר שנפטרנו מן־החטאים׃</verse>
				<verse number="25">אשר בחברתו נרפא לכם כי הייתם כצאן אבדות ועתה שבתם אל־הרעה פקיד נפשתיכם׃</verse>
			</chapter>
			<chapter number="3">
				<verse number="1">וכן אתן הנשים הכנענה לפני בעליכן למען גם־אם־יש אשר אינם שמעים לדבר יקנו באין־אמר ודברים על־ידי מעשי הנשים׃</verse>
				<verse number="2">בראותם כי תצנענה לכת ביראה׃</verse>
				<verse number="3">ופארכן אל־יהי מבחוץ במחלפות שער ועדי זהב ולבישת מחלצות׃</verse>
				<verse number="4">כי אם־האדם הצפון פנימה ברוח ענוה והשקט אשר לא יכלה ויקר הוא בעיני אלהים׃</verse>
				<verse number="5">כי כן התקשטו לפנים גם־הנשים הקדשות המיחלות לאלהים בהכנען לפני בעליהן׃</verse>
				<verse number="6">כשרה אשר שמעה בקול אברהם ותקרא־לו אדון אשר אתן הייתן לה לבנות בעשותכן הטוב ולא תיראנה מפחד׃</verse>
				<verse number="7">וכן אתם האנשים שבו עמהן בתבונה כי־כלי רפה האשה ותנו־לה כבוד כי גם־להן יש־חלק בנחלת מתנת החיים פן־תכלאו מתפלותיכם׃</verse>
				<verse number="8">וסוף דבר היו כלכם לב אחד בעלי חמלה אהבי האחים רחמנים ומתקבלים על־הבריות ושפלי רוח׃</verse>
				<verse number="9">אל־תשלמו רעה תחת רעה או חרפה תחת חרפה כי אם־תברכו מדעתכם כי־לזאת נקראתם למען תירשו את־הברכה׃</verse>
				<verse number="10">כי האיש החפץ חיים אהב ימים לראות טוב יצר לשונו מרע ושפתיו מדבר מרמה יסור מרע ויעשה־טוב יבקש שלום וירדפהו׃</verse>
				<verse number="11">כי־עיני יהוה אל־צדיקים ואזניו אל־שועתם׃</verse>
				<verse number="12">ופני יהוה בעשי רע׃</verse>
				<verse number="13">ומי ירע לכם אם־תקנאו לעשות הטוב׃</verse>
				<verse number="14">אבל אשריכם גם אם־תענו למען הצדקה אך־מוראם לא־תיראו ולא תעריצו׃</verse>
				<verse number="15">את־יהוה אלהים אתו תקדישו בלבבכם והיו נכנים תמיד להשיב דבר בענוה וביראה לכל־שאל אתכם חשבון התוחלת אשר בקרבכם׃</verse>
				<verse number="16">רוח שלמה תהי לכם למען יבשו המנאצים דרככם הטובה במשיח בהלשינם אתכם כפעלי און׃</verse>
				<verse number="17">כי טוב לכם אם־חפץ אלהים הוא אשר תענו בעשותכם הטוב משתענו בעשותכם רע׃</verse>
				<verse number="18">כי גם־המשיח ענה ומת פעם אחת על חטאתינו הצדיק בעד הרשעים לקרב אתנו אל־האלהים הומת לפי הבשר ויחי ברוח׃</verse>
				<verse number="19">אשר בו הלך ויקרא גם־לרוחות אשר במשמר׃</verse>
				<verse number="20">אשר לפנים לא האמינו כאשר חכה אלהים בארך אפו בימי נח בהעשות התבה אשר נמלטו אליה מעטים והם שמנה נפשות במים׃</verse>
				<verse number="21">וזה הוא אות הטבילה אשר כעת תושיע גם־אתנו לא בהסיר טנוף הבשר כי אם־בשאל־לנו מאת אלהים רוח שלמה על־ידי הקמת ישוע המשיח׃</verse>
				<verse number="22">אשר הוא לימין אלהים אחרי אשר עבר השמימה ויכנעו לפניו המלאכים והרשיות והגבורות׃</verse>
			</chapter>
			<chapter number="4">
				<verse number="1">ועתה כאשר ענה המשיח בעדנו בבשר כן גם־אתם התאזרו במחשבה ההיא כי המענה בבשר חדל מחטוא׃</verse>
				<verse number="2">למען אשר לא תחיו עוד לתאות בני אדם כי אם־לרצון אלהים כל־ימי היתכם עוד בבשר׃</verse>
				<verse number="3">כי דינו עת החיים אשר עברה לעשות כחפץ הגוים בלכתנו בדרכי זמה ובתאות כסבאי יין וזללי בשר ורדפי שכר ותועבות עבדת האלילים׃</verse>
				<verse number="4">ועל־זאת תמהים המה ומגדפים כי לא־תרוצו עמהם לשטף בזמה כמוהם׃</verse>
				<verse number="5">אשר יתנו חשבון לפני העתיד לשפט החיים והמתים׃</verse>
				<verse number="6">כי על־כן התבשרו גם־המתים למען ישפטו בבשר לפי דרך בני־אדם ויחיו ברוח לפי דרך אלהים׃</verse>
				<verse number="7">הן קץ הכל קרב לכן היו צנועים וערים להתפלל׃</verse>
				<verse number="8">ולפני כל־דבר אהבו איש את־אחיו אהבה חזקה כי על־רב פשעים תכסה האהבה׃</verse>
				<verse number="9">היו מארחים איש את־רעהו בבלי תלנות׃</verse>
				<verse number="10">איש איש כמתן החסד אשר קבל תעזרו איש לרעהו כגזברים ממנים על־חסדי אלהים הרבים׃</verse>
				<verse number="11">איש כי ידבר יהי כאמרי־אל ואיש כי יעזר תהי עזרתו מתוך החיל אשר חננו אלהים למען יכבד אלהים בכל על־ידי ישוע המשיח אשר לו הכבוד והעז לעולמי עולמים אמן׃</verse>
				<verse number="12">אהובים בבאכם בתוך כור מצרף למען נסתכם אל־נא תתמהו כאלו קרה לכם דבר זר׃</verse>
				<verse number="13">כי אם־שמחו על־אשר חלק לכם בענויי המשיח למען גם־תשמחו ותעלצו בהגלות כבודו׃</verse>
				<verse number="14">אם־יחרפו אתכם למען־שם המשיח אשריכם כי נחה עליכם רוח הכבוד והגבורה רוח אלהים אצלם מנאץ הוא ואצלכם נכבד׃</verse>
				<verse number="15">רק אל־יענה איש מכם כרצח או כגנב או־כפעל און או־כנכנס בפקדת אחרים׃</verse>
				<verse number="16">ואם־יענה כאחד המשיחיים אל־יבוש כי אם־יודה לאלהים על־הדבר הזה׃</verse>
				<verse number="17">כי עת החל המשפט מבית אלהים ואם־ממנו ראשונה מה־אפוא תהיה אחרית הממרים את־בשורת אלהים׃</verse>
				<verse number="18">הן צדיק כמעט יושע אף כי־רשע וחוטא׃</verse>
				<verse number="19">לכן גם־המענים כרצון אלהים יפקידו את־נפשותם ביד אלהים הברא הנאמן ויוסיפו לעשות הטוב׃</verse>
			</chapter>
			<chapter number="5">
				<verse number="1">את־הזקנים אשר בקרבכם אזהיר אנכי עמיתם הזקן ועד ענויי המשיח וגם־חבר לכבוד העתיד להגלות׃</verse>
				<verse number="2">רעו את־עדר האלהים אשר בידכם והשגיחו עליהם לא באנס כי אם־בנדבה כרצון אלהים אף־לא עקב בצע כי אם־בנפש חפצה׃</verse>
				<verse number="3">גם־לא כמתעמרים בנחלת יהוה כי אם־בהיותכם מופת לצאן׃</verse>
				<verse number="4">והיה בהגלות שר הרעים תשאו עטרת הכבוד אשר לא תבל׃</verse>
				<verse number="5">וכן גם־הנערים הכנעו לפני הזקנים וחגרו כלכם שפלות רוח בהכנע איש לרעהו כי אלהים ללצים יליץ ולענוים יתן־חן׃</verse>
				<verse number="6">השפילו נפשכם תחת יד־אלהים החזקה למען ירומם אתכם בעתו׃</verse>
				<verse number="7">השליכו עליו כל־יהבכם כי הוא ידאג לכם׃</verse>
				<verse number="8">התעוררו שקדו כי מריבכם השטן משוטט כאריה שאג ומבקש את־אשר יבלע׃</verse>
				<verse number="9">ועמדתם נגדו חזקים באמונה ודעו כי־ענוים כאלה באו גם־על־אחיכם אשר בעולם׃</verse>
				<verse number="10">ואלהי כל־החסד אשר קראנו לכבודו הנצחי במשיח ישוע אחרי ענותכם מעט הוא ישלים ויחזק ויגבר וייסד אתכם׃</verse>
				<verse number="11">לו הכבוד והעז לעולמי עולמים אמן׃</verse>
				<verse number="12">ביד סלונוס האח הנאמן לכם כאשר אחשב כתבתי אליכם בדברים מעטים להזהיר אתכם ולהעיד כי חסד האלהים הזה אשר עמדתם בו אמת הוא׃</verse>
				<verse number="13">חברתכם אשר בבבל הנבחרה אתכם ומרקוס בני שאלים לשלומכם׃</verse>
				<verse number="14">שאלו לשלום איש את־רעהו בנשיקת אהבה שלום לכלכם אשר במשיח ישוע אמן׃</verse>
			</chapter>
		</book>
		<book number="61">
			<chapter number="1">
				<verse number="1">שמעון פטרוס עבד ישוע המשיח ושליחו אל־אשר קבלו אמונה יקרה כשלנו בצדקת אלהינו ומושיענו ישוע המשיח׃</verse>
				<verse number="2">חסד ושלום יהיו לכם למכביר בדעת האלהים וישוע אדנינו׃</verse>
				<verse number="3">באשר גבורתו האלהית נתנה לנו את כל־אשר לחיים ולחסידות על־ידי דעת הקורא אתנו בכבודו וחילו׃</verse>
				<verse number="4">אשר בהם נתן־לנו הבטחות גדלות מאד ויקרות למען תקחו על־ידן חלק בטבע אלהים בהמלטכם מכליון התאוה אשר בעולם׃</verse>
				<verse number="5">בעבור זאת השתדלו להעמיד באמונתכם את־הצדקה ובצדקה את־הדעת׃</verse>
				<verse number="6">ובדעת את־הפרישות ובפרישות את־הסבלנות ובסבלנות את־החסידות׃</verse>
				<verse number="7">ובחסידות את־האחוה ובאחוה את־האהבה׃</verse>
				<verse number="8">כי אם־אלה תמצאנה ותרבינה בכם לא־תתנה אתכם להיות בטלים ובלא־עשות פרי לדעת אדנינו ישוע המשיח׃</verse>
				<verse number="9">כי האיש אשר אין־אלה לו עור הוא קצר הראות ושכח את־טהרתו מחטאתיו הראשנות׃</verse>
				<verse number="10">לכן אחי הוסיפו והשתדלו לחזק את־קריאתכם ובחירתכם במעשים טובים כי בעשותכם זאת כשול לא תכשלו׃</verse>
				<verse number="11">כי־כן יפתח לפניכם לרוחה המבוא אל־מלכות עולם אשר לאדנינו ומושיענו ישוע המשיח׃</verse>
				<verse number="12">על־כן לא אחדל להזכירכם על־אלה בכל־עת גם־כי ידעתם והתכוננתם באמת אשר היא לפנינו׃</verse>
				<verse number="13">ואחשב כי־נכון להזכיר ולהעיר אתכם כל־ימי היותי במשכן הזה׃</verse>
				<verse number="14">באשר ידעתי כי מהר יעתק משכני כאשר גם־גלה־לי אדנינו ישוע המשיח׃</verse>
				<verse number="15">ואשתדל שיהיה לכם תמיד גם־אחרי פטירתי זכרון הדברים האלה׃</verse>
				<verse number="16">כי הודענו אתכם גבורת אדנינו ישוע המשיח ובאו לא בלכתנו אחרי הגדות מחכמות כי אם־ראות היו עינינו את־גדלתו׃</verse>
				<verse number="17">כי לקח מאת אלהים האב יקר וכבוד בבא אליו קול מתוך הדרת כבודו לאמר זה בני ידידי רצתה נפשי בו׃</verse>
				<verse number="18">ואת־הקול הזה שמענו באזנינו יצא משמים בהיותנו עמו בהר הקדש׃</verse>
				<verse number="19">ועתה דבר הנבואה יותר קים אתנו והטיבתם עשות אשר שתם לבכם אליו כמו אל־נר מאיר במקום אפל עד־כי יבקע אור היום וזרח כוכב הנגה בלבבכם׃</verse>
				<verse number="20">וזאת תדעו ראשונה אשר כל־נבואת המקרא איננה תלויה בפתרון אדם מלבו׃</verse>
				<verse number="21">כי מעולם לא־יצאה נבואה ברצון האדם כי אם־ברוח הקדש אשר נשאם דברו אנשי אלהים הקדשים׃</verse>
			</chapter>
			<chapter number="2">
				<verse number="1">וגם־נביאי שקר היו בעם כאשר יהיו גם־בכם מורי שקר אשר יכניסו כתות משחיתות ובכחשם במשל אשר קנם יביאו על־נפשם כליון פתאם׃</verse>
				<verse number="2">ורבים ילכו אחרי תועבותם ובעבורם יתן דרך האמת לגדופים׃</verse>
				<verse number="3">ובדברי בדוי יעשו אתכם למסחר להם למען בצע בצע אשר משפטם מעולם לא יתמהמה ושברם לא ינום׃</verse>
				<verse number="4">כי לא־חס אלהים על־המלאכים אשר חטאו כי אם־הורידם לקצבי הרים ויסגירם בכבלי אפל לשמרם למשפט׃</verse>
				<verse number="5">וגם־על־דורות קדם לא חס וישמר רק את־נח השמיני קרא הצדק בהביאו את־המבול על־דור הרשעים׃</verse>
				<verse number="6">ואת־ערי סדום ועמרה הפך לאפר והאשימם במהפכה וישימם למשל לאשר עתידים לעשות זמה׃</verse>
				<verse number="7">ויצל את־לוט הצדיק אשר הלאוהו אנשי בליעל ההם בדרך זמתם׃</verse>
				<verse number="8">כי הצדיק הזה בשבתו בתוכם האדיב את־נפשו הישרה יום יום בראותו ובשמעו מעשי רשעם׃</verse>
				<verse number="9">כי יודע יהוה להציל את־חסידיו מנסיון ולחשך את־הרשעים ליום המשפט להשיב גמולם להם׃</verse>
				<verse number="10">וביותר את־ההלכים אחרי הבשר בתאות תבל ובזים את־הממשלה עזי פנים הלכים בשרירות לבם ולא יחרדו מחרף את־השררות׃</verse>
				<verse number="11">אשר אף־המלאכים הגדולים מהם בעז וכח לא יגדפום לפני יהוה במשפטם׃</verse>
				<verse number="12">והמה כבהמות הסכלות הנולדות כחק־טבעם ללכד ולשחת יאבדו באבוד נפשם יען חרפו את־אשר לא הבינו וישאו גמול עולתם׃</verse>
				<verse number="13">אשר עדנת יומם לענג יחשבו מטנפים ומום בם המתפנקים במדוחי נפשם ואכלים ושתים עמכם׃</verse>
				<verse number="14">עינים להם מלאות נאפים אשר לא תחדלנה מחטוא ואת־נפשות הפתאים יצודדו ולב מלמד־בצע להם בני המארה׃</verse>
				<verse number="15">את־הדרך הישר עזבו ויתעו וילכו בדרך בלעם בן־בעור אשר אהב שכר העולה׃</verse>
				<verse number="16">ותהי־לו תוכחת על־חטאתו כי הבהמה האלמת דברה בקול־אדם ותעצר באולת הקסם׃</verse>
				<verse number="17">בארות בלי־מים המה עבים נדפים בסערה אשר שמור להם חשך־אפלה לעולם׃</verse>
				<verse number="18">כי בדברם בגאות דברי שוא יצודו בתאות הבשר על־ידי זמתם את אשר אך־נמלטו מידי ההלכים בדרך תועה׃</verse>
				<verse number="19">חרות יבטיחו להם והם בעצמם עבדים לשחת כי האיש עבד לאשר נכבש ממנו׃</verse>
				<verse number="20">כי אחרי המלטם מטמאת העולם בדעת אדנינו ומושיענו ישוע המשיח אם־שבו והטבעו בתוכן ונכבשו אחריתם תהיה רעה מראשיתם׃</verse>
				<verse number="21">טוב היה להם לא לדעת את־דרך הצדקה מאשר ידעהו ונסגו אחור מן־המצוה הקדושה המסורה להם׃</verse>
				<verse number="22">ויקר להם כאשר יאמר משל האמת הכלב שב על־קאו והחזיר עלה מן־הרחצה להתגלל ברפש׃</verse>
			</chapter>
			<chapter number="3">
				<verse number="1">זאת היא האגרת השנית אשר אני כתב אליכם אהובים ובשתיהן אעיר בדרך הזכרה את־תמת לבבכם׃</verse>
				<verse number="2">לזכר את־הדברים הנאמרים מקדם בידי הנביאים הקדשים ואת־מצות אדנינו ומושיענו אשר נתנה בידנו השליחים׃</verse>
				<verse number="3">ודעו זאת לכם ראשונה כי באחרית הימים יבאו לצים ההלכים אחרי תאות נפשם ויתלוצצו לאמר׃</verse>
				<verse number="4">איה הבטחת באו כי מאז שכבו האבות הכל עמד כמו מראשית הבריאה׃</verse>
				<verse number="5">ונסתר מהם באשר לא יאבו לדעת כי מקדם קמו השמים והארץ בדבר אלהים מן־המים ועל־ידי המים׃</verse>
				<verse number="6">ובמים אבדה תבל מאז כי נשטפה במי המבול׃</verse>
				<verse number="7">גם השמים והארץ אשר לפנינו נצפנו בדברו והם שמורים לאש ליום הדין ואבד אנשי הרשע׃</verse>
				<verse number="8">וזאת האחת אל־תעלם מכם אהובים כי יום אחד כאלף שנים בעיני יהוה ואלף שנים כיום אחד׃</verse>
				<verse number="9">ולא־יאחר יהוה את־אשר הבטיח כאשר־יש חשבים אתה לאחור כי אך־האריך אפו בעבורנו ולא יחפץ באבד איש כי אם־בפנות כלם לתשובה׃</verse>
				<verse number="10">בא יבא יום־יהוה כגנב בלילה אז השמים בשאון יחלפו והיסדות יבערו והתמגגו והארץ והמעשים אשר עליה ישרפו׃</verse>
				<verse number="11">ועתה אם־כל־אלה ימוגו מה־מאד חיבים אתם להתהלך בקדשה ובחסידות׃</verse>
				<verse number="12">ולחכות לבא יום־יהוה ולהחיש אתו אשר בגללו השמים ימוגו באש והיסדות יבערו ונמסו׃</verse>
				<verse number="13">ואנחנו כפי הבטחתו מחכים לשמים חדשים ולארץ חדשה אשר־צדק ילין בם׃</verse>
				<verse number="14">על־כן אהובים אשר לאלה חכיתם שקדו להמצא לפניו בשלום נקיים וזכים מפשע׃</verse>
				<verse number="15">ואת־ארך רוח אדנינו תחשבו לתשועה כאשר גם־אחינו האהוב פולוס כתב אליכם כפי החכמה הנתונה לו׃</verse>
				<verse number="16">וכן בכל־אגרותיו בדברו־שם על־אלה ובהן יש דברים קשי ההבנה והבערים והפתאים יהפכו אתם כאשר גם־יעשו לכתבים האחרים לאבדן נפשם׃</verse>
				<verse number="17">ואתם אהובים אשר ידעתם זאת השמרו לנפשתיכם פן־תמשכו אחרי טעות אנשי בליעל ונפלתם ממעזכם׃</verse>
				<verse number="18">ורבו בחסד ובדעת אדנינו ומושיענו ישוע המשיח אשר־לו הכבוד גם־היום וגם־ליום העולם אמן׃</verse>
			</chapter>
		</book>
		<book number="62">
			<chapter number="1">
				<verse number="1">את אשר היה מראש אשר שמענו ובעינינו ראינו אשר הבטנו ואשר מששו ידינו על־דבר החיים׃</verse>
				<verse number="2">והחיים נגלו ונרא ומעידים אנחנו ומודיעים לכם את־חיי העולם אשר היו עם־האב ונגלו לנו׃</verse>
				<verse number="3">את אשר ראינו ושמענו נודיעה לכם למען תתחברו לנו גם־אתם והתחברותנו היא עם־האב ועם־בנו ישוע המשיח׃</verse>
				<verse number="4">ואת־זאת כתבים אנחנו לכם למען תהיה שמחתכם שלמה׃</verse>
				<verse number="5">וזאת היא השמועה אשר שמענו ממנו ונגד לכם כי האלהים אור הוא וכל־חשך אין בו׃</verse>
				<verse number="6">אם־נאמר כי יש־לנו התחברות עמו ונתהלך בחשך הננו כזבים ופעלתנו איננה אמת׃</verse>
				<verse number="7">אך אם־באור נלך כאשר הוא באור הנה נתחברנו יחד ודם־ישוע המשיח בנו יטהרנו מכל־חטא׃</verse>
				<verse number="8">אם־נאמר כי אין־בנו חטא הננו מתעים את־נפשתינו והאמת אין בנו׃</verse>
				<verse number="9">ואם־נתודה את־חטאתינו נאמן הוא וצדיק לסלח לנו את־חטאתינו ולטהרנו מכל־עון׃</verse>
				<verse number="10">ואם־נאמר כי לא חטאנו לכזב נשימנו ודברו אין בנו׃</verse>
			</chapter>
			<chapter number="2">
				<verse number="1">בני הנני כתב אליכם את־זאת לבלתי תחטאו ואם יחטא איש יש־לנו מליץ לפני אבינו ישוע המשיח הצדיק׃</verse>
				<verse number="2">והוא כפרה על־חטאתינו ולא על־חטאתינו לבד כי גם־על־חטאת כל־העולם׃</verse>
				<verse number="3">ובזאת נדע כי הכרנו אותו אם־נשמר את־מצותיו׃</verse>
				<verse number="4">האמר הכרתיו ואת־מצותיו לא ישמר כזב הוא והאמת אין בו׃</verse>
				<verse number="5">אבל השמר את־דברו בו נשלמה באמת אהבת אלהים ובזאת נדע כי־בו אנחנו׃</verse>
				<verse number="6">האמר כי בו יעמד עליו להתהלך בדרך אשר גם־הוא הלך׃</verse>
				<verse number="7">אחי אינני כתב לכם מצוה חדשה כי אם־מצוה ישנה אשר היתה לכם מראש והמצוה הישנה היא הדבר אשר שמעתם מראש׃</verse>
				<verse number="8">ועוד מצוה חדשה אני כתב לכם אשר היא אמת גם־בו גם־בכם כי החשך עבר והאור האמתי כבר זורח׃</verse>
				<verse number="9">האומר כי־ישנו באור והוא שנא את־אחיו עודנו בחשך׃</verse>
				<verse number="10">האהב את־אחיו יעמד באור ומכשול אין בו׃</verse>
				<verse number="11">והשנא את־אחיו בחשך הוא ובחשך יתהלך ולא ידע אנה הוא הלך כי החשך עור את־עיניו׃</verse>
				<verse number="12">הנני כתב אליכם הבנים יען כי־נסלחו לכם חטאתיכם למען שמו׃</verse>
				<verse number="13">כתב אני אליכם האבות יען כי הכרתם אתו אשר הוא מראש כתב אני אליכם הבחורים יען כי התגברתם על־הרע כתב אני אליכם הילדים יען כי־הכרתם את־האב׃</verse>
				<verse number="14">כתבתי אליכם האבות יען כי־הכרתם אתו אשר הוא מראש כתבתי אליכם הבחורים יען כי־חזקתם ודבר האלהים שכן בקרבכם והתגברתם על־הרע׃</verse>
				<verse number="15">אל־תאהבו את־החלד ואת־דברי החלד אם־יאהב איש את־החלד אין־בו אהבת האב׃</verse>
				<verse number="16">כי כל אשר בחלד תאות הבשר ותאות העינים וגאות ההון איננו מן־אבינו כי אם־מן־החלד׃</verse>
				<verse number="17">והחלד עבור יעבר עם־תאותיו והעשה רצון אלהים יעמד לעד׃</verse>
				<verse number="18">ילדי הנה השעה האחרונה באה וכאשר שמעתם כי יבא צר המשיח כן עתה רבו צרי המשיח ובזאת נדע כי היא השעה האחרונה׃</verse>
				<verse number="19">מאתנו יצאו אך לא־משלנו היו כי אלו היו משלנו כי אז היו עמדים עמנו אבל למען יגלו כי לא כלם משלנו המה׃</verse>
				<verse number="20">ואתם המשחה לכם מאת הקדוש וידעתם הכל׃</verse>
				<verse number="21">לא כתבתי אליכם יען כי לא־ידעתם את־האמת אך יען כי־ידעתם אתה ואשר כל־כזב איננו מן־האמת׃</verse>
				<verse number="22">מי הוא הכזב אם־לא המכחש בישוע לאמר כי איננו המשיח זה הוא צר המשיח המכחש באב ובבן׃</verse>
				<verse number="23">כל־המכחש בבן גם־האב אין־לו והמודה בבן לו גם־האב׃</verse>
				<verse number="24">ואתם יקם־נא בכם הדבר אשר שמעתם מראש ואם־יקום בכם אשר שמעתם מראש אז גם־אתם תקומו בבן ובאב׃</verse>
				<verse number="25">וההבטחה אשר הבטיחנו היא חיי עולמים׃</verse>
				<verse number="26">זאת כתבתי אליכם מפני המתעים אתכם׃</verse>
				<verse number="27">ואתם המשחה אשר קבלתם מאתו עמדת בכם ולא תצטרכו לאיש אשר ילמדכם כי אם־כאשר תלמד אתכם המשחה בכל־דבר היא האמת ואיננה כזב וכאשר למדה אתכם כן תעמדו בו׃</verse>
				<verse number="28">ועתה בנים עמדו בו למען יאמץ לבנו בהראותו ולא־נבוש מפניו בבואו׃</verse>
				<verse number="29">אם־ידעתם כי־צדיק הוא דעו כי כל־עשה צדקה נולד ממנו׃</verse>
			</chapter>
			<chapter number="3">
				<verse number="1">ראו מה־גדלה אהבת האב הנתונה לנו אשר נקרא ונהיה בני האלהים על־כן העולם איננו ידע אתנו יען כי־אותו לא ידע׃</verse>
				<verse number="2">אהובי עתה בנים לאלהים אנחנו ועוד לא נגלה מה־נהיה אך ידענו כי בהגלותו נדמה־לו כי נראהו כאשר הוא׃</verse>
				<verse number="3">וכל־אשר לו תקוה כזאת יטהר את־עצמו כאשר טהור גם־הוא׃</verse>
				<verse number="4">כל־העשה חטא גם־פשע בתורה הוא והחטא הוא פשע בתורה׃</verse>
				<verse number="5">וידעתם כי הוא נגלה לשאת את־חטאינו ובו אין חטא׃</verse>
				<verse number="6">כל־העמד בו לא יחטא כל־החוטא לא ראהו גם־לא ידעו׃</verse>
				<verse number="7">בני אל־יתעה אתכם איש העשה צדקה צדיק הוא כאשר הוא צדיק׃</verse>
				<verse number="8">והעשה חטא מן־השטן הוא כי השטן חטא מראש לזאת נגלה בן־האלהים להפר את־פעלות השטן׃</verse>
				<verse number="9">כל־הנולד מאלהים לא יחטא כי זרעו בו יקום ולא יוכל לחטא כי מאלהים נולד׃</verse>
				<verse number="10">ונודעו בזאת בני האלהים ובני השטן כל־איש אשר לא־יעשה צדקה איננו מאלהים וכן כל־אשר לא־יאהב את־אחיו׃</verse>
				<verse number="11">כי זאת היא השמועה אשר שמעתם מראש לאהבה איש את־רעהו׃</verse>
				<verse number="12">לא כקין אשר היה מן־הרע והרג את־אחיו ומדוע הרגו יען כי־מעשיו היו רעים ומעשי אחיו מעשי־צדק׃</verse>
				<verse number="13">אל־תתמהו אחי אם־ישנא אתכם העולם׃</verse>
				<verse number="14">אנחנו ידענו כי עברנו מן־המות אל־החיים על כי־נאהב את־אחינו איש אשר לא־יאהב את־אחיו ישאר במות׃</verse>
				<verse number="15">כל־השנא את אחיו רצח נפש הוא וידעתם כי כל־רצח נפש לא יתקימו־בו חיי עולמים׃</verse>
				<verse number="16">בזאת הכרנו את־האהבה כי הוא נתן את־נפשו בעדנו גם־אנחנו חיבים לתת את־נפשותינו בעד אחינו׃</verse>
				<verse number="17">ואיש אשר־לו נכסי העולם והוא ראה את־אחיו חסר־לחם וקפץ את־רחמיו ממנו איך תעמד־בו אהבת אלהים׃</verse>
				<verse number="18">בני אל־נא נאהב במלין ובלשון כי אם־בפעל ובאמת׃</verse>
				<verse number="19">ובזאת נדעה כי מן־האמת אנחנו ולפניו נשקיט את־לבותינו׃</verse>
				<verse number="20">כי אם־לבבנו ירשיע אתנו האלהים נשגב הוא מלבבנו וידע את־כל׃</verse>
				<verse number="21">אהובי אם־לבבנו לא־ירשיענו בטחון לנו באלהים׃</verse>
				<verse number="22">וכל־אשר נשאל מאתו נקבל כי־נשמר את־מצותיו ונעשה את־הרצוי לפניו׃</verse>
				<verse number="23">וזאת היא מצותו להאמין בשם־בנו ישוע המשיח ולאהבה איש את־רעהו כאשר צונו׃</verse>
				<verse number="24">והשמר את־מצותיו יקום בו והוא בו ובזאת נדע כי־הוא שכן בנו ברוח אשר־נתן לנו׃</verse>
			</chapter>
			<chapter number="4">
				<verse number="1">אהובי אל־תאמינו לכל־רוח כי אם־בחנו הרוחות אם־מאלהים המה כי נביאי שקר רבים יצאו לעולם׃</verse>
				<verse number="2">בזאת תכירו את־רוח אלהים כל־רוח המודה בישוע המשיח כי־בא בבשר מאלהים הוא׃</verse>
				<verse number="3">וכל־רוח אשר איננו מודה בישוע המשיח כי־בא בבשר לא מאלהים הוא וזה הוא רוח צר המשיח אשר שמעתם עליו כי־בוא יבא ועתה הנה־הוא בעולם׃</verse>
				<verse number="4">אתם הבנים הנכם מאלהים ונצחתם אתם כי־אשר בכם גדול הוא מאשר בעולם׃</verse>
				<verse number="5">המה מן־העולם על־כן מהעולם ידברו והעולם ישמע אליהם׃</verse>
				<verse number="6">ואנחנו מאלהים הננו היודע את־האלהים ישמע אלינו ואשר איננו מאלהים לא ישמע אלינו בזאת נכיר את־רוח האמת ואת־רוח התועה׃</verse>
				<verse number="7">אהובי נאהב־נא איש את־רעהו כי האהבה מאלהים היא וכל־אשר יאהב נולד מאלהים וידע את האלהים׃</verse>
				<verse number="8">ואשר איננו אהב לא ידע את־האלהים כי האלהים הוא אהבה׃</verse>
				<verse number="9">בזאת נראתה אהבת האלהים לנו כי־שלח האלהים את־בנו את־יחידו לעולם למען נחיה על־ידו׃</verse>
				<verse number="10">בזאת היא האהבה לא שאנחנו אהבנו את־האלהים כי אם־הוא אהב אותנו וישלח את־בנו לכפרה על־חטאתינו׃</verse>
				<verse number="11">אהובי אם־ככה אהב אתנו האלהים גם־אנחנו חיבים לאהבה איש את־רעהו׃</verse>
				<verse number="12">את־האלהים לא־ראה איש מעולם ואם־נאהב איש את־רעהו האלהים יעמד בקרבנו ואהבתו נשלמה־בנו׃</verse>
				<verse number="13">בזאת נדע אשר־בו נקום והוא בנו כי־נתן לנו מרוחו׃</verse>
				<verse number="14">ואנחנו חזינו ונעידה כי האב שלח את־הבן מושיע העולם׃</verse>
				<verse number="15">כל־המודה כי ישוע הוא בן־האלהים האלהים שכן בו והוא באלהים׃</verse>
				<verse number="16">ואנחנו ידענו ונאמן באהבה אשר אלהים אהב אתנו האלהים הוא אהבה והעמד באהבה עמד באלהים והאלהים עמד בו׃</verse>
				<verse number="17">ובזאת נשלמה־בנו האהבה בהיות לנו בטחון ביום הדין כי כמהו כן גם־אנחנו בעולם הזה׃</verse>
				<verse number="18">אין אימה באהבה כי אם־האהבה השלמה תגרש את־האימה כי באימה מעצבה ואשר באימה איננו שלם באהבה׃</verse>
				<verse number="19">אנחנו אהבים אתו כי הוא קדם לאהבה אתנו׃</verse>
				<verse number="20">כי־יאמר איש אהב אני את־האלהים והוא שנא את־אחיו כזב הוא כי אשר לא יאהב את־אחיו אשר הוא ראה איככה יוכל לאהב את־האלהים אשר איננו ראה אתו׃</verse>
				<verse number="21">וזאת המצוה יש־לנו מאתו כי האהב את־האלהים יאהב גם־את־אחיו׃</verse>
			</chapter>
			<chapter number="5">
				<verse number="1">כל־המאמין כי ישוע הוא המשיח הנה זה ילד מאלהים וכל־האהב את־מולידו יאהב גם את־הנולד מאתו׃</verse>
				<verse number="2">בזאת נדע כי נאהב את־בני האלהים באהבתנו את־האלהים ובשמרנו את־מצותיו׃</verse>
				<verse number="3">כי זאת אהבת אלהים היא אשר נשמר את־מצותיו ומצותיו אינן כבדות׃</verse>
				<verse number="4">כי־כל הנולד מאת האלהים מנצח את־העולם ואמונתנו הנצחון המנצח את־העולם׃</verse>
				<verse number="5">מי הוא זה המנצח את־העולם אם־לא המאמין בישוע שהוא בן־האלהים׃</verse>
				<verse number="6">זה הוא אשר־בא במים ובדם ישוע המשיח לא במים לבד כי אם־במים ובדם והרוח הוא המעיד כי הרוח הוא האמת׃</verse>
				<verse number="7">כי שלשה המה המעידים בשמים האב הדבר ורוח הקדש ושלשתם אחד המה׃</verse>
				<verse number="8">ושלשה המה המעידים בארץ הרוח המים והדם ושלשתם לאחת המה׃</verse>
				<verse number="9">אם־נקבל עדות בני אדם הנה עדות האלהים גדולה ממנה כי זאת היא עדות האלהים אשר העיד על־בנו׃</verse>
				<verse number="10">המאמין בבן־האלהים יש־לו העדות בנפשו ואשר לא יאמין לאלהים לכזב שמהו יען לא־האמין בעדות אשר העיד האלהים על־בנו׃</verse>
				<verse number="11">וזאת היא העדות כי חיי עולמים נתן לנו האלהים והחיים האלה בבנו המה׃</verse>
				<verse number="12">אשר יש־לו הבן יש־לו החיים ואשר אין־לו בן־האלהים אין לו החיים׃</verse>
				<verse number="13">זאת כתבתי אליכם המאמינים בשם בן־האלהים למען תדעון שיש לכם חיי עולם ולמען תאמינו בשם בן־האלהים׃</verse>
				<verse number="14">וזה הוא בטחוננו אליו אשר אם־נשאל דבר כפי רצונו ישמענו׃</verse>
				<verse number="15">ומדעתנו כי ישמענו לכל־אשר נשאל נדע גם־זאת כי נשיג את־המשאלות אשר שאלנו ממנו׃</verse>
				<verse number="16">איש כי־יראה את־אחיו חוטא חטאת אשר לא למות שאל ישאל בעדו ויתן־לו חיים לכל־אשר חטאו לא למות הן־יש חטא למות על־זה לא אמר לשאל בעדו׃</verse>
				<verse number="17">כל־מעשה שלא כמשפט חטא הוא ויש־חטא שלא למות׃</verse>
				<verse number="18">ידענו כי כל־הנולד מאת האלהים לא יחטא כי אשר ילד מאת האלהים ישמר את־נפשו והרע לא־יגע בו׃</verse>
				<verse number="19">ידענו כי מאלהים אנחנו וכל־העולם ברע הוא׃</verse>
				<verse number="20">וידענו כי בא בן־אלהים ויתן־לנו בינה לדעת את־האמתי ובאמתי אנחנו בבנו ישוע המשיח זה הוא האל האמתי וחיי העולם׃</verse>
				<verse number="21">בני השמרו לכם מן־האלילים אמן׃</verse>
			</chapter>
		</book>
		<book number="63">
			<chapter number="1">
				<verse number="1">הזקן אל־הגבירה הבחירה ואל־בניה אשר אני אהב אתם באמת ולא־אני לבדי כי אם־גם כל־ידעי האמת׃</verse>
				<verse number="2">למען האמת העמדת בקרבנו וגם־תהיה עמנו לעולם׃</verse>
				<verse number="3">יהי עמכם חסד ורחמים ושלום מאת האלהים אבינו ומאת אדנינו ישוע המשיח בן־האב באמת ובאהבה׃</verse>
				<verse number="4">שמחתי למאד כי־מצאתי מבניך מתהלכים באמת כמצוה אשר קבלנו מאת האב׃</verse>
				<verse number="5">ועתה מבקש אני ממך הגבירה ולא ככתב אליך מצוה חדשה כי אם־את אשר היתה־לנו מראש לאהבה איש את־רעהו׃</verse>
				<verse number="6">וזאת היא האהבה אשר נתהלך במצותיו זאת היא המצוה אשר שמעתם מראש להתהלך בה׃</verse>
				<verse number="7">כי מתעים רבים באו לעולם אשר אינם מודים בישוע המשיח כי־בא בבשר זה הוא המתעה וצר המשיח׃</verse>
				<verse number="8">השמרו לכם פן־תאבד ממנו פעלתנו כי אם־נקח מלא שכרנו׃</verse>
				<verse number="9">כל־העבר על־תורת המשיח ואיננו עמד בה אין לו אלהים והעמד בתורת המשיח יש־לו גם־האב גם־הבן׃</verse>
				<verse number="10">כל־הבא אליכם ולא יביא את־התורה הזאת לא־תאספו אתו הביתה ולא תשאלו־לו לשלום׃</verse>
				<verse number="11">כי השאל בשלומו הוא משתתף במעשיו הרעים׃</verse>
				<verse number="12">הרבה־לי לכתב אליכם ולא חפצתי בניר ובדיו כי אקוה לבוא אליכם ולדבר פה אל־פה למען תהיה שמחתנו שלמה׃</verse>
				<verse number="13">בני אחותך הבחירה שאלים לשלומך אמן׃</verse>
			</chapter>
		</book>
		<book number="64">
			<chapter number="1">
				<verse number="1">הזקן אל־גיוס החביב אשר אני אהב אתו באמת׃</verse>
				<verse number="2">חביבי חפצי הוא כי ייטב לך בכל־דבר ותחזק כאשר־טוב לך בנפשך׃</verse>
				<verse number="3">כי שמחתי למאד כאשר באו אחים ויעידו על־אמתך אשר מתהלך באמת אתה׃</verse>
				<verse number="4">אין לי שמחה גדולה מלשמע את־אשר בני יתהלכו באמת׃</verse>
				<verse number="5">חביבי באמונה כל־מעשיך עם־האחים ועם־הארחים׃</verse>
				<verse number="6">אשר העידו על־אהבתך בפני הקהל ואף תיטיב לעשות בלותך אתם כאשר יאתה לפני אלהים׃</verse>
				<verse number="7">כי בעבור שמו יצאו ולא לקחו מאומה מן־הגוים׃</verse>
				<verse number="8">על־כן חיבים אנחנו לקבל אתם למען נהיה עזרים לאמת׃</verse>
				<verse number="9">אני כתבתי אל־הקהלה אך דיוטריפס המתאוה להיות עליהם לראש איננו מקבל אתנו׃</verse>
				<verse number="10">על־כן בבאי אזכיר את־מעשיו אשר הוא עשה בספרו עלינו דברים רעים ולא דיו שלא יקבל את־האחים כי גם־ימנע את־החפצים לקבל ויגרשם מתוך הקהלה׃</verse>
				<verse number="11">חביבי אל־תרדף הרעה כי אם־הטוב העשה טוב הוא מאלהים והעשה רע לא ראה את־האלהים׃</verse>
				<verse number="12">על־דימטריוס העידו הכל וגם־האמת עצמה וגם־אנחנו מעידים עליו וידעתם כי עדותנו היא נאמנה׃</verse>
				<verse number="13">הרבה־לי לכתב ולא חפצתי לכתב אליך בדיו ובקנה׃</verse>
				<verse number="14">אבל אקוה לראותך במהרה ופה אל־פה נדבר׃</verse>
				<verse number="15">שלום לך הרעים שאלים לשלומך שאל לשלום הרעים לאיש איש בשמו׃</verse>
			</chapter>
		</book>
		<book number="65">
			<chapter number="1">
				<verse number="1">יהודה עבד ישוע המשיח ואחי יעקב אל־המקראים אשר הם מקדשים ואהובים באלהים האב ושמורים לישוע המשיח׃</verse>
				<verse number="2">רחמים ושלום ואהבה יהיו לכם למכביר׃</verse>
				<verse number="3">אהובי בהשתדלי לכתב אליכם על־דבר התשועה האחת לכלנו חובה היא בעיני לזרזכם במכתב אשר תלחמו לאמונה המסורה פעם אחת לקדושים׃</verse>
				<verse number="4">כי התגנבו לבוא מקצת אנשים הכתובים מאז למשפט הזה אנשי רשע ההפכים את־חסד אלהינו לזמה וכפרים באלהים המשל היחיד ובאדנינו ישוע המשיח׃</verse>
				<verse number="5">ויש את־נפשי להזכיר אתכם את־אשר כבר ידעתם כי הושיע יהוה את־העם ממצרים וישמד אחרי־כן את־אשר לא האמינו׃</verse>
				<verse number="6">והמלאכים אשר לא־שמרו את־משרתם כי אם־עזבו את־זבלם שמרם במוסרות עולם ובאפלה למשפט היום הגדול׃</verse>
				<verse number="7">כאשר סדום ועמרה והערים סביבותיהן אשר הזנו כמוהם וילכו אחרי בשר זר נהיו למשל כי־נמסרו למוסר אש עולם׃</verse>
				<verse number="8">וכן גם־בעלי החלמות האלה מטמאים את־הבשר ואת־הממשלה ינאצו ואת־השררות יחרפו׃</verse>
				<verse number="9">ומיכאל שר המלאכים בהתוכחו עם־השטן וירב אתו על־אדות גוית משה לא־מלאו לבו לחרץ משפט גדופים כי אם־אמר יגער יהוה בך׃</verse>
				<verse number="10">ואלה מגדפים את־אשר לא־ידעו ובדברים אשר יבינו מחק־טבעם כבהמות הסכלות בהמה ישחיתו את־נפשם׃</verse>
				<verse number="11">אוי להם כי־בדרך קין הלכו וישתקעו בתועת בלעם לקבל שכר ובמרי קרח אבדו׃</verse>
				<verse number="12">הלא צורי מכשול המה בסעודתיכם של־אהבה ובקלות ראש יאכלו וישתו עמכם ורעים את־נפשם עננים הם בבלי מים הנדפים מפני רוח עצי־חרף באין פרי אשר מתו פעמים ונעקרו׃</verse>
				<verse number="13">משברי־ים עזים אשר יגרשו רפש בשתם ככבים תעים אשר־חשך אפלה צפון להם עדי־עד׃</verse>
				<verse number="14">וגם־חנוך השביעי לאדם נבא לאלה לאמר הנה יהוה בא ברבבת קדשיו׃</verse>
				<verse number="15">לעשות משפט בכלם ולהוכיח כל־רשעי־ארץ על־כל־מעשי רשעתם ועל־כל־הקשות אשר דברו עליו חטאים אנשי רשע׃</verse>
				<verse number="16">אלה הם הרגנים והמתאננים ההלכים אחרי תאותיהם אשר פיהם ידבר עתק הדרי פנים עקב שחד׃</verse>
				<verse number="17">ואתם האהובים זכרו את־הדברים הנאמרים מקדם ביד שליחי אדנינו ישוע המשיח׃</verse>
				<verse number="18">בדברם אליכם הנה באחרית הימים יבאו לצים ההלכים אחרי תאות רשעם׃</verse>
				<verse number="19">אלה הם הפרשים מן־הצבור אנשים נפשיים ורוח אין בהם׃</verse>
				<verse number="20">ואתם האהובים הבנו באמונתכם הנעלה על־כל בקדשתה והתפללו ברוח הקדש׃</verse>
				<verse number="21">ושמרתם את־נפשתיכם באהבת אלהים וחכיתם לרחמי אדנינו ישוע המשיח לחיי העולם׃</verse>
				<verse number="22">הבדילו את־אלה והתנהגו עמהם ברחמים׃</verse>
				<verse number="23">ואת־אלה תושיעו באימה וחלצתם אתם מתוך האש וגעלתם גם־את־הלבוש המגאל בחלאת הבשר׃</verse>
				<verse number="24">ולאשר יכול לשמרכם בבלי מכשול ולהעמיד אתכם בששון תמימים לפני כבודו׃</verse>
				<verse number="25">לאלהים אשר לו לבדו החכמה אשר אין מלבדו המושיע אתנו בישוע המשיח אדנינו לו הכבוד והגדלה והעז והממשלה לפני כל־עולם מעתה ולעולמי עד אמן׃</verse>
			</chapter>
		</book>
		<book number="66">
			<chapter number="1">
				<verse number="1">חזון ישוע המשיח אשר נתן־לו האלהים להראות את־עבדיו את אשר־היה יהיה במהרה והוא הודיע בשלחו ביד־מלאכו לעבדו יוחנן׃</verse>
				<verse number="2">אשר העיד דבר האלהים ועדות ישוע המשיח ואת־כל אשר ראה׃</verse>
				<verse number="3">אשרי הקורא ואשרי השמעים את־דברי הנבואה ושמרים את אשר־כתוב בה כי קרובה העת׃</verse>
				<verse number="4">יוחנן אל־שבע הקהלות אשר באסיא חסד לכם ושלום מאת ההוה והיה ויבוא ומן־שבעת הרוחות אשר לפני כסאו׃</verse>
				<verse number="5">ומאת־ישוע המשיח העד הנאמן ובכור מן־המתים ועליון למלכי־ארץ לו אשר אהב אתנו ובדמו רחצנו מחטאתינו׃</verse>
				<verse number="6">ויעש אתנו למלכים וכהנים לאלהים אביו לו הכבוד והעז לעולמי עולמים אמן׃</verse>
				<verse number="7">הנה הוא בא עם־העננים וראתה אתו כל־עין גם־אלה אשר דקרהו וספדו עליו כל־משפחות הארץ כן יהיה אמן׃</verse>
				<verse number="8">אני האלף ואני התו ראש וסוף נאם יהוה אלהים ההוה והיה ויבוא אלהי צבאות׃</verse>
				<verse number="9">אני יוחנן אחיכם וגם־חבר לכם בלחץ ובמלכות ובסבלנות למען ישוע המשיח הייתי באי אשר־שמו פטמוס בעבור דבר האלהים ובעבור עדות ישוע המשיח׃</verse>
				<verse number="10">ואהי ברוח ביום האדון ואשמע אחרי קול גדול כקול שופר׃</verse>
				<verse number="11">ויאמר אני האלף ואני התו הראשון והאחרון ואת אשר אתה ראה כתב אל־ספר ושלחהו אל־הקהלות אשר באסיא לאפסוס ולזמירנא ולפרגמוס ולתיאטירא ולסרדיס ולפילדלפיא וללודקיא׃</verse>
				<verse number="12">ואפן לראות את־הקול המדבר אלי ויהי בפנותי וארא שבע מנרות זהב׃</verse>
				<verse number="13">ובתוך שבע המנרות דמות בן־אדם לבוש מעיל וחגור אזור זהב על־לבו׃</verse>
				<verse number="14">וראשו ושערו לבנים כצמר צחר כשלג ועיניו כלבת אש׃</verse>
				<verse number="15">ומרגלתיו כעין נחשת קלל כצרופות בכור וקולו כקול מים רבים׃</verse>
				<verse number="16">ויהי־לו ביד־ימינו שבעה כוכבים ומפיו יוצאת חרב פיפיות חדה ופניו כשמש המאיר בגבורתו׃</verse>
				<verse number="17">וכראתי אותו ואפל לרגליו כמת וישת עלי יד־ימינו ויאמר אל־תירא אני הראשון והאחרון והחי׃</verse>
				<verse number="18">ואהי מת והנני חי לעולמי עולמים אמן ובידי מפתחות שאול ומות׃</verse>
				<verse number="19">ועתה כתב את אשר ראית ואשר נעשה עתה ואשר עתיד להיות אחרי־כן׃</verse>
				<verse number="20">את־סוד שבעת הכוכבים אשר ראית בימיני ואת־שבע מנרות הזהב שבעת הכוכבים הם מלאכי שבע הקהלות ושבע המנרות אשר ראית שבע קהלות הנה׃</verse>
			</chapter>
			<chapter number="2">
				<verse number="1">אל־מלאך קהל אפסוס כתב כה אמר האחז בימינו שבעת הכוכבים המתהלך בתוך שבע מנרות הזהב׃</verse>
				<verse number="2">ידעתי את־מעשיך ואת־עמלך ואת־סבלך וכי לא־תוכל שאת את־הרשעים ותנסה את־האמרים שליחים אנחנו ואינם ותמצאם כזבים׃</verse>
				<verse number="3">ואתה נשאת הרבה ויש־לך סבלנות ולמען שמי לא יעפת׃</verse>
				<verse number="4">אך יש־לי עליך כי עזבת את־אהבתך הראשונה׃</verse>
				<verse number="5">זכר אפוא אי־מזה נפלת ושובה ועשה מעשיך הראשונים ואם־לא הנני בא עליך מהר ונסחתי מנורתך ממקומה אם־לא תשוב׃</verse>
				<verse number="6">אבל זאת היא לך כי תשנא את־מעשי הניקלסיים אשר שנאתים גם־אני׃</verse>
				<verse number="7">מי אשר־אזן לו ישמע את אשר הרוח אמר לקהלות המנצח אתן־לו לאכל מעץ החיים אשר בתוך גן־עדן לאלהים׃</verse>
				<verse number="8">ואל־מלאך קהל זמירנא כתב כה אמר הראשון והאחרון אשר־מת ויחי׃</verse>
				<verse number="9">ידעתי את־מעשיך ואת־צרתך ואת רישך ואולם עשיר אתה ואת־גדוף האמרים יהודים אנחנו ואינם כי אם־כנסית השטן׃</verse>
				<verse number="10">אל־תירא את־אשר עליך לסבל הנה עתיד המלשין להשליך מכם לבית המשמר למען תנסו והייתם בצרה עשרת ימים היה נאמן עד־מות ואתנה לך עטרת החיים׃</verse>
				<verse number="11">מי אשר־אזן לו ישמע את אשר הרוח אמר לקהלות המנצח לא ינזק במות השני׃</verse>
				<verse number="12">ואל־מלאך קהל פרגמוס כתב כה אמר אשר־לו חרב פיפיות החדה׃</verse>
				<verse number="13">ידעתי את־מעשיך ואת־מקום שבתך אשר־שם כסא השטן ותדבק בשמי ולא שקרת באמונתי גם־בימי אנטיפס עדי הנאמן אשר נהרג אצלכם במקום מושב השטן׃</verse>
				<verse number="14">אך־מעט יש־לי עליך כי־שם עמך אנשים דבקים בתורת בלעם אשר הורה את־בלק לתת מכשול לפני בני ישראל לאכל מזבחי אלילים ולזנות׃</verse>
				<verse number="15">כן נמצאו גם־בך אנשים דבקים בתורת הניקלסיים אשר שנאתי׃</verse>
				<verse number="16">שובה ואם־לא כי עתה אבוא עליך מהרה ונלחמתי בם בחרב פי׃</verse>
				<verse number="17">מי אשר־אזן לו ישמע את אשר הרוח אמר לקהלות המנצח אאכילנו מן־המן הגנוז ונתתי לו אבן לבנה ועל־האבן מפתח שם חדש אשר לא ידענו איש זולתי המקבל׃</verse>
				<verse number="18">ואל־מלאך קהל תיאטירא כתב כה אמר בן־האלהים אשר עיניו כלבת־אש ומרגלתיו כעין־נחשת קלל׃</verse>
				<verse number="19">ידעתי את־מעשיך ואהבתך ואמונתך ועבודתך וסבלך וכי מעשיך האחרונים רבים הם מן־הראשונים׃</verse>
				<verse number="20">אך־מעט יש־לי עליך כי תניח את־האשה איזבל האמרת כי־היא נביאה ללמד ולהתעות את־עבדי לזנות ולאכל זבחי אלילים׃</verse>
				<verse number="21">ואתן־לה זמן לשוב והיא מאנה לשוב מתזנותיה׃</verse>
				<verse number="22">הנני מפיל אתה על־מטה ואת־המנאפים אתה בצרה גדולה אם־לא ישובו ממעשיהם׃</verse>
				<verse number="23">והרגתי במות את־בניה וידעו כל־הקהלות כי אני חקר כליות ולב ונתתי לכם לכל־איש כפרי מעלליו׃</verse>
				<verse number="24">אבל אמר אני לכם ולשאר הנמצאים בתיאטירא כל אשר־אין להם הלקח ההוא ולא ידעו את־עמקות השטן כאשר הם מתהללים לא־אשים עליכם משא אחר׃</verse>
				<verse number="25">אפס מה־שיש לכם החזיקו בו עד כי אבוא׃</verse>
				<verse number="26">והמנצח ושמר את־מעשי עד־עת קץ אתן־לו שלטן על־הגוים׃</verse>
				<verse number="27">ורעם בשבט ברזל ככלי יוצר ינפצו כאשר קבלתי גם־אנכי מאת אבי׃</verse>
				<verse number="28">ונתתי לו כוכב השחר׃</verse>
				<verse number="29">מי אשר־אזן לו ישמע את אשר הרוח אמר לקהלות׃</verse>
			</chapter>
			<chapter number="3">
				<verse number="1">ואל־מלאך קהל סרדיס כתב כה אמר אשר־לו שבע רוחות האלהים ושבעת הכוכבים ידעתי את־מעשיך כי־לך שם כאלו אתה חי והנך מת׃</verse>
				<verse number="2">שקד וחזק את־השארית הקרובה למות כי לא־מצאתי מעשיך שלמים לפני האלהים׃</verse>
				<verse number="3">זכור את אשר־קבלת ושמעת ושמרה־זאת ושובה ואם־לא תשקד הנני בא עליך כגנב ולא תדע באיזו שעה אבא עליך׃</verse>
				<verse number="4">יש־לך גם־בסרדיס שמות מעטים אשר לא גאלו את־מלבושיהם ויתהלכו אתי לבשי לבנים כי ראוים הם לזאת׃</verse>
				<verse number="5">המנצח ילבש בגדים לבנים ולא אמחה את־שמו מספר החיים ואודה שמו לפני אבי ולפני מלאכיו׃</verse>
				<verse number="6">מי אשר־אזן לו ישמע את אשר הרוח אמר לקהלות׃</verse>
				<verse number="7">ואל־מלאך קהל פילדלפיא כתב כה אמר הקדוש האמתי אשר בידו מפתח דוד הפתח ואין סגר והסגר ואין פתח׃</verse>
				<verse number="8">ידעתי את־מעשיך הנה נתתי לפניך פתח נפתח אשר לא־יוכל איש לסגרו כי גבורת־מעט לך ותשמר את־דברי ולא כחשת בשמי׃</verse>
				<verse number="9">הנני נתן אנשים מכנסית השטן האמרים יהודים אנחנו ואינם כי־כזבים המה הנני עשה אשר יבאו להשתחות לפני רגליך וידעו כי אני אהבתיך׃</verse>
				<verse number="10">יען שמרת דבר סבלנותי אשמרך גם־אנכי משעת הנסיון העתידה לבוא על־תבל כלה לנסות את־ישבי הארץ׃</verse>
				<verse number="11">הנני בא מהרה החזק באשר־לך למען לא־יקח איש את־נזרך׃</verse>
				<verse number="12">המנצח אתננו לעמוד בהיכל אלהי ולא־יצא עוד החוצה וכתבתי עליו את־שם אלהי ואת־שם עיר אלהי ירושלים החדשה הירדת משמים מעם־אלהי ואת־שמי החדש׃</verse>
				<verse number="13">מי אשר־אזן לו ישמע את אשר הרוח אמר לקהלות׃</verse>
				<verse number="14">ואל־מלאך קהל לודקיא כתב כה אמר האמן העד הנאמן והאמתי ראשית בריאת האלהים׃</verse>
				<verse number="15">ידעתי את־מעשיך כי לא קר ולא חם אתה מי־יתן והיית קר או־חם׃</verse>
				<verse number="16">כי עתה פושר אתה ולא קר ולא חם על־כן אקיאך מפי׃</verse>
				<verse number="17">כי אמרת אך עשרתי מצאתי און לי ולא חסרתי כל ולא ידעת כי־אמלל אתה ודוי ועני ועור וערם׃</verse>
				<verse number="18">אני איעצך לקנות מאתי זהב צרוף באש למען תעשיר ובגדים לבנים למען תתכסה בהם ולא תראה בשת ערותך ולמשח עיניך קילורית למען תראה׃</verse>
				<verse number="19">אני את־כל אשר אהב אוכיחם ואיסרם לכן תשקד ותשוב׃</verse>
				<verse number="20">הנני עמד לפתח ודפק והיה כי־ישמע איש לקולי ופתח הפתח אבוא אליו לסעוד עמו והוא עמדי׃</verse>
				<verse number="21">המנצח אתננו לשבת אתי על־כסאי כאשר נצחתי גם־אנכי ואשב את־אבי על כסאו׃</verse>
				<verse number="22">מי אשר־אזן לו ישמע את אשר הרוח אמר לקהלות׃</verse>
			</chapter>
			<chapter number="4">
				<verse number="1">ויהי אחר הדברים האלה וארא והנה פתח נפתח בשמים והקול הראשון אשר שמעתיו כקול שופר מדבר אלי אמר עלה הנה ואראך את אשר־היה יהיה אחרי־כן׃</verse>
				<verse number="2">וכרגע הייתי ברוח והנה כסא נראה בשמים ואחד ישב על־הכסא׃</verse>
				<verse number="3">והישב מראהו כמראה אבן ישפה ואדם וקשת סביב לכסא ומראיה כעין ברקת׃</verse>
				<verse number="4">וסביב לכסא ארבעה ועשרים כסאות ועל־הכסאות ראיתי את ארבעה ועשרים הזקנים ישבים והם לבשי בגדים לבנים ועטרות זהב בראשיהם׃</verse>
				<verse number="5">ומן־הכסא יוצאים ברקים ורעמים וקולות ושבעה לפידי אש בערים לפני הכסא אשר־הם שבעה רוחות האלהים׃</verse>
				<verse number="6">ולפני הכסא ים זכוכית כעין הקרח ובין הכסא וסביב לכסא ארבע חיות מלאות עינים מלפניהם ומאחריהם׃</verse>
				<verse number="7">ודמות החיה הראשונה כאריה והחיה השנית כשור ופני החיה השלישית כפני אדם ודמות החיה הרביעית כנשר מעופף׃</verse>
				<verse number="8">ולכל־אחת מארבע החיות שש כנפים מסביב ולפנימה הנה מלאות עינים ואין־דמי להן יומם ולילה ואמרות קדוש קדוש קדוש יהוה אלהים צבאות היה והוה ויבוא׃</verse>
				<verse number="9">ומדי־תת החיות כבוד והדר ותודה לישב על־הכסא אשר־הוא חי לעולמי עולמים׃</verse>
				<verse number="10">אז יפלו עשרים וארבעה הזקנים על־פניהם לפני הישב על־הכסא והשתחוו לחי עולמי העולמים ושמו את־עטרותיהם לפני הכסא לאמר׃</verse>
				<verse number="11">לך נאה אדנינו לקחת כבוד והדר ועז כי אתה בראת הכל והכל ברצונך היו ונבראו׃</verse>
			</chapter>
			<chapter number="5">
				<verse number="1">וארא בימין הישב על־הכסא ספר כתוב פנים ואחור וחתום בשבעה חתמות׃</verse>
				<verse number="2">וארא מלאך אביר קורא בקול־גדול מי הוא הזכה לפתח הספר ולהתיר את־חותמיו׃</verse>
				<verse number="3">ולא־יכל איש גם בשמים גם בארץ גם מתחת לארץ לפתח את־הספר או להביט אליו׃</verse>
				<verse number="4">ואבך בכי גדול על־אשר לא־נמצא איש זכה לפתח את־הספר ולקרא בו או־להביט אליו׃</verse>
				<verse number="5">ויאמר אלי אחד מן־הזקנים אל־תבכה הנה נצח האריה אשר הוא משבט יהודה שרש דוד לפתח את־הספר ולהתיר שבעת חותמיו׃</verse>
				<verse number="6">וארא והנה בין הכסא וארבע החיות ובין הזקנים שה עמד כמו טבוח ולו שבע קרנים ושבעה עינים אשר הם שבעה רוחות האלהים השלוחים אל־כל־הארץ׃</verse>
				<verse number="7">ויבא ויקח את־הספר מימין הישב על־הכסא׃</verse>
				<verse number="8">ויהי בקחתו את־הספר ויפלו לפני השה ארבע החיות ועשרים וארבעה הזקנים ואיש איש כנור בידו וקערות זהב מלאות קטרת אשר־הנה תפלות הקדושים׃</verse>
				<verse number="9">וישירו שיר חדש לאמר לך נאה לקחת את־הספר ולפתח את־חותמיו כי אתה נשחטת ובדמך קניתנו לאלהים מכל־משפחה ולשון וכל־עם וגוי׃</verse>
				<verse number="10">ותעש אתם מלכים וכהנים לאלהינו וימלכו על־הארץ׃</verse>
				<verse number="11">וארא ואשמע קול מלאכים רבים סביב לכסא ולחיות ולזקנים מספרם רבו רבבות ואלפי אלפים׃</verse>
				<verse number="12">קראים בקול גדול נאה לשה הטבוח לקחת עז ועשר וחכמה וגבורה והדר וכבוד וברכה׃</verse>
				<verse number="13">וכל־בריה אשר בשמים ובארץ ומתחת לארץ ואשר על־הים וכל אשר בהם את־כלם שמעתי אמרים לאמר לישב על־הכסא ולשה הברכה וההדר והכבוד והעז לעולמי עולמים׃</verse>
				<verse number="14">ותאמרנה ארבע החיות אמן ועשרים וארבעה הזקנים נפלו על־פניהם וישתחוו לחי עולמי העולמים׃</verse>
			</chapter>
			<chapter number="6">
				<verse number="1">וארא כאשר פתח השה אחד מן־שבעה החתמות ואשמע אחת מארבע החיות מדברת כקול רעם לאמר בא וראה׃</verse>
				<verse number="2">ואביט והנה סוס לבן והרכב עליו קשת בידו ותנתן־לו עטרה ויצא מנצח ולמען ינצח׃</verse>
				<verse number="3">וכפתחו את החותם השני ואשמע את־החיה השנית אמרת בא וראה׃</verse>
				<verse number="4">ויצא סוס שני והוא אדם ולרכב עליו נתן לשאת את־השלום מן־הארץ למען יהרגו איש את־אחיו ותנתן־לו חרב גדולה׃</verse>
				<verse number="5">וכפתחו את־החותם השלישי ואשמע את־החיה השלישית אמרת בא וראה ואביט והנה סוס שחר והרכב עליו מאזנים בידו׃</verse>
				<verse number="6">ואשמע קול מתוך ארבע החיות לאמר קב חטים בדינר ושלשה קבים שערים בדינר ואת־השמן והיין אל־תשחת׃</verse>
				<verse number="7">וכפתחו את־החותם הרביעי ואשמע את־החיה הרביעית אמרת בא וראה׃</verse>
				<verse number="8">וארא והנה סוס ירקרק והרכב עליו שמו המות ושאול יוצאת לרגליו וינתן להם שלטן על־רביעית הארץ להמית בחרב וברעב ובדבר ובחית הארץ׃</verse>
				<verse number="9">וכפתחו החותם החמישי וארא מתחת למזבח את־נפשות הטבוחים על־דבר האלהים ועל־העדות אשר היתה להם׃</verse>
				<verse number="10">ויזעקו בקול גדול ויאמרו עד־מתי אדני הקדוש והאמתי לא תשפט ולא־תקום את־דמינו מישבי הארץ׃</verse>
				<verse number="11">ויתן לאיש איש מהם שמלות לבנות ויאמר אליהם לנוח עוד זמן מעט עד־מלאת מספר העבדים חבריהם ואחיהם העתידים להרג כמוהם׃</verse>
				<verse number="12">וארא בפתחו את־החותם הששי והנה רעש גדול היה ויקדר השמש כשק שער והירח נהפך לדם׃</verse>
				<verse number="13">וכוכבי השמים נפלו ארצה כאשר תנוע תאנה ברוח חזקה והשליכה פגיה׃</verse>
				<verse number="14">והשמים משו כספר נגלל וכל־הר ואי הנתקו ממקומם׃</verse>
				<verse number="15">ומלכי הארץ והרזנים ושרי האלפים והעשירים והתקיפים וכל־עבד וכל־בן־חורין התחבאו במערות ובסלעי ההרים׃</verse>
				<verse number="16">ויאמרו אל־ההרים ואל־הסלעים נפלו עלינו וכסונו מפני הישב על־הכסא ומפני חמת השה׃</verse>
				<verse number="17">כי בא יום עברתו הגדול ומי יוכל להתיצב׃</verse>
			</chapter>
			<chapter number="7">
				<verse number="1">ואחרי־כן ראיתי ארבעה מלאכים עמדים בארבע כנפות הארץ ויעצרו את־ארבע רוחות הארץ למען לא־תשב רוח לא בארץ ולא בים ולא בכל־עץ׃</verse>
				<verse number="2">וארא מלאך אחר עלה ממזרח־שמש ובידו חתמת אלהים חיים ויקרא בקול גדול אל־ארבעה המלאכים אשר־נתן להם לחבל הארץ והים לאמר׃</verse>
				<verse number="3">אל־תחבלו את־הארץ ואת־הים ואת־העץ עד אם־חתמנו את־עבדי אלהינו על־מצחותם׃</verse>
				<verse number="4">ואשמע מספר החתומים מאה אלף וארבעים וארבעה אלף והם חתומים מכל־שבטי בני ישראל׃</verse>
				<verse number="5">לשבט יהודה חתומים שנים עשר אלף לשבט ראובן חתומים שנים עשר אלף לשבט גד חתומים שנים עשר אלף׃</verse>
				<verse number="6">לשבט אשר חתומים שנים עשר אלף לשבט נפתלי חתומים שנים עשר אלף לשבט מנשה חתומים שנים עשר אלף׃</verse>
				<verse number="7">לשבט שמעון חתומים שנים עשר אלף לשבט לוי חתומים שנים עשר אלף לשבט יששכר חתומים שנים עשר אלף׃</verse>
				<verse number="8">לשבט זבלון חתומים שנים עשר אלף לשבט יוסף חתומים שנים עשר אלף לשבט בנימין חתומים שנים עשר אלף׃</verse>
				<verse number="9">אחרי־כן ראיתי והנה המון רב אשר לא־יכל איש למנותו מכל־הגוים והמשפחות והעמים והלשנות ויעמדו לפני הכסא ולפני השה מלבשים שמלות לבנות וכפות תמרים בידיהם׃</verse>
				<verse number="10">ויקראו בקול־גדול לאמר הישועה לאלהינו הישב על־הכסא ולשה׃</verse>
				<verse number="11">וכל־המלאכים עמדו סביב לכסא וסביב לזקנים ולארבע החיות ויפלו על־פניהם לפני הכסא וישתחוו לאלהים׃</verse>
				<verse number="12">ויאמרו אמן הברכה והכבוד והחכמה והתודה וההדר והכח והעז לאלהינו לעולמי עולמים אמן׃</verse>
				<verse number="13">ויען אחד מן־הזקנים ויאמר אלי אלה המלבשים בגדי לבן מי המה ומאין באו׃</verse>
				<verse number="14">ואמר אליו אדני אתה ידעת ויאמר אלי אלה הם הבאים מן־הצרה הגדולה ויכבסו את־שמלתם וילבינום בדם השה׃</verse>
				<verse number="15">לכן הנם לפני כסא האלהים ומשרתים אותו בהיכלו יומם ולילה והישב על־הכסא יתן משכנו עליהם׃</verse>
				<verse number="16">לא־ירעבו עוד ולא יצמאו ולא־יכם שמש ושרב׃</verse>
				<verse number="17">כי השה אשר בתוך הכסא הוא ירעם ועל־מבועי מים חיים ינהלם ומחה אלהים כל־דמעה מעיניהם׃</verse>
			</chapter>
			<chapter number="8">
				<verse number="1">וכפתחו החותם השביעי ותהי דממה בשמים כחצי שעה׃</verse>
				<verse number="2">וארא את־שבעת המלאכים אשר עמדו לפני האלהים וינתנו להם שבעה שופרות׃</verse>
				<verse number="3">ויבא מלאך אחר ויגש אל־המזבח ומחתת זהב בידו ותנתן־לו קטרת הרבה לתתה עם־תפלות כל־הקדשים על־מזבח הזהב אשר לפני הכסא׃</verse>
				<verse number="4">ויעל עשן הקטרת עם־תפלות הקדשים מיד המלאך לפני האלהים׃</verse>
				<verse number="5">ויקח המלאך את־המחתה וימלאה אש מעל־המזבח וישלך על־הארץ ויהי קולות ורעמים וברקים ורעש׃</verse>
				<verse number="6">ושבעה המלאכים ההם אשר בידם שבעת השופרות התעתדו לתקע׃</verse>
				<verse number="7">והמלאך הראשון תקע בשופר ויהי־ברד ואש בלולים בדם ותשלך ארצה ותשרף שלישית העץ וכל־ירק עשב נשרף׃</verse>
				<verse number="8">והמלאך השני תקע בשופר והנה כדמות הר גדול בער באש השלך אל־תוך הים ותהי שלישית הים לדם׃</verse>
				<verse number="9">ותמת שלישית כל־נפש חיה אשר בים ושלישית האניות נשחתה׃</verse>
				<verse number="10">והמלאך השלישי תקע בשופר ויפל מן־השמים כוכב גדול בער כלפיד ויפל על־שלישית הנהרות ועל־מעינות המים׃</verse>
				<verse number="11">ושם הכוכב נקרא לענה ותהי שלישית המים ללענה ורבים מבני אדם מתו מן־המים כי מרים היו׃</verse>
				<verse number="12">והמלאך הרביעי תקע בשופר ותכה שלישית השמש ושלישית הירח ושלישית הכוכבים למען תחשך שלישיתם והיום לא יאיר שלישיתו וכן גם הלילה׃</verse>
				<verse number="13">וארא ואשמע מלאך אחד מעופף במרום הרקיע הקורא בקול גדול אוי אוי אוי לישבי הארץ משאר קלות שופר שלשת המלאכים העתידים לתקע׃</verse>
			</chapter>
			<chapter number="9">
				<verse number="1">והמלאך החמישי תקע בשופר וארא כוכב נפל מן־השמים לארץ וינתן־לו מפתח באר התהום׃</verse>
				<verse number="2">ויפתח את־באר התהום ויעל עשן מן־הבאר כעשן כבשן גדול ויחשך השמש והרקיע מקיטר הבאר׃</verse>
				<verse number="3">ומן־הקיטר יצא ארבה על־הארץ וינתן להם שלטן כשלטן עקרבי הארץ׃</verse>
				<verse number="4">ויאמר אליהם אשר לא ישחיתו את־עשב הארץ ולא כל־ירק ולא כל־עץ כי אם־את־בני האדם אשר אין־להם חותם אלהים במצחותם׃</verse>
				<verse number="5">ולא נתן להם להמיתם רק להכאיבם חמשה חדשים וכאבם ככאב איש אשר יכהו העקרב׃</verse>
				<verse number="6">ובימים ההם יבקשו בני־אדם את־המות ולא ימצאהו וישאלו את־נפשם למות והמות יברח מהם׃</verse>
				<verse number="7">ויהי מראה הארבה כדמות סוסים ערוכי מלחמה ועל־ראשיהם כעטרות כעין זהב ופניהם כפני אדם׃</verse>
				<verse number="8">ושער להם כשער נשים ושניהם שני אריה׃</verse>
				<verse number="9">ושרינים להם כשריני ברזל וקול כנפיהם כקול מרכבות סוסים רבים הרצים למלחמה׃</verse>
				<verse number="10">וזנבות להם כזנבות עקרבים ועקצים בזנבותם והשלטו לענות את־בני האדם חמשה חדשים׃</verse>
				<verse number="11">ומלאך התהום הוא מלך עליהם ושמו אבדון בעברית והוא אפוליון בלשון יון׃</verse>
				<verse number="12">הצרה האחת חלפה הלכה־לה והנה באות אחריה עוד צרות שתים׃</verse>
				<verse number="13">והמלאך הששי תקע בשופר ואשמע קול אחד מארבע קרנות מזבח הזהב אשר לפני האלהים׃</verse>
				<verse number="14">ויאמר למלאך הששי אשר השופר בידו התר את־ארבעה המלאכים ההם האסורים על־הנהר הגדול נהר־פרת׃</verse>
				<verse number="15">ויתרו ארבעה המלאכים אשר היו נכונים לשעה וליום ולחדש ולשנה להמית שלישית בני האדם׃</verse>
				<verse number="16">ויהי מספר צבאות הפרשים שתי רבוא רבבות ואני שמעתי מספרם׃</verse>
				<verse number="17">וכן ראיתי במראה את־הסוסים ורכביהם אשר שרינותיהם כעין אש ותכלת וגפרית וראשי הסוסים כראשי אריות ותצא מפיהם אש וקיטור וגפרית׃</verse>
				<verse number="18">ותומת שלישית בני אדם בשלש מגפות האלה באש ובקיטור ובגפרית היצאות מפיהם׃</verse>
				<verse number="19">כי־כח הסוסים בפיהם ובזנבותם כי זנבותם דומים לנחשים ויש־להם ראשים ובהם ישחיתו׃</verse>
				<verse number="20">ושאר בני אדם אשר לא נהרגו במגפות האלה בכל־זאת לא־שבו ממעשי ידיהם מהשתחות עוד לשדים ולעצבי זהב וכסף ונחשת ואבן ועץ אשר לא־יראו ולא־ישמעו ולא יהלכו׃</verse>
				<verse number="21">ולא שבו מדרכם לרצח ולכשף ולזנות ולגנב׃</verse>
			</chapter>
			<chapter number="10">
				<verse number="1">וארא מלאך אחר אביר יורד מן השמים והוא עטה ענן ועל־ראשו כמראה קשת הענן ופניו כשמש ורגליו כעמודי אש׃</verse>
				<verse number="2">ובידו ספר קטן פתוח וישם את־רגל ימינו על־הים ואת־שמאלו על־הארץ׃</verse>
				<verse number="3">ויקרא בקול גדול כאשר ישאג האריה ובקראו דברו שבעת הרעמים בקולתיהם׃</verse>
				<verse number="4">וכדבר שבעת הרעמים בקולתיהם חפצתי לכתב ואשמע קול מן־השמים לאמר חתום את אשר־דברו שבעת הרעמים ואל־תכתב זאת׃</verse>
				<verse number="5">והמלאך אשר־ראיתיו עמד על־הים ועל־הארץ הרים ידו אל־השמים׃</verse>
				<verse number="6">וישבע בחי עולמי העולמים אשר־ברא את־השמים וכל־אשר בהם והארץ וכל־אשר בה והים וכל־אשר־בו כי לא־יהיה עוד זמן׃</verse>
				<verse number="7">אך בימי קול המלאך השביעי בעת עמדו לתקוע ונשלם סוד האלהים כאשר בשר את־עבדיו הנביאים׃</verse>
				<verse number="8">והקול אשר שמעתי מן־השמים שב לדבר אלי לאמר לך וקח את־הספר הקטן הפתוח אשר ביד־המלאך העמד על־הים ועל־הארץ׃</verse>
				<verse number="9">ואבא אל־המלאך ואמר לו תנה־לי את־הספר ויאמר אלי קח ואכל אתו וימר לבטנך אבל בפיך יהיה מתוק כדבש׃</verse>
				<verse number="10">ואקח את־הספר מיד־המלאך ואכלהו ויהי בפי כדבש למתוק ואחרי אכלי אתו וימלא בטני מרורים׃</verse>
				<verse number="11">ויאמר אלי עליך לשוב להנבא עוד על־עמים וגוים ולשנות ומלכים רבים׃</verse>
			</chapter>
			<chapter number="11">
				<verse number="1">וינתן־לי קנה דומה למטה ויעמד המלאך ויאמר קום ומד את־היכל יהוה ואת־המזבח ואת המשתחוים בו׃</verse>
				<verse number="2">ואת־החצר אשר מחוץ להיכל השלך חוצה ואל־תמדנה כי־נתנה לגוים ורמסו את־העיר הקדשה ארבעים ושנים חדשים׃</verse>
				<verse number="3">ואתן לשני עדי ונבאו ימים אלף ומאתים וששים מתכסים בשקים׃</verse>
				<verse number="4">אלה הם שני הזיתים ושתי המנרות העמדים לפני אלהי הארץ׃</verse>
				<verse number="5">וכי־יבקש איש להרע להם תצא אש מפיהם ואכלה את־איביהם וכן כל־המבקש להרע להם מות יומת׃</verse>
				<verse number="6">ולהם השלטן לעצר את־השמים ולא־יהיה מטר בימי נבואתם וישלטו על־המים להפכם לדם ועל־הארץ להכתה בכל־נגע מדי יחפצו׃</verse>
				<verse number="7">ואחרי השלימם עדותם החיה העלה מן־התהום תעשה עמהם מלחמה ותוכל להם והרגתם׃</verse>
				<verse number="8">והיתה נבלתם ברחוב העיר הגדולה הנקראת כפי הרוח בשם סדום ומצרים אשר־שם נצלב גם־אדנינו׃</verse>
				<verse number="9">ורבים מן־העמים והמשפחות והלשנות והגוים יראו את־נבלתם ימים שלשה וחצי ולא יתנו את־גויתם לשום בקברים׃</verse>
				<verse number="10">וישבי הארץ ישמחו עליהם ויעלזו וישלחו מנות זה לזה כי שני הנביאים האלה הכאיבו את־ישבי הארץ׃</verse>
				<verse number="11">ויהי אחרי ימים שלשה וחצי ותבא בהם רוח חיים מאת האלהים ויעמדו על־רגליהם ואימה גדולה נפלה על־כל־ראיהם׃</verse>
				<verse number="12">וישמעו קול גדול מן־השמים מדבר אליהם לאמר עלו הנה ויעלו בענן השמימה ושנאיהם ראים אתם׃</verse>
				<verse number="13">ובשעה ההיא היה רעש גדול ותפל עשירית העיר ושבעת אלפים שמות בני־אדם נהרגו ברעש והנשארים רעדה אחזתם ויתנו כבוד לאלהי השמים׃</verse>
				<verse number="14">הצרה השנית חלפה הלכה־לה והנה הצרה השלישית מהרה תבוא׃</verse>
				<verse number="15">והמלאך השביעי תקע בשופר ויהי קלות גדולים בשמים ויאמרו הנה ממלכות העולם היו לאדנינו ולמשיחו והוא ימלך לעולמי עולמים׃</verse>
				<verse number="16">ועשרים וארבעה הזקנים הישבים לפני האלהים על־כסאותם נפלו על־פניהם וישתחוו לאלהים׃</verse>
				<verse number="17">ויאמרו מודים אנחנו לך יהוה אלהים צבאות ההוה והיה ויבוא כי לבשת עזך הגדול ותמלך׃</verse>
				<verse number="18">והגוים קצפו ויבא קצפך ועת המתים להשפט ולתת שכר לעבדיך הנביאים ולקדשים וליראי שמך למקטנם ועד־גדולם ולהשחית את־משחיתי הארץ׃</verse>
				<verse number="19">ויפתח היכל יהוה בשמים וירא ארון בריתו בהיכלו ויהי ברקים וקלות ורעמים ורעש וברד כבד׃</verse>
			</chapter>
			<chapter number="12">
				<verse number="1">ואות גדולה נראתה בשמים אשה אשר־השמש לבושה והירח תחת רגליה ועל־ראשה עטרת שנים עשר כוכבים׃</verse>
				<verse number="2">והיא הרה ותזעק בחבליה ותקש בלדתה׃</verse>
				<verse number="3">ותרא אות אחרת בשמים והנה תנין גדול אדם כאש ולו שבעה ראשים ועשר קרנים ועל־ראשיו שבעה כתרים׃</verse>
				<verse number="4">וזנבו סחב מן־השמים שלישית הכוכבים וישליכם ארצה ויתיצב התנין לפני האשה החלה ללדת למען בלע את־בנה בלדתה׃</verse>
				<verse number="5">ותלד בן זכר העתיד לרעות כל־הגוים בשבט ברזל וילקח בנה אל־האלהים ואל־כסאו׃</verse>
				<verse number="6">והאשה ברחה המדברה אשר־שם הוכן־לה מקום מאת אלהים למען יכלכלוה שם ימים אלף ומאתים וששים׃</verse>
				<verse number="7">ותהי מלחמה בשמים מיכאל ומלאכיו נלחמים בתנין והתנין נלחם ומלאכיו׃</verse>
				<verse number="8">ולא התחזקו וגם מקומם לא־נמצא עוד בשמים׃</verse>
				<verse number="9">ויוטל התנין הגדול הנחש הקדמוני אשר־נקרא שמו מלשין ושטן המדיח תבל כלה הוא הוטל ארצה ומלאכיו עמו הוטלו׃</verse>
				<verse number="10">ואשמע קול גדול בשמים ויאמר עתה באה ישועת אלהינו ועזו ומלכותו וממשלת משיחו כי הורד שוטן אחינו העמד לשטנם לפני אלהינו יומם ולילה׃</verse>
				<verse number="11">והם נצחהו בדם־השה ובדבר עדותם ולא־אהבו את־נפשם עד למות׃</verse>
				<verse number="12">רנו על־זאת שמים ושכניהם אוי לישבי ארץ וים כי־ירד אליכם המלשין בחמה גדולה מדעתו כי קצרה עתו׃</verse>
				<verse number="13">ויהי כאשר ראה התנין כי הוטל ארצה וירדף את־האשה אשר ילדה את־הזכר׃</verse>
				<verse number="14">ויתנו לאשה שתי כנפי הנשר הגדול לעוף המדברה אל־מקומה אשר תכלכל־שם מועד מועדים וחצי מפני הנחש׃</verse>
				<verse number="15">וישלח הנחש נהר־מים מפיו אחרי האשה לשטפה בנהר׃</verse>
				<verse number="16">ותעזר הארץ את־האשה ותפתח הארץ את־פיה ותבלע את־הנהר אשר־שלח התנין מפיהו׃</verse>
				<verse number="17">ויקצף התנין על־האשה וילך לעשות מלחמה עם־יתר זרעה השמרים פקודי אלהים ואשר להם עדות ישוע המשיח׃</verse>
				<verse number="18">WO</verse>
			</chapter>
			<chapter number="13">
				<verse number="1">ואהי עמד על־חול הים וארא חיה עלה מן־הים ולה שבעה ראשים ועשר קרנים ועל־קרניה עשרה כתרים ועל־ראשיה שמות גדופים׃</verse>
				<verse number="2">והחיה אשר ראיתי מראה כנמר ורגליה כרגלי דב ופיה כפי אריה ויתן־לה התנין את־כחו ואת־כסאו וממשל רב׃</verse>
				<verse number="3">וארא והנה אחד מראשיה כפצוע עד־מות ומכת מות אשר־לו נרפאה ותשתומם כל־הארץ אחרי החיה׃</verse>
				<verse number="4">וישתחוו לתנין אשר־נתן ממשלה לחיה וישתחוו לחיה ויאמרו מי ידמה לחיה ומי יוכל להלחם אתה׃</verse>
				<verse number="5">וינתן לה פה ממלל גדלות ונאצות ושלטן נתן־לה לעשות מלחמה ארבעים ושנים חדשים׃</verse>
				<verse number="6">ותפתח את־פיה לנאצה אל־האלהים ותנאץ את־שמו ואת־משכנו ואת־השכנים בשמים׃</verse>
				<verse number="7">וינתן לה לעשות מלחמה עם־הקדשים ולנצחם ותנתן לה ממשלה על־כל־משפחה ועם ולשון וגוי׃</verse>
				<verse number="8">וישתחוו לה כל־ישבי הארץ אשר לא־נכתבו שמותם בספר החיים אשר לשה הטבוח מיום הוסד תבל׃</verse>
				<verse number="9">כל־אשר אזן לו ישמע׃</verse>
				<verse number="10">כל־המוליך לשבי ילך בשבי וכל־ההרג בחרב הרג יהרג בחרב בזה סבלנות ואמונת הקדשים׃</verse>
				<verse number="11">וארא חיה אחרת עלה מן־האדמה ולה קרנים כקרני שה ומדברת כתנין׃</verse>
				<verse number="12">והיא עשה כל־פקודי החיה הראשונה בפניה ומביאה את־הארץ וישביה להשתחות לחיה הראשונה אשר־נרפאה מכת מות אשר־לה׃</verse>
				<verse number="13">ונתנת אותות גדלות וגם־אש מן־השמים תוריד ארצה לעיני בני אדם׃</verse>
				<verse number="14">ותתעה את־ישבי הארץ על־ידי האותות אשר נתן־לה לעשות בפני החיה באמרה אל־ישבי הארץ לעשות צלם לחיה אשר־הכתה מכת־חרב ותחי׃</verse>
				<verse number="15">וינתן־לה לתת רוח בצלם החיה למען דבר ידבר צלם החיה ועשתה כי־כל אשר־אינם משתחוים לצלם החיה מות יומתו׃</verse>
				<verse number="16">ותעש כי־כלם למקטן ועד־גדול אם־אביון ואם־עשיר גם־בני החרין גם־העבדים יתוו תו על־יד ימינם או על־מצחותם׃</verse>
				<verse number="17">וכי לא־יוכל איש לקנות או למכר כי אם־בהיות עליו תו החיה או שמה או־מספר שמה׃</verse>
				<verse number="18">בזה החכמה מי אשר־לו תבונה יחשב מספר החיה כי מספר בן־אדם הוא ומספרו שש מאות וששים ושש׃</verse>
			</chapter>
			<chapter number="14">
				<verse number="1">וארא והנה־שה עמד על־הר ציון ועמו מאת אלף וארבעים וארבעה אלפים הנשאים את־שמו ושם אביו כתוב על־מצחותם׃</verse>
				<verse number="2">ואשמע קול מן־השמים כקול מים רבים וכקול רעם גדול ואשמע קול תפשי כנור המנגנים בכנורותיהם׃</verse>
				<verse number="3">וישירו כשיר חדש לפני הכסא ולפני ארבע החיות ולפני הזקנים ואין איש אשר־יכל ללמד את־השיר זולתי מאת האלף וארבעים וארבעת האלפים ההם אשר נקנו מן־הארץ׃</verse>
				<verse number="4">אלה הם אשר לא־נגאלו בנשים כי־בתולות המה אלה הם ההלכים אחרי השה אל־כל־אשר ילך אלה נקנו מתוך בני האדם לראשית בכורים לאלהים ולשה׃</verse>
				<verse number="5">ותרמית לא־נמצאה בפיהם כי תמימים המה לפני כסא האלהים׃</verse>
				<verse number="6">וארא מלאך אחר מעופף במרום הרקיע אשר היה־לו בשורת עולם לבשר את־ישבי הארץ ואת־כל־גוי ומשפחה ולשון ועם׃</verse>
				<verse number="7">ויאמר בקול גדול יראו את־האלהים והבו־לו כבוד כי באה עת משפטו והשתחוו לעשה שמים וארץ את־הים ומעינות המים׃</verse>
				<verse number="8">ומלאך אחר בא אחריו ויאמר נפלה נפלה בבל העיר הגדולה כי השקתה כל־הגוים מיין חמת תזנתה׃</verse>
				<verse number="9">ומלאך שלישי בא אחריהם ויאמר בקול גדול כל־אשר ישתחוה לפני החיה ולפני צלמה ונשא את־תוה על־מצחו או על־ידו׃</verse>
				<verse number="10">גם־הוא שתה ישתה מיין חמת אלהים יין בלתי מהול הנמסך בכוס זעמו ויענה באש וגפרית לפני המלאכים הקדשים ולפני השה׃</verse>
				<verse number="11">ועשן ענוים יעלה לעולמי־עד ולא ימצאו מנוחה יומם ולילה המשתחוים לחיה ולצלמה ואשר ישא את־תו שמה׃</verse>
				<verse number="12">בזה סבלנות הקדשים בזה השמרים את־מצות האלהים ואת־אמונת ישוע׃</verse>
				<verse number="13">ואשמע קול מן־השמים מדבר אלי כתב אשרי המתים אשר־ימותו באדון מעתה אמנם כן אמר הרוח למען ינוחו מעמלם ומעשיהם הלך ילכו אחריהם׃</verse>
				<verse number="14">וארא והנה ענן בהיר ועל־הענן ישב כדמות בן־אדם ועל־ראשו עטרת זהב ובידו מגל מלטש׃</verse>
				<verse number="15">ומלאך אחר יצא מן־ההיכל ויזעק בקול גדול אל־הישב על־הענן לאמר שלח מגלך וקצר כי באה העת לקצר כי יבש קציר הארץ׃</verse>
				<verse number="16">וישלח הישב בענן את־מגלו בארץ והארץ נקצרה׃</verse>
				<verse number="17">ומלאך אחר יצא מן־ההיכל אשר בשמים וגם־לו מגל מלטש בידו׃</verse>
				<verse number="18">ויצא מלאך אחר מן־המזבח וממשלתו על־האש ויקרא בקול גדול אל־אשר בידו המגל המלטש לאמר שלח מגלך המלטש ובצר את־גפן הארץ כי־בשלו ענביהם׃</verse>
				<verse number="19">וינף המלאך את־מגלו על־הארץ ויבצר את־אשכלות גפן הארץ וישליכם בגת־חמת אלהים הגדולה׃</verse>
				<verse number="20">ותדרך הגת מחוץ לעיר ויצא־דם מן־הגת עד רסני הסוסים דרך־אלף ושש־מאות ריס׃</verse>
			</chapter>
			<chapter number="15">
				<verse number="1">וארא אות אחרת בשמים גדולה ונפלאה שבעה מלאכים הנשאים את־שבע המכות האחרנות כי בהן כלה זעם אלהים׃</verse>
				<verse number="2">וארא כים זכוכית בלול באש ואת־המתגברים על־החיה ועל־צלמה ועל־תוה ועל־מספר שמה עמדים על־ים הזכוכית וכנרות אלהים בידיהם׃</verse>
				<verse number="3">וישירו את־שירת משה עבד אלהים ושירת השה לאמר גדולים מעשיך ונפלאים יהוה אלהים צבאות צדק ואמת דרכיך מלך הגוים׃</verse>
				<verse number="4">מי לא ייראך יהוה ולא יכבד את־שמך כי־קדוש אתה לבדך כי כל־הגוים יבאו וישתחוו לפניך כי־נגלו משפטי צדקך׃</verse>
				<verse number="5">ואחרי כן ראיתי והנה נפתח היכל משכן העדות בשמים׃</verse>
				<verse number="6">ויצאו מן־ההיכל שבעה המלאכים הנשאים את־שבע המכות מלבשים בד טהור וצח וחגורים אזורי זהב על־לבביהם׃</verse>
				<verse number="7">ואחת מארבע החיות נתנה אל־שבעת המלאכים שבע קערת זהב מלאות חמת האלהים החי לעולמי העולמים׃</verse>
				<verse number="8">וימלא ההיכל עשן מכבוד אלהים ועזו ולא־יכל איש לבוא אל־ההיכל עד אשר כלו שבע המכות אשר בידי שבעה המלאכים׃</verse>
			</chapter>
			<chapter number="16">
				<verse number="1">ואשמע קול גדול מן־ההיכל האמר אל־שבעת המלאכים לכו ושפכו את־שבע קערת חמת האלהים ארצה׃</verse>
				<verse number="2">וילך הראשון וישפך את־קערתו על־הארץ ויהי שחין רע ומכאיב באנשים אשר־עליהם תו החיה ובמשתחוים לצלמה׃</verse>
				<verse number="3">וישפך השני את־קערתו על־הים ויהי לדם כדם חלל ותמת כל־נפש חיה אשר בים׃</verse>
				<verse number="4">וישפך השלישי את־קערתו בנהרות ובמעינות המים ויהיו לדם׃</verse>
				<verse number="5">ואשמע את־מלאך המים אמר צדיק אתה אדון ההוה והיה ויהיה כי־כן שפטת׃</verse>
				<verse number="6">כי דם קדשים ונביאים שפכו ודם השקיתם כי־גמול ידם הוא׃</verse>
				<verse number="7">ואשמע את־המזבח אמר אמנם כן יהוה אלהים צבאות אמת וצדק משפטיך׃</verse>
				<verse number="8">וישפך המלאך הרביעי את־קערתו על־השמש וינתן לו לצרב את־בני אדם באש׃</verse>
				<verse number="9">ויצרבו בני־אדם בחם גדול ויגדפו את־שם אלהים אשר־לו הממשלה על־המכות האלה ולא שבו לתת־לו הכבוד׃</verse>
				<verse number="10">וישפך החמישי את־קערתו על־כסא החיה ותחשך מלכותה וינשכו מכאב לב את־לשונם׃</verse>
				<verse number="11">ויגדפו את־אלהי השמים ממכאבם ושחינם ולא שבו ממעשיהם׃</verse>
				<verse number="12">וישפך הששי את־קערתו על־הנהר הגדול נהר־פרת ויחרבו מימיו למען תישר מסלה למלכים אשר ממזרח־שמש׃</verse>
				<verse number="13">וארא והנה מפי התנין ומפי החיה ומפי נביא השקר יצאות שלש רוחות טמאות דומות לצפרדעים׃</verse>
				<verse number="14">כי רוחות השדים הנה עשות אותות ויצאות אל־מלכי ארץ ותבל כלה לאספם למלחמת היום ההוא הגדול יום אלהי הצבאות׃</verse>
				<verse number="15">הנני בא כגנב אשרי השקד ושמר את־בגדיו למען לא־ילך ערם וראו את־ערותו׃</verse>
				<verse number="16">ויאסף אתם אל־המקום הנקרא בעברית הר מגדון׃</verse>
				<verse number="17">וישפך המלאך השביעי את־קערתו על־האויר ויצא קול גדול מהיכל השמים מן־הכסא ויאמר היה נהיתה׃</verse>
				<verse number="18">ויהיו קלות ורעמים וברקים ויהי רעש גדול אשר לא־היה כמהו למן־היות אדם על־הארץ רעש כזה גדול עד־מאד׃</verse>
				<verse number="19">והעיר הגדולה נחלקה לשלשה חלקים ותפלנה ערי הגוים ותזכר בבל הגדולה לפני אלהים לתת־לה כוס יין חמת אפו׃</verse>
				<verse number="20">וינס כל־אי וההרים לא נמצאו׃</verse>
				<verse number="21">וברד כבד כככר ירד מן־השמים על־בני האדם ויגדפו בני־האדם את־האלהים על־אדות מכת הברד כי־כבדה מכתו מאד׃</verse>
			</chapter>
			<chapter number="17">
				<verse number="1">ויבא אחד מן־שבעה המלאכים הנשאים שבע הקערות וידבר אלי לאמר בא ואראך את־משפט הזונה הגדולה הישבת על־מים רבים׃</verse>
				<verse number="2">אשר זנו אתה מלכי האדמה וישכרו שכני תבל מיין תזנותה׃</verse>
				<verse number="3">ויוליכני ברוח המדברה וארא והנה אשה ישבת על־חיה אדמה כתולע מלאת שמות גדופים ולה שבעה ראשים ועשר קרנים׃</verse>
				<verse number="4">והאשה לבושה ארגמן ושני והיא מכללה בזהב ואבן־יקרה ופנינים ובידה כוס זהב מלאה תועבות וטמאת תזנותה׃</verse>
				<verse number="5">ועל־מצחה כתוב שם סוד בבל הגדולה אם הזנות ותועבות האדמה׃</verse>
				<verse number="6">וארא את־האשה שכורה מדם הקדשים ומדם עדי ישוע ואשתומם על־המראה שמה גדולה׃</verse>
				<verse number="7">ויאמר אלי המלאך למה זה השתוממת אני אמר לך את־סוד האשה והחיה הנשאת אתה בעלת שבעת הראשים ועשרת הקרנים׃</verse>
				<verse number="8">החיה אשר ראיתה היתה ואיננה ועתידה לעלות מן־התהום וללכת לאבדון וישבי הארץ אשר שמם איננו נכתב בספר החיים מיום הוסד תבל ישתוממו בראתם את־החיה אשר היתה ואיננה ותבוא׃</verse>
				<verse number="9">בזה להבין לאשר־לו חכמה שבעת הראשים שבעת הרים המה אשר האשה ישבת עליהם׃</verse>
				<verse number="10">ושבעה מלכים המה חמשה מהם נפלו והאחד ישנו והאחר עוד לא־בא והיה כי יבוא עמד יעמד לעת מעט׃</verse>
				<verse number="11">והחיה אשר היתה ואיננה הוא השמיני והוא מן־השבעה וילך לאבדון׃</verse>
				<verse number="12">ועשר הקרנים אשר ראית עשרה מלכים הם אשר לא־קבלו מלכות עד־הנה רק לשעה אחת ממשלה כמלכים יקבלו עם־החיה׃</verse>
				<verse number="13">ולאלה עצה אחת ואת־כחם ואת־ממשלתם יתנו לחיה׃</verse>
				<verse number="14">המה ילחמו בשה והשה יכול יוכל להם כי הוא אדני האדנים ומלך המלכים ועמו הקרואים והבחירים והנאמנים׃</verse>
				<verse number="15">ויאמר אלי המים ההם אשר ראית אשר הזונה ישבת עליהם עמים והמנים המה וגוים ולשנות׃</verse>
				<verse number="16">ועשר הקרנים אשר ראית והחיה המה ישנאו את־הזונה ועשוה גלמודה וערמה ואכלו את־בשרה ואתה ישרפו באש׃</verse>
				<verse number="17">כי האלהים נתן בלבם לעשות את־עצתו ולעשות עצה אחת ולתת את־ממשלתם לחיה עד כי־ישלמו דברי האלהים׃</verse>
				<verse number="18">והאשה אשר ראית היא העיר הגדולה אשר־היא גברת ממלכות הארץ׃</verse>
			</chapter>
			<chapter number="18">
				<verse number="1">אחרי־כן ראיתי מלאך אחר יורד מן־השמים אשר־לו שלטן גדול והארץ האירה מכבדו׃</verse>
				<verse number="2">ויקרא בקול עז לאמר נפלה נפלה בבל הגדולה ותהי נוה שעירים ומשמר לכל־רוח טמא ומשמר לכל־עוף טמא ונמאס׃</verse>
				<verse number="3">כי מיין חמת זנותה שתו כל־הגוים ומלכי ארץ זנו עמה וסחרי ארץ משפעת תענגיה העשירו׃</verse>
				<verse number="4">ואשמע קול אחר מן־השמים האמר צאו ממנה עמי פן־תתחברו אל־חטאתיה ופן־תקחו ממכותיה׃</verse>
				<verse number="5">כי־חטאתיה הגיעו עד־לשמים ויזכר אלהים את־עונותיה׃</verse>
				<verse number="6">שלמו־לה גמולה שגמלה לכם ועשו־לה כפלים כפעלה בכוס אשר מסכה מסכו־לה כפלים׃</verse>
				<verse number="7">כאשר התרוממה והתענגה כן תנו־לה חבל ואבל כי אמרה בלבבה אני ישבתי מלכה ולא אהיה אלמנה ואבל לא אראה׃</verse>
				<verse number="8">על־כן רגע ביום אחד תבאנה מכותיה מות ואבל ורעב ותשרף במו־אש כי חזק יהוה אלהים השפט אתה׃</verse>
				<verse number="9">ויבכו ויספדו עליה מלכי־ארץ אשר זנו והתענגו עמה בראתם את־עשן שרפתה׃</verse>
				<verse number="10">ומרחוק יעמדו מפני אימת ענויה ואמרו אוי אוי לך בבל העיר הגדולה העיר החזקה כי־בשעה אחת בא משפטך׃</verse>
				<verse number="11">וסחרי הארץ בכים ומתאבלים עליה כי עתה לא־יקנה עוד איש את־משא אניותם׃</verse>
				<verse number="12">את־משא זהב וכסף ואבן יקרה ופנינים ובוץ וארגמן ומשי ושני וכל־עצי בשם וכל־כלי שנהבים וכל־כלי עץ יקר וכלי נחשת וברזל ושיש׃</verse>
				<verse number="13">וקנמון ואמומון וקטרת סמים ומר ולבונה ויין ושמן וסלת וחטים ומקנה וצאן וסוסים ומרכבות ועבדים ונפש אדם׃</verse>
				<verse number="14">והמגדים מחמד נפשך אזלו ממך וכל־מעדנים ומשמנים אבדו ממך ולא תמצאם עוד׃</verse>
				<verse number="15">ורכליהם אשר העשירו ממנה יעמדו מרחוק מפני אימת ענויה ובכו והתאבלו׃</verse>
				<verse number="16">ואמרו אוי אוי העיר הגדולה המכסה בשש וארגמן ושני ומכללה בזהב ואבן יקרה ופנינים כי־בשעה אחת החרב עשר גדול כזה׃</verse>
				<verse number="17">וכל־חבל וכל־בעל־מעברת והמלחים וכל־עשי מלאכה בים עמדו מרחוק׃</verse>
				<verse number="18">ויצעקו בראתם עשן שרפתה לאמר מי בערים כעיר הגדולה׃</verse>
				<verse number="19">ויזרקו עפר על־ראשיהם ויצעקו בכה וספוד לאמר אוי אוי העיר הגדולה אשר־בה העשירו מהונה כל אשר־להם אניות בים כי־בשעה אחת החרבה׃</verse>
				<verse number="20">רנו עליה השמים והשליחים הקדשים והנביאים כי־שפט אלהים את־משפטכם ממנה׃</verse>
				<verse number="21">וישא מלאך נורא אבן גדולה כפלח רכב וישליכה אל־תוך הים לאמר ככה תשלך ביד חזקה בבל העיר הגדולה ולא תמצא עוד׃</verse>
				<verse number="22">וקול המנגנים בכנור והמזמרים ומחללים בחלילים ומחצרים בחצצרות בל־ישמע עוד בתוכך וכל־חרש וחשב בל־ימצא בך עוד וקול רחים בל־ישמע עוד בקרבך׃</verse>
				<verse number="23">ואור נר לא־יאיר לך עוד וקול חתן וקול כלה לא־ישמע בך עוד כי כנעניך היו נכבדי ארץ ובכשפיך תעו כל־הגוים׃</verse>
				<verse number="24">ובה נמצא דם הנביאים והקדשים וכל־הרוגי ארץ׃</verse>
			</chapter>
			<chapter number="19">
				<verse number="1">אחרי־כן שמעתי קול גדול כקול המון רב בשמים האמרים הללויה הישועה והכבוד והעז ליהוה אלהינו׃</verse>
				<verse number="2">כי־אמת וישר משפטיו כי־שפט את־הזונה הגדולה אשר־השחיתה את־הארץ בתזנתה וידרש מידה את־דם־עבדיו׃</verse>
				<verse number="3">וישנו ויאמרו הללויה ועשנה יעלה לעולמי עולמים׃</verse>
				<verse number="4">ועשרים וארבעה הזקנים וארבע החיות נפלו על־פניהם וישתחוו לאלהים הישב על־הכסא ויאמרו אמן הללויה׃</verse>
				<verse number="5">וקול יוצא מן־הכסא ויאמר הללו את־אלהינו כל־עבדיו ויראיו הקטנים עם־הגדולים׃</verse>
				<verse number="6">ואשמע כקול המון רב וכקול מים רבים וכקול רעמים חזקים ויאמרו הללויה כי־מלך אלהינו יהוה צבאות׃</verse>
				<verse number="7">נשמחה ונגילה ונתנה לו הכבוד כי באה חתנת השה ואשתו התקדשה׃</verse>
				<verse number="8">וינתן לה ללבש בוץ טהור וצח כי הבוץ הוא צדקות הקדשים׃</verse>
				<verse number="9">ויאמר אלי כתב אשרי הקרואים אל־משתה חתנת השה ויאמר אלי אלה הדברים אמת הם דברי אלהים׃</verse>
				<verse number="10">ואפל לפני רגליו להשתחות לו ויאמר אלי ראה אל־תעשה־זאת עבד כמוך אנכי וחבר לך ולאחיך אשר להם עדות ישוע השתחוה לאלהים כי עדות ישוע היא רוח הנבואה׃</verse>
				<verse number="11">וארא את־השמים נפתחים והנה־סוס לבן והרכב עליו נקרא נאמן ואמתי ובצדק הוא שפט ולחם׃</verse>
				<verse number="12">ועיניו כלבת־אש ועטרות הרבה על־ראשו ויש־לו שם כתוב אשר לא־ידע איש כי אם־הוא לבדו׃</verse>
				<verse number="13">והוא לבוש בלבוש מאדם בדם ושמו נקרא דבר האלהים׃</verse>
				<verse number="14">וצבאות השמים יצאים אחריו על־סוסים לבנים מלבשים בגדי־בוץ לבן וטהור׃</verse>
				<verse number="15">ומפיו יצאת חרב חדה להכות בה את־הגוים והוא ירעם בשבט ברזל והוא דרך פורת יין חמת־אף אלהי הצבאות׃</verse>
				<verse number="16">ועל־בגדו ועל־ירכו כתוב שם מלך המלכים ואדני האדנים׃</verse>
				<verse number="17">וארא מלאך אחד עמד בשמש ויצעק בקול גדול ויאמר אל־צפור כל־כנף אשר־תעוף במרום הרקיע באו והאספו על־זבח האלהים הגדול׃</verse>
				<verse number="18">ואכלתם בשר מלכים ובשר שרי אלפים ובשר גבורים ובשר סוסים ורכביהם ובשר כל־בני־חורין ועבדים הקטנים עם־הגדולים׃</verse>
				<verse number="19">וארא את־החיה ומלכי הארץ ואגפיהם נקהלים לעשות מלחמה עם־הרכב על־הסוס ובצבאו׃</verse>
				<verse number="20">ותתפש החיה ונביא השקר אתה אשר־עשה האותות לפניה אשר הדיח בהן את־נשאי תו החיה והמשתחוים לצלמה וחיים השלכו שניהם באגם־האש הבער בגפרית׃</verse>
				<verse number="21">והנשארים נהרגו בחרב היוצאת מפי־הרכב על־הסוס וכל־העוף שבעו מבשרם׃</verse>
			</chapter>
			<chapter number="20">
				<verse number="1">וארא מלאך יורד מן־השמים ובידו מפתח התהום וכבל גדול׃</verse>
				<verse number="2">ויתפש את־התנין את־הנחש הקדמוני הוא המלשין והוא השטן ויאסרהו לאלף שנים׃</verse>
				<verse number="3">וישליכהו בתהום ויסגר בעדו ויחתם עליו למען לא־ידיח עוד את־הגוים עד־כלות אלף השנים ואחרי־כן יתר לזמן מצער׃</verse>
				<verse number="4">וארא כסאות וישבו עליהם והמשפט נתן בידם ונפשות ההרוגים על־עדות ישוע ועל־דבר האלהים ואשר לא השתחוו לחיה ולצלמה ולא קבלו את־תוה על־מצחותם ועל־ידם ויקומו ויחיו וימלכו עם־המשיח אלף שנים׃</verse>
				<verse number="5">ושאר המתים לא־קמו לחיים עד־כלות אלף השנים זאת היא התחיה הראשונה׃</verse>
				<verse number="6">אשרי האיש וקדוש הוא אשר־חלקו לקום בתחיה הראשונה באלה לא־ישלט המות השני כי אם־יהיו כהנים לאלהים ולמשיחו וימלכו אתו אלף שנים׃</verse>
				<verse number="7">ואחרי כלות אלף השנים יתר השטן מבית משמרו׃</verse>
				<verse number="8">ויצא להדיח את־הגוים בארבע כנפות הארץ את־גוג ומגוג ולקבצם למלחמה אשר מספרם כחול הים׃</verse>
				<verse number="9">ויעלו על־מרחבי ארץ ויסבו את־מחנה הקדשים ואת־העיר החביבה ותרד אש מאת האלהים מן־השמים ותאכל אתם׃</verse>
				<verse number="10">והשטן אשר הדיחם השלך באגם־אש וגפרית אשר־שם גם החיה ונביא השקר ויסרו יומם ולילה לעולמי־עולמים׃</verse>
				<verse number="11">וארא כסא לבן וגדול ואת־הישב עליו אשר מפניו נסו ארץ ושמים ולא־נמצא להם מקום׃</verse>
				<verse number="12">וארא את־המתים הקטנים עם־הגדלים עמדים לפני האלהים וספרים נפתחים ויפתח ספר אחר אשר־הוא ספר החיים וישפטו המתים על־פי הכתוב בספרים כמעשיהם׃</verse>
				<verse number="13">ויתן הים את־מתיו והמות והשאול נתנו את־מתיהם וישפטו איש איש כמעשיהם׃</verse>
				<verse number="14">והמות והשאול השלכו באגם־האש והוא המות השני׃</verse>
				<verse number="15">וכל־איש אשר לא־נמצא כתוב בספר החיים השלך באגם־האש׃</verse>
			</chapter>
			<chapter number="21">
				<verse number="1">וארא שמים חדשים וארץ חדשה כי השמים הראשונים והארץ הראשונה עברו והים איננו עוד׃</verse>
				<verse number="2">וארא את־העיר הקדשה ירושלים החדשה ירדת מאת האלהים מן־השמים נכונה ככלה המקשטת לבעלה׃</verse>
				<verse number="3">ואשמע קול גדול מן־הכסא בשמים לאמר הנה משכן אלהים עם־בני האדם ושכן בתוכם והמה יהיו־לו לעם והוא האלהים יהיה אתם והיה אלהיהם׃</verse>
				<verse number="4">ומחה אלהים כל־דמעה מעיניהם והמות לא יהיה־עוד וגם־אבל וזעקה וכאב לא יהיה־עוד כי הראשונות עברו׃</verse>
				<verse number="5">ויאמר הישב על־הכסא הנני עשה הכל חדש ויאמר אלי כתב כי הדברים האלה אמתים ונאמנים הם׃</verse>
				<verse number="6">ויאמר אלי היה נהיתה אני האלף והתו הראש והסוף אני אתן לצמא ממעין מים חיים חנם׃</verse>
				<verse number="7">המנצח יירש הכל ואני אהיה־לו לאלהים והוא יהיה־לי לבן׃</verse>
				<verse number="8">אבל רכי הלב ואשר אינם מאמינים והמגאלים והמרצחים והזנים והמכשפים ועבדי האלילים וכל־המכזבים חלקם יהיה באגם הבער באש וגפרית אשר־הוא המות השני׃</verse>
				<verse number="9">ויבא אלי אחד משבעת המלאכים הנשאים שבע הקערות המלאות שבע המכות האחרנות וידבר אלי לאמר בא ואראך את־הכלה אשת השה׃</verse>
				<verse number="10">ויוליכני ברוח על־הר גדול וגבה ויראני העיר הגדולה ירושלים הקדשה ירדת מן־השמים מאת האלהים׃</verse>
				<verse number="11">ויש־לה כבוד אלהים ואור נגהה כאבן יקרה מאד כאבן ישפה המבהקת כעין הקרח׃</verse>
				<verse number="12">ויש־לה חומה גדולה וגבהה ושנים עשר שערים לה ועל־השערים שנים עשר מלאכים ושמות כתובים עליהם אשר־הם שמות שנים־עשר שבטי בני ישראל׃</verse>
				<verse number="13">שערים שלשה ממזרח שערים שלשה מצפון שערים שלשה מנגב ושערים שלשה ממערב׃</verse>
				<verse number="14">ולחומת העיר שנים עשר מוסדות ועליהם שנים עשר שמות לשנים עשר שליחי השה׃</verse>
				<verse number="15">וביד המדבר אלי היה קנה זהב למד בו את־העיר ואת־שעריה ואת חומתה׃</verse>
				<verse number="16">ומושב העיר מרבע וארכה כרחבה וימד את־העיר בקנה המדה שנים עשר אלף ריס ארכה ורחבה וקומתה שוים המה׃</verse>
				<verse number="17">וימד את־חומתה על־מאה וארבעים וארבע אמות במדת איש אשר־היא מדת המלאך׃</verse>
				<verse number="18">ובנין חומתה אבן ישפה והעיר זהב מופז דומה לזכוכית זכה׃</verse>
				<verse number="19">ומוסדות חומת העיר משבצות בכל־אבני חפץ המוסד הראשון ישפה השני ספיר השלישי שבו הרביעי ברקת׃</verse>
				<verse number="20">החמישי יהלם הששי אדם השביעי תרשיש השמיני שהם התשיעי פטדה העשירי נפך אחד העשר לשם שנים העשר אחלמה׃</verse>
				<verse number="21">ושנים עשר השערים הם שתים עשרה מרגליות כל־שער ושער מרגלית אחת ורחוב העיר זהב מופז כזכוכית בהירה׃</verse>
				<verse number="22">והיכל לא־ראיתי בה כי יהוה אלהים צבאות היכלה הוא והשה׃</verse>
				<verse number="23">והעיר איננה צריכה לאור השמש ולנגה הירח כי־כבוד אלהים האיר לה ונרה הוא השה׃</verse>
				<verse number="24">והגוים הנושעים ילכו לאורה ומלכי־ארץ מביאים כבודם ותפארתם אליה׃</verse>
				<verse number="25">ושעריה יומם לא־יסגרו כי לילה לא־יהיה שם׃</verse>
				<verse number="26">והביאו בה כבוד הגוים ותפארתם׃</verse>
				<verse number="27">ולא־יבוא בה כל־טמא ועשה תועבה ושקר כי אם־הכתובים בספר החיים של־השה׃</verse>
			</chapter>
			<chapter number="22">
				<verse number="1">ויראני נחל של־מים חיים זך מבהיק כעין הקרח יצא מכסא האלהים והשה׃</verse>
				<verse number="2">ובתוך רחוב העיר ואל־שפת הנחל מזה ומזה עץ חיים עשה פרי שנים עשר כי מדי חדש בחדשו יתן את־פריו ועלה העץ לתרופת הגוים׃</verse>
				<verse number="3">וכל־חרם לא יהיה־עוד וכסא האלהים והשה יהיה־בה ועבדיו ישרתהו׃</verse>
				<verse number="4">והמה יראו את־פניו ושמו על־מצחותם׃</verse>
				<verse number="5">ולילה לא יהיה־עוד ולא יצטרכו עוד לאור נר ולאור שמש כי־יהוה אלהים הוא יאיר להם וימלכו עד־עולמי עולמים׃</verse>
				<verse number="6">ויאמר אלי הדברים האלה אמתים ונאמנים הם ויהוה אלהי רוחות הנביאים הקדשים שלח את־מלאכו להראות את־עבדיו את אשר־היה יהיה במהרה׃</verse>
				<verse number="7">הנני בא מהר אשרי השמר את־דברי נבואת הספר הזה׃</verse>
				<verse number="8">ואני יוחנן הוא הראה אלה ושמעם ויהי כשמעי וכראותי ואפל לפני רגלי המלאך אשר־הראני את־אלה להשתחות לו׃</verse>
				<verse number="9">ויאמר אלי ראה אל־תעשה־זאת כי־עבד כמוך אנכי וחבר לך ולאחיך הנביאים ולשמרים את־דברי הספר הזה לאלהים השתחוה׃</verse>
				<verse number="10">ויאמר אלי אל־תחתם את־דברי נבואת הספר הזה כי קרוב המועד׃</verse>
				<verse number="11">החומס יוסיף לחמס והטמא יוסיף להטמא והצדיק יוסיף להצדק והקדוש יוסיף להתקדש׃</verse>
				<verse number="12">והנני בא מהר ושכרי אתי לשלם לכל־איש כמעשהו׃</verse>
				<verse number="13">אני האלף והתו הראש והסוף הראשון והאחרון׃</verse>
				<verse number="14">אשרי העשים את־מצותיו המכבסים את־שמלתם למען תהיה ממשלתם בעץ החיים ובאו העירה דרך השערים׃</verse>
				<verse number="15">ומחוץ לה הכלבים והמכשפים והזנים והמרצחים ועבדי האלילים וכל־אהב שקר ועשהו׃</verse>
				<verse number="16">אני ישוע שלחתי את־מלאכי להעיד לכם את־אלה בפני הקהלות אנכי שרש דוד ותולדתו כוכב נגה השחר׃</verse>
				<verse number="17">והרוח והכלה אמרים בא והשמע יאמר בא והצמא יבוא והחפץ יקח מים חיים חנם׃</verse>
				<verse number="18">מעיד אני בכל־השמע דברי נבואת הספר הזה אם־יוסיף איש עליהם יוסיף עליו האלהים את־המכות הכתובות בספר הזה׃</verse>
				<verse number="19">ואם־יגרע איש מדברי ספר הנבואה הזאת יגרע האלהים את־חלקו מעץ החיים ומעיר הקדש הכתובים בספר הזה׃</verse>
				<verse number="20">המעיד את־אלה אמר אמנם כן אני בא מהר אמן באה־נא האדון ישוע׃</verse>
				<verse number="21">חסד אדנינו ישוע המשיח עם־כלכם וכל־הקדושים אמן׃</verse>
			</chapter>
		</book>
	</testament>
</bible>