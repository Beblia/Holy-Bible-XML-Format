<?xml version="1.0" encoding="UTF-8"?>
<bible translation="Nahuatl GU (El Nuevo Testamento)" link="https://www.bible.com/bible/1660/MAT.1.NGUNT" status="© 1987, 2012 Wycliffe Bible Translators, Inc">
	<testament name="New">
		<book number="40">
			<chapter number="1">
				<verse number="1">In yejua imintoka iuejkatajuan JesuCristo yejuan teuejkakoneu itech David niman teuejkakoneu itech Abraham.</verse>
				<verse number="2">Abraham tajtli katka de Isaac, niman Isaac tajtli katka de Jacob, niman Jacob tajtli katka de Judá niman ikniuan.</verse>
				<verse number="3">Judá tajtli katka de Fares niman Zara, niman iminnanaj itoka katka Tamar. Fares tajtli katka de Esrom, niman Esrom tajtli katka de Aram.</verse>
				<verse number="4">Aram tajtli katka de Aminadab, niman Aminadab tajtli katka de Naasón, niman Naasón tajtli katka de Salmón.</verse>
				<verse number="5">Salmón tajtli katka de Booz, niman inanaj Booz itoka katka Rahab. Booz tajtli katka de Obed, niman inanaj Obed itoka katka Rut. Obed tajtli katka de Isaí,</verse>
				<verse number="6">niman Isaí tajtli katka de on rey David. Rey David tajtli katka de Salomón, niman inanaj Salomón kauajli katka de Urías.</verse>
				<verse number="7">Salomón tajtli katka de Roboam, niman Roboam tajtli katka de Abías, niman Abías tajtli katka de Asa.</verse>
				<verse number="8">Asa tajtli katka de Josafat, niman Josafat tajtli katka de Joram, niman Joram tajtli katka de Uzías.</verse>
				<verse number="9">Uzías tajtli katka de Jotam, niman Jotam tajtli katka de Acaz, niman Acaz tajtli katka de Ezequías.</verse>
				<verse number="10">Ezequías tajtli katka de Manasés, niman Manasés tajtli katka de Amón, niman Amón tajtli katka de Josías.</verse>
				<verse number="11">Josías tajtli katka de Jeconías niman ikniuan. Niman yejuamej nemiyaj ipan on tonaltin ijkuak on hebreos* okimajsikej niman okinuikakej ipan on país itoka Babilonia.</verse>
				<verse number="12">Sakin*, ijkuak on hebreos* yokinuikakej ipan on país itoka Babilonia, Jeconías onochiu tajtli de Salatiel, niman Salatiel tajtli katka de Zorobabel.</verse>
				<verse number="13">Zorobabel tajtli katka de Abiud, niman Abiud tajtli katka de Eliaquim, niman Eliaquim tajtli katka de Azor.</verse>
				<verse number="14">Azor tajtli katka de Sadoc, niman Sadoc tajtli katka de Aquim, niman Aquim tajtli katka de Eliud.</verse>
				<verse number="15">Eliud tajtli katka de Eleazar, niman Eleazar tajtli katka de Matán, niman Matán tajtli katka de Jacob.</verse>
				<verse number="16">Jacob tajtli katka de José yejuan iueuentsin katka María, niman María nantli katka de Jesús. Yejua no itoka Cristo yejuan kijtosneki on yejuan Dios okitlalij para tlamandaros.</verse>
				<verse number="17">Yejua ika tej, Desde Abraham hasta David, onochiu majtlaktli uan naui iuejkatajuan Cristo. Niman desde David hasta on tonaltin ijkuak on hebreos* okimajsikej niman okinuikakej Babilonia, no onochiu majtlaktli uan naui iuejkatajuan Cristo. Niman desde on tonaltin ijkuak on hebreos* okimajsikej niman okinuikakej Babilonia hasta ijkuak onen Cristo, no onochiu majtlaktli uan naui iuejkatajuan Cristo.</verse>
				<verse number="18">Ijkin otlakat JesuCristo. María, on inanaj, yokitlalijka compromiso para nonamiktis iuan José. Pero ijkuak xe nemiyaj san sekan, María okimat ika yokan ikonetsin. On konetsintli okan ikan ipoder on Espíritu Santo.</verse>
				<verse number="19">José, yejuan sakin* iuan ononamiktij María, yejua sen kuajli tlakatl katka. Yejua nochipa okichiu tlen kuajli. Niman yejua xokinek para kipijpinajtis María. Yejua ika José kinemiliaya san kichtakatlalkauis para xakaj kimatis.</verse>
				<verse number="20">Niman chika yejua ijkin kinemiliaya, sen ángel yejuan toTEKO okuajtitlan okinotitij itemikpan niman okijlij: —José, teuejkakoneu itech David, maka xmomojti tikselis María para mosiuau, pampa on konetsintli, yejua okan onochiu ikan ipoder Espíritu Santo.</verse>
				<verse number="21">María kitlakatilis sen konetsintli, niman tiktokayotis Jesús pampa yejua kinmakixtis de intlajtlakoluan on yejuan kineltokaskej.</verse>
				<verse number="22">Nochi in onochiu para onocumpliroj on tlen toTEKO okijtojka itechkopa on tiotlajtojketl.</verse>
				<verse number="23">Yejua ijkin okijtoj: Sen ichpochtli yejuan xe yakaj tlakatl iuan noteka, kanas ikonetsin, niman kitlakatilis sen tlakakonetsintli. Niman on konetsintli kitokayotis Emanuel. (Emanuel kijtosneki: Dios touan nemi.)</verse>
				<verse number="24">Ijkuak José otlachix, iuan ononamiktij María ken on ángel yejuan toTEKO okuajtitlan okinauatij.</verse>
				<verse number="25">Pero José xonotekak iuan María maski iuan nemiya, yej hasta ijkuak yotlakat on iyenkuiyokonetsin. Niman ijkuak yotlakat on konetsintli, José okitokayotij Jesús.</verse>
			</chapter>
			<chapter number="2">
				<verse number="1">Ijkuak Herodes rey katka, Jesús otlakat ne ipan on kalpan itoka Belén yejuan onkaj ne Judea. Niman más sakin*, oyejkokej ne ipan on ueyikalpan itoka Jerusalén sekimej tlakamej yejuan magos. Yejuamej oualejkej ipan on país yejuan nokaua neka ikisayan tonaltsintli.</verse>
				<verse number="2">Yejuamej otetlajtoltijkej: —¿Kanon nemi inrey on hebreos* yejuan kemach otlakat? Tej, desde ipan topaís yejuan onkaj ikisayan on tonaltsintli, otikitakej on sitlalin yejuan otechititij ika yotlakat on rey. Yejua ika otiualajkej para tikmauistiliskej.</verse>
				<verse number="3">Ijkuak on rey Herodes ijkon okak, sanoyej* omojkamik, niman nochi tlakatl ne Jerusalén no omojkamik.</verse>
				<verse number="4">Kemaj on rey okinnots nochimej on tlayekankej tiopixkej niman on yejuan temachtijkej ikan on tlanauatiltin, niman okintlajtoltij kanon tlakatis on Cristo yejuan kiteneuaj ika Dios okitlapejpenij para tlamandaros.</verse>
				<verse number="5">Yejuamej okijlijkej: —Tlakatis ipan on kalpan itoka Belén nikan Judea, pampa on tiotlajtojketl ijkin okijkuiloj:</verse>
				<verse number="6">Tejua Belén yejuan tiónkaj ne ipan iueyitlalpan Judá, xtejua más tipitentsin intsajlan on oksekimej uejueyikalpanmej, pampa motech tejua Belén kisas sen tlayekanketl yejuan kinyekanas on nokoneuan hebreos*.</verse>
				<verse number="7">Kemaj Herodes okinmichtakanots on magos, niman okintlajtoltij tlen tonajli ones on sitlalin.</verse>
				<verse number="8">Kemaj okintitlan Belén niman ijkin okinnauatij: —Xuiyan Belén, niman kuajli xtejtemokan on konetsintli. Ijkuak nenkinextiskej, xnechijlijtikisakan para nejua no nias nikonmauistilis.</verse>
				<verse number="9">Ijkuak okakkej itlanauatil on rey, on magos oyajkej. Niman on sitlalin yejuan okitakej ne ipan impaís kampaka ikisayan tonaltsintli, yaya inyakapan, niman onoteltito ne kampa nemiya on konetsintli.</verse>
				<verse number="10">Ijkuak on magos okitakej onoteltij on sitlalin, sanoyej opakilistlamatkej*.</verse>
				<verse number="11">Yejuamej okalakitoj ne ipan on kajli, niman okitakej on konetsintli iuan María on inanaj. Kemaj onotlakuantelketskej ixpan on konetsintli niman okimauistilijkej. Kemaj okitlapojkej on incaja niman okitlayokolijkej oro, kopajli yejuan tlatla, niman on ajuiyalistli mirra.</verse>
				<verse number="12">Ijkuak ye kisaskiaj para yaskej ipan impaís, Dios okinnauatij ipan sen temiktli maka ma nokuepakan itech on rey Herodes. Yejua ika on magos onokuepkej ipan okse ojtli.</verse>
				<verse number="13">Ijkuak yoyajkej on magos, sen ángel yejuan toTEKO okuajtitlan okinotitij José itemikpan, niman okijlij: —Xmokuiteua niman xkuika on konetsintli iuan inanaj para Egipto. Ompa xnemikan hasta ijkuak nimitsijlis kuajli para nenkisaskej, pampa Herodes kineki kimiktis on konetsintli.</verse>
				<verse number="14">Yejua ika, José onoketsteu sano ipan on tlayoua, niman okuikak on konetsintli iuan inanaj, niman okajsikej on ojtli para oyajkej Egipto.</verse>
				<verse number="15">Ompa onenkej hasta ijkuak omik Herodes. Yejua in onochiu para onocumpliroj on tlen okijtojka toTEKO itechkopa on tiotlajtojketl yejuan okijtoj: “Oniknots nokoneu para ma kisa ne Egipto.”</verse>
				<verse number="16">Ijkuak Herodes okimat ika on magos yokajkayajkej, sanoyej okualan, niman okinnauatij isoldados para ma kinmiktikan nochi on tlakakokonej de ome xipan para tlatsintlan yejuan chantiyaj ne Belén niman iyeualkan. Yejua san ipan nouikaya on tonaltin yejuan on magos okijlijkej.</verse>
				<verse number="17">Ijkuak nochi on tlakakokonej yomikkej, onocumpliroj tlen okijtoj on tiotlajtojketl Jeremías ijkuak ijkin okijkuiloj:</verse>
				<verse number="18">Okakistik sen ajmankatsajtsilistli ne ipan on kalpan itoka Ramá. Onkatka ajmankachokistli niman ueyi nejeltilistli, pampa Raquel chokaya impampa ikoneuan. Yejua xokinek onoyoltlalij, pampa nochimej ikoneuan omikkej.</verse>
				<verse number="19">Pero más sakin*, ijkuak Herodes yomik, sen ángel yejuan toTEKO okuajtitlan okinotitij José ipan temiktli ne Egipto, niman okijlij:</verse>
				<verse number="20">—Xmokuiteua, niman xmokuepa iuan on konetsintli iuan inanaj ne ipan on mopaís de Israel, pampa on yejuan kinekiya kimiktis in konetsintli, aman yomik.</verse>
				<verse number="21">Kemaj José onokuiteu niman okuikak on konetsintli iuan inanaj para Israel.</verse>
				<verse number="22">Pero ijkuak José okimat ika Arquelao tlamandarouaya ken rey ne Judea kampa achtoj rey katka Herodes on itataj, onomojtij ompa onchantis. Kemaj Dios okinauatij ipan sen temiktli ma uiya ne Galilea, niman yejua ompa oyaj.</verse>
				<verse number="23">Ijkuak ompa oajsikej, ochantitoj ipan on kalpan itoka Nazaret. Yejua in onochiu san para onocumpliroj on tlen okijtojka on tiotlajtojketl ijkuak okijkuiloj ika Jesús kitokayotiskej nazareno.</verse>
			</chapter>
			<chapter number="3">
				<verse number="1">Ipan on tonaltin, Juan on yejuan tlakuatekijketl, ouajlaj ipan ixalpatlajkan Judea, niman okinmachtij on tlakamej yejuan itech oualajkej.</verse>
				<verse number="2">Ijkin kiminmachtiaya: —Xkajkauakan ika nenkichiuaj on tlen xkuajli, pampa ye uajlau on tonaltin ijkuak Dios tlamandaros nikan ken tlamandaroua ne iluikak.</verse>
				<verse number="3">On tiotlajtojketl Isaías otlajkuiloj itechkopa Juan ijkuak ijkin okijkuiloj: Yakaj nemi ne kampa xalpatlajkan niman ijkin chikauak kijtoua: “Xyektlalikan nemoyojlo pampa ye uajlau toTEKO. Xmelauakan nemonemilis ijkon ken on tlakamej kuejkueltlaliaj, niman kimejmelauaj se ojtli ijkuak uajlau sen tlakatl yejuan ueyixtikaj.”</verse>
				<verse number="4">Juan notlakentiaya ikan tlakentli* yejuan tlachijchijtli ikan itsojmiyo camello, niman kitlaliaya ilpikatl tlachijchijtli ikan kuetlaxtli. Yejua kinkuaya on chapolimej, niman no koniya on kojnekutli.</verse>
				<verse number="5">Uajlayaj kuajkakiyaj miyekej on chanejkej de on ueyikalpan Jerusalén, niman on yejuan chantiyaj nochiuiyan Judea, niman neka nisiu itech on río Jordán.</verse>
				<verse number="6">Yejuamej noyolkuitiayaj de intlajtlakoluan, niman Juan kinkuatekiaya ipan on río Jordán.</verse>
				<verse number="7">Pero ijkuak Juan okitak ika miyekej fariseos* niman saduceos uajlayaj para nokuatekiskej, okinmijlij: —¡Tekoneuan intech kouamej*! ¿Akinon omechijlij ika uelis nenmomanauiskej de on castigo yejuan uajlau?</verse>
				<verse number="8">Kuajli xmouikakan para kuajli nenkiteititiskej ika melauak yonenkajkajkej nenkichiuaj on tlen xkuajli.</verse>
				<verse number="9">Niman maka xnemilikan tla xitlaj* uelis nochiuas nemotech san pampa nenteuejkakoneuan itech Abraham. Nejua nemechijlia ika hasta in temej Dios uelis kinkuepas teuejkakoneuan itech Abraham.</verse>
				<verse number="10">Nemejuamej nenijkonmej ken on kojtin* yejuan xtlakij. Nochi kojtli* yejuan xtlakis kitsontekiskej niman kitlatiskej. Yejua ika, xmotakan sano nemejuamej, pampa on hacha ye onkaj listo para kintekis hasta ipan inneluayouan on kojtin* yejuan xtlakij.</verse>
				<verse number="11">Melauak nejua nemechkuatekiya ikan atl para nenkiteititiaj ika yonenkajkajkej nenkichiuaj on tlen xkuajli, pero on yejuan nechajtoka kipiya más poder xken nejua, niman nejua xnechmelaua* nion achijtsin para nikakkixtis. Yejua tej, mechkuatekis ikan Espíritu Santo niman ikan tlitl.</verse>
				<verse number="12">Yejua ye ipan ima kipiya on itlapipitsal para yejua ika kajkauis on trigo niman kixelos itech on itlajsojlo. Kejeuas on trigo ipan on kueskontli, pero on itlajsojlo kitlatis ipan on tlitl yejuan xkaman seuis.</verse>
				<verse number="13">Ipan on tonaltin Jesús okis ne Galilea niman ouajlaj itech on río Jordán para Juan okuatekij.</verse>
				<verse number="14">Pero Juan xkinekiya kuatekis Jesús, niman okijlij: —Nejua nechtocaroua tinechkuatekis, ¿niman yej tejua otiuajlaj para ma nimitskuateki?</verse>
				<verse number="15">Pero Jesús okijlij: —Xkaua para aman ijki ma nochiua, pampa ijki noneki tikchiuaskej nochi tlen Dios tlanauatia. Kemaj, Juan okikuatekij.</verse>
				<verse number="16">Kemaj ijkuak Jesús yonokuatekij, okis itech on atl. Kemaj on, nimantsin on iluikak otlapou, niman yejua okitak iEspíritu Dios uajtemouaya ken itlaj paloma niman onotlalijtejkok ipan.</verse>
				<verse number="17">Kemaj okakistik sen tlajtojli ne iluikak yejuan okijtoj: —In yejua notlajsojkaKonetsin yejuan ipampa nipaktikaj.</verse>
			</chapter>
			<chapter number="4">
				<verse number="1">Kemaj on Espíritu Santo okuikak Jesús kampa xalpatlajkan, para ompa on diablo* ma kitlatlata Jesús.</verse>
				<verse number="2">Yejua xotlakuaj cuarenta tonajli niman cuarenta yeuajli, niman kemaj yejua sanoyej* oapismik.</verse>
				<verse number="3">Kemaj on diablo* okinisiuij Jesús, niman okijlij: —Tla melauak tejua tiiKoneu Dios, xkinnauati in temej ma nochiuakan tlaxkaltin.</verse>
				<verse number="4">Pero Jesús okinankilij: —On Yektlajkuilojli kijtoua: “Xsan ikan tlaxkajli uelis nemis sen tlakatl, yej no ikan nochi tlajtojli yejuan Dios kijtoua.”</verse>
				<verse number="5">Kemaj on diablo* okuikak ipan on yejyektikaj ueyikalpan Jerusalén, niman okitlejkoltij ne kampa más tlakpak ipan on ueyitiopan,</verse>
				<verse number="6">niman okijlij: —Tla melauak tejua tiiKoneu Dios, xonmotlajkali ne tlatsintlan, pampa ipan on Yektlajkuilojli kijtoua: Dios kinnauatis iángeles ma mitspaleuikan, niman mitsketsteuaskej ika inmauan para maka timokxikokos ikan tetl.</verse>
				<verse number="7">Jesús okinankilij: —No kijtoua on Yektlajkuilojli: “Maka xtlatlata moTEKO Dios.”</verse>
				<verse number="8">Kemaj on diablo* okuikak ikuapan sen tepetl yejuan sanoyej ueyi. Ompa okititij nochi on países yejuan onkaj ipan in tlaltikpaktli niman on miyek ueyilistli yejuan kipiyaj.</verse>
				<verse number="9">Kemaj on diablo* okijlij: —Nochi in nimitsmakas tla tejua timotlakuantelketsas niman tinechmauistilis.</verse>
				<verse number="10">Kemaj Jesús okijlij: —Xuiya Satanás, pampa ipan on Yektlajkuilojli kijtoua: “Xmauistili moTEKO Dios, niman san yejua xtekipano.”</verse>
				<verse number="11">Kemaj on diablo* okitlalkauij Jesús. Niman on ángeles oualajkej itech Jesús niman okipaleuijkej.</verse>
				<verse number="12">Ijkuak Jesús okak ika Juan tsakutikaj, oyaj para Galilea.</verse>
				<verse number="13">Pero yejua xonokau ne Nazaret, yej ochantito ne Capernaúm. Capernaúm katka sen kalpan yejuan onkatka itenko on mar itoka Galilea niman ipan inueyitlalpan Zabulón niman Neftalí.</verse>
				<verse number="14">Yejua in onochiu para onocumpliroj on tlen on tiotlajtojketl Isaías okijkuiloj.</verse>
				<verse number="15">Yejua ijkin okijkuiloj: On chanejkej ipan on tlajli de Zabulón, de Neftalí, niman nisiu de on ojtli itech on mar de Galilea, niman ne kampaka ikisayan tonaltsintli de on río Jordán, niman on parte de Galilea kampa chantij on yejuan xhebreos*, nemiyaj ipan tlayouajlotl. Pero aman yejuamej kitaskej sen ueyi tlauijli. Kampa yejuamej nemiyaj ipan tlayouajlotl, mikiskia inalma, pero on tlauijli okinmakak tlastajlotl.</verse>
				<verse number="16"></verse>
				<verse number="17">Desde ijkuak onokuep para Galilea, Jesús opeu tenojnotsa, niman kiteijliaya: —Xkajkauakan ika nenkichiuaj on tlen xkuajli, pampa ye uajlau on tonaltin ijkuak Dios tlamandaros nikan ken tlamandaroua iluikak.</verse>
				<verse number="18">Se tonajli ijkuak Jesús nejnentiaya itenko on mar de Galilea, okintak omemej iknijtin. Se itoka katka Simón, yejuan no itoka Pedro, niman on okse Andrés. Yejuamej konchapaniayaj iminmatlau ne ipan on atl pampa michajsikej katkaj.</verse>
				<verse number="19">Niman Jesús okinmijlij: —Nemejuamej nenkintejtemouaj michimej. Pero aman xuajuiyan nouan niman nenkintejtemoskej tlakamej para nenkinuikaskej itech Dios.</verse>
				<verse number="20">Yejuamej nimantsin okajkej iminmatlau niman iuan oyajkej.</verse>
				<verse number="21">Achi más tlayakapan Jesús okintak okse omemej iknijtin intoka katka Santiago niman Juan. Yejuamej ikoneuan katkaj Zebedeo. Yejuamej kitlamanilijtikatkaj iminmatlau ipan se barco iuan intataj. Jesús okinnots,</verse>
				<verse number="22">niman yejuamej nimantsin okajkej on iminbarco niman intataj, niman iuan oyajkej Jesús.</verse>
				<verse number="23">Jesús nochiuiyan panotiaya on región de Galilea, niman temachtijtiaya ipan on sinagogas*. Yejua kiteijlijtiaya on kuajli tlajtojli ika Dios saniman peuas tlamandaros. Yejua no kipajtijtiaya nochi tlajtlamach* kualolistli niman kokolistli* yejuan on tlakamej kipiyayaj.</verse>
				<verse number="24">Omachiyato on tlinon kichiuaya Jesús imanian on región de Siria. Yejua ika okinuajuikilijkej nochimej on yejuan kijyouiyayaj nochi sesentlamantik kualolistin niman kokolistin, niman on yejuan kipiyayaj on xkuajkualtin espíritus, niman on yejuan sotlauiyaj niman on yejuan sepouiyaj. Niman Jesús okimpajtij.</verse>
				<verse number="25">Niman kemaj oyaj iuan miyek tlakatl yejuan ualeuaya ipan on regiones de Galilea, niman Decápolis. Niman no oyaj iuan miyek tlakatl yejuan ualeuaya ipan on ueyikalpan Jerusalén niman on yejuan ueleuaya iregión Judea niman on yejuan chantiyaj kampaka ikisayan tonaltsintli de on río Jordán.</verse>
			</chapter>
			<chapter number="5">
				<verse number="1">Ijkuak Jesús okintak nochimej on tlakamej, otlejkok ipan sen tepetl niman ompa onotlalij. Kemaj on inomachtijkauan* ompa iyeualkan onosentlalijkej.</verse>
				<verse number="2">Niman Jesús opeu ijkin kinmachtia:</verse>
				<verse number="3">—Dios kintiochiua on yejuan kimatij ika iminalma xkojtik niman xkipiyaj on tlen Dios kitemaka. Kintiochiua pampa nemiskej ne kampa Dios yejuan iluikak chanej* tlamandaroua.</verse>
				<verse number="4">’Dios kintiochiua on yejuan najmanaj pampa Dios yejua kinyoltlalis.</verse>
				<verse number="5">’Dios kintiochiua on yejuan yolyemankej* pampa yejuamej kiseliskej on tlaltikpaktli yejuan Dios okimprometerouilij.</verse>
				<verse number="6">’Dios kintiochiua on yejuan ikan nochi inyojlo kapismikij niman kamikij para kichiuaskej on tlen kuajli pampa Dios kimpaleuis para kichiuaskej.</verse>
				<verse number="7">’Dios kintiochiua on yejuan kimpaleuiyaj oksekimej ikan teiknelilistli* pampa Dios no kimiknelis.</verse>
				<verse number="8">’Dios kintiochiua on yejuan yolchipajkej pampa yejuamej kitaskej Dios.</verse>
				<verse number="9">’Dios kintiochiua on yejuan kichiuaj kanika para maka nokualanikan on tlakamej pampa Dios kintokayotis ikoneuan.</verse>
				<verse number="10">’Dios kintiochiua on yejuan kijyouiyaj ijkuak kintlauelitaj san pampa kichiuaj on tlen kuajli. Kintiochiua pampa nemiskej ne kampa tlamandaroua Dios iluikak chanej.</verse>
				<verse number="11">’Dios mechtiochiuas nemejuamej ijkuak on tlakamej mechuijuikaltiaj, niman mechtlayouiltiaj, niman mechteneuiliaj tlajtlamach* tlen xmelauak san pampa nennechneltokaj.</verse>
				<verse number="12">Ijkuak ijkon mechchiuiliskej, xpakikan niman xnemikan ikan paktli, pampa ne iluikak nenkiseliskej sen ueyi tetlayokolijli*. No ijki, okintlauelitakej niman tlajtlamach* ika okintlajyouiltijkej* on tiotlajtojkej yejuan onemikoj yeuejkaui ijkuak xe nennemiyaj.</verse>
				<verse number="13">’Nemejuamej ken on istatl yejuan on tlakamej ika kipoyeliaj on nakatl para maka ijtlakauis. Dios kimpoyelia on tlaltikpaktlakamej nemotechkopa para maka ijtlakauiskej ikan tlajtlakojli. Niman nemejuamej no nenkimatij ika tla on istatl kipolos on ipoyekyo, xuelis oksejpa kitekitiltiskej. On xok itlaj ika tepaleuiya, yej sa para kixiniaj ne ipan ojtli niman nochi tlakatl ipan choloua.</verse>
				<verse number="14">’Ipan in tlaltikpaktli on tlakamej mechitaj ken nemouikaj. Yejua ika, nemejuamej nennemij ken itlaj on tlauijli yejuan kintlauiluiya. Nochimej uelij kitaj sen ueyikalpan yejuan onkaj ikuapan sen tepetl.</verse>
				<verse number="15">Niman xakaj kitlikuiltia sen lámpara niman kitlalia itsintlan sen chikiutli, yej kitlalia kampa tlakpak para ueli kitlauiluiya nochi tlakatl yejuan nemi kalijtik.</verse>
				<verse number="16">Nemejuamej tej, ken nenlámparas. Yejua ika, xchiuakan para nemotlauil ma tlauilo imixpan on tlakamej para ijki kitaskej on tlen kuajli nenkichiuaj, niman yejua ika kueyiliskej nemoTajtsin yejuan nemi iluikak.</verse>
				<verse number="17">’Maka xnemilikan tla nejua oniuajlaj para onikpopoloko on itlanauatil Moisés niman intemachtiluan on tiotlajtojkej. Nejua oniuajlaj xpara onikpopoloko, yej para onikajxiltiko niman para onikteititiko nochi tlen kijtosneki on tlanauatijli.</verse>
				<verse number="18">Ika tlen melauak nemechijlia ika xakaj kixtilis sentetl letra nion sentetl punto itlanauatil Dios chika onkaj on cielo* niman in tlaltikpaktli. Xitlaj nokixtilis hasta ijkuak nochi yonochiu on tlen tlajkuilolnestikaj.</verse>
				<verse number="19">Yejua ika, on yejuan xkitlakamatis san katlejua tlanauatijli, maski on tlanauatijli yejuan xmás ueyi kijtosneki, niman kinmachtis oksekimej para no ijki ma kichiuakan, yejua xueyixtias kampa Dios yejuan iluikak chanej* tlamandaroua. Pero on yejuan kitlakamatis nochi on tlanauatijli, niman kinmachtis oksekimej para no ijki ma kichiuakan, yejua ueyixtias kampa Dios tlamandaroua.</verse>
				<verse number="20">Yejua ika, nemechijlia ika xnenueliskej nenkalakiskej ne kampa tlamandaroua Dios iluikak chanej, tla xnenmouikaskej más kuajli xken on temachtijkej ikan tlanauatijli niman on fariseos*.</verse>
				<verse number="21">’Nemejuamej onenkakkej ika ye uejkaui Moisés otemachtij: “Maka titemiktis. San akinon yejuan temiktis ika onkaj kuikaskej ixpan on tekiuaj, niman kitlajtlakolmakas.”</verse>
				<verse number="22">Pero nejua nemechijlia ika san akinon yejuan kualanis iuan okse, ika onkaj kuikaskej ixpan on tekiuaj, niman kitlajtlakolmakas. Niman san akinon yejuan kuijuikaltis yakaj, ika onkaj kuikaskej imixpan on más uejueyi tekiuajkej. Niman san akinon yejuan kijlis yakaj ika semi tonto, uelis yas ipan on tlitl yejuan onkaj ne miktlan kampa tetlajyouiltiloyan.</verse>
				<verse number="23">’Ijkon tej, tla ijkuak tiktemaka mouen ne tlaixpan* niman tikelnamiki ika yakaj itlaj ika motech kualani,</verse>
				<verse number="24">xkaua mouen itech on tlaixpan*, niman xuiya itech on tlakatl. Achtopa iuan xmoyoltlaliti, niman kemaj oksejpa xuiya ne itech on tlaixpan* niman xtemaka mouen.</verse>
				<verse number="25">’Tla yakaj mitsuikas ixpan sen juez para mitsteixpanuis, más kuajli niman iuan xmoyoltlali ne ipan ojtli para maka mitstemakas ne itech on juez. Ijkin xchiua pampa tla mitstemakas itech on juez, on juez mitstemakas itech on policía niman mitstsakuaskej.</verse>
				<verse number="26">Ika tlen melauak nimitsijlia ika ompa xtikisas hasta tiktlaxtlauas on sa ika nochi motomin yejuan mitstlajtlaniliskej.</verse>
				<verse number="27">’Nemejuamej onenkakkej ika ijkin onijtoj: “Maka iuan xmoteka yejuan xmosiuau noso xmoueuentsin.”</verse>
				<verse number="28">Pero nejua nemechijlia ika san akinon yejuan kitas se siuatl ikan xkuajli eleuilistli*, kichiuas on tlajtlakojli, pampa yejua ken notekaskia ipan iyojlo iuan on siuatl.</verse>
				<verse number="29">’Aman tej, tla mixtololoj yejuan tikpiya moyekmakopa mitschiuilia para titlajtlakoua, xkixti niman xtlajkali. Más kuajli san tikpolos se parte de on motlalnakayo niman maka nochi motlalnakayo kontlajkaliskej miktlan kampa tetlajyouiltiloyan.</verse>
				<verse number="30">Niman tla yej moyekma mitschiuilia para titlajtlakoua, xmotekili niman xtlajkali. Más kuajli san tikpolos se parte de on motlalnakayo niman maka nochi motlalnakayo kontlajkaliskej miktlan kampa tetlajyouiltiloyan.</verse>
				<verse number="31">’Nemejuamej no nenkimatstokej ika onijtoj: “San akinon yejuan noxotonis iuan isiuau ika onkaj kimakas se amatlajkuilojli kampa kijtos ika melauak yokau.”</verse>
				<verse number="32">Pero nejua nemechijlia ika tla sen tlakatl noxotonia* iuan isiuau, niman xpampa tla on siuatl okichiu on tlen xkuajli iuan okse tlakatl, sano yejua on teueuentsin kichiua para on siuatl ma tlakapapatla, tla nonamiktia oksejpa. Niman on tlakatl yejuan iuan nonamiktia on siuatl yejuan yokajkej, no siuapapatla.</verse>
				<verse number="33">’Nemejuamej no onenkakkej ika ye uejkaui Moisés otemachtij: “Maka ijki tikauas on tlen tikprometeroua, yej xchiua on tlen otikprometeroj ikantlajtolmakalistli itech toTEKO.”</verse>
				<verse number="34">Pero nejua nemechijlia: Maka itlaj ika xmotlajtolmakakan. Maka xmotlajtolmakakan ika on iluikak, pampa ompa noseuijtikaj Dios ikan nochi tekiuajyotl.</verse>
				<verse number="35">Nion maka xmotlajtolmakakan ikan in tlaltikpaktli, pampa Dios yejua kimandaroua in tlaltikpaktli. Nion maka xmotlajtolmakakan ikan on ueyikalpan Jerusalén, pampa on yejua ikalpan on ueyixtikaj Rey.</verse>
				<verse number="36">Nion maka xmotlajtolmakakan ikan nemotsontekon, pampa nion se nemotson xueli nenkuepaj istak noso kapotstik*.</verse>
				<verse number="37">Pero san xtlanankilikan “kemaj” noso “ka”, pampa nochi tlen okseki nenkijtoskej ualeuas itech on diablo*.</verse>
				<verse number="38">’Nemejuamej onenkakkej ika onijtoj: “Akin kixtepatsaua sen tlakatl, yejua no kixtepatsauaskej. Akin kitlajkalilia itlan sen tlakatl, yejua no kitlajkaliliskej itlan.”</verse>
				<verse number="39">Pero nejua nemechijlia: Maka xkuepiltikan yakaj on tlin xkuajli mechchiuilia. Yej tla mitsmailia se lado ipan moxayak, no xmaka on okse lado moxayak.</verse>
				<verse number="40">Niman tla yakaj mitsteixpanuiya niman kineki mitskuilis motlaken, xkauili no ma kikti mogabán.</verse>
				<verse number="41">Tla yakaj mitschiualtia tikitkis sen tlamamajli ipan se kilómetro, xkikti ipan ome kilómetro.</verse>
				<verse number="42">On yejuan itlaj mitstlajtlanilis, xmaka. Niman on yejuan itlaj mitstlaneuilis, xtlanejti.</verse>
				<verse number="43">’No ijki onenkakkej ika onijtoj: “Xtlajsojtla* motlajsojkaikniu* niman xtlauelita motlauelikniu.”</verse>
				<verse number="44">Pero nejua nemechijlia: Xkintlajsojtlakan* on nemotlauelikniuan. Xkinchiuilikan tlen kuajli on yejuan mechteneuiliaj tlen xkuajli, niman xkinchiuilikan tlen kuajli on yejuan mechtlauelitaj. Xchiuakan oración impampa on yejuan mechchiuiliaj tlen xkuajli, niman yejuan mechtlauelitaj, miman tlajtlamach* ika mechtlajyouiltiaj.</verse>
				<verse number="45">Ijkon xchiuakan para nesis ika nentekoneuan itech on nemoTajtsin iluikak chanej. Yejua tej, kichiua para on tonaltsintli ma kisa impan on yejuan xkuajkualtin tlakamej niman yejuan kuajkualtin. Niman no kichiua para kiaui impan on yolchipajkej niman yejuan xyolchipajkej.</verse>
				<verse number="46">Niman tla nemejuamej nenkintlajsojtlaj san on yejuan mechtlajsojtlaj, ¿tlen tetlayokolijli* nenkiseliskej itech Dios yejua ika on? Hasta on yejuan tlacobrarojkej ikan impuestos ijki kichiuaj.</verse>
				<verse number="47">Niman tla nenkintlajpalouaj san on yejuan nemokniuan, ¿tlinon más kuajli nenkichiuaj xken on oksekimej kichiuaj? Tej, hasta on yejuan xhebreos* ijki kichiuaj.</verse>
				<verse number="48">Nemejuamej tej, xnemikan yolchipakej niman xmochiuakan kuajkualtin ipan nochi tlajtlamach* para nennemiskej ken nemoTajtsin iluikak chanej.</verse>
			</chapter>
			<chapter number="6">
				<verse number="1">’Xmotakan sano nemejuamej. Maka nenkichiuaskej on tlen kuajli imixpan on tlakamej san para yejuamej ma mechitakan tlen nenkichiuaj. Tla ijki nenkichiuaj, on nemoTajtsin iluikak chanej* xitlaj* mechtlayokolis.</verse>
				<verse number="2">’Yejua ika, ijkuak nenkimpaleuiskej on yejuan mayankej, maka xtemachistikan ken kichiuaj on omexayakyejkej ne ipan on sinagogas*, tiopamej niman ipan calles. Yejuamej kichiuaj san para on tlakamej ma kintlakaitakan. Pero nejua ika tlen melauak nemechijlia ika san ika on tlen kichiuaj ye kipiyaj intlayokolil.</verse>
				<verse number="3">Pero ijkuak nemejuamej itlaj ika nenkimpaleuiskej on yejuan mayankej, hasta on yejuan más nemotlajsojkaikniu* maka xkilijkan tlinon nenkichiuaj.</verse>
				<verse number="4">Yej xchiuakan san ichtaka*. Tla ijkon nenkichiuaskej, nemoTajtsin yejuan kita tlinon nenkichtakachiuaj mechmakas nemotlayokolil yejuan nochimej kimatiskej.</verse>
				<verse number="5">’Niman ijkuak nenkichiuaskej oración, maka xchiuakan ken on omexayakyejkej kichiuaj. Yejuamej kuelitaj notelketsaj para kichiuaj oración ne ijtik on sinagogas* niman ipan esquinas, san para on tlakamej ma kintakan tlen kichiuaj. Ika tlen melauak tej, nemechijlia ika san yejua ika on tlen kichiuaj ye kipiyaj intlayokolil.</verse>
				<verse number="6">Pero ijkuak nemejuamej nenkichiuaskej oración, xkalakikan nemokaliltik, xtsakuakan nemotsakuijlou*, niman ompa xkichtakachiuakan nemooración itech nemoTajtsin. Niman nemoTajtsin, yejuan kita tlinon nenkichtakachiuaj, mechmakas nemotlayokolil yejuan nochimej kimatiskej.</verse>
				<verse number="7">’Ijkuak nenkichiuaskej oración, maka miyekpa sano yejua tlajtojli nenkijtoskej yejuan xitlaj* ika mechpaleuis, ken kichiuaj yejuan xhebreos*. Yejuamej kinemiliaj ika Dios kinkaki pampa ueueyak inoración kichiuaj.</verse>
				<verse number="8">Maka tej, xchiuakan ken yejuamej pampa on nemoTajtsin ye kimatstikaj tlinon nemejuamej mechpoloua ijkuak xe nenkitlajtlaniliaj.</verse>
				<verse number="9">Yejua ika tej, ijkin xchiuakan oración: ToTajtsin, akin tinemi ne iluikak, ma mitsyekteneua nochi tlakatl.</verse>
				<verse number="10">Xuajla, xmandaroki nochi tlakatl. Ipan in tlaltikpaktli on tlakamej ma kichiuakan on tlen tikneki ijkon ken nochiua ne iluikak.</verse>
				<verse number="11">Aman niman mojmostla xtechmaka tlen tikuaskej.</verse>
				<verse number="12">Niman xtechtlapojpoluili totlajtlakoluan ijkon ken tejuamej tikintlapojpoluiyaj on yejuan techchiuiliaj tlen xkuajli.</verse>
				<verse number="13">Niman xtechpaleui para maka titlajtlakoskej, yej xtechejeua maka tikchiuaskej tlen xkuajli. Ijkin timitstlajtlaniliaj pampa tejua tikpiya tekiuajyotl, niman poder, niman ueyilistli para nochipa. Ma ijki nochiua.</verse>
				<verse number="14">’Tla nenkintlapojpoluiskej oksekimej ika on tlen xkuajli mechchiuiliaj, nemoTajtsin iluikak chanej* no mechtlapojpoluis.</verse>
				<verse number="15">Pero tla on oksekimej xnenkintlapojpoluiliaj on tlen xkuajli mechchiuiliaj, nemoTajtsin no xmechtlapojpoluilis on tlen xkuajli onenkichijkej.</verse>
				<verse number="16">’Ijkuak nemejuamej nemosauaskej, maka xtlalikan nemoxayak ikan ajmantli ken kichiuaj on omexayakyejkej. Yejuamej tej, ijkon kichiuaj san para on tlakamej ma kitakan ika yejuamej nosautokej. Ika tlen melauak nemechijlia ika san yejua ika on tlen kichiuaj ye kipiyaj intlayokolil.</verse>
				<verse number="17">Pero nemejuamej ijkuak nemosauaskej, kuajli xmixamikan niman xmotsonmelauakan.</verse>
				<verse number="18">Ijkon on tlakamej xkitaskej ika nemosauaj, yej san nemoTajtsin yejuan xnenkitaj uelis kimatis. Yejua kitas tlinon nenkichtakachiuaskej, niman yejua mechmakas nemotlayokolil yejuan nochimej kimatiskej.</verse>
				<verse number="19">’Maka xsentlalikan riquezas san para nemejuamej nikan ipan in tlaltikpaktli kampa on pochauistli kijtlakoua niman nochi on tlajtlamach* san ixpoliui, niman kampa on tlachtekkej uelij tlachtekij.</verse>
				<verse number="20">Yej xsentlalikan nemoriquezas ne iluikak kampa on pochauistli xkaman tlaijtlakoua, niman nochi on tlajtlamach* xkaman ixpoliui, niman on tlachtekkej xkaman tlachtekij.</verse>
				<verse number="21">Tej, kampa nemejuamej nenkipiyaskej nemoriquezas, no ompa onyas nemoyojlo.</verse>
				<verse number="22">’Ijkuak nemotlamachilis kajsikamati on tlen kuajli para nenkichiuaskej, yejua nochiua itlauil nemoalma.</verse>
				<verse number="23">Pero tla nemotlamachilis xkajsikamati on tlen kuajli para nenkichiuaskej, nemoalma kipiya tlayouajyotl. Niman xonkaj okse tlayouajyotl yejuan más kapotstik* xken yejua on.</verse>
				<verse number="24">’Xakaj ueli kitekichiuilia ome iteko, pampa se kitlajsojtlas* niman okse kitlauelitas, noso se kipiyalis kuajli iyojlo niman okse kitlaluelkauas. Ijkon tej, xakaj uelis kitekichiuilis Dios niman no kinotekimakas on tomin.</verse>
				<verse number="25">’Yejua ika tej, nemechijlia: Maka xkomatstiakan on tlen nenkikuaskej niman on tlen nenkoniskej, nion nemotlaken yejuan noneki para nemotlalnakayo. ¿Tlen xnenkimatij ika on nemilistli más ueyi kijtosneki xken on tlakuajli, niman on tlalnakayotl más ueyi kijtosneki xken on tlakentli*?</verse>
				<verse number="26">Xkintakan on totomej yejuan patlantinemij ne ipan ajakatl. Yejuamej xtôkaj nion pixkaj, nion kejeuaj ipan se kueskontli on tlen kikuaskej. Maski ijkon tej, nemoTajtsin iluikak chanej* kinmakatikaj tlen kikuaj. ¿Tline* nemejuamej xmás nenueyi kijtosnekij xken yejuamej on totomej?</verse>
				<verse number="27">¿Niman akinon maski sa tlajtlamach* komatstias, uelis okse tlajko metro más notlakechilis?</verse>
				<verse number="28">’¿Niman tline sa nenkomatstokej on nemotlaken? Kuajli xkintakan kenijki noskaltiaj on xochimej ne ipan tepetl. Yejuamej xtekitij nion kichijchiuaj intlaken.</verse>
				<verse number="29">Pero nejua nemechijlia ika on rey Salomón xkaman onotlakentij ken se on xochitl maski sanoyej onokualnextij ika on yejuan patioj itlakeuan.</verse>
				<verse number="30">¡Ay!, nemejuamej yejuan xmás nenkineltokaj Dios, tla on xojtli yejuan ken aman in onkaj ipan tepetl, Dios ijki kitlakentia niman uajmostla kitlatiaj, ¿tlen xmás mechtlakentis nemejuamej?</verse>
				<verse number="31">Yejua ika, maka xkomatstiakan nenkijtoskej: “¿Tlinon tikuaskej?, noso ¿tlinon tikoniskej?, noso ¿tlinon ika titotlakentiskej?”</verse>
				<verse number="32">On yejuan xkixmatij Dios kitejtemouaj nochi in tlajtlamach*. Pero nemoTajtsin iluikak chanej* kimatstikaj ika nochi in mechpoloua.</verse>
				<verse number="33">Yej achtoj xtejtemokan para nenkichiuaskej nochi on tlen Dios mechnauatia, niman no xnekikan kuajli nennemiskej ken yejua nemi. Tla ijkon nenkichiuaskej, Dios mechmakas nochi tlen mechpoloua.</verse>
				<verse number="34">Maka xkomatstiakan on tlen mostla nochiuas, pampa cada tonajli ye onkaj tlen nenkiseliskej yejuan ika nemokauaskej. Cada tonajli tej, nenkipiyaskej tlinon mechpajsojlos san kech uelis nenkixikoskej.</verse>
			</chapter>
			<chapter number="7">
				<verse number="1">’Maka kaman xkintlajtlakolmakakan oksekimej, para Dios no xmechtlajtlakolmakas,</verse>
				<verse number="2">pampa tla nemejuamej nentetlajtlakolmakaskej, Dios no mechtlajtlakolmakas. Niman on kech ika nentetlajtlakolmakaskej, Dios no ichkich mechtlajtlakomakas.</verse>
				<verse number="3">¿Kenijki tej, ueli tikita on keski tlajtlakojli yejuan kichiua sen mokniu niman xtikita on miyek tlajtlakojli yejuan tejua tikchiua?</verse>
				<verse number="4">Noso, ¿kenijki ueli tikijlia mokniu: “Ma nimitskajkaualti on keski tlajtlakojli”, ijkuak tejua tikpiya miyek tlajtlakojli?</verse>
				<verse number="5">¡Omexayakyej! Achtopa xkajkaua on miyek tlajtlakojli yejuan tikpiya, niman ijki uelis tikajkaualtis mokniu on keski tlajtlakojli yejuan yejua kipiya.</verse>
				<verse number="6">’On tlen chipauak maka xkinmakakan on tlakamej yejuan sanoyej* xkuajkualtin ipan inyojlo, pampa yejuamej ken chichimej yejuan nemopan uajnokuepaskej, niman mechkuajkuaskej. Niman on tlen ueyi kijtosneki maka xkinmakakan on tlakamej yejuan ken pitsomej, para maka yej ipan chojcholoskej.</verse>
				<verse number="7">’Xtlajtlanilikan Dios on tlen mechpoloua, niman yejua mechmakas. Xtejtemokan on tlen mechpoloua, niman nenkinextiskej. Xtetepinikan on tsakuiljyotl*, niman Dios mechtlapouilis.</verse>
				<verse number="8">Ijkon xchiuakan, pampa yejuan kitlajtlani kiselia, niman yejuan kitejtemoua kinextia, niman yejuan kitetepinia on tsakuijlotl, kitlatlapouiliaj.</verse>
				<verse number="9">’¿Tlen yakaj nemi nemotsajlan yejuan noyolchikauas para kimakas ikoneu sen tetl ijkuak kitlajtlanilis sen tlaxkajli?</verse>
				<verse number="10">¿Noso kimakas sen kouatl ijkuak kitlajtlanilis sen michin?</verse>
				<verse number="11">Aman tej, tla nemejuamej yejuan xnenkuajkualtin tlakamej nenkimatij ken nenkinmakaskej nemokoneuan on tlajtlamach* tlen kuajli, sanoyej pantlannestikaj ika nemoTajtsin iluikak chanej* mechmakas on tlen kuajli yejuan nenkitlajtlaniliskej.</verse>
				<verse number="12">’Ijkon tej, xkinchiuilikan oksekimej on tlajtlamach* tlen nemejuamej nenkinekiskiaj ma mechchiuilikan, pampa nochi on itlanauatil Moisés niman nochi on yektlajkuilotin yejuan on tiotlajtojkej okijkuilojkej, yejua tlanauatia.</verse>
				<verse number="13">’Onkaj sen ojtli yejuan teuika ne miktlan kampa tetlajyouiltiloyan, niman okse yejuan teuika ne iluikak kampa onkaj nemilistli yejuan para nochipa. Ne kampa peua on ojtli yejuan teuika miktlan onkaj sen tsakuijlotl* yejuan patlauak, niman on ojtli no patlauak. Niman miyekej kalakij ipan on tsakuijlotl patlauak niman kinejnemij on ojtli patlauak. Pero pitstik on tsakuijlotl yejuan onkaj ne kampa peua on ojtli yejuan teuika ne kampa onkaj nemilistli, niman on ojtli pitsauak. On ojtli pitsauak ouijtikaj* para kinejnemij, niman xmiyekej kinextiaj on tsakuijlotl para ompa kalakiskej. Pero nemejuamej xkalakikan ipan on tsakuijlotl yejuan pitstik, niman xuiyan ipan on ojtli yejuan pitsauak.</verse>
				<verse number="14"></verse>
				<verse number="15">’Xpiyakan cuidado de on tlakajkayajkej tiotlajtojkej yejuan kijtouaj tenojnotsaj ikan itemachtil Dios. Yejuamej uajlauij nemotech, niman nesij ken kuajli tlakamej, pero kinekij kixoxotoniskej nemotlaneltok.</verse>
				<verse number="16">Nemejuamej uelis nenkintaskej tla tlakajkayajkej noso ka ika on tlen kichiuaj. Tej, xkaman noteki uvas ipan on uitskojtin, nion higos ipan on xikojuitstin.</verse>
				<verse number="17">Ijkon tej, nochi tlen kuajli kojtlakijlotl kipiya kuajli itlakyo, niman nochi tlen xkuajli kojtlakijlotl kipiya xkuajli itlakyo.</verse>
				<verse number="18">On kuajli kojtlakijlotl xuelis kipiyas xkuajli itlakyo, nion on xkuajli kojtlakijlotl xuelis kipiyas kuajli itlakyo.</verse>
				<verse number="19">Niman nochi kojtlakijlotl yejuan xkuajli kipiya itlakyo, kitsontekij niman kitlatiaj.</verse>
				<verse number="20">Yejua ika tej, uelis nenkintaskej tla tlakajkayajkej noso ka ika on tlen kichiuaj.</verse>
				<verse number="21">’Xnochimej on yejuan nechijliaj: “NoTEKO, noTEKO”, kalakiskej ne kampa noTajtsin iluikak chanej* tlamandaroua, yej san yejuamej on yejuan kichiuaj on tlen kineki noTajtsin iluikak chanej.</verse>
				<verse number="22">Ijkuak yejkos on tonajli para Dios kitlaxtlauilis nochi tlakatl, miyekej nechijliskej: “NoTEKO, noTEKO, tejuamej otitemachtijkej ikan motokatsin, niman ikan motlanauatil otiktekixtilijkej on xkuajkualtin espíritus, niman ikan motokatsin otikchijkej miyek milagros.”</verse>
				<verse number="23">Pero ijkuakon nikimijlis: “Xkaman onemechixmat. Xnechtlalkauikan nemejuamej yejuan nenkichiuaj on tlen xkuajli.”</verse>
				<verse number="24">’Nochimej on yejuan nechkakij niman kichiuaj on tlen nejua nikijtoua, yejuamej ken on tlakatl tlajmatki yejuan okichijchiu ikal ipan sen ueyi tetl yejuan chikauak.</verse>
				<verse number="25">Opeu kiaui chikauak, ouejueyiyakej on ríos, niman temojtij oajakak ipan on kajli. Pero on kajli xouets, pampa ipeuyan on kajli onkatka ipan on ueyi tetl.</verse>
				<verse number="26">Pero nochimej on yejuan nechkakij niman xkichiuaj on tlen nejua nikijtoua, yejuamej ken sen tlakatl on xtlajmatki yejuan okichijchiu ikal ipan xajli.</verse>
				<verse number="27">Opeu kiaui chikauak, ouejueyiyakej on ríos, niman temojtij oajakak ipan on kajli. On kajli ouets, niman sanoyej temojtij ken oxoxoton.</verse>
				<verse number="28">Jesús otlan tlajtlajtoua niman on tojlamej sanoyej pakatlachayaj ika on tlen yejua kinmijliaya,</verse>
				<verse number="29">pampa yejua temachtiaya ikan ipoder Dios, niman xijki ken on temachtijkej ikan tlanauatijli.</verse>
			</chapter>
			<chapter number="8">
				<verse number="1">Ijkuak Jesús ouajtemok ne ipan tepetl, miyek tlakatl iuan oyaj.</verse>
				<verse number="2">Niman sen kokoxki yejuan kipiyaya on kualolistli itoka lepra* okinisiuij Jesús. Ijkuak okinisiuij, ixpan onotlakuantelkets, niman okijlij: —Señor, tla tikneki, uelis tinechpajtis.</verse>
				<verse number="3">Kemaj Jesús okimatokak, niman okijlij: —Kemaj, nikneki. Xpajti aman. Ijkuak yejua ijkon okijtoj, itlalnakayo on tlakatl nimantsin opajtik.</verse>
				<verse number="4">Niman Jesús okijlij: —Xkaki tlen nimitsijlis. Maka yakaj tikijlis on tlen onikchiu. Yej san xuiya niman xmoteititi itech on tiopixki para mitsitas ika xok tikualo, niman xkuentlali on tlen Moisés otlanauatij para on tlakamej kitaskej ika yotipajtik.</verse>
				<verse number="5">Ijkuak Jesús okalak ne ipan on kalpan itoka Capernaúm, sen soldadojtlayekanki romano okinisiuij niman okitlajtlanilij sen favor.</verse>
				<verse number="6">Niman ijkin okijlij: —NoTEKO, notekitkau nemi nochan ipan tlapechtli. Yejua sepojtok, niman sanoyej* nokokoua.</verse>
				<verse number="7">Jesús okijlij: —Nejua nias nikompajtis.</verse>
				<verse number="8">Pero on soldadojtlayekanki okijlij: —NoTEKO, nejua xnechmelaua* para tejua tikalakis nochan. San ikan motlajtol xtlanauati, niman notekitkau pajtis.</verse>
				<verse number="9">Ijkon nochiuas pampa nejua no nikmati ken nikintlakamati on yejuan nechmandarouaj, niman nejua no nikimpiya soldados yejuan nechtlakamatij ijkuak nikinmandaroua. Ijkuak se niknauatia kanaj ma uiya, yau. Ijkuak okse nikijlia ma uajla, uajlau. Niman ijkuak notekitkau niknauatia itlaj ma kichiua, kichiua.</verse>
				<verse number="10">Ijkuak Jesús ijkon okak, onotlatlachaltij, niman okinmijlij on yejuan iuan yayaj: —Ika tlen melauak nemechijlia ika nion sen hebreo* xkaman nikita sanoyej tlaneltoka ken in tlakatl.</verse>
				<verse number="11">Nejua nemechijlia ika miyekej on yejuan xhebreos* nochiuiyan ipan in tlaltikpaktli ualeuaskej, niman notlaliskej para tlakuaskej iuan Abraham, Isaac niman Jacob ne kampa Dios iluikak chanej* tlamandaroua.</verse>
				<verse number="12">On hebreos* kintokarouaya kalakiskiaj ne kampa Dios tlamandaroua, pero xkalakiskej. Yej kinuajxiniskej ipan tlayouajlotl kampa chokaskej niman notlantisiskej.</verse>
				<verse number="13">Kemaj Jesús okijlij on soldadojtlayekanki: —Xuiya mochan, niman on tlen otikneltokak ijki nochiuas. Niman kemaj nimantsin itekitkau on soldadojtlayekanki opajtik.</verse>
				<verse number="14">Jesús oyaj ichan Pedro, niman ompa okitak imonan Pedro onotoya ipan itlapech pampa kipiyaya totonalistli*.</verse>
				<verse number="15">Jesús okiktsilij ima, niman ijki okau on totonalistli*. Kemaj yejua onokuiteu niman opeu kintlakualtia.</verse>
				<verse number="16">Ijkuak otlayouak, okinuajuikakej itech Jesús miyekej tlakamej yejuan kipiyayaj on xkuajkualtin espíritus niman oksekimej kokoxkej. Niman ikan itlanauatil okinkixtilij on espíritus, niman no okimpajtij nochimej on kokoxkej.</verse>
				<verse number="17">Yejua in onochiu para onocumpliroj on tlen okiteijlijka on tiotlajtojketl Isaías ijkuak okijtoj: “Sano yejua otechpopolouilij on tokualolis, niman okitkik on tokokolis.”</verse>
				<verse number="18">Ijkuak Jesús okitak ika tojlan kiyeualouayaj, okinnauatij on inomachtijkauan* para ma panotij ne ipan okse ilado on mar.</verse>
				<verse number="19">Kemaj, sen temachtijketl ika on tlanauatijli okinisiuij Jesús niman okijlij: —Temachtijketl, nejua mouan nias san kanon kampa tejua tias.</verse>
				<verse number="20">Pero Jesús okijlij: —On ostotsitsintin kipiyaj intekal, niman on totomej kipiyaj intepajsol, pero nejua yejuan oninochiu Tlakatl xnikpiya kanon nikochis.</verse>
				<verse number="21">Niman okse tlakatl, yejuan no inomachtijkau, okijlij: —NoTEKO, xnechkauili achtopa ma niuiya para nikontokas notataj niman kemaj mouan nias.</verse>
				<verse number="22">Pero Jesús okijlij: —Amantsin xuajla nouan, niman xkinkaua on yejuan miktokej ixpan Dios ma kintôkakan on inmikatsitsiuan.</verse>
				<verse number="23">Niman Jesús otlejkok ipan sen barco niman on inomachtijkauan* oyajkej iuan.</verse>
				<verse number="24">Kemaj ipan on mar nimantsin opeu sanoyej chikauak ajaka, niman on atl yejuan noketsteuaya hasta kalakiya ijtik on barco. Pero Jesús kochiya.</verse>
				<verse number="25">Kemaj on inomachtijkauan* okitlachaltitoj, niman okijlijkej: —¡ToTEKO, xtechmakixti! ¡Ye tiamimiktokej!</verse>
				<verse number="26">Yejua okinmijlij: —¿Tline* sanoyej nemomojtiaj? ¡Nemejuamej semi achijtsin nenkipiyaj nenmotlaneltok! Kemaj onotelkets niman okinauatij on ajakatl niman on mar para ma notelti. Nimantsin nochi onoteltij niman nochi kuajli onokau.</verse>
				<verse number="27">On tlakamej omojkatlachixkej, niman okijtojkej: —¿Tlinon itekiu in tlakatl ika hasta on ajakatl niman on mar kitlakamatij?</verse>
				<verse number="28">Ijkuak Jesús oajsik ne ipan okse ilado on mar, ipan imintlal on tlakamej yejuan chantij ne Gadara, omemej tlakamej ouajkiskej ne intsajlan on ostomej kampa kintôkayaj on mikatsitsimej. On omemej tlakamej okinisiuijkej Jesús. Yejuamej kipiyayaj on xkuajkualtin espíritus, niman ipan on ojtli xakaj ueliya panouaya pampa yejuamej sanoyej kualaniyaj.</verse>
				<verse number="29">Niman ijkin okitsajtsilijkej: —¿Tlinon tikneki touan Jesús tejua iKonetsin Dios? ¿Otiuajlaj nikan para titechcastigaros maski xe ajsi on tonajli para tikseliskej tocastigo?</verse>
				<verse number="30">Sano ompaka nisiu miyekej pitsomej tlakuajkuajtinemiyaj.</verse>
				<verse number="31">Niman on xkuajkualtin espíritus okimojkatlajtlanilijkej Jesús: —Tla titechkixtis ipan in tlakamej, xtechkauili ma tikalakikan impan on pitsomej.</verse>
				<verse number="32">Kemaj Jesús okinmijlij: —Kemaj, xuiyan. Niman on xkuajkualtin espíritus okiskej impan on tlakamej niman okalakkej impan on pitsomej. Kemaj nochimej on pitsomej onotlajtlalojkej* niman ne ipan on tlaltentli kampa uejkatlan oxinitoj hasta ijtik on mar, niman ompa oamimikkej.</verse>
				<verse number="33">On yejuan tlajpiyayaj ika on pitsomej, ikan inmojkayo ontlatlaksakej. Niman ijkuak oajsikej ne ipan on kalpan, opeu kitetlajtlajtouiliaj nochi tlen onochiu, niman on tlen onochiu intech on tlakamej yejuan kipiyayaj on xkuajkualtin espíritus.</verse>
				<verse number="34">Kemaj on tlakamej chanejkej ipan on kalpan okiskej para okitatoj Jesús kampa nemiya. Niman ijkuak okitakej, okimojkatlajtlanilijkej para ma nejkuani ne intlalpan.</verse>
			</chapter>
			<chapter number="9">
				<verse number="1">Kemaj Jesús okalak ipan sen barco, opanok ne ipan okse ilado on mar, niman oajsik ipan on kalpan itoka Capernaúm.</verse>
				<verse number="2">Ipan on kalpan, okuikilijkej ikan kojtlapechtli sen tlakatl yejuan sepojtoya. Niman ijkuak Jesús okitak intlaneltok, okijlij on kokoxki: —Nokoneu, xmoyolchikaua. Motlajtlakoluan yotlapojpoluilokej.</verse>
				<verse number="3">Kemaj sekimej temachtijkej ika on tlanauatijli ijkin okinemilijkej: “In tlakatl kuijuikaltia Dios pampa noteneua kipiya ipoder Dios.”</verse>
				<verse number="4">Jesús kimatstikatka tlinon yejuamej kinemilijtikatkaj. Yejua ika tej, okinmijlij: —¿Tline* nenkinemiliaj on tlen xkuajli?</verse>
				<verse number="5">¿Katlejua más xtepopoloj para nejua nikijtos: “Motlajtlakoluan yotlapojpoluilokej”, noso yej nikijtos: “Xmokuiteua niman xnejnemi”?</verse>
				<verse number="6">Aman, nejua nemechititis ika nejua yejuan oninochiu Tlakatl nikpiya itlanauatil Dios ipan in tlaltikpaktli para nitetlapojpoluilis on tlajtlakoltin. Kemaj okijlij on tlakatl yejuan sepojtoya: —Xmokuiteua, xkajkokui motlapech, niman xuiya mochan.</verse>
				<verse number="7">Kemaj on yejuan sepojtoya onokuiteu niman oyaj ichan.</verse>
				<verse number="8">Niman ijkuak on tlakamej ijkon okitakej, onomojtijkej, niman okueyilijkej Dios ipampa on poder yejuan okimakak Jesús.</verse>
				<verse number="9">Ijkuak Jesús okis ompa, ipan iojui okitak sen tlakatl itoka Mateo yeuatikatka ne kampa tlacobraroua ikan impuestos. Niman Jesús okijlij: —Xuajla nouan. Mateo nimantsin ouajnotelkets niman oyaj iuan Jesús.</verse>
				<verse number="10">Más sakin*, ijkuak Jesús tlakuajtikatka ichan Mateo, sekimej tlakamej yejuan tlacobrarojkej ikan impuestos niman sekimej yejuan tlajtlakolejkej no onotlalijkej iuan Jesús niman inomachtijkauan* ipan on mesa.</verse>
				<verse number="11">Pero ijkuak on fariseos* ijkon okitakej, okinmijlijkej on inomachtijkauan* Jesús: —¿Tline nemotemachtijkau tlakua inuan on yejuan tlacobrarouaj ika impuestos niman inuan on tlajtlakolejkej?</verse>
				<verse number="12">Jesús okak tlinon yejuamej okijtojkej, niman okinmijlij: —Para on yejuan xkualoj xnoneki sen tepajtijketl, pero para on yejuan kualoj kemaj.</verse>
				<verse number="13">Xuiyan niman kuajli xkajsikamatitij tlinon kijtosneki in Yektlajkuilojli ijkuak ijkin kijtoua: “Nejua nikneki teiknelilistli* en vez de nenkinuentlaliskej yolkej.” Ijkon kemaj nenkimatiskej ika nejua xoniuajlaj para nikinnotsas on yejuan yolmelajkej, yej para nikinnotsas on yejuan tlajtlakolejkej.</verse>
				<verse number="14">Kemaj on yejuan kuikatinemiyaj Juan on tlakuatekijketl okinisiuijkej Jesús, niman okitlajtoltijkej: —¿Tline tejuamej niman on fariseos* sanoyej* titosauaj, niman monomachtijkauan uej xnosauaj?</verse>
				<verse number="15">Jesús okinmijlij: —Xuelis najmanaskej on yejuan tlanotsaltin kampa nonamiktiua, chika on novio ompa inuan nemi. Pero yejkos on tonajli ijkuak nejua yejuan ken ninovio nechkixtiskej on notlauelikniuan intech on notlanotskauan. Niman ijkuakon, kemaj yejuamej nosauaskej ikan ajmantli.</verse>
				<verse number="16">’Xakaj kitlamanilia sen tlakentli* ijsoltik ikan tela yejuan yenkuik, pampa on yejuan yenkuik telaj tsoliui niman más ueyika kitsayana on tlakentli* ijsoltik.</verse>
				<verse number="17">Niman no xkitekaj on vino yejuan yenkuik ipan bolsas yejuan tlachijchijtin ikan on kuetlaxtin ijsoltikej, pampa on vino posoni niman on bolsas toponiskej niman kemaj on vino iuan on bolsas ixpoliuiskej. Yejua ika, xtlalikan on vino yenkuik ipan on bolsas yenkuikej, pampa ijkon on vino niman on bolsas xixpoliuiskej.</verse>
				<verse number="18">Chika Jesús kinmijliaya in tlajtlamach*, sen intlayekankau on hebreos* ouajlaj itech niman ixpan onotlakuantelkets. Niman yejua okijlij: —Nochpokatsin kinamantsin omik, pero tla tejua tias niman tiktlalis moma ipan, yejua oksejpa yoliuis*.</verse>
				<verse number="19">Yejua ika Jesús ouanotelkets niman iuan inomachtijkauan* oyajkej iuan on tlakatl.</verse>
				<verse number="20">No ompa teuan nemiya sen siuatl yejuan kipiyaya majtlaktli uan ome xipan ika yesuetstinemiya. Yejua okinisiuij Jesús ikuitlapan niman okajsik itempan itlaken.</verse>
				<verse number="21">Ijkon okichiu pampa yejua ijkin okinemilij: “Maski tla san nikajsis itlaken, nejua nipajtis.”</verse>
				<verse number="22">Niman Jesús onomalakachojtikis, okontak on siuatl, niman okijlij: —¡Nokoneu, xmoyolchikaua! Aman yotipajtik pampa otitlaneltokak. Niman kemaj on siuatl nimantsin opajtik.</verse>
				<verse number="23">Ijkuak Jesús oajsik ichan on tlayekanketl, niman okitak ika on músicos nemiyaj listos para kontokaskej on ichpokatsin, niman nochi tlakatl sa ajmankatsajtsiya,</verse>
				<verse number="24">okinmijlij: —Xkisakan nikan, pampa on ichpokatsin xe miki, yej san kochtikaj. Niman yejuamej san kuejuetskiliayaj.</verse>
				<verse number="25">Ijkuak nochimej otlan kinkixtiaj, Jesús okalakito niman okiktsij ipan ima on ichpokatsin, niman yejua onokuiteu.</verse>
				<verse number="26">Niman nochiuiyan nimantsin omachiyato on tlen onochiu.</verse>
				<verse number="27">Jesús okis ompa ne. Niman chika nejnentiaya, omemej ciegos kuitlapanuiyayaj, niman kitsajtsilijtiayaj: —¡Xtechikneli niman xtechpaleui tejua teuejkakoneu itech David!</verse>
				<verse number="28">Niman ijkuak Jesús okalak ipan sen kajli, on ciegos okinisiuijkej, niman Jesús okintlajtoltij: —¿Nemejuamej nenkineltokaj ika uelis nemechpajtis? Yejuamej okinankijlijkej: —Kemaj, toTEKO.</verse>
				<verse number="29">Kemaj Jesús okinmatokilij imixtololojuan niman okinmijlij: —Ijki ma nochiua ken nemejuamej nenkineltokaj.</verse>
				<verse number="30">Niman on imixtololojuan opajtikej. Niman Jesús ijkin sanoyej okintlachikauilij: —Xchiuakan para maka yakaj kimatis akinon omechpajtij.</verse>
				<verse number="31">Pero sanken* ouajkiskej, nimantsin okitetlajtlajtouilijkej nochiuiyan on tlen Jesús okichiu.</verse>
				<verse number="32">Ijkuak yejuamej uajkistiayaj ipan on kajli, sekimej tlakamej okuajuikilijkej Jesús sen tlakatl nontsin yejuan kipiyaya sen xkuajli espíritu.</verse>
				<verse number="33">Ijkuak Jesús okixtij on xkuajli espíritu, on nontsin opeu tlajtlajtoua. Niman on tlakamej okintlatlachaltij. Niman kijtouayaj: —Ipan in país de Israel xkaman tikitayaj tlajtlamach* kenin.</verse>
				<verse number="34">Pero on fariseos* kijtouayaj: —Yejua in tlakatl kitekixtilia on xkuajkualtin espíritus, pampa on poder kiselia sano itech intlayekankau on xkuajkualtin espíritus.</verse>
				<verse number="35">Jesús panotiaya nochiuiyan ipan on kalpanmej niman kalpanmej pipitikej. Niman nochiuiyan temachtijtiaya ipan insinagogas* on hebreos* kampa kiteijlijtiaya on kuajli tlajtojli kenijki Dios tlamandaroua. Jesús kipajtijtiaya nochi kech kokolistli* niman kualolistli.</verse>
				<verse number="36">Ijkuak Jesús okintak on tojlamej, sanoyej okimiknelij*, pampa yejuamej najmanayaj niman xkipiyayaj yolchikaualistli. Yejuamej nemiyaj ken on borreguitos yejuan xkipiyaj intlajpixkau.</verse>
				<verse number="37">Kemaj okinmijlij inomachtijkauan*: —Ika tlen melauak tikitaj ika sanoyej miyek tlatoktli yejuan yochikau, pero xmiyekej nemij tekitkej para kipixkaskej.</verse>
				<verse number="38">Yejua ika tej, xtlajtlanilikan iTEKO on tlatoktli más ma kinuajtitlani on pixkakej para ma pixkakij.</verse>
			</chapter>
			<chapter number="10">
				<verse number="1">Kemaj Jesús okinsentlalij on majtlaktli uan ome inomachtijkauan*, niman okinmakak poder para ma kitekixtilikan on xkuajkualtin espíritus niman para kipajtiskej nochi kech kokolistli* niman kualolistli.</verse>
				<verse number="2">Ijkin intoka katkaj on majtlaktli uan ome apóstoles*: achtopa Simón, yejuan no itoka Pedro, niman Andrés on ikniu, Santiago niman Juan on iknijtin yejuan ikoneuan Zebedeo,</verse>
				<verse number="3">Felipe, Bartolomé, Tomás, Mateo on yejuan tlacobrarojketl katka ikan impuestos, Santiago yejuan ikoneu Alfeo, Lebeo, yejuan no itoka Tadeo,</verse>
				<verse number="4">Simón, on yejuan teuan tlapouajli katka intech on cananistas, niman Judas Iscariote, yejuan más sakin* okitemaktilij Jesús.</verse>
				<verse number="5">Jesús okintitlan on majtlaktli uan ome apóstoles*, niman ijkin okinnajnauatij: —Maka nenyaskej kampa chantij on yejuan xhebreos*, nion ipan on kalpanmej de Samaria.</verse>
				<verse number="6">Yej xuiyan ne kampa on hebreos* chantij. Yejuamej nemij ken iborreguitos Dios yejuan polijtokej.</verse>
				<verse number="7">Xuiyan niman ijkin xkinmijlikan: “Ye uajlau on tonajli ijkuak Dios tlamandaros nikan tlaltikpak ken tlamandaroua ne iluikak.”</verse>
				<verse number="8">Xkimpajtikan on yejuan kokoxkej niman on yejuan kipiyaj on kokolistli itoka lepra. Xkinyolitikan on mikatsitsimej. Xkintekixtilikan on xkuajkualtin espíritus. Nemejuamej xikan tomin nenkiseliaj yejua in poder, yejua ika xtekitiltikan niman maka xtecobrarokan.</verse>
				<verse number="9">’Maka xkitkikan tomin.</verse>
				<verse number="10">Maka xkitkikan nemotlakual para nenkuaskej ipan nemojui. Maka xkitkikan ome par nemotlaken, nion maka xkitkikan nemokakuan. Nion maka xkitkikan nemotopil*. Nochi in tlajtlamach* maka xkitkikan, pampa sen tekitketl kitocaroua kimakaskej itlaxtlauil.</verse>
				<verse number="11">’Ijkuak nemejuamej nemajsiskej ipan sen ueyikalpan noso ipan sen kalpan, ompa xtejtemokan yakaj kuajli tlakatl yejuan nenueliskej itech nenkitlaliskej nemoyojlo, niman ichan xmokauakan hasta ijkuak okse kalpan nenyaskej.</verse>
				<verse number="12">Ijkuak nenkalakiskej ipan sen kajli, ijkin xtetlajpalokan: “Xpiyakan yolseuilistli.”</verse>
				<verse number="13">Tla on tlakamej yejuan chantij ipan on kajli kuajli mechseliaj, Dios kintiochiuas ikan yolseuilistli. Pero tla yejuamej xkuajli mechseliaj, Dios xkiminmakas yolseuilistli.</verse>
				<verse number="14">Niman tla on yejuan chanejkej ipan on kajli noso ipan on kalpan xmechseliaj nion xkinekij mechkakiskej, tla ijkon xkisakan niman xtsejtselokan nemokxi de on tlalteutli.</verse>
				<verse number="15">Ika tlen melauak nemechijlia ika ipan on tonajli ijkuak Dios teyolkuitis on chanejkej ipan on kalpan, más temojtij kiseliskej tlajtlakolmakalistli xken on tlakamej yejuan chantiyaj ne Sodoma niman Gomorra.</verse>
				<verse number="16">’¡Xkakikan! Nejua nemechtitlani intsajlan on xkuajkualtin tlakamej ken itlaj borreguitos yejuan kistinemij intsajlan on lobos. Yejua ika kuajli xmocuidarokan sano nemejuamej ken on kouamej* niman xyolyemankej* ken on palomas.</verse>
				<verse number="17">Xmocuidarokan sano nemejuamej, pampa on tlakamej mechtemakaskej intech on tekiuajkej, niman no mechuijuitekiskej ipan insinagogas*.</verse>
				<verse number="18">Mechuikaskej imixpan gobernadores niman reyes san pampa nennechneltokaj. Ijkuak ijkon nemopan nochiuas, xtenojnotsakan de nejua imixpan niman imixpan on yejuan xhebreos*.</verse>
				<verse number="19">Niman ijkuak mechtemaktiliskej intech on tekiuajkej, maka sa xkomatstiakan tlinon nenkijtoskej noso kenijki nenkijtoskej, pampa ijkuak ajsis on hora para nentlajtoskej, Dios mechmakas tlinon nenkijtoskej.</verse>
				<verse number="20">On tlajtoltin yejuan nenkijtoskej xnemotech kisas, yej on iEspíritu nemoTajtsin yejua mechmakas on tlajtoltin.</verse>
				<verse number="21">’On tlakamej sano iminikniuan kintemakaskej ma kinmitikan, niman on tatajtin no kintemakaskej inkoneuan, niman on tekoneuan kintlauelixnamikiskej intajuan niman kintemakaskej ma kinmiktikan. Ijkon kinchiuiliskej pampa yejuamej nechneltokaj.</verse>
				<verse number="22">Nochi tlakatl mechtlauelitas san pampa nennechneltokaj. Pero yejuan melajkanemis ikan itlaneltok hasta ijkuak nochi yopanok, Dios yejua kimakixtis.</verse>
				<verse number="23">Ijkuak mechtlauelitaskej niman tlajtlamach* ika mechtlajyouiltiskej ipan sen kalpan, xuiyan ipan okse kalpan. Tej, ika tlen melauak nemechijlia ika nejua yejuan oninochiu Tlakatl niuajlas ijkuak nemejuamej xe tlami nenyauij ipan nochi inkalpanuan on hebreos*.</verse>
				<verse number="24">’Xakaj nomachtijketl más ueyixtikaj xken on itemachtijkau, nion yakaj tekitketl más ueyixtikaj xken on iteko.</verse>
				<verse number="25">On nomachtijketl ika onkaj no ijki kijyouis on tlajtlamach* yejuan kijyouiya on itemachtijkau, niman on tekitketl no ken yejua on iteko. Tla nejua nechtokayotiaj nidiablo*, tla ijkon, nemejuamej más mechtokayotiskej tlajtlamach* tlen xkuajli.</verse>
				<verse number="26">’Maka xkinmakajsikan on tlakamej. Tej, nochi on temachtijli yejuan iyantikaj panesis, niman nochi on temachtijli yejuan ichtaka* onkaj machiyas.</verse>
				<verse number="27">Tlinon nejua nemechijlia kampa xakaj nemi, nemejuamej xtemachistikan ne kampa tojlan. Niman tlinon nejua nemechichtakaijlia, nochi tlakatl xpanextilikan.</verse>
				<verse number="28">Maka xkinmakajsikan on yejuan uelis kimiktis nemotlalnakayo pero xuelis kimiktis nemoalma. Yej xmakajsikan Dios yejuan uelis kixoxotonis nemotlalnakayo niman kauas nemoalma ne miktlan kampa tetlajyouiltiloyan.</verse>
				<verse number="29">’¿Tlen xvalerouaj san se tomin omemej tototsitsimej? Pero nion semej on tototsitsimej ueli uetsi tla on toTajtsin xkauilia.</verse>
				<verse number="30">Tej, hasta on tsontli ipan nemotsontekon nochi onkaj tlapouajli cada se.</verse>
				<verse number="31">Yejua ika tej, maka xmomojtikan. Nemejuamej más nenvalerouaj xken miyekej tototsitsimej.</verse>
				<verse number="32">’Nochimej on yejuan imixpan on tlakamej kijtoskej ika nechseliaj niman nechneltokaj ken intemakixtijkau, nejua no nikijtos ixpan noTajtsin iluikak chanej* ika nikinselia.</verse>
				<verse number="33">Pero on yejuan nechnenekiskej* imixpan on tlakamej, nejua no nikinnenekis ixpan noTajtsin iluikak chanej.</verse>
				<verse number="34">’Maka xnemilikan ika nejua onikuajkik yolseuilistli ipan tlaltikpaktli. Nejua tej, xonikuajkik yolseuilistli, yej onikuajkik nouijsokilistli.</verse>
				<verse number="35">Oniuajlaj para noxexeloskej on tlakamej. Nopampa sen telpochtli kipiyas tlauejli iuan itataj, niman sen ichpochtli kipiyas tlauejli iuan inanaj, niman sen siuamontli kipiyas tlauejli iuan imonan.</verse>
				<verse number="36">Ijkon tej, se kipiyas itlauelikniu sano ifamilia.</verse>
				<verse number="37">’On yejuan más kitlajsojtlas* itataj noso inanaj xken nejua, xkitocaroua* nouikas nouan. Niman yejuan más kitlajsojtlas* itelpoch noso ichpoch xken nejua, xkitocaroua nouikas nouan.</verse>
				<verse number="38">Niman on yejuan xkinekis kiselis on tlajyouilistli ipan inemilis niman xkinekis nouan yas, xkitocaroua nouikas nouan.</verse>
				<verse number="39">On yejuan kimanauis inemilis para maka mikis nopampa, kipolos ialma. Pero on yejuan kipolos inemilis san nopampa, yejua kimakixtis ialma.</verse>
				<verse number="40">’On yejuan mechselia, sano ijki ken nejua nechseliskia. Niman yejuan nechselia no kiselia on yejuan onechajtitlan.</verse>
				<verse number="41">Yejuan kiselia sen tiotlajtojketl pampa on tiotlajtojketl kichiua itekiu Dios, sano ijki kiselis itlaxtlauil ken kimakaj sen tiotlajtojketl. Niman yejuan kiselia sen kuajli tlakatl pampa yejua kuajli tlakatl, sano ijki kiselis itlaxtlauil ken kimakaj sen kuajli tlakatl.</verse>
				<verse number="42">Niman san akinon yejuan kimakas maski se vaso asesek semej nonomachtijkauan, ika tlen melauak kipiyas itlaxtlauil.</verse>
			</chapter>
			<chapter number="11">
				<verse number="1">Ijkuak Jesús otlan kinnajnauatia on majtlaktli uan ome inomachtijkauan*, onejkuanij ompa, niman oyaj para otemachtito niman otenojnotsato ne ipan ikalpanuan on región de Galilea.</verse>
				<verse number="2">Ijkuak Juan yejuan tsakutikatka okimat tlinon Cristo kichiuaya, yejua okintitlan omemej inomachtijkauan*</verse>
				<verse number="3">para kitlajtoltiskej tla yejua melauak Cristo yejuan ye onkaj para uajlas, noso yej kichaskej okse.</verse>
				<verse number="4">Kemaj Jesús ijkin okinnankilij inomachtijkauan* Juan: —Xuiyan niman xkijlikan Juan on tlen nemejuamej nenkitstokej niman nenkaktokej.</verse>
				<verse number="5">Xtlajtlajtouilikan ika aman tlachaj on yejuan ciegos, niman ika on yejuan uilatsitsintin kistinemij, niman on yejuan kipiyayaj lepra* pajtij, niman on yejuan nakastsatsamej tlakakij, niman on yejuan mikatsitsimej yoliuij* niman noketsteuaj ipan intlalkon. Niman no xtlajtlajtouilikan ika on yejuan mayankej kakij on kuajli tlajtojli yejuan kiteijlia ken Dios temakixtia.</verse>
				<verse number="6">Dios kitiochiuas on yejuan xkaman ometlamatis san nopampa.</verse>
				<verse number="7">Chika inomachtijkauan* Juan oyajkej, Jesús opeu kinnojnotsa on tlakamej itechkopa Juan, niman okinmijlij: —¿Akinon onenkitatoj ne xalpatlajkan? ¿Onenkitatoj sen tlakatl yejuan nolinia itlaneltok ken sen ouatl nolinijtikaj ika ajakatl?</verse>
				<verse number="8">¿Akinon tej, onenkitatoj? ¿Onenkitatoj sen tlakatl yejuan tlakenpetlani? Nemejuamej nenkimatstokej ika on yejuan sanoyej tlakempepetlakaj nemij ne inchan on reyes.</verse>
				<verse number="9">Tla ijkon, ¿akinon onenkitatoj? ¿Onenkitatoj sen tiotlajtojketl? Kemaj on melauak, niman yejua más ueyixtikaj xken sen tiotlajtojketl.</verse>
				<verse number="10">Juan, yejua tenojnotsketl yejuan itechkopa in Yektlajkuilojli ijkin kijtoua: Noachtojtenojnotskau niktitlanis moyakapan para yejua mitsyektlalilis moojui para tias ipan.</verse>
				<verse number="11">Ika tlen melauak nemechijlia ika intsajlan nochimej on tlakamej xkaman yakaj otlakat yejuan más ueyixtikaj xken Juan on tlakuatekijketl. Pero in no melauak ika on yejuan kinokauilia ma kimandaro Dios, más ueyixtikaj xken Juan.</verse>
				<verse number="12">Desde ijkuak Juan on tlakuatekijketl opeu temachtia niman opeu tlakuatekiya hasta aman, xkuajkualtin tlakamej kichiuaj kanika para Dios yejuan iluikak chanej* maka ma tlamandaro nikan tlaltikpak. Pero yejua ueli kinmandaroua on yejuan itech noyolchikauaj.</verse>
				<verse number="13">Nochi on tlanauatiltin de Moisés niman on tiotlajtojkej okitemachtijkej kenijki Dios tlamandaroua hasta kaman ouajlaj Juan on tlakuatekijketl.</verse>
				<verse number="14">Niman tla nemejuamej nenkinekij nenkineltokaskej intemachtil, Juan sa no yejua on tiotlajtojketl Elías yejuan okijtoka ika uajlas.</verse>
				<verse number="15">Tla nemejuamej nenkipiyaj nemotlamachilis, xkajsikamatikan on tlen onikijtoj.</verse>
				<verse number="16">’¿Tlinon inuan uelis nikimixtlalos on tlakamej yejuan nemij ipan in tonaltin? Yejuamej ijkomej ken on telpokamej yejuan notlaliaj ne ipan plaza, niman ijkin kintsajtsiliaj on intlajsojkaikniuan*:</verse>
				<verse number="17">“Otemechtlapichilijkej ikan akatlapitsajli ken kintlapichiliaj kampa nonamiktiua, pero nemejuamej xonemijtotijkej. Otemechkuikatlalijkej ikan kuikatl teajman ken nokuikatiaj ijkuak yakaj miki niman xonenchokakkej.”</verse>
				<verse number="18">Pampa ijkuak Juan ouajlaj, nosauaya niman xitlaj* koniya, niman yejuamej okijtojkej ika yejua okipix sen xkuajli espíritu.</verse>
				<verse number="19">Kemaj oniuajlaj, nejua yejuan oninochiu Tlakatl. Ijkuak nejua yejuan nitlakuani niman natlini oniuajlaj, yejuamej okijtojkej ika melauak nitlakuatetl*, niman ika nitlaonini, okijtojkej sen nitlauanketl. Niman no okijtojkej ika iminuan ninouika on tlajtlakolejkej niman on yejuan tlacobrarojkej ika on impuestos. Pero on tlamatkilistli de Dios ueli kajskikamati ika on tlen okichiu.</verse>
				<verse number="20">Kemaj Jesús opeu kinmajua on chanejkej ipan on kalpanmej kampa más okichiu imilagros, pampa on tlakamej xkajkauayaj ika kichiuayaj on tlen xkuajli.</verse>
				<verse number="21">Okinmijlij: —¡Lástima para on yejuan chantij ipan on kalpan Corazín niman ipan on kalpan Betsaida! Xkuajli yes para yejuamej pampa Dios sanoyej kincastigaros. Ijkin kinchiuilis pampa okitakej miyek milagros, pero xokajkajkej ika okichijkej on tlen xkuajli. Tla on chanejkej ipan on uejueyikalpanmej Tiro niman Sidón kitaskiaj on milagros* yejuan okitakej Corazín niman Betsaida, yejuamej kauaskiaj ika kichiuaskiaj on tlen xkuajli. Niman yejuamej kitlaliskiaj tlakentli* tlachijchijtli ikan ichtli niman kinotemiliskiaj tlikonextli ipan intsontekon, para kiteititiskiaj ika yokajkajkej kichiuaj on tlen xkuajli.</verse>
				<verse number="22">Niman nemechijlia ika ipan on tonajli ijkuak Dios tetlaxtlauilis, yejuamej más ueyi castigo kiseliskej xken on tlakamej yejuan ochantikej ne Tiro niman Sidón.</verse>
				<verse number="23">Niman yejuan chanejkej ipan on inkalpan Capernaúm sanoyej noueyimatij ipampa on ueyilistli yejuan kipiya inkalpan. Pero inueyimatilis kintlajkalis miktlan, pampa tla ne ipan on ueyikalpan Sodoma nochiuaskiaj on milagros* yejuan onochijkej ipan, maniskia on ueyikalpan sanken* onkaj.</verse>
				<verse number="24">Niman nemechijlia ika ipan on tonajli ijkuak Dios teyolkuitis, yejuamej on yejuan chantij ne Capernaúm más ueyi castigo kiseliskej xken on tlakamej yejuan ochantikej Sodoma.</verse>
				<verse number="25">Ipan on tonajli Jesús okichiu oración. Ijkin okijtoj: —Nimitsyekteneua noTajtsin, tejua yejuan iTEKO on iluikak niman in tlaltikpaktli. Nimitsyekteneua pampa nochi in tlajtlamach* xotikinmachistij on tlajmatkej niman on tlakajsikamatkej, pero otikinmachistij on yejuan ken kokonej.</verse>
				<verse number="26">Melauak noTajtsin, otikchiu ijkon ken tejua otiknek.</verse>
				<verse number="27">’NoTajtsin, yonechmakak nochi tekiuajyotl ipan nochi tlajtlamach*. Xakaj nechixmati, nejua yejuan niiKoneu, yej san yejua on noTajtsin. Niman xakaj kixmati noTajtsin, yej san nejua yejuan niiKoneu niman on yejuan nikintlapejpenia para nikchiua no ma kixmatikan.</verse>
				<verse number="28">’Xuajlakan notech nemochimej yejuan sanoyej nemotenmatij niman yonensiaukej ika on miyek leyes yejuan mechnauatiaj, niman nemechseuis.</verse>
				<verse number="29">Xmokauilikan ma nemechpaleui niman xmokauilikan ma nemechmachti, pampa nejua niyolsejki niman niyolyemanki*, niman notech nenkiseliskej neseuilistli para nemoalma.</verse>
				<verse number="30">On tlen nemechmachtia xouijtikaj nenueliskej nenkichiuaskej, niman on tlen nemechnauatia xouijtikaj para nenkitlakamatiskej.</verse>
			</chapter>
			<chapter number="12">
				<verse number="1">Ipan se tonajli ijkuak sábado, Jesús nejnentiaya ne kampaka tlatokyoj ikan trigo. Inomachtijkauan ye apismikiyaj niman opeu kimaxikopinaj on trigo para kikuayaj on iteyo.</verse>
				<verse number="2">Ijkuak on fariseos* ijkon okitakej, okijlijkej Jesús: —Xkita, monomachtijkauan tekitij, niman totlanauatil xtechkauilia para titekitiskej ipan on tonajli sábado.</verse>
				<verse number="3">Pero yejua okinmijlij: —¿Nemejuamej xkaman nenkimomachtiaj on tlen okichijka David ijkuak yejua niman icompañeros oapismikkej?</verse>
				<verse number="4">Yejua okalak ipan itabernáculo Dios niman iuan icompañeros okikuaj on pan yejuan okiuentlalilijkaj Dios, maski on itlanauatil Moisés san kinkauiliaya on tiopixkej kikuayaj on pan.</verse>
				<verse number="5">¿Noso ka yej xkaman nenkimomachtiaj on itlanauatil Moisés, ika on tiopixkej ipan ueyitiopan xnoseuiyaj ipan on tonaltin sábado, niman ika yejuamej xkipiyaj tlajtlakojli ijkuak ijkin kichiuaj?</verse>
				<verse number="6">Tej, nemechijlia ika nikan nemi on yejuan más ueyixtikaj xken on ueyitiopan.</verse>
				<verse number="7">On Yektlajkuilojli kijtoua: “Nejua nikneki teiknelilistli*, niman xejua on uentli de yolkej.” Tla nenkajsikamatiskiaj tlinon kijtosneki in Yektlajkuilojli, xnenkintlajtlakolmakaskiaj on tlakamej yejuan xitlaj* kipiyaj tlajtlakojli.</verse>
				<verse number="8">Tej, nejua yejuan oninochiu Tlakatl nikpiya tekiuayotl para nikijtos tlinon kuajli para se kichiuas ipan on tonajli sábado.</verse>
				<verse number="9">Kemaj Jesús onejkuanij ompa, niman okalakito ipan on insinagogas* on hebreos*.</verse>
				<verse number="10">Ompa nemiya sen tlakatl yejuan kipiyaya se ima uaki. No nemiyaj keskimej tlakamej yejuan kinekiyaj kinextiliskej tlinon ika kiteixpanuiskej Jesús. Yejua ika okitlajtoltijkej: —¿Totlanauatil techkauilia para tikpajtiskej sen kokoxki ipan on tonajli sábado?</verse>
				<verse number="11">Jesús okinnankilij: —¿Tla semej nemejuamej kipiya sen iborreguito niman on borreguito onuetsi ijtik sen pozo ipan on tonajli sábado, xau para konkixtia?</verse>
				<verse number="12">Tej, sen tlakatl más ueyi kijtosneki xken on borreguito. Ijkon, tej, totlanautil techkauilia tikchiuaskej on tlen kuajli ipan on tonajli sábado.</verse>
				<verse number="13">Kemaj, Jesús okijlij on tlakatl yejuan kipiyaya sen ima uaki: —Xmelaua moma. Niman ijkuak okimelau, opajtik on ima, niman kuajli onokau ken on okse ima.</verse>
				<verse number="14">Kemaj okiskej on fariseos* ipan intiopan on hebreos*, niman opejkej notlajtoltiaj kenijki ueliskej kimiktiskej Jesús.</verse>
				<verse number="15">Jesús okimat on tlinon kinekij kichiuaskej niman yejua ika onejkuanij. Miyek tlakatl oyaj iuan, niman yejua kimpajtiaya nochimej on kokoxkej.</verse>
				<verse number="16">Yejua kinnauatiaya para maka kiteijliskej akin yejua.</verse>
				<verse number="17">Yejua in onochiu para onocumpliroj on tlen okiteijlijka on tiotlajtojketl Isaías, ijkuak okijtoj:</verse>
				<verse number="18">“In yejua notekipanojkau yejuan oniktlapejpenij”, kijtoua Dios. “Yejua niktlajsojtla* niman itech ninoyolpaktia. Ipan niktlalia noEspíritu para kimijlis on yejuan xhebreos* ika cada se ipan on naciones niktlaxtlauilis ken kitocaroua on tlen kichiua.</verse>
				<verse number="19">Xteuan nokamatlanis, nion xteuan notsajtsilis. Niman no xakaj kakis sa tsajtsi ijkuak temachtia ipan calles.</verse>
				<verse number="20">Yejua xkitlajkali on yejuan xkojtik, xijki ken sen tlakatl kitlajkali sen akatl yejuan xkuajli. Yejua xkiseuis itlauil ialma on yejuan xueyi tlauijli kipiya ipan ialma, xken sen tlakatl kiseuiya on mecha yejuan sa popokatikaj. Yejua kimpaleuis hasta kaman tetlanis nochi on tlen kuajli.</verse>
				<verse number="21">Niman on yejuan xhebreos* ipan on naciones kineltokaskej ika yejua kinmakixtis.”</verse>
				<verse number="22">Kemaj okuikilijkej Jesús sen tlakatl ciego niman nontsin yejuan kipiya sen xkuajli espíritu. Jesús okipajtij. Ijkon, tej, on tlakatl ouel otlachix niman ouel otlajtoj.</verse>
				<verse number="23">Nochi tlakatl okitlatlachaltij, niman okijtojkej: —¿Manin in yejua teuejkakoneu* itech David yejuan Dios okitlapejpenij para techmandaros?</verse>
				<verse number="24">Pero ijkuak on fariseos* ijkon okakkej, okijtojkej: —Yejua in tlakatl kintekixtilia on xkuajkualtin espíritus san ikan ipoder on diablo*, on yejuan inueyitlayekankau.</verse>
				<verse number="25">Jesús kimatstikatka tlinon yejuamej kinemilijtikatkaj, niman okinmijlij: —Tla sen país notlajkoxeloua, xoxotoni. Niman nochi ueyikalpan noso chanyotl* yejuan noxexelouaj ikan tlauejli, xkaman uejkaui san sekan nemij.</verse>
				<verse number="26">Satanás kinmandaroua on xkuajkualtin espíritus. Niman tla sano yejua kintekixtilia on xkuajkualtin espíritus, ¿kenijki tej, uelis san sekan nemiskej?</verse>
				<verse number="27">Tla nejua niktekixtilia on xkuajkualtin espíritus ikan ipoder on diablo* ken nennechteneuiliaj, tla ijkon, ¿akinon kinmaka poder para kitekixtiliaj on yejuan nopouaj nemotech? Sano yejuamej tej, kijtoskej tla melauak noso ka on tlen onennechijlijkej.</verse>
				<verse number="28">Pero nejua nikintekixtilia on xkuajkualtin espíritus ikan iEspíritu Dios, niman in kijtosneki ika Dios youajlaj para mechmandaros.</verse>
				<verse number="29">’¿Kenijki tej, uelis yakaj kalakis ichan se tlakatl yejuan sanoyej* kojtik niman kuilis on tlen kipiya, tla xachtopa kisaloua? San ijkon tej, uelis kixtilis on tlen yejua kipiya.</verse>
				<verse number="30">’On yejuan xnouan nopoua, kejekoua kiteltlalis notekiu. Niman on yejuan xnouan pixka, kichajchayaua on tlakilyotl.</verse>
				<verse number="31">Yejua ika, nemechijlia ika Dios uelis kintlapojpoluilis on tlakamej nochi intlajtlakoluan niman nochi tlauijuikaltilistli. Pero tla yej kuijuikaltiskej on Espíritu Santo, yejua xkaman kintlapojpoluis.</verse>
				<verse number="32">Niman san akinon yejuan nechteneuilis se tlajtojli yejuan xkuajli nejua yejuan oninochiu Tlakatl, Dios uelis kitlapojpoluilis, pero on yejuan kiteneuilis tlen xkuajli on Espíritu Santo, Dios xkitlapojpoluis ipan in nemilistli nion ipan okse nemilistli yejuan uajlau.</verse>
				<verse number="33">’Tla on kojtlakijlotl yejua kuajli, kitlakitia kuajli itlakijlo. Niman tla on kojtlakijlotl yejua xkuajli, xkuajli tlaki itlakijlo. Yejua ika tej, on kojtlakijlotl nenkixmatiskej tla kuajli noso xkuajli ika on itlakijlo.</verse>
				<verse number="34">¡Nemejuamej ken tekoneuan intech kouamej! Xnenueliskej nenkijtoskej on tlajtlamach* tlen kuajli ijkuak nemejuamej xnenkuajkualtin. Tej, on tlen kisa ipan tekamak ualeua ne ipan teyojlo kampa yejua ika tlatentok.</verse>
				<verse number="35">On yejuan kuajli tlakatl kijtoua tlajtlamach* tlen kuajli pampa ipan iyojlo kipiya on tlen kuajli. Niman on yejuan xkuajli tlakatl kijtoua tlajtlamach* tlen xkuajli pampa ipan iyojlo xkipiya on tlen kuajli.</verse>
				<verse number="36">Niman nejua nemechijlia ika ipan on tonajli ijkuak Dios kinyolkuitis on tlakamej, nochimej yejuamej kimakaskej cuenta Dios de nochi on tlajtoltin yejuan xkuajli kiteijtouiliaj.</verse>
				<verse number="37">Ijkon tej, ikan nemotlajtol yejuan kuajli xmechtlajtlakolmakaskej, pero ikan nemotlajtol yejuan xkuajli mechtlajtlakolmakaskej.</verse>
				<verse number="38">Kemaj semej fariseos* niman on yejuan temachtijkej ikan itlanauatil Moisés okijlijkej Jesús: —Temachtijketl, tiknekij tikitaskej xchiua sen milagro.</verse>
				<verse number="39">Jesús okinmijlij: —On xkuajkualtin tlakamej, yejuan ixkoyejyeuaj Dios ken sen siuatl ixkoyejyeua iueuentsin, kinekij kitaskej sen milagro. Pero xnikintitis okse más, yej san on tlen okichiu on tiotlajtojketl Jonás.</verse>
				<verse number="40">Ijkon ken Jonás onen yeyi tonajli niman yeyi yeuajli ijtik on ueyi michin, no ijki nejua yejuan oninochiu Tlakatl yeyi tonajli niman yeyi yeuajli ninemis ijtik on tlajli.</verse>
				<verse number="41">On yejuan ochantijkej ne ipan on ueyikalpan Nínive okakkej Jonás yejuan okinmijlij itemachtil Dios. Niman ijkuak okakkej, yejuamej okajkajkej ika kichiuaj on tlen xkuajli. Tej, nemechijlia ika nikan nemi on yejuan más ueyixtikaj xken Jonás, niman on tlakamej yejuan aman nemij xkajkauaj ika kichiuaj on tlen xkuajli. Yejua ika, ijkuak on yejuan aman nemij notelketsaskej ixpan Dios ipan on tonajli ijkuak yejua kintlaxtlauilis nochimej, on yejuan ochantikej ne Nínive noketsteuaskej niman kintlajtlakolmakaskej in tlakamej.</verse>
				<verse number="42">No ijki, on siuatl reina yejuan tlamandaroua ipan sen país neka Sur, noketsteuas ipan on tonajli ijkuak Dios kintlaxtlauilis nochimej, niman kintlajtlakolmakas in tlakamej yejuan chantij ipan in tonaltin. Ijkon kichiuas pampa ouajleu sanoyej uejka para okakiko itlamatkilis* Salomón, niman nikan nemi on yejuan más ueyixtikaj xken Salomón.</verse>
				<verse number="43">’Ijkuak sen xkuajli espíritu kisa ijtik sen tlakatl, peua kistinemi kampa tlauaktok. Kitejtemojtinemi kanon noseuis. Niman ijkuak xueli kinextia, ijkin kinemilia:</verse>
				<verse number="44">“Oksejpa nias ne itech on tlakatl kampa onikis.” Ijkuak yejko, kinextia on tlakatl ken sen kajli yejuan xakaj kitekitiltia, tlachpankan ijtik, niman kuajli tlaojonkaj.</verse>
				<verse number="45">Kemaj yau kominana okse chikomemej más xkuajkualtin espíritus xken yejua, niman nochimej kalakij para chantij ijtik on tlakatl. Ijkuakon on tlakatl más sanoyej xkuajli nokaua xken ijkuak san se on xkuajli espíritu kipiyaya. No ijki impan nochiuas in xkuajkualtin tlakamej yejuan chantij ipan in tonaltin.</verse>
				<verse number="46">Chika Jesús kinnojnotstikatka on tlakamej, oajsikej inanaj niman ikniuan. Onokajkej ipan ojtli, niman kinekiyaj iuan tlajtoskej.</verse>
				<verse number="47">Yakaj okijlij Jesús: —Monanaj niman mokniuan nemij ipan ojtli, niman mitsnotsasnekij.</verse>
				<verse number="48">Pero yejua okinankilij niman okijlij on yejuan okimachistij: —¿Akinon on nonanaj, niman akinomej on nokniuan?</verse>
				<verse number="49">Kemaj okominmajpiluij on inomachtijkauan*, niman okijtoj: —In yejuamej nonanaj niman nokniuan,</verse>
				<verse number="50">pampa san akinon yejuan kichiua on tlen kineki noTatsin iluikak chanej, on yejua nokniu noso yejua nonanaj.</verse>
			</chapter>
			<chapter number="13">
				<verse number="1">Sano ipan on tonajli, Jesús okis ne ipan on kajli niman onotlalij ne itenko on mar.</verse>
				<verse number="2">Ika sanoyej* miyek tlakatl onosentlalij ne kampa yejua nemiya, Jesús otlejkok ipan sen barco niman onotlalij, niman nochi tlakatl onokau itenko on mar.</verse>
				<verse number="3">Niman opeu kinmachtia miyek tlajtlamach* ikan ejemplos. Kinmijliaya: —Sen tlaxinijketl oyaj otlaxinito.</verse>
				<verse number="4">Ijkuak tlaxinijtiaya, seki xinachtli oxinito ipan ojtli, niman on totomej oualajkej niman okuajkej.</verse>
				<verse number="5">Okseki xinachtli oxinito ipan tepetlayoj kampa xmás onkaj tlajli. On xinachtli nimantsin okis, pampa xmás uejkatlan onkatka on tlajli kampa oxin.</verse>
				<verse number="6">Pero ijkuak okis on tonaltsintli, okoseu imilyo on trigo. Niman ika xuejkatlan kipiyaya ineluayo, ouak.</verse>
				<verse number="7">Okseki xinachtli oxinito intsajlan on uitskojtin. On uitskojtin saniman onoskaltijkej niman okixomiktijkej imijlo on trigo.</verse>
				<verse number="8">Pero okseki xinachtli oxin ipan on kuajli tlajli, niman okipix kuajli itlakyo. Seki xinachtli okitlakitij se ciento iteyo, okseki sesenta, niman okseki treinta.</verse>
				<verse number="9">Tla nemejuamej nenkipiyaj nemotlamachilis, xkajsikamatikan on ejemplo.</verse>
				<verse number="10">Kemaj on nomachtijkej* okinisiuijkej Jesús, niman okitlajtoltijkej: —¿Tline* tikinnojnotsa on tlakamej ikan ejemplos?</verse>
				<verse number="11">Yejua okinmijlij: —Nemejuamej Dios yomechkauilij para nenkimatiskej on tlinon iyantikatka* kenijki yejua tlamandaroua. Pero yejuamej in tlakamej xkinkauilia ma kimatikan.</verse>
				<verse number="12">San akinon yejuan kajsikamati itemachtil Dios, Dios kipaleuis para más miyek kajsikamatis. Pero on yejuan xkajsikamati itemachtil Dios, kixtiliskej on tlen achijtsin kajsikamati.</verse>
				<verse number="13">Yejua ika nikinnojnotsa ikan ejemplos, pampa maski kitaj on tlen nikchiua, yejuamej xkinomakaj cuenta, niman maski kakij on tlen nikijtoua, yejuamej xkajsikamatij.</verse>
				<verse number="14">Ijkon tej, kuajli impan nochiua ijkon ken on tiotlajtojketl Isaías okijtoj: Nemejuamej ikan nemonakasuan nenkakiskej, pero xitlaj* nenkajsikamatiskej. Ikan nemixtololojuan nentlachaskej, pero xnenkimatiskej tlinon kijtosneki on tlen nenkitaskej.</verse>
				<verse number="15">Yejua in nochiua, pampa intlamachilis in tlakamej xtekiti. Yejuamej nakastsajtsakutokej niman ixtsajtsakutokej para maka tlachaskej ikan imixtololojuan, nion maka tlakakiskej ikan innakasuan, nion maka itlaj kajsikamatiskej ikan intlamachilis, nion maka nokuepaskej notechika para nejua nikinmakixtis.</verse>
				<verse number="16">’Pero Dios mechtiochiua nemejuamej, pampa nentlachaj ikan nemixtololojuan, niman nenkimatij tlinon kijtosneki on tlen nenkitaj. Niman no nenkajsikamatij on tlen nenkakij nikijtoua.</verse>
				<verse number="17">Ika tlen melauak nemechijlia ika miyekej tiotlajtojkej niman on yejuan kuajkualtin tlakamej sanoyej okinekkej kitaskej yejua in tlen nemejuamej nenkitaj, pero xokitakej. Niman yejuamej sanoyej okinekkej kakiskej in tlen nemejuamej nenkakij, pero xokakkej.</verse>
				<verse number="18">’Xkakikan tej, on tlen kijtosneki iejemplo on tlaxinijketl.</verse>
				<verse number="19">On ojtli yejuan ipan oxinito keski xinachtli kijtosneki inyojlo on tlakamej yejuan kakij itlajtol Dios yejuan kinmijlia ika Dios kineki kinmandaros, niman xkajsikamatij. Yejua ika on Satanás uajlau niman kinkixtilia itlajtol Dios ipan inyojlo.</verse>
				<verse number="20">On tlajli yejuan tepetlayoj kijtosneki inyojlo on tlakamej yejuan kuelkakij itlajtol Dios niman ikan paktli kiseliaj.</verse>
				<verse number="21">Pero in tlakamej xmás kuajli kajsikamatij on tlajtojli. Yejua ika, ijkuak impan uajlau on tlen tepajsoloj niman on tlen tetlajyouiltia ipampa itlajtol Dios, nimantsin kauaj intlaneltok.</verse>
				<verse number="22">On tlajli yejuan uitsyoj kijtosneki inyojlo on tlakamej yejuan kuelkakij itlajtol Dios. Pero pampa sa komatstokej kenijki nopanoltiskej niman sanoyej kinekij kipiyaskej tomin, kelkauaj itlajtol Dios. Ijkon tej, itlajtol Dios xueli kimpaleuiya yejuamej.</verse>
				<verse number="23">Pero on kuajli tlajli kijtosneki inyojlo on tlakamej yejuan kuelkakij niman kajsikamatij itlajtol Dios, niman intech kisa sen kuajli tlakijlotl. Yejuamej sano ijki ken on xinachtli yejuan kitlakitiaj se ciento iteyo, niman oksekimej sesenta, niman oksekimej treinta.</verse>
				<verse number="24">Jesús no okintlalilij in okse ejemplo: —Niman ipan in tlaltikpaktli kampa Dios tlamandaroua sano ijki ken sen tlajli kampa sen tlakatl tlatôka ikan kuajli xinachtli.</verse>
				<verse number="25">Pero ijkuak iteko on tlajli niman itekitkauan kochtikatkaj, okalakito sen itlauelikniu niman okitôkak on xkuajli planta yejuan nesi ken trigo itsajlan on trigo. Niman kemaj onejkuanij.</verse>
				<verse number="26">Ijkuak on trigo onoskaltij niman omiyauatlapan, no ompa ones on xkuajli planta yejuan nesi ken trigo.</verse>
				<verse number="27">Kemaj on tekitkej oualajkej itech on iteko on tlajli, niman okijlijkej: “Señor, tla yejua on xinachtli yejuan otiktôkak ne ipan on motlal kuajli katka, ¿kanon, tej, oualeu on xkuajli planta?”</verse>
				<verse number="28">Niman iteko on tlajli okinmijlij: “Yakaj notlauelikniu okitôkak on xkuajli planta.” Kemaj itekitkauan okitlajtoltijkej: “¿Tikneki para ma tikuiuitlatij on xkuajli planta?”</verse>
				<verse number="29">Niman yejua okinmijlij: “Ka, maka pampa ijkuak nenkuiuitlaskej on xkuajli planta, no uelis teuan nenkuiuitlaskej on trigo.</verse>
				<verse number="30">Más kuajli xkauilikan ma iuan noskalti hasta ma chikaui on trigo. Niman ijkuak yochikau, nikinnauatis on pixkakej achtopa ma kisentlalikan on xkuajli planta niman ma kisalokan ikan manojos para tlatlas. Niman kemaj nikinnauatis ma kisentlalikan on trigo niman ma kitlalikan ipan nokueskon.”</verse>
				<verse number="31">Jesús no okintlalilij in okse ejemplo: —On tlakamej yejuan Dios kinmandaroua ipan in tlaltikpaktli miyekixtiuij sano ijki ken iteyo mostaza ijkuak sen tlakatl yokitôkak ipan itlal nomayeualojtiu.</verse>
				<verse number="32">On melauak ika yejua más pitentsin xinachtli xken nochimej on xinachtin yejuan onokaj. Pero ijkuak noskaltia, nochiua más ueyi xken on okseki plantas ipan on tlatôkyoj. Yejua ueyiya ken itlaj ueyi kojtli*, niman hasta on totomej uajlauij itech niman notepajsoltiaj ipan imatsitsiuan.</verse>
				<verse number="33">No okintlalilij in okse ejemplo: —On tlakamej yejuan Dios kinmandaroua ipan in tlaltikpaktli ijkomej ken on tlaxokolilistli* yejuan sen siuatl kimaneloua ikan yeyi tlatemachitli harina hasta kaman nochi najkokui.</verse>
				<verse number="34">Nochi yejua in Jesús okinmijlij on tlakamej ikan ejemplos niman xitlaj* kinmijliaya tla xikan ejemplo.</verse>
				<verse number="35">Yejua ijkin okichiu san para onocumpliroj on tlen okijtoj on tiotlajtojketl ijkuak ijkin okijtoj: Nitenojnotsas ikan ejemplos, niman nikijtos on tlajtlamach* yejuan ichtaka* onkatka desde ijkuak Dios okichijchiu in tlaltikpaktli.</verse>
				<verse number="36">Kemaj Jesús okintitlan ma uiyan on tolamej niman yejua okalakito ipan on kajli. Kemaj inomachtijkauan* okinisiuijkej, niman okijlijkej: —Kuajli xtechmelajkaijli iejemplo on xkuajli planta yejuan okis itsajlan on trigo.</verse>
				<verse number="37">Kemaj, Jesús okinmijlij: —On yejuan kitôka on kuajli xinachtli, sano nejua yejuan oninochiu Tlakatl,</verse>
				<verse number="38">niman on tlajli kampa kitôka trigo kijtosneki in tlaltikpaktli. On kuajli xinachtli kijtosneki on tlakamej yejuan tekoneuan itech Dios, niman on xkuajli planta kijtosneki on yejuan tekoneuan itech diablo*.</verse>
				<verse number="39">Niman on tetlauelikniu yejuan okitokak on xkuajli planta kijtosneki on diablo*. On tonaltin ijkuak on pixkakej kitekij on trigo kijtosneki on tonaltin ijkuak tlatlalpoliuis, niman on pixkakej yejuan kitekij on trigo kijtosneki on ángeles.</verse>
				<verse number="40">Ijkon ken on xkuajli planta kisentlaliaj niman konxiniaj ipan tlitl para tlatla, no ijki nochiuas ijkuak tlatlalpoliuis.</verse>
				<verse number="41">Nejua yejuan oninochiu Tlakatl nikinuajtitlanis noángeles para kinuajsentlaliskej niman kinkixtiskej intsajlan on tlakamej yejuan nikinmandaroua, nochimej on yejuan kichiuaj para oksekimej ma tlajtlakokan, niman on yejuan kichiuaj on tlen xkuajli.</verse>
				<verse number="42">Niman kominxiniskej ne tliko kampa yejuamej sanoyej chokaskej niman notlantijsiskej.</verse>
				<verse number="43">Ijkuakon, on tlakamej kuajkualtin petlaniskej ken on tonaltsintli ne kampa inTajtsin tlamandaroua. Tla nemejuamej nenkipiyaj nemotlamachilis, xkajsikamatikan in ejemplo.</verse>
				<verse number="44">’Sen tlakatl yejuan kinokauilia Dios ma kimandaro, nesi ken sen tlakatl yejuan okinextij sen tesoro ipan sen tlajli kampa iyantikatka. Ijkuak okinextij on tesoro, oksejpa ompa okiyan. Niman ikan pakilistli oyaj ichan, niman okinamakato nochi tlen kipiya. Kemaj okou on tlajli kampa okinextij on tesoro.</verse>
				<verse number="45">’Sen tlakatl yejuan kineki kalakis kampa Dios tlamandaroua, no ijki ken sen tlakatl yejuan kitejtemojtinemi on perlas yejuan sanoyej kualtsitsimej.</verse>
				<verse number="46">Niman ijkuak kinextia se yejuan sanoyej patioj, yau ichan, niman kinamaka nochi tlen kipiya, niman koua on perla.</verse>
				<verse number="47">’Kampa Dios iluikak chanej* tlamandaroua, no ijki ken sen matlatl yejuan konchapaniaj ipan mar niman kisentlalia miyek sesentlamantikej michimej.</verse>
				<verse number="48">Ijkuak temi on matlatl, on michajsikej kixtiaj ne itenko on mar, niman ompa notlaliaj para kintlapejpeniaj on michimej. Yejuamej kejeuaj ipan chikiutin on yejuan kuajkualtin, niman kinxiniaj on yejuan xkuajkualtin.</verse>
				<verse number="49">Ijkon nochiuas ijkuak tlatlalpoliuis. On ángeles kisaskej para kinxeloskej on yejuan xkuajkualtin tlakamej intech on yejuan kuajkualtin tlakamej.</verse>
				<verse number="50">Niman kominxiniskej yejuan xkuajkualtin tlakamej ne tliko kampa sanoyej chokaskej niman notlantisiskej.</verse>
				<verse number="51">Kemaj Jesús okintlajtoltij: —¿Nochi nenkajsikamatij yejua in? Yejuamej okijtojkej: —Kemaj, toTEKO.</verse>
				<verse number="52">Kemaj okinmijlij: —Ijkuak sen temachtijketl ika on tlanauatijli nomachtia ken Dios tlamandaroua, ueli kitemachtia on yenkuik temachtilistli niman on yejuan xenkuik. Yejua tej, sano ijki ken iteko sen kajli yejuan kimati kenijki kixtia tlajtlamach* yejuan yenkuik niman yejuan xenkuik de on tlen kipiya ipan on bodega.</verse>
				<verse number="53">Ijkuak Jesús otlan kiteijlia in ejemplos, onejkuani ompa.</verse>
				<verse number="54">Ijkuak oajsik Nazaret kampa ikalpan, opeu temachtia ipan insinagogas* on hebreos*. Yejuamej oometlamatkej* niman okualankatlanemilijkej. Yejua ika kijtouayaj: —¿Kanon ouelito in tlakatl on tlamatkilistli*? ¿Kenijki ueli kichiua in milagros?</verse>
				<verse number="55">¿Tline in xejua ikoneu on kojxinki, niman xejua inanaj María? ¿Tlen xejua iminikniu Santiago, José, Simón niman Judas yejuan nikan totsajlan chantij?</verse>
				<verse number="56">¿Niman nochimej ikniuan yejuan siuamej xno nikan totsajlan chantij? Yejua ika, ¿kanon ouelito ika kichiua nochi in tlajtlamach*?</verse>
				<verse number="57">Niman yejuamej okualankej itechkopa Jesús. Pero yejua okinmijlij: —Sen tiotlajtojketl nochiuiyan kitlakaitaj, pero ipan ikalpan niman itsajlan ifamilia xkitlakaitaj.</verse>
				<verse number="58">Niman ompa xokichiu miyek milagros, pampa yejuamej xkineltokayaj.</verse>
			</chapter>
			<chapter number="14">
				<verse number="1">Ipan on tonaltin, Herodes, on gobernador ne Galilea, okak on uejueyi milagros yejuan kichiuaya Jesús.</verse>
				<verse number="2">Niman yejua okinmijlij itekitkauan yejuan kipaleuiyayaj: —On yejua Juan yejuan tlakuatekijketl. Yejua yonoyolitij* niman yonoketsteu intsajlan on mikatsitsimej. Yejua ika yejua ueli kichiua on milagros.</verse>
				<verse number="3">Herodes ijkon okijtoj, pampa yejua otlanauatijka ma kajsikan Juan, niman ma kisalokan ikan teposcadenas niman ma kitsakuakan pampa kinekiya kipaktis Herodías isiuau. In Herodías isiuau katka Felipe on ikniu Herodes.</verse>
				<verse number="4">Juan kijliaya Herodes: —Itlanauatil Dios xmitskauilia tikpiyas isiuau mokniu ken mosiuau.</verse>
				<verse number="5">Herodes kinekiya kimiktis Juan, pero kinmakajsiya on tlakamej, pampa nochimej kineltokayaj ika Juan sen tiotlajtojketl.</verse>
				<verse number="6">Pero ijkuak okichijkej iluitl ipan iluiu Herodes, imixpan on itenotskauan onijtotij ichpoch Herodías. Niman Herodes sanoyej* okuelitak ken onijtotij on ichpochtli.</verse>
				<verse number="7">Yejua ika okiprometerouilij niman onokalaktij ikan itlajtol para kimakas san tlinon yejua kitlajtlanis.</verse>
				<verse number="8">Kemaj yejua ikan itlanauatil inanaj okijlij Herodes: —Nikan ipan sen plato xnechmaka itsontekon Juan on tlakuatekijketl.</verse>
				<verse number="9">Ijkuakon, on rey Herodes onajman, pero pampa yonokalaktijka ikan itlajtol inmixpan on itenotskauan yejuan iuan tlakuayaj, on rey otlanauatij para ma kimakakan.</verse>
				<verse number="10">Okintitlan on isoldados ma kikechtsontekitij Juan ne kampa tsakutikaj.</verse>
				<verse number="11">Kemaj okuajkikej itsontekon ipan sen plato, niman okimakakej on ichpochtli. Kemaj yejua okiktik niman okimaktilij inanaj.</verse>
				<verse number="12">Kemaj oualajkej on yejuan inomachtijkauan* Juan, niman okitkikej on itlalnakayo niman okauatoj ipan tlalkontli. Kemaj oyajkej okimachistitoj Jesús on tlinon onochiu.</verse>
				<verse number="13">Ijkuak Jesús ijkon okimat, onejkuanij ompa niman oyaj iselti ipan barco kampaka xakaj nemi. Pero ijkuak on tlakamej okimatkej ika Jesús ye yau, yejuamej okiskej ipan on kalpanmej, niman onejnentiajkej okuitlapanuijkej.</verse>
				<verse number="14">Ijkuak Jesús okis ipan on barco, okitak ika miyek tlakatl ompa kichixtikatka. Yejua okimiknelij* niman okimpajtij on kokoxkej yejuan kinuikayaj.</verse>
				<verse number="15">Ijkuak ye tiotlak katka, on inomachtijkauan* Jesús oualajkej itech, niman okijlijkej: —Aman ye tiotlak, niman nikan xakaj chanti. Xkintitlani on tlakamej para ma uiyan ipan on kalpantsitsimej niman ma kouakan tlen kikuaskej.</verse>
				<verse number="16">Jesús okinmijlij: —Ka, xkipiyaj tline* yaskej. Yej nemejuamej xkinmakakan tlinon kikuaskej.</verse>
				<verse number="17">Yejuamej okijlijkej: —Pero san tikpiyaj makuijli pan niman ome michin.</verse>
				<verse number="18">Jesús okinmijlij: —Xnechajkuilikan nikan.</verse>
				<verse number="19">Kemaj otlanauatij para on tlakamej ma notlajtlalikan ipan on sakayoj. Kemaj, ijkuak okontilan on makuijli pan niman on ome michin, oajkotlachix iluikak niman okimakak tlaxtlauijli Dios niman ijkon okitiochiu on tlakuajli. Niman kemaj okitlatlapan on pan niman okinmakak on inomachtijkauan* para ma kinxexelouilikan on tlakamej.</verse>
				<verse number="20">Nochimej otlakuajkej niman kuajli oixuikej. Kemaj on nomachtijkej* ika on tlatlajkotsitsin tlen onokau okitemiltijkej majtlaktli uan ome chikiutin.</verse>
				<verse number="21">On yejuan otlakuajkej kanaj makuijli mil tlakamej katkaj, pero xtejuamej okimpokej on siuamej nion on kokonej yejuan no otlakuajkej.</verse>
				<verse number="22">Kemaj Jesús okinnauatij on inomachtijkauan* para ma kalakikan ipan on barco, niman ma yakatstiakan ipan okse ilado on mar chika yejua kinnauatiaya ma uiyan on tlakamej.</verse>
				<verse number="23">Más sakin*, ijkuak yokintitlan on tlakamej, Jesús otlejkok ipan on tepetl para iselti okichiuato oración. Ijkuak otlayouak, Jesús iselti ompa nemiya.</verse>
				<verse number="24">Ipan on mismo tiempo, on barco ye yaya atlajkotian, niman on akoxonajli ontlauitekiya itech on barco, pampa on ajakatl sanoyej chikauak tlauitekiya intech yejuamej.</verse>
				<verse number="25">Ijkuak uejkakualkan kanaj ipan yeyi hora, Jesús nejnentiaya ixko on mar, niman okinnisiuij inomachtijkauan*.</verse>
				<verse number="26">Niman ijkuak on inomachtijkauan* okitakej nejnentiu ixko on mar, sanoyej onomojtijkej. Yejuamej okijtojkej: —¡Ay! ¡Ne uajlau sen tlamojtiloni! Niman omojkatsajtsikej.</verse>
				<verse number="27">Pero Jesús nimantsin okinnots, niman okinmijlij: —Xmoyolchikauakan. Nejua niJesús. Maka xmomojtikan.</verse>
				<verse number="28">Kemaj, Pedro okonankilij, niman okijlij: —NoTEKO, tla tejua, xchiua ma niuiya ixko on atl hasta kampa tinemi.</verse>
				<verse number="29">Jesús okijlij: —Xuajla. Ijkuakon, Pedro okis ipan on barco, niman opeu nejnemi ipan on mar para oyaj kampa nemi Jesús.</verse>
				<verse number="30">Pero ijkuak okitak on temojtij ajakatl, onomojtij niman opeu apolaki. Kemaj ijkin otsajtsik: —¡Xnechmakixti, noTEKO!</verse>
				<verse number="31">Nimantsin Jesús okiktsij ipan ima, niman okijlij: —¡Semi achijtsin tikpiya motlaneltok! ¿Tline* otiometlamat?</verse>
				<verse number="32">Niman ijkuak yejuamej otlejkokej ipan on barco, onoteltij ika chikauak ajakaya.</verse>
				<verse number="33">Kemaj on yejuan nemiyaj ipan barco onotlakuantelketskej ixpan Jesús, niman okimauistilijkej. Okijlijkej: —Tlakaj melauak tejua tiiKoneu Dios.</verse>
				<verse number="34">Niman ijkuak okipanauijkej on mar, oajsikej ipan on tlajli itoka Genesaret.</verse>
				<verse number="35">Ijkuak on tlakamej yejuan ompa chanejkej okonixmatkej, okitemachistitoj nochiuiyan ipan on regiones ika Jesús ye ompa nemi. Yejua ika, okinuajuikakej on kokoxkej ne kampa Jesús nemiya.</verse>
				<verse number="36">Niman on tlakamej sanoyej okitlajtlanilijkej para on kokoxkej ma kinkauili ma kajsikan, maski san itenkotsin itlaken. Niman nochimej yejuan okajsikej itlaken, opajtikej.</verse>
			</chapter>
			<chapter number="15">
				<verse number="1">Kemaj semej fariseos* niman on temachtijkej ikan tlanauatijli yejuan oualejkej ipan on ueyikalpan Jerusalén okinisiuijkej Jesús, niman ijkin okitlajtoltijkej:</verse>
				<verse number="2">—¿Tline* monomachtijkauan xkitlakamatij intlanuatiluan on toachtojtajuan? Monomachtijkauan xnomajtekiaj ijkuak tlakuaj ijki kenon toachtojtajuan tlamandarouaj.</verse>
				<verse number="3">Pero Jesús okinmijlij: —¿Man tline nemejuamej no xnenkitlakamatij on itlanauatil Dios, san para nenkitlakamatij on nemotlanauatiluan?</verse>
				<verse number="4">Dios okijtoj: “Xtlakaita motataj niman monanaj.” Niman no okijtoj: “Yejuan itlaj xkuajli kiteneuilis itataj noso inanaj, ma kimiktikan.”</verse>
				<verse number="5">Pero nemejuamej nenkijtouaj ika sen tlakatl uelis kijlis itataj noso inanaj: “Xuelis nimitspaleuis ika on tlen mitspoloua pampa nochi tlen nikpiya yonikmaktilij Dios.”</verse>
				<verse number="6">Yejua ika tej, tlen nenkijtouaj kijtosneki ika on tlakatl xok kitocaroua kipaleuis itataj noso inanaj ika on tlen kipoloua. Ijkon tej, nemejuamej yonenkuepkej ken xitlaj* kijtosneki on itlanauatil Dios san para nenkitlakamatij on intlanauatiluan nemoachtojtajuan.</verse>
				<verse number="7">¡Omexayakyejkej! Kuajli okijtoj on tiotlajtojketl Isaías nemotechkopa ijkuak okijkuiloj ken Dios okijtoj. Ijkin okijkuiloj:</verse>
				<verse number="8">Yejuamej in tlakamej sannenkaj kijtoua nechtlakaitaj, pero xmelauak nechtlakaitaj ikan inyojlo.</verse>
				<verse number="9">Sanenkaj nechmauistiliaj, pampa yejuamej kitemachtiaj on tlanauatiltin yejuan sano yejuamej on tlakamej okijkuilojkej.</verse>
				<verse number="10">Kemaj Jesús okinnots nochimej on tlakamej, niman okinmijlij: —Xkakikan niman xkajsikamatikan.</verse>
				<verse number="11">On tlen kalaki ikamak sen tlakatl xkijtlakoua, yej kijtlakoua on tlen kisa ikamak sen tlakatl.</verse>
				<verse number="12">Kemaj, on nomachtijkej* okinisiuijkej Jesús, niman okijlijkej: —¿Tikmati ika on fariseos* okualankej ijkuak okakkej on tlen otikijtoj?</verse>
				<verse number="13">Pero yejua okinmijlij: —San katlejua xojtli noso kojtli* yejuan noTajtsin iluikak chanej* xokitôkak, hasta ipan ineluayo kinuiuitlaskej.</verse>
				<verse number="14">Maka xkinkakikan. Yejuamej ken on ciegos yejuan kinyekanaj oksekimej ciegos. Tla sen ciego kiyekanas okse ciego, nochimej on omemej onxiniskej ne kampa uejkatlan.</verse>
				<verse number="15">Kemaj Pedro okijlij Jesús: —Kuajli xtechmelajkaijli in ejemplo.</verse>
				<verse number="16">Jesús okinankijlij: —¿Nemejuamej no sanken* xnenkajsikamatij?</verse>
				<verse number="17">¿Xnenkajsikamatij ika nochi tlen kalaki ipan ikamak sen tlakatl yau ipan ijti niman kemaj kisa ipan on itlalnakayo?</verse>
				<verse number="18">Pero on tlen kisa ikamak sen tlakatl ualeua ipan iyojlo, niman in kemaj kijtlakoua on tlakatl.</verse>
				<verse number="19">In melauak, pampa ipan iyojlo kisa on xkuajli tlamachilistli, on temiktilistli, on siuapapatlalistli, on auilnemilistli, on tlachtekilistli, on tetlajtolkatsteuilistli, niman on tlauijuikaltilistli.</verse>
				<verse number="20">Yejua in tlajtlamach* kijtlakoua sen tlakatl. Pero tla sen tlakatl xnomajtekiya ijkuak tlakua, on xteijtlakoua ixpan Dios.</verse>
				<verse number="21">Jesús onejkuanij niman oyaj ne ipan on región kampa nisiu intech on omemej uejueyikalpanmej intoka Tiro niman Sidón.</verse>
				<verse number="22">Niman sen siuatl Cananea yejuan chantiya ipan on región ouajtsajtsitiaj itech Jesús: —¡NoTEKO, teuejkakoneu* itech David, xnechikneli* niman xnechpaleui! Nochpoch kipiya sen xkuajli espíritu niman sanoyej* temojtij kitlajyouiltia.</verse>
				<verse number="23">Pero Jesús xokichiuilij cuenta. Kemaj on inomachtijkauan* okinisiuijkej Jesús niman sanoyej okitlajtlanilijkej: —Xnauati ma uiya pampa uajtsajtsitiu tokuitlapan.</verse>
				<verse number="24">Kemaj, Jesús okijlij on siuatl: —NoTataj san onechajtitlan intech on hebreos* yejuan ixpolijtokej.</verse>
				<verse number="25">Pero on siuatl okinisiuij niman ixpan onotlakuantelkets, niman okijlij: —¡NoTEKO, xnechpaleui!</verse>
				<verse number="26">Pero Jesús okijlij: —Tejua xtihebrea. Tla nimitspaleuis, in kijtosneki ken nikualtiskia sen chichi* intlakual on ikoneuan Dios.</verse>
				<verse number="27">Pero yejua okijlij: —On melauak noTEKO, pero hasta on chichimej kikuaj on tlakuajli tejteinki yejuan xixini ipan tlajli de inmesa on inteko.</verse>
				<verse number="28">Kemaj Jesús okijlij: —¡Ay siuatl, sanoyej ueyi motlaneltok tikpiya! Ma nochiua ken tejua tikneki. Ijkuakon, nimantsin opajtik on ichpoch.</verse>
				<verse number="29">Jesús onejkuanij niman opanok ne itenko on mar itoka Galilea. Kemaj otlejkok ipan sen tepetl niman ompa onotlalij.</verse>
				<verse number="30">Miyekej tlakamej oajsikej ne kampa yejua nemiya, niman kinuajuikayaj koxomej, ciegos, nontsitsinmej, on yejuan xkipiyayaj se imikxi noso inma niman miyekej oksekimej kokoxkej. Okintlalijkej ikxitlan Jesús, niman yejua okimpajtij.</verse>
				<verse number="31">Ijkuak on tlakamej okitakej ika on nontsitsintin ueliyaj tlajtouaj, on yejuan kimpolouaya imikxi noso inma pajtiyaj, on koxomej kuajli nejnemiyaj niman on ciegos ueliyaj tlachaj, sanoyej opakatlachixkej. Niman opejkej kueyiliaj iminDios on hebreos*.</verse>
				<verse number="32">Kemaj Jesús okinnots on inomachtijkauan* niman okinmijlij: —Nejua nikimiknelia in tlakamej, pampa ye kipiya yeyi tonajli ika nikan nouan nemij niman xkipiyaj tlinon kikuaskej. Xnikneki nikintitlanis inchajchan tla xachtoj tlakuaj, pampa uelis sotlauiskej ipan ojtli.</verse>
				<verse number="33">Kemaj, on inomachtijkauan* okijlijkej: —Pero ¿kenijki uelis tiknextiskej miyek tlakuajli nikan kampa xalpatlajkan yejuan kimajxilis in miyek tlakatl?</verse>
				<verse number="34">Jesús okintlajtoltij: —¿Keski pan nenkipiyaj? Niman yejuamej okijlijkej: —Chikome pan niman keski michintsitsimej.</verse>
				<verse number="35">Kemaj Jesús otlanauatij para on tlakamej ma notlajtlalikan ipan tlajli.</verse>
				<verse number="36">Kemaj yejua okontilan on chikome pan niman on michintsitsimej, niman okimakak tlaxtlauijli Dios. Kemaj okitlatlapan niman okinmakak on inomachtijkauan*, niman on inomachtijkauan* okinxelouilijkej on tlakamej.</verse>
				<verse number="37">Nochimej otlakuajkej, niman kuajli oixuikej. Kemaj inomachtijkauan* okitemiltijkej chikome chikiutin ika on tlatlajkotsitsin tlen onokau.</verse>
				<verse number="38">On yejuan otlakuajkej kanaj naui mil tlakamej katkaj, pero xteuan okimpojkej on siuamej nion on kokonej yejuan no otlakuajkej.</verse>
				<verse number="39">Kemaj Jesús ononajnauatij inuan on tlakamej. Niman kemaj yejua otlejkok ipan barco niman oyaj ne ipan on región yejuan onkaj itech on kalpan itoka Magdala.</verse>
			</chapter>
			<chapter number="16">
				<verse number="1">On fariseos* niman on saduceos okitatoj Jesús, pampa kinekiyaj kitlatlataskej. Yejuamej okijlijkej ma kichiua imixpan itlaj milagro yejuan iluikak ualeua para kitaskej ika Dios okuajtitlan.</verse>
				<verse number="2">Pero Jesús okinmijlij: —Ijkuak on tonaltsintli kalaki, nemejuamej nenkijtouaj: “Aman xajakakiuauis, pampa ne ipan cielo tlachichilejtok.”</verse>
				<verse number="3">Niman ijkuak kisa tonaltsintli nenkijtouaj: “Aman ajakakiauis, pampa ipan on cielo tlachichilejtok niman tlamoxtentok.” ¡Omexayakyejkej! Nemejuamej ueli nenkimatij tlinon kijtosneki on tlen nochiua ne ipan cielo, pero xueli nenkimatij tlinon kijtosneki on tlajtlamach* yejuan nochiua nemotsajlan ipan in tonaltin.</verse>
				<verse number="4">In tlakamej yejuan aman nemij xkuajkualtin niman yokitlalkauijkej Dios. Yejuamej nechijliaj ma nikchiua sen milagro para nikintitis ika Dios onechajtitlan. Pero xnikintitis okse más milagro, yej san on yejuan okichiu on tiotlajtojketl Jonás. Kemaj okinkateu, niman oyaj.</verse>
				<verse number="5">Ijkuak Jesús niman on inomachtijkauan* opanotoj ipan okse ilado on mar, on inomachtijkauan* okelnamikkej ika xkiktij pan.</verse>
				<verse number="6">Kemaj Jesús okinmijlij: —Kuajli xkakikan. Xmotakan sano nemejuamej itech intlaxokolilis* on fariseos* niman on saduceos.</verse>
				<verse number="7">Kemaj on inomachtijkauan opeu ijkin kinochtakaijliaj: —Ijkon kijtoua pampa xotikuajkikej pan.</verse>
				<verse number="8">Jesús okimat on tlinon kinojliayaj, niman okinmijlij: —¿Tline* nenkijtouaj ika xnenkipiyaj pan? ¡Nemejuamej semi achijtsin nenkipiyaj nemotlaneltok!</verse>
				<verse number="9">¿Sanken* xnenkajsikamatij nion nenkelnamikij on makuijli pan ika onikxeloj intech on makuijli mil tlakamej, niman ika más sakin* keski chikiutin onenkisentlalijkej tlen onokau?</verse>
				<verse number="10">¿Nion nenkelnamikij on chikome pan onikxeloj intech naui mil tlakamej, niman ika más sakin* keski chikiutin onenkisentlalijkej tlen onokau?</verse>
				<verse number="11">¿Tline* tej, xonenkajsikamatkej ika xejua on pan niktenejtikatka ijkuak onemechijlij ika xmotakan sano nemejuamej itech intlaxokolilis* on fariseos* niman saduceos?</verse>
				<verse number="12">Ijkuakon okajsikamatkej ika Jesús xokinmijlij para ma notakan sano yejuamej de on tlaxokolilistli* de pan, yej okinmijlij para ma notakan itech on intemachtil on fariseos* niman on saduceos.</verse>
				<verse number="13">Ijkuak Jesús oajsik ne ipan iueyitlalpan Cesarea de Filipo, okintlajtoltij inomachtijkauan*: —¿Tlinon kijtouaj on tlakamej de nejua, yejuan oninochiu Tlakatl?</verse>
				<verse number="14">Yejuamej okijlijkej: —Sekimej kijtouaj ika tejua tiJuan on tlakuatekijketl, oksekimej kijtouaj ika tejua tiElías, niman más oksekimej kijtouaj ika tejua tiJeremías noso yakaj okse tiotlajtojketl.</verse>
				<verse number="15">Kemaj Jesús okinmijlij: —Niman nemejuamej, ¿ken nenkijtouaj akin nejua?</verse>
				<verse number="16">Kemaj, Simón Pedro okijlij: —Tejua tiCristo yejuan Dios okitlapejpenij para temakixtis. Tejua tiiKonetsin Dios yejuan melauak nemi.</verse>
				<verse number="17">Jesús okijlij: —Dios yomitstiochiu tejua Simón, yejuan ikoneu Jonás, pampa xakaj tlakatl mitsijlia ika nejua niCristo yejuan Dios onechtlapejpenij para nitemakixtis. Yej noTajtsin iluikak chanej* yejua omitsmachistij.</verse>
				<verse number="18">Niman nejua nimitsijlia ika tejua tiPedro yejuan kijtosneki “tetl”, pampa tejua otikpantlantij on tlen melauak. Niman ipan on tlen melauak nikchiuas para nechneltokaskej. Niman ipoder on mikilistli xkaman uelis kintlanis.</verse>
				<verse number="19">Niman nimitsmakas illaves on kampa Dios tlamandaroua. On tlen tejua xtiktekauilis ma nochiua nikan ipan in tlaltikpaktli, Dios ne iluikak no xkitekauilis ma nochiua. Niman on tlen tejua tiktekauilis ma nochiua nikan ipan in tlaltikpaktli Dios ne iluikak no ijki kitekauilis ma nochiua.</verse>
				<verse number="20">Kemaj Jesús okinnauatij inomachtijkauan* maka yakaj kijliskej ika yejua Cristo yejuan Dios okitlapejpenij para temakixtis.</verse>
				<verse number="21">Desde ijkuakon Jesús opeu kintlajtlajtouilia inomachtijkauan* ika yejua, ika onkaj yas Jerusalén, niman ika ompa, on tlajtlajmatkej* niman on tlayekankej tiopixkej niman on temachtijkej ikan tlanauatijli, kitlajyouiltiskej ikan miyek tlajtlamach*. Niman okinmijlij ika yejua kimiktiskej, pero ipan yeyi tonajli yoliuis* niman nokuiteuas ipan itlalkon.</verse>
				<verse number="22">Kemaj Pedro okuikak oksekan niman ijkin okichikajkaijlij: —NoTEKO, ¡maka Dios kineki ijkon nochiuas! ¡Tejua xmitstocaroua para ijkon mopan nochiuas!</verse>
				<verse number="23">Pero Jesús onomalakachoj niman okijlij Pedro: —¡Xnechtlalkaui nikan Satanás! Tejua tinechteltisneki para maka ma nikchiua on tlen Dios kineki. Tejua xtiknemilia ken Dios, yej tiknemilia ken tlakamej.</verse>
				<verse number="24">Kemaj Jesús okinmijlij on inomachtijkauan*: —Tla yakaj kineki nouan yas, ma kelkaua nochi on tlen más kitlajsojtla, ma nemi listo para tlajyouis noso mikis nopampa, niman kemaj ma uajla nouan.</verse>
				<verse number="25">Ijkin nemechijlia pampa yejuan kinekis kimakixtis inemilis ipan in tlaltikpaktli, kipolos ialma, pero yejuan san nopampa kipolos inemilis ipan in tlaltikpaktli, yejua kiselis nemilistli para ialma.</verse>
				<verse number="26">Tej, ¿tlinon ika kipaleuis sen tlakatl, tla yejua kinoyaxkatis* nochi tlen onkaj ipan in tlaltikpaktli niman kipolos ialma? Xitlaj ika kipaleuis, pampa xitlaj* onkaj yejuan sen tlakatl uelis ika kitlaxtlauas ialma.</verse>
				<verse number="27">Nejua yejuan oninochiu Tlakatl niuajlas iuan noángeles, niman niuajlas ikan iueyilis noTajtsin. Niman ijkuakon cada se niktlaxtlauilis ken kitocaroua on tlen okichiu.</verse>
				<verse number="28">Ika tlen melauak nemechijlia ika sekimej yejuan aman nikan nemij, ijkuak xe mikij, nechitaskej nejua yejuan oninochiu Tlakatl ken peuas nitlamandaros.</verse>
			</chapter>
			<chapter number="17">
				<verse number="1">Chikuasen tonajli más sakin*, Jesús okuikak Pedro niman on iknijtin Santiago niman Juan, niman inseltimej oyajkej ipan sen tepetl ueyi.</verse>
				<verse number="2">Niman ompa imixpan onixpatlak. Ixayak onokau petlanki ken tonaltsintli, niman itlaken sanoyej kualtsin opetlankaistayak.</verse>
				<verse number="3">Nimatsin ouajnonextijkej Moisés niman Elías yejuan tlajtlajtojuayaj iuan Jesús.</verse>
				<verse number="4">Kemaj Pedro okijlij Jesús: —NoTEKO, ¡sanoyej kuajli ika nikan tinemij! Tla tikneki, ma nikchijchiua yeyi kalmatsitsimej, se para tejua, se para Moisés niman okse para Elías.</verse>
				<verse number="5">Chika Pedro ijkon tlajtouaya, sen moxtli yejuan sanoyej istak okintlapachoj. Niman kemaj ipan on moxtli okakistik sen tlajtojli yejuan okijtoj: —In yejua notlajsojkaKoneu yejuan nechpaktia. Yejua xtenkakikan.</verse>
				<verse number="6">Ijkuak on nomachtijkej* ijkon okakkej, nimantsin onotlakuantelketskej ikan inxayak hasta ipan tlajli, niman sanoyej nomojtiayaj.</verse>
				<verse number="7">Kemaj Jesús okinnisiuij, okinminmatokak, niman okinmijlij: —Xmotelketsakan, maka xmomojtikan.</verse>
				<verse number="8">Niman ijkuak onotelketskej, xok yakaj okitakej, yej san Jesús iselti.</verse>
				<verse number="9">Chika uajtemotiayaj de on tepetl, Jesús okinnauatij: —Maka yakaj xtlajtlajtouilikan on tlen onenkitakej, hasta ijkuak nejua yejuan oninochiu Tlakatl yoniyoliu* niman yoninoketsteu ipan notlalkon.</verse>
				<verse number="10">Kemaj on nomachtijkej* okitlajtoltijkej Jesús: —¿Tline* tej, on temachtijkej ikan itlanauatil Dios kijtouaj ika Elías ika onkaj achtoj uajlas xken tejua yejuan Dios omitstlapejpenij para techmakixtis?</verse>
				<verse number="11">Jesús okinmijlij: —On melauak ika Elías achtoj uajlas niman nochi tlajtlamach* kiyektlalis.</verse>
				<verse number="12">Pero nejua nemechijlia ika Elías youajlaka, niman xokixmatkej, yej okichiuilijkej nochi tlen xkuajli ken yejuamej okinekkej. No ijki nejua yejuan oninochiu Tlakatl nechtlajyouiltiskej.</verse>
				<verse number="13">Ijkuakon, on nomachtijkej* okajsikamatkej ika Jesús kinnojnotstikatka de Juan on tlakuatekijketl.</verse>
				<verse number="14">Ijkuak oajsikej tlatsintlan de on tepetl kampa nemiyaj on tojlamej tlakamej, sen tlakatl okinisiuij Jesús niman ixpan onotlakuantelkets, niman okijlij:</verse>
				<verse number="15">—NoTEKO, xkikneli notelpoch niman xpaleui. Yejua ajakayoj niman sanoyej temojtij tlajyouiya. Miyekpa onuetsi ipan tlitl niman miyekpa ipan atl.</verse>
				<verse number="16">Nejua onikuajuikak intech monomachtijkauan, pero yejuamej xouelkej okipajtijkej.</verse>
				<verse number="17">Jesús okijtoj: —¡Ay, tlakamej yejuan xtlaneltokaj niman xmelajki tlanemiliaj! ¿Hasta kamanon más nemouan ninemis? ¿Hasta kamanon nemechxikos? Nikan xkuajuikakan on telpochtli.</verse>
				<verse number="18">Kemaj Jesús okajuak on xkuajli espíritu, niman on xkuajli espíritu okis ipan on telpochtli. Kemaj nimantsin on telpochtli opajtik.</verse>
				<verse number="19">Más sakin*, on nomachtijkej* okinotskej Jesús san iselti, niman okitlajtoltijkej: —¿Tline* tejuamej xotiuelkej otikixtijkej on xkuajli espíritu?</verse>
				<verse number="20">Jesús okinmijlij: —Xonenuelkej pampa onenometlamatkej* tla ueliskia pajtis noso ka. Ika tlen melauak nemechijlia ika tla nenkipiyaj nemotlaneltok, maski pitentsin ken iteyo mostaza, uelis nenkijliskej on tepetl: “Xmejkuani nikan niman xuiya oksekan”, niman on tepetl nejkuaniskia. Ijkon tej, nochi uelis nenkichiuaskej tla melauak nenkipiyaskiaj nemotlaneltok.</verse>
				<verse number="21">Pero ken in xkuajli espíritu uelis nenkitekixtiliskej san ikan oración niman nesauajli.</verse>
				<verse number="22">Chika kistinemiyaj san sekan ipan iueyitlalpan Galilea, Jesús okinmijlij: —Nejua yejuan oninochiu Tlakatl nechtemaktiliskej intech on tlakamej,</verse>
				<verse number="23">niman nechmiktiskej, pero ipan yeyi tonajli niyoliuis* niman ninoketsteuas ipan notlalkon. Niman ijkuak yejuamej ijkon okakkej, sanoyej onajmankej.</verse>
				<verse number="24">Ijkuak Jesús niman inomachtijkauan* oajsikej ipan on kalpan Capernaúm, on yejuan tlacobrarouayaj para on ueyitiopan, oyajkej itech Pedro niman ijkin okitlajtoltijkej: —¿On nemotemachtijkau xkitlaxtlauas on tomin para on ueyitiopan?</verse>
				<verse number="25">Pedro okijlij: —Kemaj. Kemaj ijkuak Pedro okalakito ne ipan on kajli, Jesús achtoj yejua okinots, niman okijlij: —¿Ken tiknemilia Simón? In reyes ipan in tlaltikpaktli, ¿akinomej kincobrarouaj on impuestos? ¿Kincobrarouaj yejuamej on chanejkej noso on yejuan xchanejkej?</verse>
				<verse number="26">Pedro okijlij: —On yejuan xchanejkej. Kemaj Jesús okijlij: —Tla ijkon, on chanejkej xkitocaroua para kitlaxtlauaskej.</verse>
				<verse number="27">Pero para maka yakaj tikualaniskej, xuiya ne ipan mar para xkajsi sen michin. Niman on yejuan achtoj michin tikajsis, ipan ikamak tiknextis sen tomin yejuan kajxilis para tiktlaxtlauas on kech techtlajtlaniaj nejua niman tejua para on ueyitiopan. Xkikti tej, on tomin niman xkintlaxtlauiliti.</verse>
			</chapter>
			<chapter number="18">
				<verse number="1">Ipan on tonaltin on nomachtijkej* okinisiuijkej Jesús niman okitlajtoltijkej: —¿Akinon más ueyixtikaj ne kampa tlamandaroua on iluikak chanej?</verse>
				<verse number="2">Ijkuakon, Jesús okinots sen konetl, niman okuikak ne intlajkotian.</verse>
				<verse number="3">Niman okijtoj: —Ika tlen melauak nemechijlia, ika tla nemotlamachilis xnopatla niman xnokuepa ken intlamachilis on kokonej, xnenkalakiskej ne kampa tlamandaroua on iluikak chanej.</verse>
				<verse number="4">Ijkon tej, on yejuan más ueyixtikaj kampa tlamandaroua on iluikak chanej, on yejuan xnoueyimati yej nouika ken in konetl.</verse>
				<verse number="5">San akinon yejuan nopampa kiselis yakaj yejuan yolyemanki* ken in konetl, nejua nechselia.</verse>
				<verse number="6">’Pero san akinon yejuan kitlajkalis ipan tlajtlakojli semej yejuamej in pipitikej kokonej yejuan nechneltokaj, kiselis ueyi castigo. Más kuajli yeskia ijkuak xe kichiua on tlajtlakojli, ikechtlan kipilouiliskiaj sen tetl ueyi yejuan imetl on molino niman kontlajkaliskiaj ne ipan mar kampa más uejkatlan.</verse>
				<verse number="7">Lástima para in tlaltikpaktlakamej pampa sanoyej* onkaj tlinon tetlakalij ipan tlajtlakojli. Nochipa ijki yes, pero lastima para on tlakatl yejuan tetlakalis ipan tlajtlakojli.</verse>
				<verse number="8">’Yejua ika tej, tla moma noso mokxi mitschiuilia titlajtlakoua, xteki niman uejka xkontlajkali. Ijkon xchiua, pampa más kuajli tinemis timatejtepoltik noso tiikxitejtepoltik, ijkuak tikalakis ne iluikak, xken tla tajsitias niman yej mitsontlajkaliskej ipan on tlitl yejuan para nochipa mitstlatis.</verse>
				<verse number="9">Niman tla mixtololoj mitschiuilia para titlajtlakoua, xkixti niman uejka xkontlajkali. Ijkon xchiua, pampa más kuajli para tikpiyas san se mixtololoj, ijkuak tikalakis ne iluikak, xken tla tajsitias niman yej mitsontlajkaliskej ipan on tlitl yejuan onkaj miktlan.</verse>
				<verse number="10">’Xkintlajsojtlakan niman xkintlakaitakan in konetsitsimej. Tej, nemechijlia ika ne iluikak on inángeles nochipa nemij ne ixpan on noTajtsin iluikak chanej.</verse>
				<verse number="11">Nejua yejuan oninochiu Tlakatl oniuajlaj para onikinmakixtiko on yejuan ixpolijtokej.</verse>
				<verse number="12">’¿Ken nenkinemiliaj? ¿Tlinon kichiua sen tlakatl yejuan kipiya se ciento iborreguitos ijkuak se kipoloua? Yejua tej, kajteua on noventa y nueve ne ipan tepetl niman yau kontejtemoua on yejuan okipoloj.</verse>
				<verse number="13">Niman tla yejua kinextia, ika tlen melauak nemechijlia ika yejua más sanoyej paki iuan on sentetl borreguito yejuan okipolojka xken inuan on noventa y nueve yejuan xokimpoloj.</verse>
				<verse number="14">Ijkon tej, nemoTajtsin iluikak chanej* no xkineki para semej yejuamej in konetsitsimej ma poliuikan.</verse>
				<verse number="15">’Tla mokniu mitschiuilia itlaj tlen xkuajli, xnotsa san iselti niman xkijli on tlinon xkuajli omitschiuilij. Tla kijtos ika melauak okichiu tlen xkuajli niman noyoltlalia, ijkon tiktlanis mokniu niman xtikpolos.</verse>
				<verse number="16">Pero tla yejua xmitstenkaki, tla ijkon, xkuika se noso ome tlakatl para nochi tlen nijtos ma kimati ome noso yeyi testigos.</verse>
				<verse number="17">Tla no xkineki kinkakis, tla ijkon, xkinnotsa on tlaneltokakej ipan itiopan Dios para no ma kitlakanonotsakan. Niman tla yejua xkintenkaki, tla ijkon xpiyakan, ken se yejuan xkineltoka Dios noso ken sen tlaixpachouani tlacobrarojketl ikan on impuestos para Roma.</verse>
				<verse number="18">’Ika tlen melauak nemechijlia, ika on tlen nemejuamej xnenkitekauiliskej ma nochiua nikan ipan in tlaltikpaktli, Dios ne iluikak no ijki xkitekauilis ma nochiua. Niman no on tlen nemejuamej nenkitekauiliskej ma nochiua nikan ipan in tlaltikpaktli Dios ne iluikak no ijki kitekauilis ma nochiua.</verse>
				<verse number="19">’No ijki nemechijlia ika tla nenomemej nikan ipan in tlaltikpaktli nemotlajtolmakaskej ikan nochi nemoyojlo para itlaj nenkitlajtlaniskej noTajtsin iluikak chanej, yejua mechmakas.</verse>
				<verse number="20">Yejua ijkon kichiuas pampa kampa omemej noso yeyimej nopampa nosentlaliaj, nejua ompa ninemi iminuan.</verse>
				<verse number="21">Kemaj Pedro okinisiuij Jesús niman okijlij: —NoTEKO, ¿keskipa niktlapojpoluis nokniu yejuan nechchiuilia tlen xkuajli? ¿Hasta chikomepa niktlapojpoluis?</verse>
				<verse number="22">Jesús okijlij: —Nejua xnimitsijlia hasta chikomepa tiktlapojpoluis, yej hasta kampa xok uelis tikpouas.</verse>
				<verse number="23">’Yejua ika sanoyej noneki titetlapojpoluis pampa ne kampa tlamandaroua on iluikak chanej* sano ijki ken sen rey yejuan okinek kimatis on tlen kuikiliaj inuan on itekipanojkauan.</verse>
				<verse number="24">Yejua on rey ye pejtikatka kiselia on tlen kuikiliaj ijkuak okuikilijkej sen itekipanojkau yejuan kuikiliaya miyek millones de pesos.</verse>
				<verse number="25">Pero on itekipanojkau xkipiyaya tlinon ika kitlaxtlauas on tlen kuikilia. Yejua ika on rey otlanauatij para ma kinamakakan ken esclavo san sekan iuan isiuau, ikoneuan niman no ma kinamakakan nochi tlen kipiya, san para notlaxtlauas on tlen kuikiliaya.</verse>
				<verse number="26">Kemaj on itekipanojkau onotlakuantelkets ixpan on iteko niman okiknotlajtlanilij: “Señor, xnechijyouili, niman nochi nimitstlaxtlauilis tlen nimitsuikilia.”</verse>
				<verse number="27">Iteko okiknelij*, niman okipopolouilij on tlen kuikiliaya niman okimakau.</verse>
				<verse number="28">’Pero ijkuak on mismo tlakatl ouajkis ompa itech iteko, okinamik sen itekipanojkaxiu yejuan kuikiliaya keski pesos tomin. Yejua nimantsin okajsik ikechtlan, opeu kokojpatska, niman ijkin kijliaya: “¡Xnechtlaxtlauili tlen tinechuikilia!”</verse>
				<verse number="29">Kemaj on itekipanojkaxiu ixpan onotlakuantelkets niman ijkin okiknotlajtlanilij: “Xnechijyouili, niman nochi nimitstlaxtlauilis tlen nimitsuikilia.”</verse>
				<verse number="30">Pero yejua xokinek, yej okuikak kampa tsakutias hasta kitlaxtlauilis nochi tlen kuikilia.</verse>
				<verse number="31">Ijkuak on oksekimej tekipanojkej ijkon okitakej, sanoyej onajmankej, niman oyajkej okitlajtlajtouilitoj inteko nochi tlen okitakej onochiu.</verse>
				<verse number="32">Kemaj on inteko okitekuitlan on itekipanojkau, niman okijlij: “¡Xkuajli tekipanojketl! Nejua onimitspopolouilij nochi kech tinechuikiliaya, pampa tejua ijki otinechiknotlajtlanilij.</verse>
				<verse number="33">Ijkon ken nejua onimitsiknelij, tejua no ijki nonekiya tikikneliskia on motekipanojkaxiu.”</verse>
				<verse number="34">Niman on rey sanoyej okualan. Yejua ika, okinnauatij on cárcejtlajpixkej ma castigarokan hasta kaman kitlaxtlauas nochi tlen kuikilia.</verse>
				<verse number="35">Niman otlan tlajtlajtoua Jesús ika in tlajtojli: —No ijki mechchiuilis on noTajtsin iluikak chanej, tla cada se xnenkitlapojpoluiyaj nenmokniu ikan nochi nemoyojlo.</verse>
			</chapter>
			<chapter number="19">
				<verse number="1">Ijkuak Jesús yotlan kiteijlia in tlajtlamach*, okis Galilea, niman oyaj ne ipan on ueyitlalpan itoka Judea yejuan nokaua ne kampaka ikisayan tonaltsintli de on río Jordán.</verse>
				<verse number="2">Miyek tlakatl oyaj iuan, niman ompa okimpajtij on kokoxkej.</verse>
				<verse number="3">Niman sekimej fariseos* okinisiuijkej Jesús para okitlatlatakej, niman ijkin okitlajtoltijkej: —¿On tlanauatijli kauilia sen tlakatl noxotonis iuan isiuau maski xokichiu ueyi tlajtlakojli?</verse>
				<verse number="4">Yejua okinmijlij: —¿Nemejuamej xkaman nenkimomachtiaj ipan on Yektlajkuilojli ika on yejuan okichichiu in tlaltikpaktli ijkuak kemach nochi opeu onkaj, okintlalij tlakatl niman siuatl?</verse>
				<verse number="5">No okijtoj: “Yejua ika on tlakatl kikauas itataj niman inanaj para nosentlalis iuan isiuau, niman ijkon on omemej nochiuaskej ken san se tlalnakayotl.”</verse>
				<verse number="6">Ijkon tej, yejuamej xok omemej, yej nochiuaj san se. Yejua ika se tlakatl xuelis kixelos on tlen Dios okisentlalij.</verse>
				<verse number="7">Kemaj, on fariseos* ijkin okitlajtoltijkej: —¿Tla ijkon tej, tline* Moisés otlanauatij para sen tlakatl kimakas amatlajkuilojli on isiuau kampa kijtos ika iuan noxotonia*, niman kemaj kixtis ipan ichan?</verse>
				<verse number="8">Jesús okinmijlij: —Moisés omechkauilij nemoxotoniskej pampa nenyoltechikajkej niman xonenkinekkej onenkitlakamatkej Dios. Pero ijkuak nochi opeu onkaj, Dios xokintlalij on tlakamej para ijkon kichiuaskej.</verse>
				<verse number="9">Nejua nemechijlia ika san akinon yejuan noxotonis iuan isiuau, pero xpampa on siuatl iuan onotekak okse tlakatl, niman nonamiktis iuan okse siuatl, yejua siuapapatla. Niman on yejuan nonamiktis iuan on siuatl yejuan yokajkej, no siuapapatla.</verse>
				<verse number="10">Kemaj inomachtijkauan* okijlijkej: —Tla sen tlakatl xkipiya permiso para noxotonis iuan isiuau, más kuajli para xkaman yakaj nonamiktis.</verse>
				<verse number="11">Jesús okinmijlij: —Xnochimej tlakamej ueliskej kixikoskej inseltimej nemiskej, yej san on yejuan Dios kineki para ijki nemiskej.</verse>
				<verse number="12">Onkaj tlajtlamach* sesekneka yejuan xkitekauilia ma nonamiktiua. Sekimej xuelij nonamiktiaj pampa ijki tlakatij. Oksekimej xuelij nonamiktiaj pampa mismo on tlakamej kinmijtlakouaj para xok uelij nonamiktiaj. Niman oksekimej xkinekij nonamiktiskej pampa kinekij ika nokauaskej kichiuaskej sen tekitl para Dios. On yejuan noyolchikauas para nemis iselti, ma kichiua.</verse>
				<verse number="13">Kemaj okinuajuikakej sekimej kokonej itech Jesús para yejua impan ma kintlali imauan, niman para impampa kichiuas oración. Pero on nomachtijkej* opejkej kimajuaj on yejuan kinuajuikayaj on kokonej.</verse>
				<verse number="14">Pero Jesús okijtoj: —Xkinkauilikan on kokonej ma uajuiyan notech, niman maka xkinteltikan, pampa on kampa Dios tlamandaroua san ueliskej kalakiskej on yejuan nechseliskej ken on kokonej nechseliaj.</verse>
				<verse number="15">Yejua okintlalij imauan impan on kokonej, niman kemaj ompa onejkuanij.</verse>
				<verse number="16">Sen tlakatl oyaj itech Jesús niman okitlajtoltij: —Kuajli temachtijketl, ¿tlinon kuajli nikchiuas para nikselis on nemilistli yejuan para nochipa?</verse>
				<verse number="17">Jesús okijlij: —¿Tline tinechkuitia nikuajli? On yejuan kuajli san Dios, niman tejua tiknemilia ika nejua san nitlakatl niman xniDios. Pero xkaki tlen nimitsijlis. Tla tikneki tonchantis iluikak, xkintlakamati on tlanauatiltin.</verse>
				<verse number="18">Niman on tlakatl okijlij: —¿Katlejua on tlanauatiltin? Niman Jesús okijlij: —Maka titemiktis; maka tisiuapapatlas; maka titlachtekis; maka yakaj tiktlajtolketsteuilis;</verse>
				<verse number="19">xtlakaita motataj niman monanaj, niman xkintlajsojtla* oksekimej ken tejua timotlajsojtla.</verse>
				<verse number="20">Kemaj on tlakatl okijtoj: —Nochi in desde nikonetl nikuajtlakamatstiu. ¿Tlinon más nikchiuas?</verse>
				<verse number="21">Jesús okijlij: —Tla tikneki melauak tikuajli tlakatl yes ixpan Dios, xuiya mochan, niman xnamaka on tlen tikpiya, niman on tomin xkinmaka on mayankej. Tla ijkon tikchiuas, tikpiyas riquezas ne iluikak. Niman kemaj xuajla niman xuiya nouan.</verse>
				<verse number="22">Pero ijkuak on tlakatl ijkon okak, oyaj onajmantiaj, pampa sanoyej* rico katka.</verse>
				<verse number="23">Kemaj Jesús okinmijlij on inomachtijkauan*: —Ika tlen melauak nemechijlia ika sanoyej ouijtikaj*, para sen rico kalakis ne kampa Dios yejuan iluikak chanej tlamandaroua.</verse>
				<verse number="24">Oksejpa nemechijlia ika más ouijtikaj* para sen rico kalakis ne kampa Dios tlamandaroua xken para sen camello panos ipan on kampa tlakoyoniaj ikan aguja.</verse>
				<verse number="25">Ijkuak on inomachtijkauan* ijkon okakkej, sanoyej okintlatlachaltij, niman ijkin okijtojkej: —Tla ijkon tej, ¿akinon uelis makisas?</verse>
				<verse number="26">Jesús okonmintak, niman okinmijlij: —On tlakamej xuelij nomakixtiaj, pero Dios nochi ueli kichiua.</verse>
				<verse number="27">Kemaj Pedro okijlij: —NoTEKO, tejuamej yotikajkej nochi tlen tikpiyayaj, niman tikistinemij mouan. ¿Tlinon tej, tikseliskej?</verse>
				<verse number="28">Jesús ijkin okinmijlij: —Ika tlen melauak nemechijlia ika ipan on tonajli ijkuak nochi yenkuiyas, nejua yejuan oninochiu Tlakatl ninotlalis ipan on silla kampa niueyixtias para nitlamandaros. Ipan on tonaltin nemejuamej yejuan nennechneltokaj no nemotlaliskej ipan majtlaktli uan ome sillas. Ompa nenkipiyaskej tlanauatijli para nenkintlajtlakolmakaskej on xkuajkualtin, niman nenkinyekteneuaskej on yejuan kuajkualtin tlakamej nemij ipan on majtlaktli uan ome itribus Israel.</verse>
				<verse number="29">Niman nochimej yejuan kauaj inchan noso imikniuan, noso intataj, noso innanaj, noso insiuau, noso inkoneuan, noso intlaluan san nopampa, kiseliskej se ciento más, niman no kiseliskej nemilistli para nochipa.</verse>
				<verse number="30">Pero miyekej yejuan saniman kalakij kampa Dios tlamandaroua, xuejueyixtiaskej, niman miyekej yejuan más sakin* kalakij kampa Dios tlamandaroua uejueyixtiaskej.</verse>
			</chapter>
			<chapter number="20">
				<verse number="1">’Yejua ika, ne kampa tlamandaroua on iluikak chanej, no ijkon nochiua ken on tlalejketl yejuan kipiya uvas ipan sen ueyi tlajli. In tlakatl ijkuak kualkan okis, okintejtemoto tlakeualtin para kitekiliskej on uvas.</verse>
				<verse number="2">Ijkuak okinnextij keskimej tlakeualtin, inuan onokau para se tonajli kintlaxtlauilis ikan sen tomin yejuan itoka denario*. Kemaj okintitlan ipan itlal para ma tekititij.</verse>
				<verse number="3">Sano ipan on tonajli kanaj ipan chiknaui hora ika kualkan, oksejpa okis, niman ne ipan plaza okintak oksekimej tlakamej yejuan xtekitij.</verse>
				<verse number="4">Yejua okinmijlij: “Nemejuamej no xuiyan, xtekititij ipan notlal, niman nemechtlaxtlauilis ken kitocaroua.” Niman yejuamej oyajkej.</verse>
				<verse number="5">On tlalejketl tlakualispan oksejpa okis, niman kanaj ipan yeyi hora ika tiotlak oksejpa okis, niman sano ijki okinnots oksekimej tlakeualtin.</verse>
				<verse number="6">Kemaj ipan makuijli hora ika tiotlak, oksejpa oyaj ne plaza, niman ompa okintak oksekimej tlakamej yejuan xitlaj* kichiuayaj. Yejua ika okinmijlij: “¿Tline* nikan yonensetonalojkej niman xnentekitij?”</verse>
				<verse number="7">Yejuamej okijlijkej: “Pampa xakaj techtlakeua.” Ijkuakon okinmijlij: “Nemejuamej no xuiyan, xtekititij ipan notlal, niman nemechtlaxtlauilis ken kitocaroua.”</verse>
				<verse number="8">’Ijkuak otlapoyau, on tlalejketl okijlij yejuan kiyekanaya on tekitl: “Xkinkixti on tlakeualtin, niman xkintlaxtlauili inka xtlapeua on yejuan sa otlatokatiajkej ika okalakkej, niman inka tontlamis on yejuan achtopa okalakkej.”</verse>
				<verse number="9">Niman ijkuak oualajkej on yejuan opeu tekitij kanaj ipan makuijli hora ika tiotlak, cada se okiselij itlaxtlauil se denario*.</verse>
				<verse number="10">Ijkuak no oualajkej on yejuan achtopa opeu tekitij, okinemilijkej ika más ueyi kiseliskej intlaxtlauil, pero cada se no san okiselij se denario.</verse>
				<verse number="11">Yejua ika, ijkuak okiselijkej intlaxtlauil, opeu kualanij itechkopa on tlalejketl.</verse>
				<verse number="12">Kijliayaj: “Yejuamej in yejuan sakin* opeu tekitij, sa se hora otekitkej niman sano ijki otikintlaxtlauilij ken tejuamej yejuan nochi se tonajli otitekitkej kampa tonayan.”</verse>
				<verse number="13">Pero on tlalejketl okinankilij semej yejuamej, niman okijlij: “Notetlajsojkaikniu*, nejua xnimitsixpachouilia motomin. ¿Tlen xmouan oninokau para nimitstlaxtlauilis se denario*?</verse>
				<verse number="14">Xkikti motlaxtlauil niman xuiya. Nejua oniknek para in yejuan sakin* okalak para tekitis sano ijki ma kiseli itlaxtlauil ken tejua tikselia.</verse>
				<verse number="15">¿Tlen xnechmelaua* nikchiuas ikan notomin tlen nejua niknekis? ¿Tline tinexikolmiki pampa nejua niteiknelia niman nitepaleuiya?”</verse>
				<verse number="16">’Yejua ika tej, miyekej yejuan saniman kalakij kampa Dios tlamandaroua xuejueyixtiaskej, niman miyekej yejuan más sakin* kalakij kampa Dios tlamandaroua uejueyixtiaskej. Dios miyekej okinnots, pero xmiyekej okintlapejpenij.</verse>
				<verse number="17">Ijkuak Jesús ye yaya para Jerusalén, se lado okinuikak on majtlaktli uan ome inomachtijkauan*, niman ijkin okinmijlij:</verse>
				<verse number="18">—Xkakikan, aman tiauij ne Jerusalén kampa nejua yejuan oninochiu Tlakatl nechtemaktiliskej intech on tlayekankej tiopixkej niman intech on temachtijkej ikan itlanauatil Dios. Yejuamej nechtlajtlakolmakaskej para nechmiktiskej.</verse>
				<verse number="19">Kemaj nechtemaktiliskej intech on romanos para noka uetskaskej, nechuijuitekiskej, niman nechajkopiloskej ipan kojnepanojli, pero ipan yeyi tonajli niyoliuis* niman ninoketsteuas ipan notlalkon.</verse>
				<verse number="20">Kemaj, isiuau Zebedeo iuan Santiago niman Juan, on ikoneuan, okinisiuijkej Jesús. Niman isiuau Zebedeo ixpan onotlakuantelkets Jesús para okitlajtlanilij sen favor.</verse>
				<verse number="21">Jesús okitlajtoltij: —¿Tlinon tikneki? Yejua okijlij: —Xtlanauati para ne kampa titlamandaros yejuamej in notlajsojkakoneuan se ma notlali moyekmakopa niman okse ipan moopochmakopa.</verse>
				<verse number="22">Pero Jesús okinmijlij: —Nemejuamej xnenkimatij tlinon nenkitlajtlanij. ¿Nenueliskej nenkijyouiskej on tlen nejua ye onkaj para nikijyouis? Yejuamej okijtojkej: —Uelis titlajyouiskej ken tejua.</verse>
				<verse number="23">Yejua okinmijlij: —On melauak ika nentlajyouiskej ken nejua, pero on para nemotlaliskej noyekmakopa niman ipan noopochmakopa, on xnejua nechtocaroua* ompa nemechtlalis, yej ompa kintlalis noTajtsin on yejuan yokintlapejpenij.</verse>
				<verse number="24">Ijkuak on majtlaktlimej nomachtijkej* okimatkej tlinon okitlajtlankej on omemej iknijtin, sanoyej* intechkopa okualankej.</verse>
				<verse number="25">Pero Jesús nochimej okinnots para ma uiyan itech, niman okinmijlij: —Nemejuamej ye nenkimatstokej ika nemij on yejuan uejueyixtokej ipan on países nimanchikauak kinmandarouaj on tlakamej, niman iminuejueyitlayekankauan no chikauak kinmandarouaj on tlakamej.</verse>
				<verse number="26">Pero para nemejuamej xijki yes. Yej akin kinekis ueyixtias nemotsajlan, ika onkaj kintekichiuilis on oksekimej.</verse>
				<verse number="27">San akinon de nemejuamej yejuan kinekis tlayekantias, ika onkaj yejua tetekichiuilis ken sen esclavo,</verse>
				<verse number="28">no ijki ken nejua yejuan oninochiu Tlakatl xoniuajlaj para nechtekichiuiliskej, yej para nitetekichiuilis, niman niktemakas nonemilis para nikmakixtis miyek tlakatl.</verse>
				<verse number="29">Ijkuak yejuamej kistiayaj ne ipan on ueyikalpan itoka Jericó, miyek tlakatl iuan oyaj Jesús.</verse>
				<verse number="30">Ne itenko ojtli yejyeuatikatkaj omemej ciegos. Niman ijkuak okakkej ika Jesús ompaka panotiaya, okitsajtsilijkej: —¡ToTEKO teuejkakoneu* itech David, xtechikneli* niman xtechpaleui!</verse>
				<verse number="31">Pero on tlakamej okimajuakej on ciegos para maka sa ma nauatikan, pero yejuamej yej más otsajtsikej: —¡ToTEKO, teuejkakoneu itech David, xtechikneli* niman xtechpaleui!</verse>
				<verse number="32">Kemaj Jesús onoteltij, okominnots on ciegos, niman ijkin okintlajtoltij: —¿Tlinon nenkinekij ma nikchiua nemopampa?</verse>
				<verse number="33">Yejuamej okijlijkej: —ToTEKO, san tiknekij ma tiuelikan titlachakan.</verse>
				<verse number="34">Kemaj, Jesús okimiknelij* niman okinmatokilij imixtololojuan. Kemaj nimantsin on ciegos ouelkej otlachixkej. Kemaj oyajkej iuan Jesús.</verse>
			</chapter>
			<chapter number="21">
				<verse number="1">Ijkuak ye nisiu nemiyaj Jerusalén kampa onkatka on kalpan itoka Betfagé, ipan on tepetl itoka Olivos, Jesús okintitlan omemej inomachtijkauan*,</verse>
				<verse number="2">niman okinmijlij: —Xuiyan ipan on pitentsin kalpan yejuan nepa onkaj. Ne kampa nemonkalaktiaskej, nenkitaskej sen siuapoloko* salijtikaj iuan sen polokotsin*. Xkintojtomakan niman xnechinuajuikilikan.</verse>
				<verse number="3">Niman tla yakaj mechijlia: “¿Tline* nenkintojtomaj on polokomej*?”, xkijlikan ika nemoTEKO kineki kintekitilis achijtsin niman kemaj nimantsin kinkuajtitlanis.</verse>
				<verse number="4">Yejua in onochiu san para onocumpliroj on tlen okijtoj nochiuas on tiotlajtojketl ijkuak ijkin okijkuiloj:</verse>
				<verse number="5">“Xkinmijlikan on yejuan chanejkej ipan on ueyikalpan itoka Sión: Xkitakan, nemoRey uajlau nemotech. Yejua xuajnoueyimatstiu, yej ualetiu ipan sen poloko* yejuan pitentsin. On polokotsin* tekoneu itech on yolki yejuan tlamama.”</verse>
				<verse number="6">Yejua ika, on nomachtijkej* oyajkej, niman okichijkej ken Jesús okinnauatij.</verse>
				<verse number="7">Yejuamej okuajuikakej on siuapoloko* iuan ikoneu. Kemaj impan okintlalijkej intlaken, niman Jesús onotlalij ipan on konepoloko.</verse>
				<verse number="8">Niman miyekej on tlakamej yejuan ompa yayaj okisojkej intlaken ipan ojtli, niman sekimej okitejtekej ixojyo on kojtin* niman okitlalijkej ipan ojtli.</verse>
				<verse number="9">On tlakamej yejuan tlayakapan yayaj, niman on yejuan tlakuitlapan yayaj, opejkej tsajtsij: —¡Tikyekteneuaj in teuejkakoneu itech rey David! ¡On yejuan uajlau, kipiya itlatiochiualis Dios! ¡Ma kiyekteneuakan ne iluikak!</verse>
				<verse number="10">Ijkuak Jesús okalak Jerusalén, nochi tlakatl ipan on ueyikalpan onajkoman, niman miyekej otetlajtoltikej: —¿Tlen akinon in?</verse>
				<verse number="11">Niman on yejuan yayaj iuan Jesús okijtojkej: —In yejua tiotlajtojketl Jesús, yejuan chanej* Nazaret yejuan onkaj ipan iueyitlalpan Galilea.</verse>
				<verse number="12">Kemaj Jesús okalak ne ikiauak on iueyitiopan Dios, niman okinuajkixtij on yejuan ompa tlanamakayaj niman tlakouayaj. Okinxixinilij inmesas on yejuan kitepatiliayaj tomin, niman insietas on yejuan kinnamakayaj palomas.</verse>
				<verse number="13">Niman okinmijlij: —Ipan on Yektlajkuilojli, ijkin tlajkuilolnestikaj: “Nochan itoka yes kajli kampa nokichiua oración”, pero nemejuamej yonenkuepkej ken teostokajli kampa on tlachtekij niyanaj.</verse>
				<verse number="14">Chika Jesús nemiya ipan on ueyitiopan, sekimej ciegos niman koxomej okinisiuijkej, niman yejua okimpajtij.</verse>
				<verse number="15">Pero intlayekankauan on tiopixkej niman on temachtijkej ikan tlanauatijli okualankej ijkuak okitakej on sanoyej* kuajli tlajtlamach* yejuan Jesús kichiuaya. Niman no okualankej ijkuak okakkej on kokonej ijkin tsajtsiyaj ne ipan on ueyitiopan: “¡Ma tiyekteneuakan in teuejkakoneu itech rey David!”</verse>
				<verse number="16">Yejua ika okijlijkej Jesús: —¿Tikaki tlinon kijtouaj yejuamej in? Niman Jesús okinmijlij: —Kemaj nikaki. ¿Tlen xkaman nenkimomachtiaj on Yektlajkuilojli kampa kijtoua: “Otikchiu para on kokonej niman on selikakokonej* ma mitskuikatlalikan ika on melajki yekteneualistli”?</verse>
				<verse number="17">Kemaj yejua okintlalkauij, niman onejkuanij ne ipan on ueyikalpan. Oyaj ipan on kalpan itoka Betania, kampa onokau ipan on tlayoua.</verse>
				<verse number="18">Ijkuak kualkan, Jesús oksejpa yaya para Jerusalén, niman ipan iojui opeu apismiki.</verse>
				<verse number="19">San nisiu kampa yaya okitak sen kojtli* itoka higuera. Pero ijkuak okinisiuij, xokinextilij itlakyo on kojtli, yej san kipiyaya ixojyo. Kemaj Jesús okijlij on higuera: —¡Maka sa kaman titlakis! Niman on higuera* nimantsin ouak.</verse>
				<verse number="20">Ijkuak on nomachtijkej* ijkon okitakej, omojkatlachixkej niman okitlajtoltijkej Jesús: —¿Kenijki tej, ouel nimantsin ouak on higuera?</verse>
				<verse number="21">Jesús okinmijlij: —Ika tlen melauak nemechijlia, ika tla nentlaneltokaj niman xnenometlamatij, xsan on tlen onikchiuilij on higuera* uelis nenkichiuaskej, yej no uelis nenkijliskej in tepetl: “Xmejkuanij nikan, niman xuetsiti ijtik on mar”, niman ijki nochiuas.</verse>
				<verse number="22">Niman tla nenkineltokaskej nochi tlen nenkitlajtlaniskej ijkuak nenkichiuaskej oración, nenkiseliskej.</verse>
				<verse number="23">Kemaj Jesús okalak ipan on ueyitiopan, niman chika yejua ompa temachtiaya, okinisiuijkej intlayekankauan on tiopixkej niman on ueuetkej tlayekankej intech on hebreos* niman okitlajtoltijkej: —¿Tlen tekiuajyotl tikpiya para tikchiua in tlajtlamach*? ¿Akinon tej, omitsmakak on tekiuajyotl?</verse>
				<verse number="24">Jesús okinmijlij: —Nejua no nikpiya tlen nemechtlajtoltis. Tla nennechijliskej on tlen nemechtlajtoltis, nejua no nemechijlis ika tlen tekiuayotl nikchiua in tlajtlamach*.</verse>
				<verse number="25">¿Akinon okuajtitlan Juan para ma tlakuateki? ¿Okuajtitlan Dios, noso okuajtitlankej on tlakamej? Kemaj yejuamej opejkej ijkin kinotlajtoltiaj: —¿Kenijki tikijliskej? Tla tikijliskej ika Dios okuajtitlan, yejua techijlis: “Tla ijkon, ¿tline xonenkineltokakej on tlen Juan okijtoj notechkopa?”</verse>
				<verse number="26">Niman tejuamej tikinmakajsij on tlakamej tla tikijtoskej ika on tlakamej okuajtitlankej, pampa nochimej kineltokaj ika Juan sen tiotlajtojketl katka.</verse>
				<verse number="27">Yejua ika okijlijkej Jesús: —Xtikmatij akinon okuajtitlan. Kemaj yejua okinmijlij: —Nejua no xnemechijlis akinon onechmakak tekiuajyotl para nikchiua in tlajtlamach*.</verse>
				<verse number="28">Jesús ijkin okintlajtoltij: —¿Ken nenkajsikamatij de in tlen nemechijlis? Sen tlakatl kipiyaya ome ikoneu. Niman on yejuan yenkuiyotl ijkin okijlij: “Nokoneu, aman xtekititi ne ipan notlal para tiktekis uvas.”</verse>
				<verse number="29">On ikoneu okijlij: “¡Ka! ¡Xnikneki nias!” Pero más sakin* kuajli ononemilij, niman oyaj otekitito.</verse>
				<verse number="30">Kemaj on tajtli okitato on okse ikoneu, niman no sano ijki okijlij. Niman in ikoneu okijlij: “Kemaj nias.” Pero yejua xoyaj.</verse>
				<verse number="31">¿Katlejua tej, de on omemej iknijtin okitlakamat itataj? Yejuamej okijtojkej: —On yejuan achtoj okinots itataj. Kemaj Jesús okinmijlij: —Ika tlen melauak nemechijlia ika on yejuan tlacobrarouaj ikan impuestos, niman on siuamej yejuan san auilnemij kalakiskej achtopa ne kampa Dios tlamandaroua xken nemejuamej.</verse>
				<verse number="32">In nochiua pampa Juan on tlakuatekijketl ouajlaj niman omechititij kenijki noneki nennemiskej, niman nemejuamej xonenkineltokakej tlen omechijlij. Pero on yejuan tlacobrarouaj ikan impuestos niman on siuamej yejuan san auilnemij okineltokakej. Pero nemejuamej maski onenkitakej kenijki onoyolpatlakej on tlakamej, nemejuamej xonemoyolpatlakej para onenkineltokakej on tlen Juan okijtoj.</verse>
				<verse number="33">’Xkakikan in okse ejemplo: Nemiya sen tlalejketl yejuan ipan itlal okitôkak uvas. Kemaj ocorraltij, niman okichijchiu sen pila kampa kipatskaskej on uvas. Niman no okichijchiu sen torre para nochi uelis kuajli kitaskej niman kuajli cuidaroskej. ’Kemaj okintlanetij sekimej medieros para ma tekitikan niman cuidaroskej on uvas. Niman kemaj yejua oyaj ipan okse país.</verse>
				<verse number="34">Ijkuak oajsik on tonaltin para notekis on uvas, on tlalejketl okintitlan itlakeualuan intech on medieros para ma kintlajtlanilitij kech yejua kitocaroua kiselis.</verse>
				<verse number="35">Pero on medieros ompa okimajsikej itlakeualuan on tlalejketl. Se okimajmailijkej, okse okimiktijkej, niman on okse okitemojmotlakej.</verse>
				<verse number="36">On tlalejketl oksejpa oksekimej okintitlan itlakeualuan, niman más miyekej xken ijkuak achtoj okintitlanka. Pero on medieros sano ijki okinchiuilijkej.</verse>
				<verse number="37">Kemaj sa ika nochi okititlan isentekoneu pampa okinemilij: “Melauak kitlakaitaskej nokoneu.”</verse>
				<verse number="38">Pero ijkuak on medieros okitakej on tekoneu, opeu ijkin kinojliaj: “In yejua ikoneu on tlalejketl. Ijkuak mikis itataj, yejua iyaxka* yes nochi in tlajli. Aman ma tikmiktikan para totech nokauas on iherencia.”</verse>
				<verse number="39">Yejua ika tej, ompa okajsikej; okixtijkej ne ipan on uvasyoj, niman okimiktijkej.</verse>
				<verse number="40">Kemaj Jesús ijkin okintlajtoltij: —Ijkuak uajlas iteko on tlajli, ¿tlinon kinchiuilis on medieros?</verse>
				<verse number="41">Yejuamej okinankilijkej: —Xkimiknelis para kinmiktis on xkuajkualtin medieros. Niman yejua kintejtemos oksekimej medieros yejuan kitekitiskej on uvas, niman ijkuak ajsis on tonajli kimakaskej kech kitocaros kiselis.</verse>
				<verse number="42">Kemaj Jesús okinmijlij: —¿Xkaman onenmomachtikej in Yektlajkuilojli yejuan ijkin kijtoua? On tetl yejuan on tepanchijkej xokiselijkej, aman yejua yonochiu ken esquinero. ToTEKO yejua ijkin okichiu, niman sanoyej techtlatlachaltij on tlen tikitaj.</verse>
				<verse number="43">Yejua ika nemechijlia ika Dios xmechkauilis nenkalakiskej ne kampa yejua tlamandaroua. Yej kinkauilis kalakiskej on yejuan kichiuaskej on tlen kuajli kineki Dios.</verse>
				<verse number="44">Niman de on tetl yejuan onemechijlij, yejua in kijtosneki, ika san akinon yejuan uetsis ipan on tetl notepojpostekis, niman tla on tetl yakaj ipan onuetsis, kuejkuechtilis.</verse>
				<verse number="45">Ijkuak intlayekankauan on tiopixkej niman on fariseos* okakkej on ejemplos yejuan Jesús kintlaliliaya, okimatkej ika Jesús intechkopa tlajtouaya.</verse>
				<verse number="46">Yejua ika tej, kinekiyaj kajsiskej, pero kinmakajsiyaj on tlakamej, pampa on tlakamej kineltokayaj ika Jesús sen tiotlajtojketl yejuan tlajtoua ika on tlen Dios kimachistia. Yejua ika tej, xokajsikej.</verse>
			</chapter>
			<chapter number="22">
				<verse number="1">Jesús oksejpa opeu kinnojnotsa ikan ejemplos, niman ijkin okinmijlij:</verse>
				<verse number="2">—Ne kampa tlamandaroua on iluikak chanej* sano ijki ken on iluitl yejuan okichiu on rey ijkuak ononamiktij itelpoch.</verse>
				<verse number="3">Okintitlan on itekitkauan para ma kimanatij on yejuan itenotskauan ipan on iluitl. Pero on yejuan yokinnotskaj, xokinekkej oyajkej ipan on iluitl.</verse>
				<verse number="4">Kemaj oksejpa okintitlan oksekimej itekitkauan, niman okinmijlij: “Xkimijlikan on yejuan yotikinnotskaj ika ye listo on tlakuajli. Yokinmiktijkej nouakaxuan niman oksekimej yolkej yejuan tojtomajkej, niman nochi on tlakuajli ye onkaj listo. Ma ualajtetsikan ipan in iluitl.”</verse>
				<verse number="5">Pero on itenotskauan xokinekkej ouajlakkej. Se oyaj okintato itlaluan, niman okse oyaj otlasemanato.</verse>
				<verse number="6">Niman on oksekimej okimajsikej itekitkauan on rey niman sanoyej* okiminmajmailijkej hasta okiminmiktijkej.</verse>
				<verse number="7">Kemaj, on rey sanoyej okualan, niman okintitlan isoldados para no ma kiminmiktitij on yejuan otemiktijkej, niman para kitlatiskej on iminueyikalpan.</verse>
				<verse number="8">Kemaj okinmijlij on itekitkauan: “Nochi ye onkaj listo para on iluitl, pero on yejuan onikiminnots xkinmelaua uajtlakuaskej.</verse>
				<verse number="9">Yejua ika tej, xuiyan ipan iesquinas on calles, niman nochimej on yejuan nenkinnamikiskej xkinnotsakan ma uajuiyan ipan in iluitl.”</verse>
				<verse number="10">Yejua ika on tekitkej oyajkej ipan on calles, niman okinsentlalijkej nochimej on yejuan okinnextijkej. Okisentlalijkej yejuan xkuajkualtin tlakamej niman yejuan kuajkualtin tlakamej. Niman ijkon on kajli oten ikan tlanotsaltin.</verse>
				<verse number="11">’Kemaj on rey okalak ipan on kajli para kintas itlanotskauan. Ompa okitak sen tlakatl yejuan xonotlakentij ken noneki ijkuak yakaj nonamiktia.</verse>
				<verse number="12">Niman okijlij: “Notlajsojkaikniu*, ¿kenijki ouel otikalak nikan niman xtitlakemej ken noneki notlakentiuas ipan sen iluitl ken in?” Pero yejua xonauat.</verse>
				<verse number="13">Kemaj on rey ijkin okinnauatij on yejuan tetlamakayaj: “Xmasasalokan niman xkikxisasalokan, niman xkontlajkalikan kampa tlayouatok kampa chokas niman notlantisis.”</verse>
				<verse number="14">Kemaj Jesús okijtoj: —Dios miyekej okinnots, pero xmiyekej on yejuan okintlapejpenij.</verse>
				<verse number="15">Kemaj on fariseos* oyajkej, niman san sekan okinojlijkej tlinon kichiuaskej para Jesús itlaj ma kimijli yejuan ika uelis kiteixpanuiskej.</verse>
				<verse number="16">Kemaj tej, on fariseos* okintitlankej itech Jesús on innomachtijkauan inuan on yejuan okipaleuijkej Herodes para ma kalaki rey. Yejuamej okijlijkej: —Temachtijketl, tikmatstokej ika nochipa tikijtoua on tlen melauak. On tlakamej kuajli tikintitia ken Dios kineki para nouikaskej. Tejua xtikchiuilia cuenta on tlen kijtouaj motechkopa on tlakamej, maski uejueyixtokej noso xuejueyixtokej.</verse>
				<verse number="17">Aman tej, xtechijli tlinon tiknemilia. ¿Itlanauatil Moisés techkauilia titlatlaxtlauaskej ikan impuestos itech César yejuan itekiuaj nochi on país de Roma?</verse>
				<verse number="18">Pero Jesús okimat ika yejuamej ijkon kitlajtoltiayaj san para kajkayauaskej. Yejua ika ijkin okinmijlij: —Omexayakyejkej, ¿tline* nennechchiualtisnekij ma nemechijli itlaj yejuan ika uelis nennechteixpanuiskej?</verse>
				<verse number="19">Xnechititikan on tomin yejuan ika notlaxtlaua on impuestos. Niman yejuamej okititijkej sen tomin.</verse>
				<verse number="20">Ijkuak Jesús okitak on tomin, okintlajtoltij: —¿Akinon ixayak, niman akinon itoka in nikan tlajkuilolnestikaj ipan in tomin?</verse>
				<verse number="21">Yejuamej okijlijkej: —Ixayak on tekiuaj César. Kemaj Jesús okinmijlij: —Tla ijkon xmakakan César on tlen yejua iyaxka, niman xmakakan Dios on tlen yejua iyaxka.</verse>
				<verse number="22">Ijkuak yejuamej ijkon okakkej, okintlatlachaltij. Kemaj, okitlalkauijkej niman oyajkej.</verse>
				<verse number="23">Sano ipan on tonajli semej saduceos okitatoj Jesús. Yejuamej temachtiayaj ika xuelis yoliskej* niman nokuiteuaskej on mikatsitsimej. Yejua ika ijkin okijlijkej:</verse>
				<verse number="24">—Temachtijketl, Moisés okijtoj ika tla miki sen tlakatl yejuan xokipix ikoneuan, ikniu on tlakatl ika onkaj nonamiktis iuan on siuakauajli*, niman iuan tlaskaltis para on kokonej nemiskej ken ikoneuan yeskia on ikniu yejuan omik.</verse>
				<verse number="25">Aman tej, nikan totsajlan nemiyaj chikomemej iknijtin. On achtoj teikniu ononamiktij, niman omik. Niman ika xokipix ikoneuan, on ikniu iuan ononamiktij on siuakauajli*.</verse>
				<verse number="26">No ijki okichiu on ika ome teikniu, kemaj on ika yeyi teikniu, niman ijki onochijtiaj hasta otlankej on chikomemej iknijtin.</verse>
				<verse number="27">Ijkuak on iknijtin nochimej yomikkej, kej yejua omik on siuatl.</verse>
				<verse number="28">Tla ijkon tej, ijkuak yoliskej*, ¿katlejua itech tesiuau yes de on chikomemej iknijtin, pampa nochimej okipixkej ken insiuau?</verse>
				<verse number="29">Jesús okinmijlij: —Nemejuamej nemopopolouaj, pampa xnenkimatij tlinon kijtoua on Yektlajkuilojli, nion xnenkimatij ika Dios nochi ueli kichiua.</verse>
				<verse number="30">Tej, ijkuak on yomikkej yoliskej*, xnonamiktiskej nion on tatajtin kitemakaskej imichpochuan para ma nonamiktikan. Ijkuakon nemiskej ken iángeles Dios yejuan nemij ne iluikak.</verse>
				<verse number="31">’Niman aman on ika yoliskej* niman noketsteuaskej on mikatsitsimej, ¿xaman onenmomachtijkej on tlen Dios okijtoj? Yejua ijkin okijtoj:</verse>
				<verse number="32">“Nejua niiDios Abraham, niiDios Isaac niman niiDios Jacob.” Tikmatij ika Dios xejua iminDios on yomikkej, yej yejua iminDios on yoltokej.</verse>
				<verse number="33">Ijkuak on tlakamej ijkon okakkej, nochimej okintlatlachaltij on itemachtil Jesús.</verse>
				<verse number="34">Ijkuak on fariseos* okimatkej ika Jesús okinkamatsaku on saduceos, san sekan onosentlalijkej, niman kej yejuamej okinisiuijkej Jesús.</verse>
				<verse number="35">Kemaj semej yejuamej on yejuan tepantlajtojkej katkaj ikan itlanauatil Dios okinek kistlakos Jesús, niman ijkin okitlajtoltij:</verse>
				<verse number="36">—Temachtijketl, ¿katlejua tlanauatijli más ueyixtikaj ipan on itlanauatil Moisés?</verse>
				<verse number="37">Jesús okijlij: —“Xtlajsojtla* moTEKO Dios ikan nochi moyojlo, ikan nochi moalma niman ikan nochi motlamachilis.”</verse>
				<verse number="38">Yejua in yejua más ueyixtikaj niman yejua yakatstikaj de nochimej on tlanauatiltin.</verse>
				<verse number="39">Niman on ika ome tlanauatijli yejuan no ijki ueyi kijtosneki ken on achtoj tlanauatijli ijkin kijtoua: “Xkintlajsojtla oksekimej no ijki ken tejua timotlajsojtla.”</verse>
				<verse number="40">Yejua in ome tlanauatijli kiktsijtikaj nochi itlanauatil Moisés niman intemachtiluan on tiotlajtojkej.</verse>
				<verse number="41">Chika on fariseos* san sekan nemiyaj, Jesús ijkin okintlajtoltij:</verse>
				<verse number="42">—¿Tlinon nenkinemiliaj nemejuamej itechkopa Cristo on yejuan Dios okitlapejpenij para temakixtis? ¿Akinon itech teuejkakoneu? Yejuamej okijlijkej: —Yejua teuejkakoneu itech David.</verse>
				<verse number="43">Ijkuakon, Jesús okinmijlij: —¿Tline tej, on Espíritu Santo okichiualtij David para ma kijto ika Cristo “iTEKO”? David ijkin okijtoj:</verse>
				<verse number="44">Dios okijlij noTEKO: “Xmotlali nikan ipan noyekma, hasta kaman ma nimitstlali tlayekanketl intech on yejuan motlauelikniuan.”</verse>
				<verse number="45">Tla David ijkon okijtoj itechkopa Cristo yejua iTEKO, tla ijkon tej, ¿kenijki Cristo ueli teuejkakoneu itech David?</verse>
				<verse number="46">Niman xakaj ouel okinankilij nion ikan se tlajtojli. Niman desde ipan on tonajli nochimej pinauayaj para itlaj kitlajtoltiskej.</verse>
			</chapter>
			<chapter number="23">
				<verse number="1">Kemaj Jesús okinmijlij on tlakamej niman on inomachtijkauan*:</verse>
				<verse number="2">—On temachtijkej ikan itlanauatil Dios niman on fariseos* kipiyaj tlanauatijli para kitemachtiaj on tlen okijkuiloj Moisés.</verse>
				<verse number="3">Yejua ika tej, nemejuamej xkintlakamatikan, niman xchiuakan nochi tlen mechijliskej. Pero maka xmouikakan ken yejuamej, pampa yejuamej kijtouaj sen temachtijli niman xkichiua on tlen temachtiaj.</verse>
				<verse number="4">Niman yejuamej kinchiualtiaj on tlakamej ma kichiuakan on miyek tlanauatiltin, yejuan sanoyej* ouijtikaj* para kichiuaskej. Pero yejuamej nion achijtsin xkinekij kimpaleuiskej on tlakamej para uelis kichiuaskej on tlanauatiltin.</verse>
				<verse number="5">’Nochi intekiu kichiuaj san para on tlakamej ma kintakan. Kuelitaj kiktiskej seki textos de on Yektlajkuilojli ijtik bolsitas tlachijchijtin ikan kuetlaxtli yejuan kinotlaliliaj inmixkuatipan niman ipan inma. Niman no kuelitaj kitlaliliskej itenchayajyo intlaken más pajpatlajkej xken on oksekimej tlakamej.</verse>
				<verse number="6">Kinekij kipiyaskej on yejuan más uejueyixtokej sietas ne kampa iluipan, niman on más kuajkualtin sietas ne ipan on sinagogas*.</verse>
				<verse number="7">Yejuamej kinekij para on tlakamej ma kintlajpalokan ikan miyek tetlakaitalistli ne ipan on plazas, niman ma kinkuitikan temachtijkej.</verse>
				<verse number="8">’Pero nemejuamej maka xnekikan ma mechilijkan temachtijkej, pampa nochimej nemejuamej nemiknijtin niman nenkipiyaj san se Temachtijketl.</verse>
				<verse number="9">Niman ipan in tlaltikpaktli maka yakaj nenkijliskej “notajtsin”, pampa san se nemoTajtsin nenkipiyaj, niman yejua nemi iluikak.</verse>
				<verse number="10">Nion maka xnekikan ma mechilijkan temachtijketl, pampa san nejua niCristo yejuan Dios onechtlalij para ninemotemachtijkau.</verse>
				<verse number="11">On yejuan más ueyixtikaj nemotsajlan yejua nochiuas nemotekichiuilijkau.</verse>
				<verse number="12">In nochiuas pampa on akin noueyilia kichiualtiskej para ma nokneli, pero on yejuan noknelis kichiualtiskej para ma ueyixtia.</verse>
				<verse number="13">’¡Lástima para nemejuamej temachtijkej ikan itlanauatil Dios niman nemejuamej fariseos*, omexayakyejkej! Lástima, pampa on tlakamej xnenkinkauiliaj ma kalakikan kampa tlamandaroua on iluikak chanej. Niman nemejuamej no xnenkalakij, nion nenkinkauiliaj kalakiskej on yejuan kinekij kalakiskej.</verse>
				<verse number="14">’¡Lástima nemejuamej temachtijkej ikan itlanauatil Dios niman nemejuamej fariseos*, omexayakyejkej! Lástima, pampa on siuakaualtsitsimej* nenkinkuiliaj inkal, niman para nesi ken xnentlajtlakolejkej, nenkichiuaj uejueyak oraciones. Yejua ika on nemejuamej más ueyi nenkiseliskej nemocastigo.</verse>
				<verse number="15">’¡Lástima para nemejuamej temachtijkej ikan itlanauatil Dios niman nemejuamej fariseos*, omexayakyejkej! Lástima, pampa nenyauij imanian nochi tlaltikpaktli para nenkitlaneltoktiaj sen tlakatl ikan nemoreligión. Niman ijkuak sen tlakatl yonenkitlaneltoktijkej, nenkichiuaj para on tlakatl kiselis okpa ichkich más ueyi castigo xken nemejuamej.</verse>
				<verse number="16">’¡Lástima para nemejuamej ciegos tlayekankej yejuan nenkitemachtiaj tla yakaj kitlalia sen promesa, niman notlajtolpaleuiya itech on ueyitiopan, ipromesa xokuitlaj kijtosneki. Pero tla notlajtolpaleuiya itech on oro yejuan onkaj ipan on ueyitiopan, on kemaj melauak ueyi kijtosneki ipromesa niman yejua ika noneki kichiuas on tlen okitlalij ipan ipromesa.</verse>
				<verse number="17">¡Nentontos niman nenciegos! ¿Katlejua más ueyixtikaj: on oro, noso on ueyitiopan yejuan kitiochiua on oro?</verse>
				<verse number="18">Niman nemejuamej no nenkijtouaj: “Tla yakaj kitlalia sen promesa, niman notlajtolpaleuiya itech on tlaixpan*, ipromesa xokuitlaj kijtosneki. Pero tla notlajtolpaleuiya itech on uentli yejuan onkaj ipan on tlaixpan*, on kemaj melauak ueyi kijtosneki ipromesa, niman yejua ika noneki kichiuas on tlen okitlalij ipan ipromesa.”</verse>
				<verse number="19">¡Nentontos niman nenciegos! ¿Katlejua más ueyixtikaj: on uentli, noso on tlaixpan* yejuan kitiochiua on uentli?</verse>
				<verse number="20">Ijkon tej, on yejuan notlajtolpaleuiya itech on tlaixpan*, xsan notlajtolpaleuiya itech on tlaixpan*, yej no itech on tlen onkaj ipan on tlaixpan*.</verse>
				<verse number="21">Niman on yejuan notlajtolpaleuiya itech on ueyitiopan, xsan itech on ueyitiopan notlajtolpaleuiya, yej no itech Dios yejuan ompa nemi.</verse>
				<verse number="22">No ijki on yejuan notlajtolpaleuiya itech on iluikak, no notlajtolpaleuiya itech on itrono Dios, niman no itech Dios yejuan ompa noseuiya.</verse>
				<verse number="23">’¡Lástima para nemejuamej temachtijkej ikan itlanauatil Dios niman nemejuamej fariseos*! Nenomexayakyejkej pampa nenkimakaj Dios nemodiezmo de on menta*, de on anís niman de on comino, pero xnenkichiuaj on tlen más ueyi kijtosneki. Xnemouikaj ikan melajkanemilistli, nion ikan teiknelilistli* niman xnochipa nenkichiuaj on tlen Dios tlamandaroua. In yejua noneki nenkichiuaskej niman nentemakaskej nemodiezmo*.</verse>
				<verse number="24">¡Lástima para nemejuamej ciegos tlayekankej! Nemejuamej nenkitemachtiaj on tlajtlamach* yejuan xueyi kijtosneki. Pero on yejuan ueyi kijtosneki, xnenkichiuaj.</verse>
				<verse number="25">’¡Lástima para nemejuamej temachtijkej ikan itlanauatil Dios niman nemejuamej fariseos*, omexayakyejkej! Lástima, pampa nenkichiuaj para ma mechitakan ken sanoyej nenkuajkualtin tlakamej, pero nemoyojlo tentikaj ikan tlachtekyotl niman ika on nexikojli.</verse>
				<verse number="26">¡Lástima para nemejuamej fariseos ciegos! Achtopa xchipauakan nemoyojlo, niman kemaj nemotlalnakayo no chipauis.</verse>
				<verse number="27">’¡Lástima para nemejuamej temachtijkej ikan itlanauatil Dios niman nemejuamej fariseos*, omexayakyejkej! Lástima, pampa nenijkonmej ken on mikakajli ipan on camposanto kuajli kistaliaj san para kualtsin tlajtlacha, pero ijtik tentikaj ikan mikaomimej niman ikan nochi tlajtlamach* tlen xchipauak.</verse>
				<verse number="28">Ne imixpan oksekimej nesi sanoyej nenkuajkualtin tlakamej, pero nemojtik tentikaj ikan on tlen xmelauak niman ikan tlajtlakojli.</verse>
				<verse number="29">’¡Lástima para nemejuamej temachtijkej ikan itlanauatil Dios niman nemejuamej fariseos*, omexayakyejkej! Lástima, pampa nenkinchijchiuiliaj inmika kampa toktokej on tiotlajtojkej, niman nenkitlajmachyotiaj* on kampa toktokej on yejuan kuajkualtin tlakamej katkaj.</verse>
				<verse number="30">Niman nenkijtouaj: “Tla tejuamej tinemiskiaj ipan on tonaltin ijkuak onenkej on toachtojtajuan, xtikimpaleuiskiaj para ma kinmiktikan on tiotlajtojkej.”</verse>
				<verse number="31">Sano nemejuamej nemopantlantiaj ika nentekoneuan intech on yejuan okinmiktijkej on tiotlajtojkej.</verse>
				<verse number="32">Ijkon tej, tlami xchiuakan on tlajtlakojli yejuan opejkej kichiuaj on nemoachtojtajuan.</verse>
				<verse number="33">’¡Kouamej! ¡Tekoneuan intech on kouamej! ¿Kenijki nemomanauiskej itech on castigo yejuan onkaj ne miktlan kampa tetlajyouiltiloyan?</verse>
				<verse number="34">Yejua ika nemechinuajtitlanilis on tiotlajtojkej, on tlamatkej*, niman on temachtijkej. Pero sekimej nenkinmiktiskej, sekimej nenkinmajkopiloskej ipan kojnepanojli, niman oksekimej nenkinuijuitekiskej ne ipan on sinagogas*. Niman cada ueyikalpan kampa sekimej oniyanaskej, nenkomintejtemoskej para más nenkintlajyouiltiskej.</verse>
				<verse number="35">Yejua ika tej, nemejuamej hebreos* nenkiseliskej nochi castigo impampa on kuajkualtin tlakamej yejuan okinmiktijkej desde itech Abel hasta itech Zacarías ikoneu Berequías, yejuan nemejuamej onenkimiktijkej itsajlan on ueyitiopan niman on tlaixpan*.</verse>
				<verse number="36">Ika tlen melauak nemechijlia, ika on hebreos* yejuan aman nemij, kiseliskej nochi on castigo impampa on yejuan okinmiktijkej.</verse>
				<verse number="37">’¡Ay Jerusalén! ¡Ay nemejuamej chanejkej Jerusalén! Nemejuamej nenkinmiktiaj on tiotlajtojkej niman nenkintemojmotlaj on yejuan Dios mechinuajtitlanilia. Miyekpa oniknek nemechsentlalis ken on kuanaka kinsentlalia ikoneuan itlan imastlakapaluan, pero xonenkinekkej.</verse>
				<verse number="38">Aman Dios xok mechpaleuis, yej mechtlalkauis.</verse>
				<verse number="39">Yejua ika tej, nemechijlia ika xok oksejpa nennechitaskej hasta ajsis on tonajli ijkuak nemejuamej ijkin nenkijtoskej: “Ma Dios kitiochiua on yejuan okuajtitlan para tlamandaros.”</verse>
			</chapter>
			<chapter number="24">
				<verse number="1">Jesús okis ne ipan on ueyitiopan, niman ye yajtiaya, ijkuak on inomachtijkauan* okinisiuijkej para okijlijkej ken tlachijchijtli on ueyitiopan.</verse>
				<verse number="2">Pero Jesús okinmijlij: —¿Nemejuamej nenkitaj nochi in? Ika tlen melauak nemechijlia, ika nikan nion sen tetl xnokauas ipan okse tetl, pampa nochi kixoxotoniskej.</verse>
				<verse number="3">Niman ijkuak yeuatikatka Jesús ne ipan on tepetl itoka Olivos, on nomachtijkej* oyajkej itech niman ijkin sa inseltimej okitlajtoltijkej: —Xtechijli, ¿kamanon nochiuas on tlajtlamach*, niman tlinon tlamauisojli nesis ijkuak tejua tiuajlas oksejpa, niman ijkuak tlatlalpoliuis?</verse>
				<verse number="4">Kemaj Jesús okinmijlij: —Xmotakan sano nemejuamej para maka yakaj mechkajkayauas,</verse>
				<verse number="5">pampa miyekej uajlaskej yejuan ikan noTokatsin kualijtojtiaskej: “Nejua niCristo”, niman miyekej kinkajkayauaskej.</verse>
				<verse number="6">Nemejuamej nenkakiskej ika nisiu niman uejka onyas guerras. Pero maka nemoyolpajsoloskej pampa nochi on ika onkaj achtoj nochiuas. Pero on xejua tonajli para tlatlalpoliuis.</verse>
				<verse number="7">On uejueyitekiuajkej nouijsokiskej inuan oksekimej uejueyitekiuajkej niman on países nomiktiskej inuan oksekimej países. Onyas apistli, niman onyas miyek kualolistli, niman miyekan tlalolinis.</verse>
				<verse number="8">Pero in xsan ika nochi yes, yej kemach peuas onyas tlajyouilistli.</verse>
				<verse number="9">’Kemaj nemejuamej mechtemakaskej para mechtlajyouiltiskej, niman mechmiktiskej, niman san nopampa nochi tlakatl mechtlauelitas.</verse>
				<verse number="10">Ipan on tonaltin ijkuak ijkon nochiuas, miyekej xok nechneltokaskej, niman notlauelitaskej sekimej iuan oksekimej, niman notemaktiliskej sekimej iuan oksekimej.</verse>
				<verse number="11">Niman miyekej tlakajkayajkej yejuan noteneuaskej tiotlajtojkej uajnesiskej, niman miyekej kinkajkayauaskej.</verse>
				<verse number="12">Niman pampa sanoyej* miyekiyas on tlen xkuajli, miyekej xok notlajsojtlaskej inuan oksekimej.</verse>
				<verse number="13">Pero on yejuan noyolchikauas niman xkaman nokuepas hasta ijkuak nochi tlamis, on yejua makisas.</verse>
				<verse number="14">Niman in kuajli tlajtojli yejuan kiteijlia ken Dios temakixtia, noteijlis nochiuiyan ipan in tlaltikpaktli para nochimej países ma kixmatikan on tlen melauak. Niman ijkuak nochiuiyan yonoteijlij, ijkuakon tlatlalpoliuis.</verse>
				<verse number="15">’On yejuan kinomachtis itlajkuilol Daniel ma kajsikamati. Yejua otlajkuiloj itechkopa on xkuajli uentli yejuan tetlajyeloj* kitlaliskej ne kampa tlayekkan. Ijkon tej, ijkuak nemejuamej nenkitaskej ika on tlen Daniel okijkuiloj ye nochijtikaj,</verse>
				<verse number="16">on yejuan nemiskej Judea ma cholokan niman ma uiyan neka ipan tepemej.</verse>
				<verse number="17">Niman on yejuan ipan on tonajli nemis ne ikuapan ikal, maka uajtemos para itlaj kixtis ikalijtik.</verse>
				<verse number="18">Niman on yejuan nemis neka ipan campo, maka nokuepas ichan para konkuis itlaj itlaken.</verse>
				<verse number="19">¡Sanoyej temojtij yes para on siuamej yejuan ipan on tonaltin koneuajkej yeskej niman on siuamej yejuan ipan on tonaltin tlachichitiskej!</verse>
				<verse number="20">Nemejuamej xmoueyikatsajtsilikan itech Dios para maka nencholojteuaj ipan on tonaltin ijkuak sanoyej seuas, nion ipan sábado,</verse>
				<verse number="21">pampa ijkuakon sanoyej miyek onyas tlajyouilistli ken yejuan xkaman onkaj desde ijkuak opeu in tlaltikpaktli, niman xkaman onyas.</verse>
				<verse number="22">Tla Dios xkinteltlalis on tonaltin de tlajyouilistli, nochimej mikiskej. Pero yejua kinteltlalis on tonaltin impampa on yejuan yokintlapejpenij.</verse>
				<verse number="23">’Tla ijkuakon yakaj mechijlis: “Xkitakan, nikan nemi Cristo”, noso “Xkitakan, nepa nemi”, maka nenkineltokaskej.</verse>
				<verse number="24">Maka nenkineltokaskej, pampa uajlaskej on tlakajkayajkej yejuan noteneuaskej Cristos noso tiotlajtojkej. Niman kichiuaskej uejueyi tlamauisoltin niman milagros* para tekajkayauaskej, niman tla ueli, hasta on yejuan Dios yokintlapejpenij kinkajkayauaskej. Pero yejuamej xuelis kinkajkayauaskej.</verse>
				<verse number="25">Xmotakan sano nemejuamej. Xkipiya tline* nenuetsiskej, pampa ye nemechmachistijtikaj tlinon nochiuas.</verse>
				<verse number="26">Yejua ika, tla mechijliskej: “Xkitakan, nepa nemi Cristo kampa xalpatlajkan”, maka xuiyan. Noso tla mechijliskej: “Xkitakan nikan iyantikaj ijtik in kajli”, maka xneltokakan.</verse>
				<verse number="27">Maka xneltokakan, pampa ijkuak nejua yejuan oninochiu Tlakatl niuajlas, nochi tlakatl nechitas ken on tlapetlanajli nochi tlakatl kita ijkuak ne ikisayan tonaltsintli ompa peua petlani niman hasta ne ikalakiyan tonaltsintli ontlami petlani.</verse>
				<verse number="28">’Ijki ken on tsojpilomej uajlauij ne kampa tlajkaltok on yolki yejuan yomik, no ijki yes ijkuak nejua yejuan onichiu Tlakatl niualas, niman nochi tlakatl nechitas.</verse>
				<verse number="29">’Ijkuak yopanokej on tonaltin ikan tlajyouilistli, nimantsin xok tlauilos on tonaltsintli niman on metstli xok petlanis. Niman on sitlalimej uajxiniskej niman hasta on tlen kojtilijtikaj on cielo uiuixkas.</verse>
				<verse number="30">Kemaj ne ipan cielo kitaskej itlaj yejuan kiteititis ika nejua yejuan oninochiu Tlakatl ye niuajlajtikaj. Niman ijkuakon, nochi tlajtlakoltlakatl kipiyas ueyi ajmantli, niman nechitas nejua yejuan oninochiu Tlakatl, niuajlas ikan noueyi poder niman noueyilis. Niuajlas ipan on moxtli yejuan onkaj ipan cielo*.</verse>
				<verse number="31">Niman kemaj kipitsaskej chikauak sen trompeta, niman nikinuajtitlanis noángeles para kinsentlaliskej nochimej on yejuan Dios yokintlapejpenij nochiuiyan ipan in tlaltikpaktli.</verse>
				<verse number="32">’Xkajsikamatikan in ejemplo itech on kojtlakijlotl higuera. Ijkuak imauan seliaj niman peuaj xojyokisaj, nemejuamej nenkimatij ika ye nisiu on xopantlaj.</verse>
				<verse number="33">In sano ijki. Ijkuak nemejuamej nenkitaskej nochi in tlajtlamach* ye nochijtikaj, xmatikan ika ye nisiu para niuajnokuepas oksejpa.</verse>
				<verse number="34">Ika tlen melauak nemechijlia, ika nochi in tlajtlamach* nochiuas ijkuak xe mikij on tlakamej yejuan nemij ipan in tonaltin.</verse>
				<verse number="35">On cielo* niman in tlaltikpaktli popoliuis, pero notlajtol xkaman popoliuis.</verse>
				<verse number="36">’Pero on tonajli niman on hora para tlatlalpoliuis xakaj kimati, nion yejuamej on ángeles ne iluikak nemij, nion nejua yejuan niiKoneu Dios. Yej san Dios toTajtsin kimati.</verse>
				<verse number="37">’Ijkuak nejua yejuan oninochiu Tlakatl niuajlas, on tlakamej ijkon nemiskej ken nemiyaj ipan on tonaltin ijkuak nemiya Noé.</verse>
				<verse number="38">Ipan on tonaltin, ijkuak xe apachiuilo, on tlakamej tlakuayaj, tlaoniyaj, nonamiktiayaj niman kintemakayaj inmichpochuan para ma nonamiktikan hasta ipan on tonajli ijkuak Noé okalak ipan on ueyi akajli*.</verse>
				<verse number="39">Niman yejuamej xokichiuilijkej cuenta on tlen nochijtikatka, yej hasta ijkuak opeu kiaui niman on atl nochimej okinmiktij. Ijkon tej, ken ipan on tonaltin onochiu, no ijki nochiuas ijkuak nejua yejuan oninochiu Tlakatl niuajlas.</verse>
				<verse number="40">Ipan on tonajli omemej tlakamej tekitiskej ipan campo. Se kuikaskej niman okse kajteuaskej.</verse>
				<verse number="41">Omemej siuamej tistiaskej ipan sen molino. Se kuikaskej niman okse kajteuaskej.</verse>
				<verse number="42">’Xtlachixtiakan tej, pampa xnenkimatij tlen hora uajlas on nemoTEKO.</verse>
				<verse number="43">Pero xmatikan yejua in, ika tla sen tlakatl tlayekanki ikan ifamilia kimatiskia tlen hora uajlas on tlachteketl, yejua xkochiskia niman xkauiliskia on tlachteketl ma kitlapouili ikal para kitlachtekilis.</verse>
				<verse number="44">Yejua ika, nemejuamej no nochipa xnemikan listos, pampa ijkuak xnenkinemilijtiaskej ika niuajlas, nejua yejuan oninochiu Tlakatl ijkuakon niuajlas.</verse>
				<verse number="45">’¿Akinon on tekitketl ken on yejuan nochipa kichiua ken iteko kinauatia niman kipiya kuajli itlamachilis? On tekitketl sano yejua on, yejuan iteko kimaktilia ifamilia niman itekitkauan para kinmaka on tlen kikuaskej ijkuak noneki.</verse>
				<verse number="46">Dios kitiochiuas on tekitketl yejuan ijkuak uajlas iteko, kuajnextis kuajli kichijtikaj itekiu.</verse>
				<verse number="47">Ika tlen melauak nemechijlia, ika on iteko kimaktilis on tekitketl nochi tlen yejua kipiya para kejeuas.</verse>
				<verse number="48">Pero tla on tekitketl nokuepas xkuajli tlakatl, niman kinemilis ika iteko nouejkauas para uajlas,</verse>
				<verse number="49">niman peuas kinuijsokis on oksekimej tekitkej, niman no notlalis tlakuas niman tlauanis inuan on tlauankej,</verse>
				<verse number="50">on iteko uajlas ipan on tonajli niman ipan on hora ijkuak yejua xkimatstias ika uajlas.</verse>
				<verse number="51">Niman on iteko sanoyej kitlajyouiltis, niman kitlalis inuan on omexayakyejkej kampa chokas niman hasta notlantisis.</verse>
			</chapter>
			<chapter number="25">
				<verse number="1">’Ipan on tonajli ijkuak niuajlas, ne kampa Dios tlamandaroua no ijki yes ken on majtlaktli ichpokamej. Cada se okitkik itlauil ikan aceite niman oyajkej ne kampa konamikiskej on novio, yejuan uajlaya para nonamiktis.</verse>
				<verse number="2">Makuijli de yejuamej xtlamatkej* katkaj, niman on okse makuijli uej kemaj tlamatkej* katkaj.</verse>
				<verse number="3">On yejuan xtlamatkej* katkaj ijkuak okitkikej intlauil, xokitkikej aceite para kitekiliskej on intlauil.</verse>
				<verse number="4">Pero on yejuan tlamatkej* katkaj okitkikej aceite ikan imbotella.</verse>
				<verse number="5">Niman ika on novio poliuiya para yejkos, nochimej opeu kochisnekij, niman ijki okochkej.</verse>
				<verse number="6">’Kemaj ijkuak kanaj tlajkoiuan, okakistik sen tlajtojli: “¡Ye uajlau on novio! ¡Xnamikitij!”</verse>
				<verse number="7">Nochimej on ichpokamej otlachixkej, niman opeu kuektlaliaj intlauil.</verse>
				<verse number="8">Kemaj on makuiltimej ichpokamej xtlamatkej* okinmijlijkej on yejuan tlamatkej*: “Xtechmakakan achijtsin nemoaceite, pampa totlauiluan ye sejtokej.”</verse>
				<verse number="9">Pero on yejuan tlamatkej* ichpokamej okinnankilijkej: “Ka, pampa tla ijkon xtechaxilis para tejuamej niman para nemejuamej. Más kuajli, xuiyan kampa kinamakaj, niman xkouakan yejuan para nemejuamej.”</verse>
				<verse number="10">Pero chika on makuijli ichpokamej xtlamatkej* okouatoj on aceite, oyejkok on novio. Kemaj on ichpokamej yejuan kimachayaj oyajkej iuan on novio ipan on iluitl kampa nonamiktiuaj. Ijkuak yejuamej okalakkej ipan on iluitl, on tsakuijlotl* okitsakukej.</verse>
				<verse number="11">’Kemaj oajsikej on oksekimej ichpokamej, niman okijtojkej: “¡Señor, Señor, xtechtlatlapouili!”</verse>
				<verse number="12">Pero yejua okinnankilij: “Ika tlen melauak nemechijlia nejua xnemechixmati.”</verse>
				<verse number="13">Kemaj Jesús okinmijlij: —Nemejuamej xnemikan ikan tlamachalistli*, pampa xnenkimatij on tonajli nion yejua on hora ijkuak nejua yejuan oninochiu Tlakatl niuajlas.</verse>
				<verse number="14">’Nemechijlia okse ejemplo itechkopa on tonajli ijkuak niuajlas. Ijkuak niuajlas, nikchiuas ken okichiu on tlakatl yejuan, ijkuak ye yas ipan okse país, okinnots on itekitkauan niman okinmaktilij itomin para ma tekitikan ijkuak xak yes.</verse>
				<verse number="15">Se okimakak kanaj 50 mil pesos, okse okimakak kanaj 20 mil pesos, niman okse kanaj 10 mil pesos. Okinmakak san kech se ueli kitekitiltis. Kemaj yejua oyaj ipan okse país.</verse>
				<verse number="16">’On tekitketl, yejuan okiselij 50 mil pesos, okitekitiltij on tomin, niman ijki okitlan okse 50 mil pesos.</verse>
				<verse number="17">Niman on yejuan okiselij 20 mil pesos sano ijki okichiu, niman no okitlan okse 20 mil pesos.</verse>
				<verse number="18">Pero on yejuan okiselij 10 mil pesos oyaj niman okiyanato itomin iteko ijtik tlajli.</verse>
				<verse number="19">’Miyek tonaltin más sakin*, ouajlaj inteko on tekitkej, niman opeu inuan kichiua cuenta.</verse>
				<verse number="20">Achtopa ouajlaj on yejuan okiselij 50 mil pesos, niman okititij iteko on okse 50 mil pesos yejuan okitlan. Okijlij: “Señor, otinechmakak 50 mil pesos, niman nikan tikpiya in okse 50 mil yejuan oniktlan.”</verse>
				<verse number="21">Iteko okijlij: “¡Sanoyej kuajli! Tejua tikuajli tekitketl, niman otikchiu ken oniknek. Aman ika kuajli otiktekitiltij on achijtsin, más miyek nimitstlanetis. Nouan xpiya pakilistli.”</verse>
				<verse number="22">Kemaj itech ouajlaj on yejuan okiselij 20 mil pesos, niman okijlij: “Señor, otinechmakak 20 mil pesos, niman nikan tikpiya in okse 20 mil pesos yejuan oniktlan.”</verse>
				<verse number="23">On iteko okijlij: “¡Sanoyej kuajli! Tejua tikuajli tekitketl, niman otikchiu ken oniknek. Aman ika kuajli otiktekitiltij on achijtsin, más miyek nimitstlanetis. Nouan xpiya pakilistli.”</verse>
				<verse number="24">Pero ijkuak oyejkok on tekitketl yejuan okiselij 10 mil pesos, okijlij on iteko: “Señor, nejua nikmatstikatka ika tejua xtiteiknelia*, niman tikmoyaxkatia* itlanka on tlen sen kitekiti.</verse>
				<verse number="25">Yejua ika nejua oninomojtij, niman oniaj onikiyanato motomin ijtik tlajli. Pero nikan nimitsmaka on tlen otinechmakak.”</verse>
				<verse number="26">Kemaj iteko okijlij: “Xkuajli tekitketl niman tlatsijki. Tikmatstikatka ika niknoyaxkatia itlanka on tlen sen kitekiti.</verse>
				<verse number="27">Yejua ika, nonekiya tikalaktiskia notomin ipan banco para ijkuak nejua niuajlaskia nikseliskia on tlen noyaxka* niman on itlanka.”</verse>
				<verse number="28">Kemaj on inminteko okinnauatij on yejuan ompa nemiyaj: “Xkuilikan on 10 mil pesos, niman xmakakan on yejuan aman kipiya cien mil pesos,</verse>
				<verse number="29">pampa on yejuan kuajli kitekitiltia on tlen kipiya, más kimakaskej, niman on yejuan xkuajli kitekitiltia on tlen kipiya, kikuiliskej on tlen achijtsin kipiya.</verse>
				<verse number="30">Aman in tekitketl, yejuan xitlaj* ika serviroua, xkontlajkalikan kampa tlayouatok kampa chokas niman notlantijsis.”</verse>
				<verse number="31">’Ijkuak nejua yejuan oninochiu Tlakatl niuajlas ikan noueyilis inuan nochimej noángeles, ninotlalis ken rey ipan noueyixtikaj trono* para nitetlajtlakolmakas niman niteyekteneuas.</verse>
				<verse number="32">On tlakamej de nochiuiyan países nixpan nosentlaliskej. Kemaj on yejuan yolchipajkej nikinxelos intech on yejuan xyolchipajkej, ijkon ken on tlajpixki kinxeloua on iborreguitos itech on ichivos.</verse>
				<verse number="33">On yejuan borreguitos nikintlalis ipan noyekma, niman on yejuan chivos nikintlalis ipan noopochma.</verse>
				<verse number="34">’Kemaj nejua nikimijlis on yejuan nikintlalis ipan noyekma: “Nemejuamej yejuan noTajtsin omechtiochiu, xuajlakan niman xkalakikan kampa nitlamandaroua ken Rey. Ompa Dios otlayektlalij para nemejuamej, desde ijkuak okichijchiu in tlaltikpaktli.</verse>
				<verse number="35">Nemejuamej mechtocaroua nenkalakiskej, pampa nejua onapismik, niman onennechtlakualtijkej. Nejua onamik, niman onennechatlitijkej. Onikistinen ken uejka chanej, niman onennechseuijkej nemochan.</verse>
				<verse number="36">Ijkuak xnikpiyaya notlaken, onennechmakakej. Ijkuak onikualok, onennechpaleuijkej. Niman ijkuak nitsakutikatka, onennechitatoj.”</verse>
				<verse number="37">’Ijkuakon on yejuan yolchipajkej nechtlajtoltiskej: “ToTEKO, ¿kamanon otimitsitakej ikan apistli niman otimitstlakualtijkej? ¿Noso kamanon otimitsitakej ikan amiktli, niman otimitsatlitijkej?</verse>
				<verse number="38">¿Noso kamanon otimitsitakej ken tiuejkachanej, niman otimitsseuijkej tochan, noso xtikpiyaya motlaken, niman otimitsmakakej?</verse>
				<verse number="39">¿Noso kamanon otimitsitakej tikualo, noso titsakutikaj niman otimitsitatoj?”</verse>
				<verse number="40">Niman nejua yejuan niRey nikimijlis: “Ika tlen melauak nemechijlia ika ijkon ken onenkimpaleuijkej in nokniuan yejuan xuejueyixtokej niman mayankej, sano nejua onennechpaleuijkej.”</verse>
				<verse number="41">’Kemaj nikimijlis on yejuan nemij ipan noopochma: “Xmejkuanikan notech nemejuamej yejuan Dios yomechtlajtlakolmakak. Xuiyan ne ipan on tlitl yejuan nochipa tlikuitias. On tlitl Dios okitlalij para on diablo* niman on iángeles.</verse>
				<verse number="42">Ompa tej, xuiyan pampa onapismik, niman xonennechtlakualtijkej. Onamik, niman xonennechatlitijkej.</verse>
				<verse number="43">Onikistinen ken uejka chanej, niman xonennechseuijkej nemochan. Nejua xonikpix notlaken, niman xonennechmakakej. Nejua onikualok niman no nitsakutikatka, pero xonennechnotsatoj.”</verse>
				<verse number="44">’Ijkuakon yejuamej nechijliskej: “Señor, ¿kamanon otimitsitakej ikan apistli, noso ikan amiktli, noso ken tiuejkachanej, noso xtikpiyaya motlaken, noso tikualouaya, noso titsakutikatka niman xotimitspaleuijkej?”</verse>
				<verse number="45">Niman nikimijlis: “Ika tlen melauak nemechijlia, ika ijkon ken xonenkimpaleuijkej yejuamej in nokniuan yejuan xuejueyixtokej niman mayankej, sano nejua xonennechpaleuijkej.”</verse>
				<verse number="46">Ijkon tej, yejuamej in yejuan xyolchipajkej yaskej ne kampa nochipa nemiskej ipan tlajyouilistli, pero on yejuan yolchipajkej yaskej ne kampa nochipa kipiyaskej on nemilistli.</verse>
			</chapter>
			<chapter number="26">
				<verse number="1">Ijkuak Jesús otlan tlajtlajtoua, okinmijlij on inomachtijkauan*:</verse>
				<verse number="2">—Nemejuamej nenkimatstokej ika poliui ome tonajli para onyas on iluitl Pascua*. Ijkuakon nejua yejuan oninochiu Tlakatl, nechtemaktiliskej para nechajkopiloskej ipan kojnepanojli.</verse>
				<verse number="3">Kemaj, intlayekankauan on tiopixkej inuan on temachtijkej ikan tlanauatijli, niman on tlajtlajmatkej intech on hebreos* onosentlalijkej ne ikiauak on ipalacio Caifás. Yejua on más ueyi intlayekankau on tiopixkej.</verse>
				<verse number="4">Ompa san sekan okinojlijkej para san ichtaka* kajsiskej Jesús niman kimiktiskej.</verse>
				<verse number="5">Pero kijtouayaj: —Maka ijkon tikchiuaskej ipan on iluitl para maka najkomanaskej on tlakamej.</verse>
				<verse number="6">Jesús nemiya ne Betania ichan Simón, on yejuan okipajtijka ijkuak palaniya inakayo.</verse>
				<verse number="7">Niman chika Jesús yeuatikatka ne itech on mesa, okinisiuij sen siuatl. Yejua kiktiya sen botella de tetl yejuan fino. On botella tentiaya ikan ajuiyalistli yejuan sanoyej* patioj. Niman on siuatl okitekak on ajuiyalistli ipan itsontekon Jesús.</verse>
				<verse number="8">Niman ijkuak on nomachtijkej* okitakej tlinon kichiua on siuatl, okualankej niman opeu ijkin kijtouaj: —¿Tline* kixpoloua on ajuiyalistli?</verse>
				<verse number="9">Yejua on ueliskia nonamakaskia patioj, niman ika on tomin kimpaleuiskiaj on mayankej.</verse>
				<verse number="10">Jesús okak on tlen kijtouayaj, niman okinmijlij: —¿Tline nenkipajsolouaj in siuatl? In tlen yejua nechchiuilia sanoyej kuajli.</verse>
				<verse number="11">Nemejuamej nochipa nemouan nenkimpiyaskej on mayankej, pero nejua xnochipa nikan nennechpiyaskej nemouan.</verse>
				<verse number="12">On ika in siuatl okitekak on ajuiyak ipan notlalnakayo, okichiu para nechkueltlalis para ijkuak nechtokaskej ipan notlalkon.</verse>
				<verse number="13">Ika tlen melauak nemechijlia, ika imanian in tlaltikpaktli kampa kiteijliskej in kuajli tlajtojli yejuan kiteijlia ken Dios temakixtia, no kiteijliskej on tlen okichiu in siuatl para yejua no kelnamikiskej.</verse>
				<verse number="14">Kemaj semej yejuamej on majtlaktli uan ome nomachtijkej*, itoka Judas Iscariote, oyaj okinnotsato intlayekankauan on tiopixkej,</verse>
				<verse number="15">niman okinmijlij: —¿Kech nennechtlaxtlauiliskej tla nemechmaktilis Jesús? Kemaj yejuamej okitlaxtlauilijkej treinta tomin de plata.</verse>
				<verse number="16">Niman desde ijkuakon, Judas kitejtemouiliaya kamanon kuajli kinmaktilis Jesús.</verse>
				<verse number="17">Ipan on achtoj tonajli de on iluitl ijkuak kikuaj on pan yejuan xkipiya tlaxokolilistli*, on nomachtijkej* okinisiuijkej Jesús niman okijlijkej: —¿Kanon tikneki ma timitskuektlalilitij on tlakuajli yejuan tikuas ipan in iluitl Pascua*?</verse>
				<verse number="18">Yejua okinmijlij: —Xuiyan ne ipan on ueyikalpan, ichan sen tlakatl yejuan nikixmati, niman xkijlikan: “On temachtijketl kijtoua: Ye nisiu para nitlajyouis, niman ika onkaj mochan nikuas on tlakuajli inuan nonomachtijkauan ipan in iluitl Pascua*.”</verse>
				<verse number="19">On nomachtijkej* okichijkej on tlen Jesús okinnauatij, niman okichijchijkej on tlakuajli para kikuaskej ipan on iluitl Pascua*.</verse>
				<verse number="20">Ijkuak otlayouak, Jesús nemiya ne itech mesa inuan on majtlaktli uan ome inomachtikauan.</verse>
				<verse number="21">Niman chika tlakuayaj, okinmijlij: —Ika tlen melauak nemechijlia, ika semej nemejuamej nechtemaktilis.</verse>
				<verse number="22">Ijkuak yejuamej ijkon okakkej, sanoyej onajmankej, niman kemaj cada se opeu kitlajtoltia: —NoTEKO, ¿tlen manin nejua?</verse>
				<verse number="23">Niman Jesús okinmijlij: —On yejuan nouan tlapaloua ipan noplato, yejua nechtemaktilis.</verse>
				<verse number="24">Nejua yejuan oninochiu Tlakatl nimikis ijki ken kijtoua on Yektlajkuilojli, pero ¡lástima para on tlakatl yejuan nechtemaktilis! Más kuajli yeskia tla xkaman tlakatiskia.</verse>
				<verse number="25">Kemaj Judas, on yejuan sakin* okitemaktilij, ijkin okitlajtoltij: —Temachtijketl, ¿tlen manin nejua? Jesús okijlij: —Kemaj. Melauak on tlen yotikijtoj.</verse>
				<verse number="26">Chika tlakuajtikatkaj, Jesús okontilan on pan, niman okimakak tlaxtlauijli Dios. Ijkuak yokitlatlapan, okinmakak on inomachtijkauan*, niman ijkin okinmijlij: —Nochimej nemejuamej xkuakan yejua in pan. In pan kixneskayotia* notlalnakayo.</verse>
				<verse number="27">Kemaj okontilan on copa, okimakak tlaxtlauijli Dios, okinmakak inomachtijkauan* niman ijkin okinmijlij: —Nochimej nemejuamej xkonikan in.</verse>
				<verse number="28">In vino yejuan aman nenkoniskej ika in copa kixneskayotia* noyesyo yejuan kipeualtia on yenkuik pacto*, niman in noyesyo toyauis para miyekej kintlapojpoluilis intlajtlakol.</verse>
				<verse number="29">Niman no nemechijlia ika aman peua ika xok nikonis iyayo in uvas, yej hasta ipan on tonajli ijkuak nemouan nikonis on yenkuik iyayo uvas ne kampa noTajtsin tlamandaroua.</verse>
				<verse number="30">Niman ijkuak yokinokuikatijkej sen kuikatl, oyajkej ipan on tepetl itoka Olivos.</verse>
				<verse number="31">Niman ompa Jesús okinmijlij: —Ipan in tlayoua, nochimej nemejuamej nennechtlalkauiskej, pampa on Yektlajkuilojli ijkin kijtoua: “Nikmiktis on tlajpixki, niman on borregos nochajchayauaskej.”</verse>
				<verse number="32">Pero ijkuak nejua yoniyoliu* niman yoninoketsteu ipan notlalkon, nias Galilea nemoyakapan.</verse>
				<verse number="33">Kemaj Pedro okinankilij: —Maski nochimej mitstlalkauiskej, nejua ka.</verse>
				<verse number="34">Niman Jesús okijlij: —Ika tlen melauak nimitsijlia, ika ipan in tlayoua, ijkuak xe tsajtsi on kaxtil*, tikijtos yexpa ika xtinechixmati.</verse>
				<verse number="35">Pero Pedro okijlij: —Maski mouan ma nimiki, nejua xnimitsnenekis*. Niman nochimej on nomachtijkej* sano ijki okijtojkej.</verse>
				<verse number="36">Kemaj Jesús oajsik iuan inomachtijkauan* kampa itoka Getsemaní. Niman sekimej inomachtijkauan* ijkin okinmijlij: —Chika ninoueyikatsajtsilia, nikan xmoseuikan.</verse>
				<verse number="37">Kemaj Jesús okinuikak Pedro niman on omemej ikoneuan Zebedeo más tlayakapan, niman opeu sanoyej najmana niman noyolkokoua.</verse>
				<verse number="38">Kemaj okinmijlij: —Sanoyej ninajmana. Machisti niajmankamikis. Nemejuamej nikan xmokauakan, niman xtlachixtiakan.</verse>
				<verse number="39">Kemaj Jesús oyaj achijtsin más tlayakapan, niman ijkuak onotlakuantelkets niman onopachoj hasta ipan tlajli, okichiu oración itech Dios, niman okijlij: —NoTajtsin, tla ueliskia, xnechkauili maka nikijyouis in tlajyouilistli, pero maka ma nochiua ken nejua nikneki, yej ma nochiua ken tejua tikneki.</verse>
				<verse number="40">Kemaj oyaj kampa nemiyaj on yeyimej inomachtijkauan*, niman okinnextito kochtokej. Niman okijlij Pedro: —¿Nemejuamej nion se hora xnenuelij nouan nentlachixtokej?</verse>
				<verse number="41">Xtlachixtiakan niman xchiuakan oración para maka mechtlanis tetlatlatalistli. Melauak tej, on nemoespíritu kineki kichiuas kuajli, pero nemotlalnakayo xkojtik.</verse>
				<verse number="42">Ika okpa oyaj, niman ijkin onoueyikatsajtsilij: —NoTajtsin, tla xuelis para tejua tikchiuas para maka nikijyouis in tlajyouilistli, tla ijkon, ma nochiua tlen tejua tikneki.</verse>
				<verse number="43">Niman ijkuak oksejpa oyaj itech inomachtijkauan*, oksejpa okinnextito kochij, pampa sanoyej kochisnekiyaj.</verse>
				<verse number="44">Yejua xokinnots, yej oyaj para ika yexpa onoueyikatsajtsilij, niman sano yejua tlajtojli okijtoto.</verse>
				<verse number="45">Kemaj oyaj ne kampa nemiyaj on inomachtijkauan*, niman okinmijlij: —¿Hasta aman nenkochij niman nenmoseuijtokej? Yoyejkok on hora ijkuak nechtemaktiliskej ipan inmauan on tlajtlakolejkej nejua yejuan oninochiu Tlakatl.</verse>
				<verse number="46">Xmotelketsakan. Tiauij. Ye uajlau on yejuan nechtemaktilis.</verse>
				<verse number="47">Jesús sanken* tlajtojtikatka ijkuak oyejkok Judas, on yejuan inuan on majtlaktli uan ome nomachtijkej* tlapouajli katka. Niman yejua kuajuikaya sanoyej miyek tlakatl yejuan kuajkiyaj inespadas, niman sekimej kuajkiyaj kojtin*. Yejuamej uajlayaj ikan intlanauatil on más ueyi intlayekankau on tiopixkej niman intlajtlajmatkauan on hebreos*.</verse>
				<verse number="48">Niman Judas, on yejuan kitemaktiliaya Jesús, ijkin yokinmijlijka on tlakamej: —On yejuan niktenkuas*, yejua Jesús. Xkajsikan. In tej, yejua señal okinmakak Judas on tlakamej.</verse>
				<verse number="49">Kemaj Judas nimantsin okinisiuij Jesús, niman okijlij: —¡Yauilij notemachtijkau! Niman okitenkuaj.</verse>
				<verse number="50">Jesús okijlij: —Notlajsojkaikniu*, ¿tlinon ika tiuajlau? Kemaj on tlakamej okinisiuijkej Jesús, niman okajsikej.</verse>
				<verse number="51">Pero semej on yejuan nemiyaj iuan Jesús okixikopintiaj iespada, niman okinakastsontek sen tlakatl itekitkau on más ueyi intlayekankau on tiopixkej.</verse>
				<verse number="52">Kemaj Jesús okijlij: —Xkeua moespada kampa otikxikopin, pampa nochimej yejuan temiktiaj ikan espada, no ikan espada mikiskej.</verse>
				<verse number="53">¿Tlen xtikmati ika nejua niueliskia niktlajtlaniliskia noTajtsin más de majtlaktli uan ome tlatekpantli iángeles, niman yejua amantsin nechinuajtitlaniliskia?</verse>
				<verse number="54">Pero tla ijkon nikchiuaskia, ¿kenijki nochiuas on tlen kijtoua on Yektlajkuilojli kampa kijtoua ika ye ijki onkaj para ijkin nochiuas?</verse>
				<verse number="55">Kemaj Jesús okinmijlij on tlakamej: —¿Nemejuamej onenualajkej ikan espadas niman kojtin* para nennechajsiskej ken yakaj nitlachteketl yeskia? Nejua mojmostla nemouan ninotlaliaya para nemechmachtiaya ne ipan iueyitiopan Dios, niman xkaman onennechajsikej.</verse>
				<verse number="56">Pero nochi in nochiua para nocumpliros on tlen okijtojkej on tiotlajtojkej ipan on Yektlajkuilojli. Kemaj nochimej on nomachtijkej* ontlatlaksakej, niman sa iselti okajtejkej Jesús.</verse>
				<verse number="57">On yejuan okajsikej Jesús okuikakej itech Caifás, on yejuan más ueyi intlayekankau on tiopixkej. Ompa on temachtijkej ikan tlanauatijli niman on ueuetkej tlayekankej san sekan nemiyaj.</verse>
				<verse number="58">Pero Pedro san uejka okuitlapanuij hasta kaman oajsik ne ikiauak on kajli yejuan ikal on yejuan más ueyi tlayekanketl intech on tiopixkej. Ijkuak ompa okalak, onotlalij inuan on policías yejuan cuidarouayaj iueyitiopan Dios para kitas kenijki tlamis on tlen nochijtikatka.</verse>
				<verse number="59">Intlayekankauan on tiopixkej, niman nochimej on más uejueyi tekiuajkej ipan on sanedrín* kitejtemouayaj kenijki kiteixpanuiskej Jesús para ijki uelis kimiktiskej.</verse>
				<verse number="60">Pero maski miyekej testigos tlakajkayajkej oyajkej niman okijtojkej miyek tlen xmelauak itechika Jesús, xouel okitlajtlakolmakakej. Pero kemaj oyajkej omemej xkuajkualtin testigos.</verse>
				<verse number="61">yejuan okijtojkej: —In tlakatl okijtoj: “Nejua uelis nikxoxotonis iueyitiopan Dios, niman ipan yeyi tonajli nitlamis oksejpa nikchijchiuas.”</verse>
				<verse number="62">Kemaj on más ueyixtikaj tlayekanketl intech on tiopixkej ouajnotelkets, niman okijlij Jesús: —¿Xitlaj ika titlanankilis? ¿Tlinon in yejuan in testigos kijtoua moka tejua?</verse>
				<verse number="63">Pero Jesús xonauat. Kemaj oksejpa on más ueyixtikaj tlayekanketl intech on tiopixkej okijlij: —Ikan itokatsin Dios yejuan nochipa nemi, xtechijli ikan tlajtolpaleuilistli tla tejua tiCristo, on iKoneu Dios.</verse>
				<verse number="64">Jesús okijlij: —Kemaj, on tlen otikijtoj melauak. Niman no nemechijlia ika nennechitaskej nejua yejuan oninochiu Tlakatl, ninotlalis iyekmakopa Dios yejuan kipiya nochi poder. Niman no nennechitaskej niuajlas ipan on moxtli.</verse>
				<verse number="65">Ijkuakon on más ueyi tlayekanketl intech on tiopixkej sanoyej okualan niman onotlakentsayantiaj*, niman okijtoj: —In tlakatl kuijuikaltia Dios ikan itlajtol. ¿Tlinon más para tikinnekij testigos? Nemejuamej yonenkakkej ken yokuijuikaltij Dios.</verse>
				<verse number="66">¿Ken nenkinemiliaj? Yejuamej okijtojkej: —Yejua tlajtlakolej, niman ika onkaj mikis.</verse>
				<verse number="67">Kemaj okixayakachijchatiajkej, niman okimailijkej. Niman sekimej okixayakatetlatsinijkej,</verse>
				<verse number="68">niman okijlijkej: —Xtlajto tiotlajtojketl. Tejua Cristo, xtechijli akinon omitsmailij.</verse>
				<verse number="69">Pedro yeuatikatka ne kiauak, niman sen siuatl tekichiuilijketl okinisiuij niman okijlij: —Tejua no tikistinemiya iuan Jesús, on yejuan ualeua Galilea.</verse>
				<verse number="70">Niman Pedro imixpan nochimej okinenek*, niman okijtoj: —Nejua xnikmati on tlen tikijtoua.</verse>
				<verse number="71">Pedro ye yajtiaya itechika on tsakuijlotl* ijkuak okse siuatl tekichiuilijketl okitak. Niman on siuatl okinmijlij on yejuan ompa nemiyaj: —In tlakatl no kistinemiya iuan Jesús on yejuan ualeua Nazaret.</verse>
				<verse number="72">Niman Pedro oksejpa okinenek* hasta onotlajtolpaleuij niman okijtoj: —Nemechmelajkaijlia ika nejua xnikixmati on tlakatl.</verse>
				<verse number="73">Achijtsin más sakin*, on yejuan ompa nemiyaj okinisiuijkej Pedro niman okijlijkej: —Melauak, tejua no iuan timouika, pampa tixmachyoj hasta ika motlajtol.</verse>
				<verse number="74">Kemaj Pedro okijtoj ikan itlajtolpaleuilis: —¡Ma nimiki tla xnikijtoua tlen melauak! Nejua xnikixmati on tlakatl. Kemaj nimantsin otsajtsik sen kaxtil*.</verse>
				<verse number="75">Ijkuak Pedro okak ika otsajtsik on kaxtil, okelnamik on tlen Jesús okijlijka: “Ijkuak xe tsajtsi on kaxtil, tejua yexpa tinechnenekis.” Niman kemaj Pedro okis ompa niman sanoyej oajmankachokak.</verse>
			</chapter>
			<chapter number="27">
				<verse number="1">Ijkuak yotlanes, nochimej intlayekankauan on tiopixkej niman on ueuetkej tlayekankej intech hebreos* okinojlijkej kenijki kimiktiskej Jesús.</verse>
				<verse number="2">Kemaj ijkuak yokisalojkej Jesús, okuikakej niman okitemaktilitoj itech on gobernador Poncio Pilato.</verse>
				<verse number="3">Ijkuak Judas, on yejuan okitemaktilij Jesús, okitak ika Jesús yokitlajtlakoltijkej para mikis, onoyolpatlak niman on 30 tomin de plata okinkuepilij intlayekankauan on tiopixkej niman on ueuetkej tlayekankej.</verse>
				<verse number="4">Okinmijlij: —Nejua yonitlajtlakoj pampa yoniktemaktilij sen tlakatl yolchipauak para ma kimiktikan. Pero yejuamej okijlijkej: —Niman aman, ¿tlinon totekiu* tejuamej? ¡On, tejua ompa xkontili ken tikchiuas!</verse>
				<verse number="5">Ijkuakon Judas okonxinij on tomin ne ijtik on ueyitiopan, niman kemaj oyaj onokechmiktito.</verse>
				<verse number="6">Intlayekankauan on tiopixkej okajkokukej on tomin, niman okijtojkej: —On tlanauatijli xtechkauilia tiktlaliskej in tomin ne ipan on caja kampa nejeua on uentomin, pampa in yejua ika okitlaxtlajkej imikilis sen tlakatl.</verse>
				<verse number="7">Kemaj san sekan onotlajtolmakakej para ika on tomin kouaskej sen tlajli, yejuan itoka Alfarero, kampa kintokaskej on yejuan xchanejkej.</verse>
				<verse number="8">Yejua ika, hasta aman ipan in tonaltin, on tlajli itoka Yestlajli.</verse>
				<verse number="9">Niman ijki onocumpliroj on tlen okijtojka on tiotlajtojketl Jeremías: “Okitilankej 30 tomin de plata ijkon ken sekimej hebreos* okijtojkej kitlaxtlauaskej inemilis Jesús.</verse>
				<verse number="10">Niman ika on tomin okojkej on tlajli yejuan okitokayotijkej Alfarero niman ijkon nochi onocumpliroj ken toTEKO onechnauatij.”</verse>
				<verse number="11">Jesús ijkatikatka ixpan on gobernador. Niman on gobernador okitlajtoltij: —¿Tejua tiinRey on hebreos*? Jesús okinankilij: —Kemaj. Ijki ken tejua tikijtoua.</verse>
				<verse number="12">Pero ijkuak intlayekankauan on tiopixkej niman on ueuetkej tlayekankej kiteixpanuiyayaj, Jesús xitlaj* ika otenankilij.</verse>
				<verse number="13">Niman on Pilato okijlij: —¿Xtikaki nochi on tlen ika mitsteixpanuiyaj?</verse>
				<verse number="14">Pero Jesús xitlaj* ika okinankilij nion se tlajtojli. Yejua ika on gobernador otlamojkaitak, niman xkimatiya tlinon kinemilis.</verse>
				<verse number="15">Cada xipan ipan on iluitl itoka Pascua*, on gobernador kinmakauiliani on tlakamej sen tlakatl yejuan tsakutikaj yejuan yejuamej kitlajtlanij.</verse>
				<verse number="16">Niman ipan on tonaltin nemiya sen tlakatl tsakutikatka itoka Barrabás yejuan nochi tlakatl kixmatiya ika xkuajli tlakatl.</verse>
				<verse number="17">Chika on tlakamej onosentlalijkej, Pilato okintlajtoltij: —¿Akinon nenkinekij ma nemechmakauili: Barrabás, noso Jesús, on yejuan no itoka Cristo?</verse>
				<verse number="18">Yejua ijkon okintlajtoltij pampa okimat ika intlayekankauan on tiopixkej san ikan innexikol okimaktilijkej Jesús.</verse>
				<verse number="19">No ijki, ijkuak Pilato yeuatikatka ne ipan on silla kampa kintlajtlakolmaka on yejuan xkuajkualtin tlakamej, isiuau otlanauatij ijkin ma kijlitij: “Maka itlaj ika timokalaktis tikchiuilis on yolchipauak tlakatl, pampa in tlayoua sanoyej* temojtij oniktemik san ipampa.”</verse>
				<verse number="20">Pero intlayekankauan on tiopixkej niman on tlajtlajmatkej okinyolchikajkej on tlakamej para ma tlajtlanikan ma kimakauakan Barrabás, niman Jesús ma kimiktikan.</verse>
				<verse number="21">On gobernador oksejpa okinnots, niman okintlajtoltij: —¿Katlejua de in omemej nenkinekij ma nikmakaua? Niman yejuamej okijtojkej: —¡Xmakaua Barrabás!</verse>
				<verse number="22">Pilato okintlajtoltij: —¿Niman tlinon nikchiuas iuan Jesús, yejuan no itoka Cristo? Nochimej okijtojkej: —¡Xkajkopilo ipan kojnepanojli* para ma miki!</verse>
				<verse number="23">Kemaj Pilato okinmijlij: —¿Tlinon tej, xkuajli okichiu? Pero yejuamej más chikauak oksejpa otsajtsikej: —¡Xajkopilo para ma miki!</verse>
				<verse number="24">Ijkuak Pilato okitak ika xuelis kimanauis Jesús, yej más najkomanayaj on tlakamej, otlanauatij ma kuilitij atl. Niman kemaj onomajtekij imixpan nochimej on tlakamej, niman okinmijlij: —Nejua xnikpiyas tlajtlakojli tla mikis in yolchipauak tlakatl. Ompa xkitilikan.</verse>
				<verse number="25">Niman nochimej on tlakamej okijtojkej: —¡Tejuamej niman tokoneuan topan ma uetsi on tlajtlakojli ipampa on imikilis!</verse>
				<verse number="26">Kemaj Pilato okimakau Barrabás, niman otlanauatij ma kitlatsuitekikan Jesús, niman okitemakak para ma kajkopilokan.</verse>
				<verse number="27">Kemaj isoldados on gobernador okuikakej Jesús ne ipan palacio, niman nochi on kech soldado ompa nemiya okiyejyeualojkej.</verse>
				<verse number="28">Kemaj Jesús okixtilijkej itlaken, niman okitlaliltijkej se tlakentli* morado.</verse>
				<verse number="29">Niman no okimaniltijkej sen uitscorona, niman okimakuitijkej sen akatl ipan iyekma. Kemaj ixpan notlakuantelketsayaj niman ika uetskayaj. Kijliayaj: —¡Kuajli xnemi tejua iminRey on hebreos*!</verse>
				<verse number="30">No ijki kichijchayaj, niman kuiliayaj on kojtli* yejuan okimakuitijkaj, niman ika kimailiayaj ipan itsontekon.</verse>
				<verse number="31">Ijkuak ika yonauiltijkej, okixtilijkej on tlakentli* morado, niman okitlaliltijkej itlaken. Niman kemaj okuikakej para okajkopilotoj ipan on kojnepanojli.</verse>
				<verse number="32">Ijkuak kistiayaj ipan on ueyikalpan, okinamikkej sen tlakatl itoka Simón yejuan chanej katka Cirene. Niman on soldados okichiualtijkej para ma kiktili on kojnepanojli.</verse>
				<verse number="33">Niman ijkuak oajsikej ne kampa itoka Gólgota, yejuan kijtosneki “Mikatsontekomatlan”,</verse>
				<verse number="34">Jesús okimakakej sen tlanelojli de vino iuan on chichik itoka hiel. Pero ijkuak yejua okimat, xokinek okonik.</verse>
				<verse number="35">Ijkuak yokajkopilojkej, on soldados onotlatlankej para kitaskej cada se tlinon kiktis de on itlaken Jesús. Ijki onochiu ken okijtoka on tiotlajtojketl: “Onotlatlankej ikan suertes para okimatkej akinon itech nokauas notlaken.”</verse>
				<verse number="36">Kemaj onotlajtlalijkej itech Jesús para ocuidarojkej.</verse>
				<verse number="37">Niman ne ipan on kojnepanojli* kampa ikuapan ika Jesús, okijkuilojkej ipan sen placa tline* okimiktijkej. Niman on tlajkuilojli kijtouaya: “In yejua Jesús, iminRey on hebreos*.”</verse>
				<verse number="38">No ijki, iuan Jesús okinmajkopilojkej impan kojnepanoltin omemej tlachtekej. Se okajkopilojkej iyekmakopa niman okse iopochmakopa.</verse>
				<verse number="39">Niman on yejuan ompa kipanauiyayaj kuijuikaltiayaj, niman nokuauiuixouayaj, pampa sa ika nauiltiayaj.</verse>
				<verse number="40">Niman kijliayaj: —Tejua yejuan tikxoxotonis iueyitiopan Dios niman ipan yeyi tonajli oksejpa tlamis tikchijchiuas, xmomakixti sano tejua. Tla melauak tiiKoneu Dios, xuajtemo ipan on kojnepanojli.</verse>
				<verse number="41">Niman intlayekankauan on tiopixkej niman on temachtijkej ikan tlanauatijli, inuan on fariseos* niman on ueuetkej tlayekankej no ijki ika uetskayaj, niman yejuamej kinojliayaj:</verse>
				<verse number="42">—Oksekimej okinmakixtij, pero sano yejua xueli nomakixtia. Tla melauak yejua inRey on hebreos*, ma uajtemo ne ipan on kojnepanojli* niman tikneltokaskej.</verse>
				<verse number="43">Yejua yokitlalij iyojlo itech Dios. Aman tej, ma Dios kimakixti tla melauak kitlajsojtla*, pampa yejua okijtoj: “Nejua niiKoneu Dios.”</verse>
				<verse number="44">Niman hasta on tlachtekkej yejuan no okinmajkopilokej impan kojnepanoltin kuijuikaltiayaj Jesús.</verse>
				<verse number="45">Kemaj ijkuak oajsik tlakualispan, otlayouatiak nochiuiyan, niman tlayouatok katka hasta ijki oajsik ipan yeyi hora ika tiotlak.</verse>
				<verse number="46">Niman sano ipan on hora, Jesús chikauak otsajtsik: —Elí, Elí, ¿lama sabactani? —yejuan kijtosneki: noDios, noDios, ¿tline tinechtlalkauiya?</verse>
				<verse number="47">Sekimej yejuan ompa nemiyaj okakkej, niman ijkin okijtojkej: —Yejua in tlakatl kinotsa on tiotlajtojketl Elías.</verse>
				<verse number="48">Kemaj nimantsin semej yejuamej onotlalojtikis, okuito on ken itlaj tlakentli* momoxtik itoka esponja, niman okipolaktij ipan vinagre. Kemaj okitlalij ikuapan sen akatl niman okontlalij itech iten Jesús para ma kipachichina.</verse>
				<verse number="49">Pero on oksekimej okijlijkej: —Ma tikonchakan. Tikitaskej tla uajlas Elías niman kimakixtis.</verse>
				<verse number="50">Kemaj Jesús oksejpa otsajtsik chikauak, niman kemaj omik.</verse>
				<verse number="51">Kemaj nimantsin on yekcortina yejuan pilkaya ijtik on ueyitiopan ouajtlajkotsayan* de tlakpak hasta tlatsintlan. No otlalolin niman on temej otlajtlapankej.</verse>
				<verse number="52">On tlalkontin otlapojkej, niman miyekej on mikatsitsimej yejuan yolchipajkej katkaj itech Dios oyolijkej*.</verse>
				<verse number="53">Niman ijkuak Jesús oyoliu niman onoketsteu, on yolchipajkej itech Dios okiskej ijtik intlalkon, niman oyajkej ne ipan on yektitikaj ueyikalpan itoka Jerusalén kampa miyek tlakatl okintak.</verse>
				<verse number="54">Ijkuak on soldadojtlayekanki inuan isoldados yejuan ompa cuidarouayaj Jesús, okimatkej tlalolintikaj niman okitakej okseki tlajtlamach* nochijtikaj, sanoyej onomojtijkej, niman okijtojkej: —In tlakatl melauak iKoneu katka Dios.</verse>
				<verse number="55">San uejkatsin nemiyaj miyekej siuamej yejuan konitstikatkaj. Yejuamej iuan ouajlakej Jesús desde Galilea hasta Jerusalén para kipaleuiyayaj.</verse>
				<verse number="56">María yejuan ualeua ne ipan on ueyikalpan itoka Magdala, María on yejuan iminnanaj Santiago niman José, niman iminnanaj on ikoneuan Zebedeo ompa nemiyaj inuan oksekimej.</verse>
				<verse number="57">Ijkuak ye nisiu para tlayouas, ouajlaj sen tlakatl rico itoka José. Yejuan ualeuaya ipan on kalpan itoka Arimatea. Yejua no inomachtijkau katka Jesús.</verse>
				<verse number="58">Oyaj itech Pilato, niman okitlajtlanilij itlalnakayo Jesús. Niman Pilato otlanauatij ma kimakakan.</verse>
				<verse number="59">José okitemoltij itlalnakayo Jesús, niman okitejkuix ikan sen tlakentli* istak niman chipauak yejuan patioj.</verse>
				<verse number="60">Kemaj okauato ipan on tlalkontli yenkuik yejuan iyaxka. On tlalkontli okichijchijka ipan sen techinantli. Niman kemaj okimimilojtiaj sen tetl sanoyej ueyi para okitentsaku. Niman ijkuak yokitentsaku on tlalkontli, oyaj.</verse>
				<verse number="61">Niman María yejuan ualeua Magdala iuan on okse María, onokajkej niman onotlajtlalijkej ixpan on tlalkontli.</verse>
				<verse number="62">Uajmostla, ipan on tonajli sábado, intlayekankauan on tiopixkej niman on fariseos* oyajkej, okitatoj Pilato,</verse>
				<verse number="63">niman okijlijkej: —Señor, tejuamej otikelnamikej ika ijkuak on tlakajkayajketl sanken* nemiya, okijtoj ika ipan yeyi tonajli youliuis* niman noketsteuas ipan itlalkon.</verse>
				<verse number="64">Yejua ika, tejuamej tiknekij xtlanauati kuajli ma cuidarokan on tlalkontli hasta ma ajsi on yeyi tonajli. Tlamo inomachtijkauan* kualichtekiskej itlalnakayo ijkuak tlayoua, niman kemaj kimijliskej on tlakamej: “Aman yoyoliu* niman yonokuiteu ipan itlalkon.” Tla ijkon más temojtij yes on tlakajkayaualistli xken ijkuak okijtoj ika oksejpa yoliuis.</verse>
				<verse number="65">Pilato okinmijlij: —Ompa on nenkimpiyaj keskimej soldados. Xuiyan, niman hasta kampa nenueliskej kuajli xcuidarokan on tlalkontli.</verse>
				<verse number="66">Kemaj oyajkej niman okitlalilijkej sen sello ipan on tetl yejuan ika tentsakutikatka, niman kemaj ompa okinkajkej on soldados para ma cuidarokan.</verse>
			</chapter>
			<chapter number="28">
				<verse number="1">Ijkuak yopanok on tonajli sábado niman youajtlanes ipan on tonajli domingo, María yejuan ualeua Magdala iuan on okse María oyajkej okitatoj on tlalkontli.</verse>
				<verse number="2">Kemaj otlalolin, niman sen ángel yejuan toTEKO okuajtitlan, ouajtemok de iluikak. Ijkuak oyejkok itech on tlalkontli, okejkuanij on tetl yejuan ika tentsakutikatka niman ipan onotlalij.</verse>
				<verse number="3">Yejua sanoyej* petlanki katka ken itlaj tlapetlanajli, niman itlaken istak katka ken itlaj nieve.</verse>
				<verse number="4">Niman ijkuak on soldados okitakej on ángel, omojkakuekuetlakakej niman onokajkej ken omijmikkej.</verse>
				<verse number="5">Kemaj on ángel okinmijlij on siuamej: —Maka xmomojtikan. Nejua nikmatstikaj ika onenkitakoj Jesús yejuan okajkopilojkej ipan on kojnepanojli*.</verse>
				<verse number="6">Yejua xnikan nemi. Yejua yoyoliu* niman yonokuiteu ipan itlalkon ken okijtojka kichiuas. Xuajlakan, xkitakan kampa okitekakaj.</verse>
				<verse number="7">Nimantsin xuiyan, niman xkimijlikan on inomachtijkauan*: “On yejuan omik, aman yoyoliu* niman yonokuiteu ipan itlalkon. Aman tej, yejua achtoj yas yakatstias para Galilea niman ompa nenkitaskej.” Aman yonemechijlij on tlen nonekiya nemechijlis.</verse>
				<verse number="8">Niman on siuamej nimantsin onejkuanijkej itech on tlalkontli ikan nemojtijli niman no ikan miyek pakilistli. Yejuamej onotlajtlalojkej* para okinmachistitoj on nomachtijkej* on tlen okinmijlij on ángel.</verse>
				<verse number="9">Niman chika yejuamej on siuamej yayaj, Jesús okinnotitij niman okintlajpaloj. Niman yejuamej okinisiuijkej, niman okinapalojkej ikxiuan, niman okimauistilijkej.</verse>
				<verse number="10">Yejua okinmijlij: —Maka xmomojtikan. Xuiyan, xkinmachistitij nokniuan para ma uiyan Galilea, niman ompa nechitaskej.</verse>
				<verse number="11">Chika yejuamej on siuamej yayaj, sekimej soldados, yejuan cuidarouayaj on tlalkontli, oyajkej ne ipan on ueyikalpan, niman okintlajtlajtouilijkej intlayekankauan on tiopixkej nochi on tlen onochiu.</verse>
				<verse number="12">Yejuamej on tiopixkej oyajkej okinnotsatoj on ueuetkej tlayekankej. Niman ijkuak san sekan yokinojlijkej kenijki kiyanaskej on tlen melauak ika Jesús oyoliu* niman yonoketsteu ipan itlalkon, yejuamej okinmakakej miyek tomin on soldados.</verse>
				<verse number="13">Niman ijkin okinmijlijkej: —Xkimijlikan on tlakamej ika ijkuak tlayoua, chika nemejuamej nenkochtikatkaj, on inomachtijkauan* oualajkej niman okichtekkej itlalnakayo.</verse>
				<verse number="14">Niman tla on gobernador kimatis, tejuamej tikyoltlaliskej niman tikchiuaskej para maka itlaj mechchiuiliskej.</verse>
				<verse number="15">Kemaj on soldados okiselijkej on tomin, niman oyajkej okichiuatoj ken okinmijlijkej. Niman desde ipan on tonajli hasta aman ijki kitetlajtlajtouiliaj on hebreos*.</verse>
				<verse number="16">Ijkon tej, on majtlaktli uan se nomachtijkej* oyajkej para Galilea ipan on tepetl kampa Jesús okinmijlij para yaskej.</verse>
				<verse number="17">Niman ijkuak yejuamej okitakej Jesús, okimauistilijkej. Pero sekimej ometlamatiyaj.</verse>
				<verse number="18">Kemaj Jesús okinnisiuij, niman okinmijlij: —Nejua yonechmakakej nochi tekiuajyotl para nitlamandaros ne iluikak niman nikan ipan in tlaltikpaktli.</verse>
				<verse number="19">Yejua ika tej, xuiyan imanian nochi in tlaltikpaktli, niman xmachtikan nochi tlakatl para yejuamej no nonomachtijkauan yeskej. Xkinkuatekikan ikan itokatsin noTajtsin, niman ikan itoka on iKonetsin, niman ikan itoka on Espíritu Santo.</verse>
				<verse number="20">Niman xkinmachtikan para ma kitlakamatikan nochi tlen yonemechnauatij. Niman xmatikan ika nejua mojmostla nemouan ninemis hasta ijkuak tlatlalpoliuis. Ma ijki nochiua.</verse>
			</chapter>
		</book>
		<book number="41">
			<chapter number="1">
				<verse number="1">Ijkin opeu in kuajli tlajtojli yejuan kiteijlia ken Dios temakixtia itechkopa JesuCristo iKonetsin.</verse>
				<verse number="2">On tiotlajtojketl Isaías okijkuilojka on tlinon Dios okijlij: Niktitlanis sen notenojnotskau moyakapan. Yejua kitlalis melajki inyojlo para mitsseliskej.</verse>
				<verse number="3">On notlakeual tsajtsi ipan on xalpatlajkan. Kinmijlia on tojlamej tlakamej: “Xyektlalikan nemoyojlo pampa ye uajlau toTEKO. Xmejmelauakan nemonemilis ijkon ken on tlakamej kueltlaliaj niman kimejmelauaj sen ojtli ijkuak uajlau sen tlakatl yejuan ueyixtikaj.”</verse>
				<verse number="4">Juan, on tlakuatekijketl, onoteititij ipan on xalpatlajkan, niman kinmachtiayaj on tlakamej ma noyolpatlakan niman ma nokuatekikan, niman Dios kintlapojpoluilis intlajtlakol.</verse>
				<verse number="5">Uajlayaj nochimej on chanejkej de on ueyikalpan Jerusalén niman on yejuan nochiuiyan chantiyaj ipan iregión Judea. Niman ijkuak yejuamej yonoyolkuitijkej, Juan kinkuatekiyaya ipan on río itoka Jordán.</verse>
				<verse number="6">Juan notlakentiaya ikan itsojmiyo on yolki itoka camello, niman notlajkosalouaya ikan sen ilpikatl tlachijchijtli ikan kuetlaxtli. Itlakual katka on chapolimej, niman no koniya on kojnekutli.</verse>
				<verse number="7">Niman ijkin kinmachtiaya: —Uajlau okse, yejuan kipiya más poder xken nejua. Nejua nion achijtsin xnechmelaua* niktojtomas ikakmekayo.</verse>
				<verse number="8">Nejua melauak yonemechkuatekij ikan atl, pero yejua mechkuatekis ikan Espíritu Santo.</verse>
				<verse number="9">Ipan on tonaltin Jesús okis Nazaret yejuan onkaj ipan iregión Galilea, niman Juan okuatekij ipan on río itoka Jordán.</verse>
				<verse number="10">Niman ijkuak Jesús ouajkis ne ijtik on atl, okitak on iluikak otlapou, niman on Espíritu Santo uajtemouaya ken itlaj paloma niman ipan onotlalij.</verse>
				<verse number="11">Niman okakistik itlajtol toTajtsin de ne iluikak. Ijkin kijtouaya: —Tejua tinotlajsojkaKonetsin, niman sanoyej moka nipaki.</verse>
				<verse number="12">Kemaj nimantsin on Espíritu Santo okuikak Jesús ne ipan on xalpatlajkan.</verse>
				<verse number="13">Niman Jesús ompa onen 40 tonaltin kampa nemij on uejueyi yolkej yejuan tekuanimej. Niman on diablo* ompa okitlatlatak Jesús. Kemaj oualajkej on ángeles, niman ompa kipaleuiyayaj.</verse>
				<verse number="14">Kemaj ijkuak Juan yokitsakukej, Jesús oajsik Galilea kampa kitemachtiaya on kuajli tlajtojli yejuan kiteijlia ken Dios temakixtia.</verse>
				<verse number="15">Kijtouaya Jesús: —Ye uajlau on tonajli ijkuak Dios tlamandaros. Xkajkauakan ika nenkichiuaj on tlen xkuajli, niman xneltokakan on kuajli tlajtojli yejuan kiteijlia ken Dios temakixtia.</verse>
				<verse number="16">Se tonajli ijkuak Jesús nejnentiaya itenko on mar itoka Galilea, okitak Simón iuan Andrés on ikniu. Yejuamej michajsikej katkaj, niman konchapaniayaj iminmatlau ipan on mar.</verse>
				<verse number="17">Niman Jesús okinmijlij: —Nemejuamej nenkintejtemouaj michimej. Pero aman xuajuiyan nouan, niman nenkintejtemoskej tlakamej para nenkinuikaskej itech Dios.</verse>
				<verse number="18">Yejuamej nimantsin okajkej inmatlauan, niman iuan oyajkej.</verse>
				<verse number="19">Kemaj Jesús onejnen más tlayakapan, niman okomintak omemej iknijtin intoka Santiago niman Juan. Yejuamej ikoneuan Zebedeo. Nemiyaj ipan sen barco, niman kintlamanilijtikatkaj on inmatlauan.</verse>
				<verse number="20">Nimantsin okominnots para ma uajuiyan iuan, niman yejuamej okajtejkej Zebedeo intataj ne ipan on barco inuan itlakeualuan, niman oyajkej iuan Jesús.</verse>
				<verse number="21">Niman oajsikej ne ipan on kalpan itoka Capernaúm. Ijkuak oyejkok on tonajli sábado, Jesús okalak ipan insinagoga* on hebreos*, niman ompa otemachtij.</verse>
				<verse number="22">Yejua xtemachtiaya ken on temachtijkej ikan itlanauatil Dios, yej temachtiaya ken se yejuan kipiya ueyi tekiuajyotl. Yejua ika on tlakamej sanoyej* okintlajtlachaltij.</verse>
				<verse number="23">Ne ipan insinagoga* on hebreos* nemiya sen tlakatl yejuan kipiyaya sen xkuajli espíritu. Niman on tlakatl okitsajtsilij:</verse>
				<verse number="24">—¿Tlinon tikchiuas touan, tejua Jesús de Nazaret? ¿Otiuajlaj para titechxoxotoniko? Nejua nimitsixmatstikaj, niman nikmatstikaj ika tejua tiichipajkaKonetsin Dios.</verse>
				<verse number="25">Jesús okajuak on xkuajli espíritu, niman okijlij: —¡Maka xnauati! ¡Xkisa ijtik in tlakatl!</verse>
				<verse number="26">Niman on xkuajli espíritu sanoyej chikauak okitsejtseloj on tlakatl, niman otsajtsik chikauak. Kemaj okis.</verse>
				<verse number="27">Nochimej omojkatlachixkej, niman nochimej notlajtoltiayaj yejuamej: —¿Tlinon in? In nesi yenkuik tlamachtijli. Ikan itekiuajyo Dios in tlakatl tlamandaroua, niman hasta on xkuajkualtin espíritus kitlakamatij.</verse>
				<verse number="28">Nimantsin omachiyak imanian Galilea on tlinon okichiu Jesús.</verse>
				<verse number="29">Kemaj Jesús okis ne ipan insinagoga* on hebreos*, niman oyaj iuan Santiago niman Juan ne inchan Simón niman Andrés.</verse>
				<verse number="30">Niman imonan Simón ompa onoya ipan tlapechtli. Yejua kipiyaya totonalistli*. Kemaj okijlijkej Jesús ika imonan Pedro kualo.</verse>
				<verse number="31">Niman kemaj Jesús okinisiuij, okontilan ipan ima, niman okitelkets. Nimantsin okau on totonalistli*, niman kemaj okintlakualtij.</verse>
				<verse number="32">Ijkuak yokalak tonaltsintli, on chanejkej kinuajuikayaj nochimej on kech kualouayaj, niman on yejuan kipiyayaj on xkuajkualtin espíritus.</verse>
				<verse number="33">Niman nochimej on yejuan chantiyaj ipan on ueyikalpan onosentlalijkej ikiauatenko on kajli.</verse>
				<verse number="34">Niman Jesús okimpajtij miyekej on kokoxkej, yejuan kipiyayaj oksesekneka kualolistin, niman miyekej okinkixtilij on xkuajkualtin espíritus. Pero xkinkauiliaya para on xkuajkualtin espíritus ma tlajtokan, pampa yejuamej kimatstikatkaj akin yejua.</verse>
				<verse number="35">Uajmostla uelipan, ijkuak sanken* tlayouatok katka, Jesús onokuiteu, niman okis de on kalpan, niman oyaj sekan kampaka xakaj nemi. Ompa okichiuato oración.</verse>
				<verse number="36">Más sakin*, Simón niman on oksekimej inomachtijkauan* Jesús oyajkej para okitejtemotoj.</verse>
				<verse number="37">Ijkuak okinextitoj, okijlijkej: —Miyek tlakatl mitstejtemoua.</verse>
				<verse number="38">Yejua okinnankijlij: —Tiauij oksekan kalpanmej kampaka nisiu para ompa no nitemachtis, pampa yejua ika oniuajlaj.</verse>
				<verse number="39">Kemaj Jesús temachtijtiaya ipan insinagogas* on hebreos nochiuiyan ne imanian Galilea. No kinkixtiliaya on tlakamej xkuajkualtin espíritus.</verse>
				<verse number="40">Ouajlaj sen tlakatl itech Jesús yejuan kipiyaya on kualolistli itoka lepra*. Ixpan onotlakuantelkets niman ijkin okiajmankatlajtlanilij: —Tla tikneki, uelis tinechpajtis.</verse>
				<verse number="41">Niman Jesús okiknelij*. Okimatokak, niman okijlij: —Nikneki. Aman xpajti.</verse>
				<verse number="42">Niman ijkuak Jesús ijkon okijtoj, on kualolistli nimantsin opopoliu ipan on tlakatl. Opajtik inakayo.</verse>
				<verse number="43">Jesús ijkin okichikajkanauatij: —Xkaki, maka yakaj itlaj xkijli, yej san xuiya, niman xmoteititi itech on tiopixki para mitsitas ika xok tikualo. Niman pampa yotipajtik, xkuentlali on tlen Moisés otlanauatij. Ijkon tej, on tlakamej kitaskej ika tejua yotipajtik.</verse>
				<verse number="44"></verse>
				<verse number="45">Pero on tlakatl oyaj niman opeu kitetlajtlajtouilia nochiuiyan on tlen Jesús okichiuilij. Yejua ika Jesús xok ueliya kalakiya ipan on kalpanmej, yej san nekaj nemiya kampaka xalpatlajkan, niman on tlakamej uajlayaj itech de nochiuiyan kalpanmej.</verse>
			</chapter>
			<chapter number="2">
				<verse number="1">Kemaj ipan keski tonajli más sakin*, Jesús oksejpa oyejkok Capernaúm. Niman okakkej ika yejua nemiya ne techan.</verse>
				<verse number="2">Nimantsin onosentlalijtetskej sanoyej* tojlamej hasta xok onakiyaj. Sanoyej oten on kajli, nion siquiera ne kiauatenko xok onakiyaj. Yejua temachtiaya on itlajtol toTajtsin.</verse>
				<verse number="3">Niman kemaj oyejkokej nauimej tlakamej yejuan kualajantiayaj sen tlakatl yejuan sepojtok.</verse>
				<verse number="4">Niman kemaj ika xouelkej okalakkej pampa sanoyej tojlan katka, yej okitlejkoltijkej ikuatipan on kajli. Ompa tej, okuatlapojkej on kajli kampa imelajkan Jesús. Niman kemaj okuajtemoltijkej on tlakatl sepojtok ikan sen kojtlapechtli.</verse>
				<verse number="5">Ijkuak Jesús okitak ika yejuamej kineltokaj ika ueli tepajtia, okijlij on kokoxki: —Nokoneu, yokintlapojpoluijkej motlajtlakoluan.</verse>
				<verse number="6">Pero ompa yejyeuatikatkaj sekimej temachtijkej ikan itlanauatil Dios. Yejuamej ijkin okinemilijkej ipan inyojlo:</verse>
				<verse number="7">“¿Tline* ijkin kijtoua in tlakatl? In tlakatl kuijuikaltia Dios. Xakaj ueli kitetlapojpoluilia tlajtlakojli, yej san Dios.”</verse>
				<verse number="8">Pero Jesús niman okimat tlinon on tlakamej kinemiliayaj, niman okinmijlij: —¿Tline, ijkon nenkinemiliaj ipan nemoyojlo?</verse>
				<verse number="9">¿Katlejua más xouijtikaj nikijtos: “Motlajtlakoluan yotlapojpoluilokej”, noso nikijtos: “Xmokuiteua, xkajkokui motlapech niman xnejnemi”?</verse>
				<verse number="10">Aman kuajli nemechititis ika nejua yejuan oninochiu Tlakatl nikpiya itlanauatil Dios ipan in tlaltikpaktli para niktetlapojpoluilis tlajtlakojli. Kemaj Jesús okijlij on tlakatl yejuan sepojtok:</verse>
				<verse number="11">—Tejua nimitsijlia: Xmokuiteua, xkajkokui motlapech niman xuiya mochan.</verse>
				<verse number="12">Kemaj on yejuan sepojtoya nimantsin onokuiteu, okajkoku itlapech, niman kemaj imixpan nochimej ouajkis. Yejua ika nochimej sanoyej opakatlachixkej, niman opeu kueyiliaj Dios. Ijkin kijtouayaj: —Xkaman ijkin tikitayaj.</verse>
				<verse number="13">Kemaj Jesús oksejpa oyaj ne itenko on mar. Onosentlalij miyek tlakatl, niman okinmachtij.</verse>
				<verse number="14">Ijkuak okis ompa ipan iojui, okitak Leví ikoneu Alfeo. Yejua yeuatikatka ne kampa tlacobraroua ika impuestos. Niman Jesús okijlij: —Xuajla nouan. Leví nimantsin ouajnotelkets niman oyaj iuan Jesús.</verse>
				<verse number="15">Más sakin* ijkuak Jesús tlakuajtikatka ichan Leví, nemiyaj miyekej tlakamej yejuan tlacobrarojkej ikan impuestos niman no yejuan tlajtlakolejkej onotlalijkej iuan Jesús niman inomachtijkauan* ne ipan mesa. Ijkon onochiu pampa miyekej yayaj iuan Jesús.</verse>
				<verse number="16">Pero on temachtijkej ikan itlanauatil Dios niman on fariseos*, ijkuak okitakej ika inuan tlakuaya on tlacobrarojkej niman tlajtlakolejkej, okinmijlijkej on inomachtijkauan* Jesús: —¿Tline nemotemachtijkau tlakua niman tlayoni inuan on tlacobrarojkej niman on tlajtlakolejkej?</verse>
				<verse number="17">Jesús okak tlinon okijtojkej, niman okinmijlij: —Para on yejuan xkualoj xnoneki tepajtijketl, pero on yejuan kualoj kemaj. Nejua xoniuajlaj para nikinnotsas on yejuan yolmelajkej, yej para nikinnotsas on yejuan tlajtlakolejkej.</verse>
				<verse number="18">Se tonajli, ijkuak on fariseos* niman on inomachtijkauan* Juan nosauayaj, sekimej tlakamej oyajkej itech Jesús, niman okijlijkej: —On innomachtijkauan on fariseos* niman inomachtijkauan* Juan nosauaj. ¿Tline on monomachtijkauan xnosauaj?</verse>
				<verse number="19">Jesús okinankijlij: —¿Tlen ueliskej nosauaskej yejuan tlanotsaltin kampa nonamiktiua chika on novio ompa inuan nemi? Ijkuak on novio ompa nemi teuan, xueliskej nosauaskej.</verse>
				<verse number="20">Pero yejkos on tonajli ijkuak nejua yejuan ken ninovio nechkixtiskej intech on tlanotsaltin. Niman ijkuakon kemaj yejuamej nosauaskej.</verse>
				<verse number="21">’Xakaj kitlamanilia sen tlakentli* ijsoltik ikan tela yejuan yenkuik, pampa on yejuan yenkuik tela tsoliui, niman más ueyika kitsayana on tlakentli* ijsoltik.</verse>
				<verse number="22">Niman no xakaj kitlalia on vino yenkuik ipan on bolsas de kuetlaxtin yejuan ijsoltikej, pampa on vino posonis, niman on bolsas toponiskej, niman kemaj on vino iuan on bolsas ixpoliuiskej. Yejua ika xtlalikan on vino yenkuik ipan bolsas yenkuikej.</verse>
				<verse number="23">Se tonajli sábado, ijkuak on hebreos* noseuiyaj, Jesús panotiaya inuan inomachtijkauan* kampa okitôkakej trigo. Niman on inomachtijkauan* opeu kitejtekij itlakyo on trigo.</verse>
				<verse number="24">Kemaj on fariseos* okijlijkej: —Xkaki. Totlanauatil xtechkauilia kichiuaskej on tekitl ipan in tonajli sábado.</verse>
				<verse number="25">Pero Jesús okinmijlij: —¿Nemejuamej xkaman nenkimomachtiaj on tlen okichijka David ijkuak yejua niman on yejuan iuan yayaj oapismikej?</verse>
				<verse number="26">Yejua okalak ipan ichan Dios ijkuak Abiatar yejua más ueyi intlayekankau katka on tiopixkej. Niman yejua okikuaj on pan yejuan tlatiochijtli. Ijkin okichiu maski on itlanauatil Moisés san kinkauiliaya on tiopixkej kikuayaj on pan. Niman David no okinmakak on tlakamej yejuan ompa iuan nemiyaj.</verse>
				<verse number="27">Kemaj Jesús okinmijlij: —On tonajli de neseuijli Dios okitlalij impampa on tlakamej. Xokintlalij on tlakamej ipampa on tonajli sábado.</verse>
				<verse number="28">Yejua ika nejua yejuan oninochiu Tlakatl nechmelaua* para nikijtos tlinon kuajli para se kichiuas ipan on tonajli sábado.</verse>
			</chapter>
			<chapter number="3">
				<verse number="1">Jesús okalak oksejpa ipan insinagoga* on hebreos*. Niman ompa nemiya sen tlakatl yejuan kipiyaya se ima uaki.</verse>
				<verse number="2">No ompa nemiyaj sekimej yejuan sa kipijpiyayaj Jesús, para kitaskej tla kipajtis on tlakatl ipan on tonajli sábado. Ijkon okichijkej para kipiyaskej tlinon ika uelis kiteixpanuiskej.</verse>
				<verse number="3">Jesús okijlij on tlakatl yejuan mauakiya, ma notelketsa ne tlajkotian.</verse>
				<verse number="4">Kemaj okintlajtoltij on tlakamej: —¿Tlinon techkauilia totlanauatil tikchiuaskej ipan on tonajli sábado? ¿Techkauilia tikinchiuiliskej tlen kuajli on tlakamej, noso on tlen xkuajli? ¿Techkauilia tikmakixtiskej on nemilistli, noso tikmiktiskej? Pero yejuamej xokinankilijkej.</verse>
				<verse number="5">Kemaj Jesús okintlaueltlajtlatak, niman sanoyej* onajman pampa sanoyej yoltechikajkej katkaj. Niman okijlij on tlakatl: —Xmelaua moma. On tlakatl okimelau ima niman opajtik.</verse>
				<verse number="6">Kemaj, on fariseos* ouajkiskej niman opejkej tlajtlajtouaj inuan on yejuan iuan nouikaj Herodes kenijki ueliskej kimiktiskej Jesús.</verse>
				<verse number="7">Jesús onejkuanij, niman oyaj ne itenko on mar inuan inomachtijkauan*. Niman sanoyej miyek tlakatl yejuan chanej* Galilea no oyajkej. No ijki oyajkej yejuan chanejkej imanian Judea,</verse>
				<verse number="8">niman Jerusalén, niman imanian Idumea, niman ikisayan tonaltsintli de on río Jordán, niman iregión Tiro niman Sidón. Yejuamej oyajkej para okitatoj Jesús pampa okakkej nochi tlinon kichiuaya.</verse>
				<verse number="9">Yejua ika Jesús okinmijlij inomachtijkauan* ma kuajuikakan sen barco kampa uelis tlejkos, para maka kipitsmiktiskej* on tlakamej.</verse>
				<verse number="10">Nemiyaj sanoyej tojlamej on tlakamej pampa okimpajtij miyekej kokoxkej. Yejua ika nochimej yejuan kipiyayaj kualolistli kinekiyaj kimatokaskej para pajtiskej.</verse>
				<verse number="11">Niman on tlakamej, yejuan kipiyayaj on xkuajkualtin espíritus notlajkaliyaj ikxitlan Jesús, niman on xkuajkualtin espíritus chikauak tsajtsiyaj, kijtouayaj: —Tejua tiiKoneu Dios.</verse>
				<verse number="12">Pero Jesús okinchikajkanauatij maka kiteijliskej akin yejua.</verse>
				<verse number="13">Kemaj Jesús otlejkok ipan sen tepetl niman oksejkan okinuajnots sekimej yejuamej yejua okinek. Niman yejuamej oyajkej itech.</verse>
				<verse number="14">Kemaj, yejua okitlapejpenij majtlaktli uan ome tlakatl yejuan okinteneu apóstoles* para ma nemikan iuan, niman para kintitlanis ontemachtiskej.</verse>
				<verse number="15">Niman okinmakak poder para kimpajtiskej on kokoxkej, niman para kintekixtiliskej on xkuajkualtin espíritus.</verse>
				<verse number="16">Okiteneu Simón yejuan no okitokayotij Pedro.</verse>
				<verse number="17">No okiteneu Santiago niman Juan ikniu yejuan ikoneuan Zebedeo. (Jesús okintokayotij in omemej Boanerges yejuan kijtosneki tetlajtlauelmej.)</verse>
				<verse number="18">No ijki okiteneu: Andrés, Felipe, Bartolomé, Mateo, Tomás, Santiago yejuan ikoneu Alfeo, Tadeo, Simón on yejuan teuan nopouaya intech on cananistas,</verse>
				<verse number="19">niman Judas Iscariote yejuan más sakin* okitemaktilij Jesús.</verse>
				<verse number="20">Kemaj Jesús okalak techan, niman oksejpa onosentlalij miyek tlakatl, niman xnajxiliayaj tlakuayaj Jesús niman inomachtijkauan*.</verse>
				<verse number="21">Ijkuak ifamilia okimat, oualajkej para kuikaskiaj, pampa yejuamej kuitiayaj xok kipiya itlamachilis.</verse>
				<verse number="22">Yejuamej on temachtijkej ikan itlanauatil Dios, yejuan oualejkej Jerusalén, kijtouayaj: —Jesús kipiya on diablo* itoka Beelzebú yejuan tlayekanketl intech nochimej on xkuajkualtin espíritus. Niman yejua kipaleuiyaj Jesús para kinkixtia on xkuajkualtin espíritus.</verse>
				<verse number="23">Kemaj Jesús okinnots, niman okinmijlij: —¿Kenijki uelis on diablo* kinkixtis on xkuajkualtin espíritus tla sano yejua diablo*?</verse>
				<verse number="24">Tla sen país noxexelos, niman peuas nouijsokiskej sano yejuamej, on país xuelis nemis.</verse>
				<verse number="25">Niman no ijki, tla sen familia noxexelos, niman peuas nouijsokiskej sano yejua, on familia xuelis nemis.</verse>
				<verse number="26">No ijki, tla on diablo* noxelos intech on xkuajkualtin espíritus niman peuas kinuijsokis, xok ueliskej itlaj kichiuaskej.</verse>
				<verse number="27">’No ijki, tla yakaj ichtekketl kineki kalakis ichan sen tlakatl yejuan kojtik para kixtilis tlinon kipiya, ika onkaj achtoj kisalos on yejuan kojtik tlakatl. Niman ijkuakon uelis kikuilis nochi on tlen kipiya ipan ichan.</verse>
				<verse number="28">’Melauak tej, nemechijlia ika Dios uelis kitlapojpoluis nochi intlajtlakol on tlakamej niman nochi on tlauijuikaltilistli yejuan kijtouaj.</verse>
				<verse number="29">Pero tla sen tlakatl kuijuikaltis on Espíritu Santo, Dios xkaman kitlapojpoluis, yej nochipa kipiyas itlajtlakol.</verse>
				<verse number="30">Ijkon okijtoj pampa on temachtijkej ikan itlanauatil Dios kijtojtikatkaj ika yejua kipiya sen xkuajli espíritu.</verse>
				<verse number="31">Kemaj oualajkej inanaj niman ikniuan Jesús. Yejuamej onokajkej ipan calle, niman otlatitlankej ma kinotsatij Jesús.</verse>
				<verse number="32">On tojlamej yejuan nemiyaj iyeualkan Jesús ne kalijtik, okijlijkej: —Monanaj niman mokniuan nemij kiauak, niman kinekij mitsitaskej.</verse>
				<verse number="33">Pero yejua okinnankilij: —¿Akinon nonanaj niman nokniuan?</verse>
				<verse number="34">Kemaj yejua okomintak on yejuan ompa nemiyaj iyeualkan, niman kemaj okijtoj: —Yejuamej nochiuaj nonanaj niman nokniuan.</verse>
				<verse number="35">Nochi akin kichiuas on tlen Dios kineki, yejuamej nokniuan, niman yejua nonanaj.</verse>
			</chapter>
			<chapter number="4">
				<verse number="1">Oksejpa Jesús otemachtij ne itenko on mar. Pampa sanoyej* miyek tlakatl onosentlalij ompa kampa yejua nemiya, Jesús otlejkok ipan sen barco yejuan onkatka ipan on mar, niman onotlalij. On tlakamej nemiyaj atlatenko.</verse>
				<verse number="2">Niman yejua kinmachtiaya miyek tlajtlamach* ikan ejemplos, niman ijkin kinmijliaya:</verse>
				<verse number="3">—Xkakikan kuajli tlinon nemechijlis. Sen tlakatl oyaj okixinito xinachtli de trigo.</verse>
				<verse number="4">Niman seki xinachtli oxinito ipan ojtli, niman on totomej ouajlajkej niman okikuajkej.</verse>
				<verse number="5">Okseki xinachtli oxinito ipan tepetlayoj kampa xmás onkaj tlajli, niman on xinachtli nimantsin oixuak, pampa xmás uejkatlan onkatkaj on tlajli kampa oxin.</verse>
				<verse number="6">Pero ijkuak okis on tonaltsintli, okoseu imijlo on trigo. Niman ika xuejkatlan kipiyaya ineluayo, ouajuak.</verse>
				<verse number="7">Niman okseki xinachtli oxinito intsajlan uitskojtin. On uitskojtin saniman onoskaltijkej niman okixomiktijkej imijlo on trigo. Yejua ika xotlak.</verse>
				<verse number="8">Pero seki xinachtli oxin ipan kuajli tlajli. Onoskaltij, niman sanoyej kuajli otlak. Seki okitlakitij 30 iteyo, niman seki 60 iteyo, niman seki se ciento iteyo.</verse>
				<verse number="9">No okinmijlij: —Tla nemejuamej nenkipiyaj nemotlamachilis, xkajsikamatikan in ejemplo.</verse>
				<verse number="10">Niman kemaj sakin* ijkuak Jesús sa iselti nemiya inuan on inomachtijkauan* niman sa keski tlakatl, yejuamej okitlajtlanilijkej Jesús para ma kimijli tlinon kijtosneki on ejemplos.</verse>
				<verse number="11">Yejua okiminnankijlij: —Nemejuamej Dios yomechkauilij para nenkimatiskej on tlinon iyantikatka* de on kenijki yejua tlamandaroua. Pero on oksekimej nikinmachtia san ikan ejemplos,</verse>
				<verse number="12">para maski kikakiskej on tlinon nikijtoua, niman kitaskej tlinon nikchiua, xkajsikamatiskej, para maka noyolkuepaskej niman kintlapojpoluis Dios on intlajtlakol.</verse>
				<verse number="13">Kemaj okinmijlij: —Tla xnenkajsikamatij in ejemplo, ¿kenijki nenkajsikamatiskej okseki ejemplos?</verse>
				<verse number="14">On tlakatl yejuan tlaxinia, on ken on yejuan kiteijlia itlajtoltsin Dios niman on xinachtli ken itlajtol Dios.</verse>
				<verse number="15">On ojtli kampa ouets on xinachtli sano ijki ken inyojlo sekimej tlakamej yejuan kakij itlajtol Dios. Pero nimantsin uajlau on diablo*, niman kitlalkaualtia ika on itlajtol Dios yejuan okitokakej ipan inyojlo.</verse>
				<verse number="16">On tlajli yejuan tepetlayoj kijtosneki inyojlo on tlakamej yejuan kuelkakij itlajtol Dios, niman ikan paktli kiseliaj on tlajtojli.</verse>
				<verse number="17">Pero in tlakamej xmás kuajli kajsikamatij on tlajtojli. Yejua ika ijkuak impan uajlau on tlen tepajsoloj niman kintlauelitaj niman tlajtlamach* ika kintlajyouiltiaj ipampa itlajtol Dios, nimantsin kauaj intlaneltok.</verse>
				<verse number="18">On tlajli yejuan uitsyoj kijtosneki inyojlo on tlakamej yejuan kuelkakij itlajtol Dios.</verse>
				<verse number="19">Pero pampa sa komatstokej kenijki nopanoltiskej, niman sanoyej kinekij notomintiskej, niman okseki tlajtlamach* kinejnemiliaj, kelkauaj on itlajtol Dios. Ijkon itlajtol Dios xueli kimpaleuiya yejuamej.</verse>
				<verse number="20">Pero on kuajli tlajli kijtosneki inyojlo on tlakamej yejuan kuelkakij itlajtol Dios, niman kiseliaj, niman intech kisa sen kuajli tlakyotl. Yejuamej ken on xinachtli yejuan okitlakitij 30 iteyo, niman ken on yejuan okitlakitij 60, noso ken on yejuan okitlakitij se ciento.</verse>
				<verse number="21">No okinmijlij: —Xakaj kuajki sen tlauijli, niman kitlalia itsintlan sen chikiutli noso itsintlan tlapechtli. Yej on tlauijli kitlalia tlakpak para ijkon ma tlauilpanti kuajli.</verse>
				<verse number="22">No ijki, on tlen iyantikaj, machiyas ipan okse tonajli. Niman nochi on yejuan aman xakaj kimati, machiyas.</verse>
				<verse number="23">Tla yakaj kipiya itlamachilis, ma kajsikamati kuajli.</verse>
				<verse number="24">No okinmijlij: —Xnemilikan kuajli tlinon nenkikakij, pampa ika on tlen tejua tiktekitiltia para tikintlajtlakolmaka oksekimej, Dios no yejua kitekitiltis para mitstlajtlakolmakas. Niman más miyek ika mitstlajtlakolmakas.</verse>
				<verse number="25">Tej, yejuan kipiya kajsikamatilistli, Dios kimakas más, niman on yejuan xkipiya kajsikamatilistli, Dios kixtilis hasta nochi kech kipiya.</verse>
				<verse number="26">No okijtoj Jesús: —On yejuan Dios kinmandaroua nochiuaj ken on xinachtli yejuan sen tlakatl kitôka ipan tlajli.</verse>
				<verse number="27">Mojmostla on tlakatl kochi tlayoua niman nokuiteua kualkan. Niman on xinachtli ixua, niman kemaj noskaltia, pero yejua xkimati kenijki.</verse>
				<verse number="28">On tlajli san iselti kiskaltia. Achtoj kisa on imilouayo, kemaj on imiyauayo, niman kemaj ixiloyo, kemaj iyeloyo, kamauak, niman kemaj sintli.</verse>
				<verse number="29">Niman kemaj ijkuak yotlachikau, on tlakatl nimantsin kitsonteki on mijli, pampa yoyejkok on pixkilistli.</verse>
				<verse number="30">No okijtoj Jesús: —¿Kenijki tlamandaroua Dios? ¿Noso tlen ejemplo tiktlaliskej de on ken tlamandaroua Dios?</verse>
				<verse number="31">Sano ijki ken sen tlakatl okitôkak iteyo on mostaza. On mostaza kipiya más pitentsin iteyo xken nochi kech xinachtli onkaj nikan ipan in tlaltikpaktli.</verse>
				<verse number="32">Pero ijkuak yokitôkak, noskaltia niman ueyiya más uejkapania xken nochi kech xojtli. Sanoyej nomajmatia hasta on totomej uelij ompa kichijchiuaj intepajsol ne ipan imauan kampa tlaseuayok.</verse>
				<verse number="33">Kinmachtiaya on kuajli tlajtojli ikan miyek ejemplos hasta kampa ueliyaj kajsikamatiyaj.</verse>
				<verse number="34">Yejua kinmachtiaya san ikan ejemplos niman xitlaj* kinmijliaya tla xikan ejemplo. Pero ijkuak Jesús sa iselti nemiya inuan inomachtijkauan*, yejua kinmijliaya tlinon kijtosneki on ejemplos.</verse>
				<verse number="35">Ipan on tonajli ijkuak yotlayouak, Jesús okinmijlij on inomachtijkauan*: —Tiauij ne okse ilado in mar.</verse>
				<verse number="36">Kemaj, ijkuak yononauatijkej inuan on tlakamej, oyajkej oksekan itenko on mar. Niman on nomachtijkej* okuikakej Jesús sano ipan on barco kampa yejua ye nemiya. Oksekimej barcos oyajkej iuan.</verse>
				<verse number="37">Niman kemaj más achi sakin*, ouajlaj sen ajakatl sanoyej chikauak, niman on atl onkoxoniya ne ijtik on barco hasta ye polakisnekiya.</verse>
				<verse number="38">Pero Jesús kochtiaya tlakuitlapan ika de on barco ipan sen kuejtomatl. Niman kemaj okitlachaltitoj, niman okijlijkej: —Totemachtijkau, ¿tline* yej tikochtikaj chika tejuamej ye tiamimiktokej? ¡Xtechpaleui!</verse>
				<verse number="39">Kemaj Jesús onotelkets, okinauatij on ajakatl, niman okijlij on mar: —Xmotelti ajakatl, niman maka sa itlaj xchiua. Niman kemaj on ajakatl ouajnoteltij. Nimantsin nochi okaktiaj, niman nochi kuajli onokau.</verse>
				<verse number="40">Niman kemaj okinmijlij on inomachtijkauan*: —¿Tline sanoyej nemomojtiaj? ¿Tlen, xnentlaneltokaj hasta aman?</verse>
				<verse number="41">Yejuamej sanoyej nomojtiayaj, niman kinojliayaj: —¿Manin akin tlakatl in ika on ajakatl niman on mar kitlakamatij?</verse>
			</chapter>
			<chapter number="5">
				<verse number="1">Oajsikej ne oksekan itenko on mar ipan iueyitlalpan Gadara.</verse>
				<verse number="2">Niman ijkuak Jesús ouajkis ipan on barco, okinamikiko sen tlakatl yejuan kipiyaya sen xkuajli espíritu. Oualeu neka ijtik ostomej kampa kintôkayaj mikatsitsimej.</verse>
				<verse number="3">Yejua ompaka ichan katka. Niman xakaj ueliya kiteltiaya, nion siquiera ikan teposcadenas.</verse>
				<verse number="4">Miyekpa kisalouayaj ikan teposcadenas niman tepostli yeualtik para kiteltiaya imauan niman ikxiuan. Pero nochipa ijkuak kitlaliliayaj, yejua kitekojkotonaya on teposcadenas, niman kinkuejkuechtiliaya on tepostin yeualtikej. Niman xakaj ueliya kiteltiaya.</verse>
				<verse number="5">Tlayoua niman tlajokaj tsajtsitinemiya, niman nokojkokouaya ikan temej imanian on ostomej kampa notôkayaj on mikatsitsimej niman ipan tepemej.</verse>
				<verse number="6">Pero ijkuak okontak Jesús uejkatsin uajlau, onotlaloj, okinamikito, niman ixpan onotlakuantelkets.</verse>
				<verse number="7">Niman okitsajtsilij chikauak: —¿Tlinon tikneki nouan Jesús, tejua tiiKoneu Dios yejuan más ueyixtikaj? Nimitsajmankatlajtlanilia ixpan Dios, maka xnechtlajyouilti.</verse>
				<verse number="8">Otsajtsik ijkon pampa Jesús okijlij: —Xkuajli espíritu, xkisa ijtik in tlakatl.</verse>
				<verse number="9">Jesús okitlajtoltij: —¿Kenijki motoka? Yejua okinankilij: —Nejua notoka Legión pampa sanoyej timiyekej.</verse>
				<verse number="10">Niman yejuamej on xkuajkualtin espíritus sanoyej kitlajtlaniliayaj Jesús para maka ma kinkixti ipan on región.</verse>
				<verse number="11">Niman ompa nemiyaj miyekej pitsomej ipan on tepetl kampa tlakuajkuajtinemiyaj.</verse>
				<verse number="12">Niman on xkuajkualtin espíritus sanoyej* kitlajtlaniliayaj Jesús: —Xtechtitlani intech on pitsomej niman ma tikalakikan impan.</verse>
				<verse number="13">Niman Jesús okinkauilij, niman on xkuajkualtin espíritus okiskej ipan on tlakatl, niman okalakkej impan on pitsomej. On pitsomej kanaj ome mil katka. Yejuamej ontlatlaksakej niman ne ipan sen teostotl kampa uejkatlan oxixinitoj hasta ijtik on mar. Ompa tej, nochimej oamimikkej.</verse>
				<verse number="14">On yejuan tlajpiyayaj ika on pitsomej, ikan inmojkayo ontlatlaksakej. Okitetlajtlajtouilitoj ne ipan on kalpanmej niman nochiuiyan ipan on tlaltin kampa tlatokalo. Niman tojlamej oyajkej para okitatoj on tlen onochiu.</verse>
				<verse number="15">Ijkuak oyejkokej kampa nemiya Jesús, okitakej on tlakatl yejuan ipan okiskej on xkuajkualtin espíritus. Yejua yeuatikatka, niman ye nemiya ikan itlaken, niman ye kipiyaya kuajli itlamachilis. Yejuamej onomojtijkej.</verse>
				<verse number="16">Niman kemaj yejuamej on yejuan okitakej kenijki onochiu, nochi okitetlajtlajtouilijkej ken onochiu itechkopa on tlakatl yejuan kimpiyaya on xkuajkualtin espíritus, niman ken onochiu ikan on pitsomej.</verse>
				<verse number="17">Niman yejuamej sanoyej okitlajtlanilijkej Jesús para ma nejkuani ompa ne.</verse>
				<verse number="18">Ijkuak Jesús oksejpa otlejkok ipan on barco, on tlakatl yejuan kimpiyaya on xkuajkualtin espíritus sanoyej okitlajtlanilij para yas iuan Jesús.</verse>
				<verse number="19">Pero Jesús xokauilij, yej okijlij: —Xuiya mochan, niman xkijli mofamilia nochi on uejueyi tlajtlamach* tlen Dios okichiu mopampa, niman ken omitsiknelij*.</verse>
				<verse number="20">On tlakatl oyaj ne ipan on región yejuan kimpiya majtlaktli kalpanmej, niman nochi okitetlajtlajtouilij tlinon Jesús okichiu ipampa, niman nochimej tlamojkaitayaj.</verse>
				<verse number="21">Ijkuak Jesús oksejpa opanok ipan okse lado de on mar ipan on barco, onosentlalij miyek tlakatl itech. Niman yejua onokau itenko on mar.</verse>
				<verse number="22">Kemaj oyejkok sen tlakatl itoka Jairo. Yejua sen tlayekanketl katka ipan insinagoga* on hebreos*. Ijkuak okitak Jesús, ixpan onotlakuantelkets.</verse>
				<verse number="23">Yejua okiajmankatlajtlanilij niman ijkin okijlij: —Nochpotsin ye miktikaj. Nimitstlajtlanilia sanoyej, xuiya, niman xtlaliti momauan ipan yejua para ma pajti, niman maka mikis.</verse>
				<verse number="24">Kemaj Jesús oyaj iuan, niman miyek tlakatl iuan oyajkej. Niman sa kipitsmiktiayaj*.</verse>
				<verse number="25">No ompa teuan yaya sen siuatl, yejuan kipiyaya matlaktli uan ome xipan ika yesuetsiya,</verse>
				<verse number="26">maski miyekej tepajtijkej yokitominkixtilijkaj. Yejua yokitlajtlamijka nochi on tlinon kipiyaya, pero xueliya pajtiya, yej más tlanauiya.</verse>
				<verse number="27">On siuatl okikak ika Jesús ueli tepajtia. Yejua ika yejua ouajlaj inuan on tojlamej. Okinisiuij Jesús san ikuitlapan, niman okajsik itlaken.</verse>
				<verse number="28">Ijkon okichiu pampa kinemiliaya: “Maski tla san nikajsis itlaken, nipajtis.”</verse>
				<verse number="29">Niman ijkuak okajsik itlaken, nimantsin xok oyesuets. On siuatl nimantsin okimat ipan itlalnakayo ika opajtik.</verse>
				<verse number="30">Ijkuakon Jesús okimat ika itech okis poder. Yejua ika, ouajnokuep ne tetsajlan niman okitetlajtoltij: —¿Akinon okajsik notlaken?</verse>
				<verse number="31">On inomachtijkauan* okijlijkej: —Tikitstikaj ika in tlakamej mitspitsmiktiaj*. Yejua ika, ¿tline* titlajtlani akinon okajsik motlaken?</verse>
				<verse number="32">Pero Jesús tlatlachaya iyeualkan para kitas akinon okajsik itlaken.</verse>
				<verse number="33">Kemaj, on siuatl yejuan kimatstikatka tlinon ipan yonochiu, ouajlaj itech Jesús, niman onotlakuantelkets ixpan. Yejua sanoyej nomojtiaya, niman kuekuetlakaya. Yejua okijlij nochi tlen melauak.</verse>
				<verse number="34">Kemaj Jesús okijlij: —Nokoneu, otipajtik pampa otitlaneltokak. Xuiya ikan yolseuilistli. On kualolistli xok tikpiya.</verse>
				<verse number="35">Jesús sanken* tlajtlajtojtikatka ijkuak oyejkotetskej sekimej tlakamej yejuan oualejkej ichan itlayekankau on sinagoga*. Niman yejuamej okijlijkej: —Mochpokatsin yomik. Maka sa más xpajsolo on temachtijketl.</verse>
				<verse number="36">Jesús xokichiuilij cuenta tlinon okijtojkej, niman okijlij on tlayekanketl ipan on sinagoga: —Maka xmomojti, yej san xtlaneltoka melauak.</verse>
				<verse number="37">Niman Jesús xokauilij yakaj más iuan okalak, yej san okauilij Pedro niman on omemej iknijtin Santiago niman Juan.</verse>
				<verse number="38">Ijkuak oajsikej ne ichan on tlayekanketl ipan on sinagoga, Jesús okitak ika on tlakamej sanoyej yonajkomankej, niman ika chokayaj, niman sa ajmankatsajtsiyaj sanoyej.</verse>
				<verse number="39">Jesús okalak, niman okinmijlij: —¿Tline nenmajkomanaj, niman nenchokaj? On siuakonetl xe miki, yej san kochtikaj.</verse>
				<verse number="40">Pero yejuamej okuetskilijkej. Kemaj Jesús okinkixtij ne kiauak on yejuan ompa nemiyaj, niman okuikak san itataj niman inanaj on siuakonetl, niman yejuamej on yeyimej inomachtijkauan*. Niman okalakkej ne kampa onok on siuakonetl.</verse>
				<verse number="41">Kemaj okonkiktsij ima on siuakonetl, niman okijlij: —Talita, cumi —kijtosneki: Siuakonetl, xmokuiteua.</verse>
				<verse number="42">Nimantsin on siuakonetl, yejuan kipiyaya majtlaktli uan ome xipan, onokuiteu, niman kemaj opeu nejnemi. Niman on tojlamej sanoyej okintlatlachaltij.</verse>
				<verse number="43">Pero Jesús okintlachikauilij para maka yakaj kijliskej on tlinon yejua okichiu. Kemaj Jesús otlanauatij ma kitlakualtikan on siuakonetl.</verse>
			</chapter>
			<chapter number="6">
				<verse number="1">Kemaj Jesús okis niman oyaj ipan on kalpan kampa onoskaltij. Niman on inomachtijkauan* oyajkej iuan.</verse>
				<verse number="2">Ijkuak oajsik on sábado, opeu temachtia ipan insinagoga* on hebreos*. Niman miyek tlakatl okikak, niman okintlatlachaltij. Kemaj okijtojkej: —¿Hasta kanon ouelito nochi in tlen kijtoua?, niman ¿akinon okimakak in tlamatkilistli* niman kenijki kichiua in milagros?</verse>
				<verse number="3">¿Tlen xejua kojxinki yejuan ikoneu María? ¿Xejua ikniu Santiago, niman José, niman Judas niman Simón? ¿Xnikan ipan in kalpan chantij on ikniuan yejuan siuamej? Niman sanoyej okipinauismatkej niman okualankej itechkopa.</verse>
				<verse number="4">Pero Jesús okinmijlij: —Sen tiotlajtojketl nochiuiyan kitlakaitaj, pero ipan ikalpan niman intech on ken kinta* niman ifamilia xkitlakaitaj.</verse>
				<verse number="5">Xouel okichiu ompa itlaj milagro. Yej san keskimej kokoxkej impan okintlalij imauan, niman okimpajtij.</verse>
				<verse number="6">Jesús sanoyej* okitlatlachaltij pampa yejuamej xkineltokayaj. Niman Jesús panotiaya nochiuiyan ipan on kalpanmej, niman temachtijtiaya.</verse>
				<verse number="7">Niman kemaj okinsentlalij on majtlaktli uan ome inomachtijkauan*, niman opeu kintijtitlani ojomemej. Niman yejua okinmakak poder para ma kintekixtilikan on xkuajkualtin espíritus.</verse>
				<verse number="8">Niman okinnauatij maka itlaj kitkiskej para ipan ojtli yej san intopil*. Okimijlij para maka kitkiskej imbolsa, nion tlaxkajli, nion tomin,</verse>
				<verse number="9">yej san ma kiktikan inkak niman intlaken yejuan kitlalijtiaskej.</verse>
				<verse number="10">Kemaj okinmijlij: —Ijkuak nenmajsiskej ipan sen kalpan, xmokauakan ipan sen kajli hasta nenkisaskej ipan on kalpan.</verse>
				<verse number="11">Tla nenmajsiskej ipan sen kalpan kampa xmechseliskej, nion mechkakiskej, xtsejtselokan nemokxi on tlalteutli ijkuak nenkisaskej. Melauak tej, nemechijlia ika ijkuak Dios kiyolkuitis niman kitlajtlakolmakas on kalpan, más tlajyouis xken Sodoma niman Gomorra.</verse>
				<verse number="12">Kemaj yejuamej okiskej, niman oyajkej. Kinmachtijtiayaj on tlakamej para ma noyolpatlakan.</verse>
				<verse number="13">No okinkixtijkej miyekej xkuajkualtin espíritus, niman okintlalilijkej aceite ipan miyekej on kokoxkej, niman okimpatijkej.</verse>
				<verse number="14">On rey Herodes okak ika sanoyej kiteneuayaj Jesús pampa itoka nochiuiyan yokixmatkaj. Sekimej kijtouayaj: —Jesús ueli kichiua on milagros* pampa melauak yejua Juan yejuan Dios yokiyolitij* niman yokuiteu intsajlan on mikatsitsimej.</verse>
				<verse number="15">Pero sekimej kijtouayaj: —Yejua on tiotlajtojketl Elías. Niman oksekimej kijtouayaj: —Yejua sen tiotlajtojketl noso yakaj semej on achtoj tiotlajtojkej.</verse>
				<verse number="16">Pero ijkuak Herodes okak, okijtoj: —In yejua Juan on tlakuatekijketl yejuan onitlanauatij para okechtsontekkej. Aman yonoyolitij* niman yonokuiteu intsajlan on mikatsitsimej.</verse>
				<verse number="17">Ijkon okijtoj Herodes pampa yejua otlanauatijka para ma kajsikan Juan, niman okisalojkej ikan teposcadena ne kampa tsakutikatka. Ijkon okichiu para okipaktij Herodías. In Herodías, isiuau katka Felipe on ikniu Herodes, pero Herodes okikuilij para okinosiuatij.</verse>
				<verse number="18">Herodes okitsaku Juan pampa yejua kijliaya Herodes: —Itlanauatil Dios xmitskauilia tikpiyas isiuau mokniu ken mosiuau.</verse>
				<verse number="19">Herodías sanoyej kitlauelitaya Juan, niman kinekiya kimiktis, pero yejua xueliya</verse>
				<verse number="20">pampa Herodes kitlakaitaya Juan, niman kimatstikatka ika yejua kuajli tlakatl yejuan yolchipauak. Yejua ika, Herodes kimanauiyaya. Ijkuak Herodes kontaya, sanoyej kuelkakiya maski xok kimatiya tlen kichiuas.</verse>
				<verse number="21">Kemaj oyejkok on tonajli yejuan kuajli katka para Herodías. Ijkuak Herodes okichiu iluitl pampa iluiu katka, okinnots on tekiuajkej, niman on soldadojtlayekankej niman on uejueyixtokej ne Galilea.</verse>
				<verse number="22">Niman ichpoch Herodías okalak kampa tlakualo, niman onijtotij. On rey Herodes niman itenotskauan sanoyej okuelitakej. Yejua ika Herodes okijlij on ichpochtli: —Xnechtlajtlanili nochi san tlinon tiknekis, niman nimitsmakas.</verse>
				<verse number="23">Niman no okijlij: —Ikan notlajtol nimitsijlia: “Nochi tlinon tinechtlajtlanis nimitsmakas, maski hasta tlajkotipan in kampa nejua nitlamandaroua.”</verse>
				<verse number="24">On ichpochtli okis niman okitlajtoltito inanaj. —¿Tlinon niktlajtlanilis? Niman yejua okinankijlij: —Xtlajtlanili itsontekon Juan on tlakuatekijketl.</verse>
				<verse number="25">Niman kemaj nimantsin on ichpochtli oksejpa okalakito. Okitlajtlanito on rey niman ijkin okijlij: —Nikneki xnechmaka amantsin ipan sen plato itsontekon Juan on tlakuatekijketl.</verse>
				<verse number="26">Niman kemaj on rey Herodes sanoyej onajman. Pero pampa yejua yonotlajtolmakaka, niman impampa itenotskauan yejuan inuan tlakua, on rey okichiu ken yokijtojka.</verse>
				<verse number="27">Nimantsin on rey okititlan sen isoldado, niman okinauatij para ma kuajki itsontekon Juan ipan sen plato. On soldado oyaj, niman okechtsontekito Juan ne kampa tsakutikatka,</verse>
				<verse number="28">niman okuajkik itsontekon ipan sen plato. Yejua okimakak on ichpochtli, niman on ichpochtli okimakak inanaj.</verse>
				<verse number="29">Ijkuak on inomachtijkauan* Juan okimatkej ika yomik Juan, oualajkej niman okiktikej imikatlalnakayo. Kemaj okitokatoj ipan sen tlalkontli.</verse>
				<verse number="30">Kemaj on apóstoles onosentlalijkej iuan Jesús, niman okitlajtlajtouilijkej nochi tlinon okichijkej, niman tlinon otemachtijkej.</verse>
				<verse number="31">Yayaj niman uajlayaj tojlamej, niman Jesús iuan iapóstoles nion xkipiyayaj tiempo para tlakuaskej. Yejua ika, Jesús okinmijlij on apóstoles: —Xuajuiyan, tiauij neka kampaka xakaj nemi, niman ompa tiueliskej titoseuiskej achijtsin.</verse>
				<verse number="32">Kemaj oyajkej ipan sen barco kampa xakaj nemi.</verse>
				<verse number="33">Pero ijkuak oyajkej, miyekej okintakej, niman okinmixmatkej. Kemaj on tlakamej ipan nochiuiyan kalpanmej kampaka san nisiu onotlajtlalojkej*, niman oajsikej más achtoj, niman on barco oajsik más sakin*.</verse>
				<verse number="34">Ijkuak Jesús ouajkis ipan on barco, okitak sanoyej yotojlantik. Yejua sanoyej okinmiknelij, pampa nemiyaj ken itlaj borregos yejuan xkipiyaj intlajpixkau. Kemaj Jesús opeu kinmachtia miyek tlajtlamach*.</verse>
				<verse number="35">Ijkuak más ye tiotlak, on inomachtijkauan* okijlijkej: —Nanika xakaj chanti, niman ye tiotlaktitikaj.</verse>
				<verse number="36">Xkintitlani para ma uiyan neka ipan on kalpantsitsimej niman tlatlaluis kampaka chajchantiua para ma kouakan itlaj para kikuaskej.</verse>
				<verse number="37">Pero yejua okinmijlij: —Nemejuamej xkintlakualtikan. Niman okijlijkej: —¿Tikneki ma tiuiyan, niman ma tikouatij pan? Sen tlakatl noneki tekitis kanaj chikueyi metstli para uelis kouas on pan para nochimej in tojlamej.</verse>
				<verse number="38">Jesús okintlajtoltij: —¿Keski pan nenkipiyaj? Xuiyan, niman xkitakan keski nenkipiyaj. Niman kemaj ijkuak okimatkej, okijlijkej: —Tikpiyaj makuijli pan niman ome michimej.</verse>
				<verse number="39">Kemaj Jesús okinnauatij ma notlajtlalikan ojonkua* ipan on sakatl.</verse>
				<verse number="40">Niman kemaj onotlajtlalijkej ojonkuaj sejse ciento niman tlatlajko ciento.</verse>
				<verse number="41">Kemaj ijkuak Jesús okontilan on makuijli pan niman on ome michin, oajkotlachix ne iluikak niman okimakak tlaxtlauijli Dios para on tlakuajli. Niman kemaj okitlatlapan on pan, niman okinmakak inomachtijkauan* para ma kinxelouilikan on tlakamej. No okitexelouilijkej on ome michin.</verse>
				<verse number="42">Nochimej otlakuajkej, niman kuajli oixuikej.</verse>
				<verse number="43">Niman kemaj ika on tlatlajkotsitsin tlen onokau, okitemiltijkej majtlaktli uan ome chikiutin.</verse>
				<verse number="44">Niman on yejuan otlakuajkej makuijli mil tlakamej katkaj.</verse>
				<verse number="45">Kemaj Jesús nimantsin okinnauatij on inomachtijkauan* para ma kalakikan ipan on barco, niman ma yakatstiakan ne okse ilado on mar ipan on kalpan itoka Betsaida, chika yejua kinnauatiaya on tlakamej para ma uiyan.</verse>
				<verse number="46">Más sakin*, ijkuak yokintitlan on tlakamej, yejua otlejkok ipan sen tepetl, niman ompa okichiu oración.</verse>
				<verse number="47">Ijkuak otlayouak, on barco yaya itlajkotian on mar, niman Jesús nemiya iselti ne ipan on tlajli.</verse>
				<verse number="48">Jesús okitak ika on inomachtijkauan* yosiaukej ika kinejnemitiayaj on barco pampa on ajakatl kimixnamikiya. Niman kanaj ipan yeyi hora ika kualkan, yejua nejnentiaya ne ixko on mar hasta ijki oajsik ne kampa nemiyaj on inomachtijkauan*. Yejua ye kimpanauijtiaya.</verse>
				<verse number="49">Pero ijkuak on nomachtijkej* okitakej nejnentiu ne ixko on mar, yejuamej kuitiayaj se xkuajli tlamojtiloni. Yejuamej chikauak otsajtsikej,</verse>
				<verse number="50">pampa nochimej okitakej, niman sanoyej onomojtijkej. Kemaj nimantsin Jesús okinmijlij: —¡Xmoyolchikauakan niman maka xmomojtikan! Nejua niJesús.</verse>
				<verse number="51">Kemaj otlejkok ipan on barco, niman kemaj onoteltij on ika chikauak ajakaya. On inomachtijkauan* sanoyej otlamojkaitakej.</verse>
				<verse number="52">Yejuamej, maski yokitakaj tlinon yokichijka ikan on pan niman on michinmej, hasta aman xkajsikamatiyaj on milagro yejuan Jesús okichiu pampa sanoyej yoltechikajkej katkaj.</verse>
				<verse number="53">Niman ijkuak okipanauijkej on mar, oajsikej ipan on tlajli itoka Genesaret kampa okisalotoj imbarco.</verse>
				<verse number="54">Ijkuak yejuamej okiskej ipan on barco, on tojlamej nimantsin okixmatkej Jesús.</verse>
				<verse number="55">Kemaj nimantsin oyajkej nochiuiyan ompaka nijnisiu, niman okinuajuikakej on inkokoxkauan ipan kojtlapechtin hasta kampa nemiya Jesús.</verse>
				<verse number="56">Nochiuiyan kampa kalakiya ipan kalpanmej, noso kalpantsitsimej, noso tlajtlaluis kampa chajchantiua, yejuamej okinkajkej inkokoxkauan ipan calles, niman kitlajtlaniliayaj Jesús para ma kinokauili ma kajxilikan on itlaken, maski san itenkotsin. Niman nochimej on yejuan okajxilijkej itlaken okimpajtij.</verse>
			</chapter>
			<chapter number="7">
				<verse number="1">Se tonajli sekimej fariseos* niman sekimej temachtijkej ikan itlanauatil Dios oualejkej Jerusalén, niman onosentlalijkej itech Jesús.</verse>
				<verse number="2">Ijkuak nemiyaj iuan Jesús, yejuamej okitakej ika sekimej inomachtijkauan* Jesús tlakuayaj, maski xnomajtekiyayaj ken on inuejkatajuan tlanauatiayaj.</verse>
				<verse number="3">(On fariseos* niman nochimej on hebreos* xtlakuaj, tla xachtoj nomajtekiyaj ken on inuejkatauan tlanauatiayaj.</verse>
				<verse number="4">In sen ejemplo. Ijkuak uajnokuepaj ne tiankisko*, achtoj nomajtekiyaj ken inuejkatauan tlanauatiayaj para kichiuaskej, niman kemaj tlakuayaj. Niman kipiyayaj okseki miyek tlanauatijli no ijki kitlakamatiyaj, ijkon kenon kimpajpakayaj on kontsitsintin, on tazas niman on teposkontin.)</verse>
				<verse number="5">Kemaj on fariseos* niman on temachtijkej ikan itlanauatil Dios okitlajtoltijkej Jesús: —¿Tline* monomachtijkauan xnomajtekiyaj ijkon ken tlanauatiaj on touejkatajuan?</verse>
				<verse number="6">Jesús okinnankilij: —Kuajli okijtoj nemotechkopa on tiotlajtojketl Isaías nemejuamej omexayakyejkej, ijkuak okijkuiloj ken Dios okijtoj: In tlakamej nechtlakaitaj san ika inkamak, pero xnechtlakaitaj ikan inyojlo.</verse>
				<verse number="7">Sanenkaj nechmauistiliaj, pampa yejuamej kitemachtiaj on tlanauatiltin yejuan on tlakamej okitlalijkej ken itlanauatiluan yeskia Dios.</verse>
				<verse number="8">Kemaj Jesús okinmijlij: —Xnenkitlakamatij on tlinon Dios omechnauatij, pero nenkitlakamatij on tlinon touejkatajuan otemachtijkaj. Niman no ijki nenkichiuaj okseki miyek tlajtlamach*.</verse>
				<verse number="9">Niman no okinmijlij: —Nemokajkayauaj niman nentekajkayauaj, ika nenkipatlaj itlanauatil Dios para nentemachtiaj ken nemejuamej nemouikaj.</verse>
				<verse number="10">Por ejemplo, Moisés otlanauatij: “Xtlakaita motataj niman monanaj.” Niman no okijtoj: “Yejuan itlaj xkuajli kiteneuilis itataj noso inanaj, ma kimiktikan.”</verse>
				<verse number="11">Pero nemejuamej nenkijtouaj ika sen tlakatl uelis kijlis itataj noso inanaj: “Xuelis nimitspaleuis ika on tlen mitspoloua pampa in Corbán.” (Corbán kijtosneki on tlinon nikpiya yonikmaktilij Dios.)</verse>
				<verse number="12">Ijkon xnenkauiliaj ma kipaleui itataj noso inanaj.</verse>
				<verse number="13">Ijkon tej, nemejuamej nenkichiuaj ken xitlaj* kijtosneki itlanauatil Dios, pampa nemouikaj ipan on costumbres yejuan on nemouejkatajuan tlanauatiyayaj. Niman nenkichiuaj sano ijki miyek tlajtlamach*.</verse>
				<verse number="14">Kemaj Jesús okinnots nochimej on ompa nemiyaj, niman okinmijlij: —Xkakikan nemochimej* niman xkajsikamatikan.</verse>
				<verse number="15">On tlen kalaki ikamak sen tlakatl xejua kijtlakoua, pero on yejuan kisa ipan iyojlo, on kemaj yejua kijtlakoua.</verse>
				<verse number="16">Tla nemejuamej nenkipiyaj nemotlamachilis, xkajsikamatikan on tlen onikijtoj.</verse>
				<verse number="17">Kemaj ijkuak Jesús okinkajteu on tlakamej niman okalakito ipan techan, inomachtijkauan* okitlajtoltijkej para ma kimijli tlinon kijtosneki on ejemplo.</verse>
				<verse number="18">Jesús okinnankilij: —¿Nemejuamej no xnenkajsikamatij on tlinon onikijtoj? ¿Xnenkajsikamatij ika nochi tlen kalaki ipan ikamak sen tlakatl xejua kijtlakoua?</verse>
				<verse number="19">Xejua kijtlakoua pampa on tlinon kikua xkalaki ipan iyojlo, yej kalaki ijtik ikuitlaxkol, niman kemaj kisa ipan itlalnakayo. Ijkon okijtoj pampa nochi kech tlakuajli onkaj chipauak niman kuajli para nokuas.</verse>
				<verse number="20">Niman no okijtoj: —On yejuan kisa ipan iyojlo sen tlakatl, on kemaj kijtlakoua,</verse>
				<verse number="21">pampa ipan inyojlo on tlakamej kisa on xkuajkualtin tlamachilistin, siuapapatlalistli, tlakapapatlalistli, on auilnemilistli, temiktilistli,</verse>
				<verse number="22">tlachtekilistli, on tlen xkuajli eleuilistli*, tlakajkayaualistli, xtetlakamatilistli, nexikolistli, tetlajtolketsteualistli, noueyimatilistli, tojtonyotl niman nochi tlamach tlen xkuajli nochiua.</verse>
				<verse number="23">Nochi in tlen xkuajli, kisa ipan iyojlo sen tlakatl, niman yejua ika nijtlakoua.</verse>
				<verse number="24">Kemaj okis ompa, niman oyaj ipan on ome uejueyikalpanmej Tiro niman Sidón. Kemaj okalak ipan sen kajli, niman xkinekiya para ma kimatikan on tlakamej tla ompa nemi, pero yejuamej okimatkej.</verse>
				<verse number="25">Sen siuatl yejuan ichpoch kipiyaya sen xkuajli espíritu, ijkuak okimat ika Jesús ompa nemiya, nimantsin oyaj itech niman ixpan onotlakuantelkets.</verse>
				<verse number="26">On siuatl griega katka yejuan otlakat Sirofenicia. Okiajmankatlajtlanilij Jesús para ma kixtili ichpoch on xkuajli espíritu.</verse>
				<verse number="27">Pero Jesús okijlij: —Achtoj ma nikimpaleui nokniuan hebreos* pampa tejua xtihebrea. Tla nimitspaleuis, sano ijki ken nikmakaskia sen chichi* intlakual on ikoneuan Dios.</verse>
				<verse number="28">Pero on siuatl okijlij: —On melauak, noTEKO, pero on chichimej yejuan nemij itsintlan on mesa, kikuaj on tlaxkalteinki yejuan uajxini de on mesa.</verse>
				<verse number="29">Jesús okijlij: —Ijki ma nochiua. Xuiya moyolika. On xkuajli espíritu yokis ne ijtik mochpoch pampa tlinon otinechijlij sanoyej* kuajli.</verse>
				<verse number="30">On siuatl oyaj, niman ijkuak oajsik ichan, okinextijtajsik ichpoch nemi ipan itlapech, niman on xkuajli espíritu yokitlalkauij.</verse>
				<verse number="31">Kemaj Jesús okis ipan iueyitlalpan Tiro, niman ouajlaj ipan on ueyikalpan itoka Sidón. Kemaj yejua oyaj imanian on iueyitlalpan yejuan kipiya majtlaktli kalpanmej, niman oajsik itech on mar itoka Galilea.</verse>
				<verse number="32">Niman sekimej tlakamej okuajuikakej sen tlakatl yejuan tsatsa katka niman tenenepochtik katka. Niman okitlajtlanilijkej para ma kitlali ima ipan on tlakatl.</verse>
				<verse number="33">Jesús okuikak neka kampa xakaj nemi, niman okinkalaktij imajpiluan ijtik inakasuan. Niman kemaj okipatsoj imajpil ikan ikualak, niman okiktsilij inenepil on tlakatl.</verse>
				<verse number="34">Kemaj onajkotlachix ne iluikak, niman kemaj onejeltij, niman okijtoj: —¡Efatá! —yejuan kijtosneki: ¡Xtlapouikan!</verse>
				<verse number="35">Kemaj nimantsin on tlakatl otlakak. No ijki ouajnomajmakau isasaliyan inenepil, niman ouel otlajtoj kuajli.</verse>
				<verse number="36">Kemaj Jesús okinnauatij on tlakamej: —Maka yakaj nenkijliskej on tlinon onikchiu. Pero maski kinnauatiaya para maka yakaj kijliskej, más kiteijliayaj.</verse>
				<verse number="37">Nochimej sanoyej tlapakaitayaj, niman kijtouayaj: —¡Nochi ueli kichiua sanoyej kuajli hasta on tsatsamej ueli kintlakakitia, niman on nenepochmej kinchiuilia para kuajli ma tlajtokan!</verse>
			</chapter>
			<chapter number="8">
				<verse number="1">Okse tonajli oksejpa onosentlalij miyek tlakatl. Yejuamej xkipiyayaj tlen kuaskej niman Jesús okinnots on inomachtijkauan*, niman okinmijlij:</verse>
				<verse number="2">—Nejua nikinmiknelia* in tlakamej, pampa ye kipiya yeyi tonajli ika nikan nouan nemij niman xkipiyaj tlinon kikuaskej.</verse>
				<verse number="3">Tla xnikintlakualtis, yej nikinnauatis ma uiyan, ueliskej sotlauiskej ipan ojtli, niman sekimej uejka inchan.</verse>
				<verse number="4">On inomachtijkauan* okijlijkej: —Xtiueliskej tiknextiskej tlakuajli para tikintlakualtiskej nochimej in tlakamej nikan xalpatlajkan.</verse>
				<verse number="5">Yejua okintlajtoltij: —¿Keski pan nenkipiyaj? Yejuamej okijlijkej: —Chikome.</verse>
				<verse number="6">Kemaj Jesús otlanauatij para on tlakamej ma notlajtlalikan ipan tlajli. Kemaj okontilan on chikome pan, niman okimakak tlaxtlauijli Dios. Kemaj okitlatlapan, niman okinxelouilij on inomachtijkauan* para ma kinxelouilikan on tlakamej. Niman okinxelouilijkej nochi on kech ika tojlan.</verse>
				<verse number="7">No kimpiyayaj keskimej michintsitsintin. Kemaj okimakak tlaxtlauijli Dios inpampa on michimej, niman kemaj okinmijlij on inomachtijkauan* para ma kitexelouilikan.</verse>
				<verse number="8">Kanaj naui mil tlakatl katka, niman nochimej otlakuajkej niman kuajli oixuikej. Niman kemaj on inomachtijkauan* okisentlalijkej chikome chikiutin yejuan onokau. Niman Jesús okinnauatij on tlakamej ma uiyan.</verse>
				<verse number="9"></verse>
				<verse number="10">Nimantsin otlejkok ipan barco inuan on inomachtijkauan*, niman oyajkej para Dalmanuta.</verse>
				<verse number="11">Kemaj oualajkej on fariseos* niman opeu notenkuikuij iuan Jesús. Kitlajtlaniliayaj ma kintiti itlaj milagro yejuan ualeua ipan cielo*. Ijkin okijtojkej para okitlatlatakej.</verse>
				<verse number="12">Jesús onejeltij chikauak, niman okijtoj: —¿Tline in tlakamej kitlajtlanij sen milagro? Melauak tej, nemechijlia ika xitlaj* nemechititis.</verse>
				<verse number="13">Niman kemaj okinkajteu. Yejua otlejkok ipan sen barco, niman oyaj neka okse ilado on mar.</verse>
				<verse number="14">On inomachtijkauan* okelkajkej para kiktiskej pan para tlakuaskej. Yej san sentetl pan okitkijkej ipan on barco.</verse>
				<verse number="15">Kemaj Jesús okintlachikauilij: —Kuajli xkakikan tlen nemechijlis. Xmotakan sano nemejuamej ika intlaxokolilis* on fariseos* niman itlaxokolilis on rey Herodes.</verse>
				<verse number="16">Kemaj on inomachtijkauan* opeu ijkin kinotlajtoltiaj: —Yejua otechijlij in pampa xtikpiyaj pan.</verse>
				<verse number="17">Jesús okimat tlen kijtouayaj, niman okinmijlij: —¿Tline* nenkijtouaj xnenkipiyaj pan? ¿Xnenkajsikamatij? ¿Tlen nemotlamachilis sanoyej chikauak?</verse>
				<verse number="18">¿Nemejuamej xnentlachaj ikan nemixtololojuan, nion xnentlakakij ikan nemonakasuan? ¿Tlen xnenkelnamikij?</verse>
				<verse number="19">¿Ijkuak oniktlatlapan on makuijli pan, niman kemaj onikintlakualtij on makuijli mil tlakatl, keski chikiutin de tlatlajkotsitsin onenkisentlalijkej yejuan onokau? Niman yejuamej okijtojkej: —Majtlaktli uan ome.</verse>
				<verse number="20">Kemaj Jesús okintlajtoltij inomachtijkauan*: —¿Niman ijkuak oniktlatlapan on chikome pan, niman kemaj onikintlakualtij on naui mil tlakatl, keski chikiutin de tlatlajkotsitsin onenkisentlalijkej yejuan onokau? Niman yejuamej okijtojkej: —Chikome.</verse>
				<verse number="21">Kemaj okinmijlij: —¿Man hasta aman xnenkajsikamatij?</verse>
				<verse number="22">Kemaj oajsikej Betsaida, niman okuajuikilijkej sen tlakatl yejuan ciego katka. On tlakamej okiknotlajtlanilijkej Jesús para ma kimatoka.</verse>
				<verse number="23">Kemaj Jesús okontilan ipan ima, niman okuikak neka kaltenko. Niman ijkuak okitlalilij ikualak ipan ixtololojuan, okintlalij imauan ipan, niman kemaj okitlajtoltij: —¿Ye tiueli tikita itlaj?</verse>
				<verse number="24">On tlakatl okintlapoj ixtolouan, niman okijlij: —Nikinta on tlakamej, pero nesij ken kojtin* yeuan nejnemij.</verse>
				<verse number="25">Kemaj oksejpa Jesús okintlalij imauan ipan ixtololojuan on tlakatl. Niman kemaj on tlakatl sa sentlachixtikatka, niman kemaj nochi kuajli okitak.</verse>
				<verse number="26">Jesús okititlan ichan niman okijlij: —Maka sa timokuepas ipan on kalpan kampa onimitskixtij, niman maka itlaj xteijli.</verse>
				<verse number="27">Jesús niman inomachtijkauan* oyajkej ipan on kalpanmej de iregión Cesarea de Filipo. Neka ipan ojtli okintlajtoltij on inomachtijkauan*: —On tlakamej, ¿ken kijtouaj akin nejua?</verse>
				<verse number="28">Okijlijkej: —Sekimej kijtouaj ika tejua tiJuan on tlakuatekijketl, oksekimej kijtouaj ika tejua tiElías, niman oksekimej kijtoua ika tejua tiyakaj okse tiotlajtojketl.</verse>
				<verse number="29">Kemaj Jesús okintlajtoltij on inomachtijkauan*: —Niman nemejuamej, ¿ken nenkijtouaj akin nejua? Pedro okinankijlij: —Tejua tiCristo, yejuan Dios okitlapejpenij para tlamandaros.</verse>
				<verse number="30">Kemaj Jesús okinnauatij para maka yakaj ma kijlijkan ika yejua Cristo.</verse>
				<verse number="31">Kemaj Jesús opeu kinmijlia ika yejua akin onochiu Tlakatl kijyouis miyek tlajtlamach*. On ueuetkej tlayekankej, niman intlayekankauan on tiopixkej niman on temachtijkej ikan itlanauatil Dios, xkiseliskej. No okinmijlij ika noneki kimiktiskej, pero ipan yeyi tonajli yoliuis*, niman nokuiteuas ipan itlalkon.</verse>
				<verse number="32">Nochi okinmelajkaijlij ika ijki nochiuas. Kemaj Pedro okuikak Jesús oksekan niman opeu kajua.</verse>
				<verse number="33">Pero Jesús ouajnokuep, niman okomintak on oksekimej inomachtijkauan*, niman ijkin okajuak Pedro: —¡Xmejkuani nikan Satanás! Tejua tinechteltisneki para maka ma nikchiua on tlen Dios kineki. Tejua xtiknemilia ken Dios, yej tiknemilia ken on tlakamej.</verse>
				<verse number="34">Kemaj Jesús okominnots on tojlamej niman on inomachtijkauan*, niman okinmijlij: —Tla yakaj kineki nouan yas, ma kelkaua nochi on tlen más kintlasojtla, ma nemi listo para tlajyouis noso mikis nopampa, niman kemaj ma uajla nouan.</verse>
				<verse number="35">Yejua in nemechijlia pampa yejuan kinekis kimakixtis inemilis ipan in tlaltikpaktli, kipolos ialma, pero yejuan san nopampa niman ipampa on kuajli tlajtojli yejuan kiteijlia ken Dios temakixtia kipolos inemilis ipan in tlaltikpaktli, yejua kiselis nemilistli para ialma.</verse>
				<verse number="36">¿Tlinon ika kipaleuis sen tlakatl tla yejua kinoyaxkatis* nochi tlen onkaj ipan in tlaltikpaktli niman kipolos ialma?</verse>
				<verse number="37">Xitlaj tej ika kipaleuis, pampa xitlaj* onkaj yejuan sen tlakatl uelis ika kitlaxtlauas ialma.</verse>
				<verse number="38">Tla yakaj imixpan on tlajtlakolejkej noka pinaua niman ika pinaua on tlen niktemachtia, nejua yejuan oninochiu Tlakatl no ika nipinauas ijkuak niuajlas ikan iueyilis noTatajtsin niman inuan on yolchipajkej ángeles.</verse>
			</chapter>
			<chapter number="9">
				<verse number="1">No okinmijlij Jesús: —Ika tlen melauak nemechijlia ika sekimej yejuan aman nikan nemij xmijkiskej hasta kitaskej Dios tlamandaros ikan poder.</verse>
				<verse number="2">Chikuasen tonajli más sakin*, Jesús okinots Pedro, Santiago niman Juan niman okinuikak san yejuamej ipan sen ueyi tepetl. Ompa okitakej Jesús ika onixpatlak.</verse>
				<verse number="3">On itlaken sanoyej* opetlan, niman oistayak ijkon ken xakaj tlapakketl ipan in tlaltikpaktli ueli tlapaka, niman sanoyej tlastalia.</verse>
				<verse number="4">Niman kemaj Elías niman Moisés ouajnonextijkej imixpan. Niman on yeyimej inomachtijkauan* okitakej ika Elías niman Moisés iuan tlajtlajtouayaj Jesús.</verse>
				<verse number="5">Kemaj, Pedro okijlij Jesús: —Totemachtijkau, sanoyej kuajli ika nikan tinemij. Ma tikchijchiuakan yeyi kaltsitsimej, se para tejua, okse para Moisés, niman okse para Elías.</verse>
				<verse number="6">Ijkon okijtoj pampa yejua niman on oksekimej sanoyej yonomojtijkaj, niman yejua xok kimatiya tlinon kijtos.</verse>
				<verse number="7">Kemaj ouajlaj sen moxtli yejuan okintlapachoj, niman kemaj ipan on moxtli okakistik sen tlajtojli yejuan okijtoj: —In yejua notlajsojkaKoneu. Yejua xtenkakikan.</verse>
				<verse number="8">Kemaj nimantsin otlatlachixkej inyeuelkan niman xok yakaj okitakej, yej san Jesús iselti.</verse>
				<verse number="9">Chika uajtemouayaj ipan on tepetl, Jesús okinnauatij para maka yakaj kijliskej on tlinon okitakej hasta ijkuak yejua, akin onochiu Tlakatl, yonoyolitij* niman yonokuiteu ipan itlalkon.</verse>
				<verse number="10">Yejua ika xakaj okijlijkej, yej san kinojliayaj tlinon kijtosneki on ika kijtoua noyolitis niman nokuiteuas ipan itlalkon.</verse>
				<verse number="11">Kemaj okitlajtoltijkej Jesús: —¿Tline* tej, kijtouaj on temachtijkej ikan itlanauatil Dios ika Elías ika onkaj achtoj uajlas xken tejua yejuan otimochiu Tlakatl?</verse>
				<verse number="12">Jesús okinnankilij: —On melauak ika Elías achtoj uajlas niman kiyektlalis nochi tlajtlamach*. Tla ijkon, ¿tline tlajkuilolnestikaj ipan on Yektlajkuilojli ika nejua yejuan oninochiu Tlakatl nechtlajyouiltiskej sanoyej niman xnechseliskej?</verse>
				<verse number="13">Pero nemechijlia ika Elías youajlajka, niman okichiuilijkej nochi tlen xkuajli okinekkej ijkon ken on Yektlajkuilojli okijtoj ipan nochiuas.</verse>
				<verse number="14">Kemaj ijkuak oajsikej intech on oksekimej nomachtijkej*, okitakej sanoyej tojlamej san sekan nemiyaj, niman sekimej temachtijkej ikan itlanauatil Dios notenkuikuitikatkaj inuan on nomachtijkej*.</verse>
				<verse number="15">Ijkuak on tojlamej okitakej ika yoyejkok Jesús, sanoyej okintlajtlachaltij niman onotlajtlalojkej* para okitlajpalotoj.</verse>
				<verse number="16">Kemaj Jesús okintlajtoltij on inomachtijkauan*: —¿Tlinon ika nenmotenkuikuitikatkaj inuan on temachtijkej ikan itlanauatil Dios?</verse>
				<verse number="17">Kemaj sen tlakatl on yejuan teuan ompa nemiya, okinankilij: —Temachtijketl, nikan onimitsajuikilij notelpoch yejuan kipiya sen xkuajli espíritu yejuan yokinontsintilij.</verse>
				<verse number="18">Nochiuiyan kampaka yau on espíritu kajsi niman kitlajkali ipan tlajli, niman ompa sanoyej kamaposonalkisa, niman sanoyej notlankochtijsi, niman kuepitsiui. Yonikintlajtlanilij in monomachtijkauan para ma kixtilikan on xkuajli espíritu, pero xouelkej.</verse>
				<verse number="19">Kemaj Jesús okinmijlij: —¡Ay, nemejuamej tlakamej yejuan xnentlaneltokaj! ¿Hasta kamanon ninemis nemouan? ¿Hasta kamanon nemechijyouis? Xkuajuikakan nikan on telpochtli.</verse>
				<verse number="20">Yejuamej okuajuikakej on telpochtli ne kampa nemiya Jesús. Ijkuak on xkuajli espíritu okitak Jesús, nimantsin okitsejtseloj on telpochtli, niman ouets ipan tlajli. Onotlalkuejkuep, niman otemposonalkis.</verse>
				<verse number="21">Jesús okitlajtoltij on tajtli: —¿Keski xipan ika kipiya motelpoch in xkuajli espíritu? Yejua okinankilij: —Desde ijkuak pitentsin.</verse>
				<verse number="22">Miyekpa on xkuajli espíritu kineki kimiktis. Kamantika kontlajkali ipan atl noso ipan tlitl. Xtechikneli niman xtechpaleui tla tiuelis.</verse>
				<verse number="23">Jesús okijlij: —¿Tline tinechijlia: “Tla tiuelis”? Tla yej tejua titlaneltoka, Dios nochi uelis mitschiuilis.</verse>
				<verse number="24">Kemaj, nimantsin on tajtli otsajtsik: —Nejua nitlaneltoka, pero xnechpaleui más ma nitlaneltoka ken melauak noneki.</verse>
				<verse number="25">Ijkuak Jesús okitak ika sanoyej ye tojlantitikaj, ijkin okajuak on xkuajli espíritu: —Tejua xkuajli espíritu yejuan yotikau nontsin niman yotiktsatsatilij in telpochtli, xkisa ijtik, niman maka oksejpa tikalakis.</verse>
				<verse number="26">Keman, on xkuajli espíritu otsajtsik niman okitsejtseloj sanoyej chikauak. Kemaj okis ijtik on telpochtli, niman ompa okajteu sotlajtok. Yejua ika miyek tlakatl kijtouaya ika yomik.</verse>
				<verse number="27">Pero Jesús okontilan ipan ima on telpochtli, niman okipaleuij para onotelkets.</verse>
				<verse number="28">Ijkuak Jesús okalak ne kalijtik, inomachtijkauan* sa iseltimej okitlajtoltijkej Jesús: —¿Tline tejuamej xotiuelkej otikixtijkej on xkuajli espíritu?</verse>
				<verse number="29">Yejua okinnankilij: —Nemejuamej san nenueliskej nenkixtiskej in ken in xkuajli espíritu tla nenkichiuaj oración niman nemosauaj.</verse>
				<verse number="30">Kemaj Jesús niman inomachtijkauan* okiskej ompa, niman opanokej neka Galilea. Yejua xkinekiya ma kimatikan kanon nemi</verse>
				<verse number="31">pampa kinmachtiaya inomachtijkauan*, niman ijkin kinmachtiaya: —Nejua yejuan oninochiu Tlakatl nechtemaktiliskej intech on tlakamej niman nechmiktiskej, pero ipan yeyi tonajli niyoliuis* niman ninoketsteuas ipan notlalkon.</verse>
				<verse number="32">Pero on inomachtijkauan* xkajsikamatiyaj tlinon kinmijliaya niman nomojtiayaj para kitlajtojliskej ma kinmelajkaijli on tlen kimijlijtikatka.</verse>
				<verse number="33">Ijkuak oajsikej Capernaúm, okalakkej ne ipan sen kajli, niman Jesús okintlajtoltij: —¿Tlinon ika nenuajmotenkuikuitiayaj ne ipan ojtli?</verse>
				<verse number="34">Pero yejuamej xokinankilijkej pampa yejuamej uajnotenkuikuitiayaj akinon más ueyixtikaj intsajlan.</verse>
				<verse number="35">Kemaj Jesús onotlalij, niman okinnots on majtlaktli uan ome inomachtijkauan*. Niman kemaj okinmijlij: —On yejuan kinekis más ueyixtias, yejua ma nochiua ken sen tekichiuilijketl, niman ma kintekichiuili nochimej.</verse>
				<verse number="36">Kemaj okitilan sen konetl niman okitelkets imixpan. Kemaj okinapaloj, niman okinmijlij on inomachtijkauan*:</verse>
				<verse number="37">—San akinon yejuan nopampa kiselis sen konetl ken in, nejua nechselia, niman on yejuan nechselia, xsan nejua nechselia, yej no kiselia Dios on yejuan onechajtitlan.</verse>
				<verse number="38">Juan okijlij Jesús: —Notemachtijkau, otikitakej sen tlakatl yejuan ika motokatsin kintekixtilia on xkuajkualtin espíritus. Pero otiknauatijkej maka sa ijki ma kichiua pampa xtouan kistinemi.</verse>
				<verse number="39">Kemaj Jesús okinmijlij: —Maka xtlakaualtikan pampa on yejuan kitekitiltia notoka para kichiua on milagros* xuelis más sakin* nechteneuilis on tlen xkuajli.</verse>
				<verse number="40">On yejuan xtlamach kijtouaj totechkopa, on touan nopoua.</verse>
				<verse number="41">Tla yakaj mechmakas maski san se vaso atl pampa nennoyaxkauan*, melauak kiselis itlaxtlauil yejuan Dios kimakas.</verse>
				<verse number="42">’Niman san akinon yejuan kitlajkalis ipan tlajtlakojli semej yejuamej in pipitikej yejuan nechneltokaj, kiselis iueyi castigo Dios. Más kuajli yeskia, ijkuak xe kichiua on tlajtlakojli, ikechtlan kipilouiliskiaj sen tetl yejuan imetl on molino, niman kontlajkaliskiaj ipan mar.</verse>
				<verse number="43">Niman tla moma mitschiuilia titlajtlakoua, xteki. Ijkon xchiua pampa más kuajli tikpiyas san se moma ijkuak tikalakis ne iluikak xken tikimpiyas ome momauan niman tias ne miktlan kampa on tlitl tetlatia para nochipa,</verse>
				<verse number="44">niman kampa on okuilimej nochipa kikuaskej motlalnakayo, niman kampa on tlitl xkaman seuis.</verse>
				<verse number="45">Niman tla mokxi mitschiuilia titlajtlakoua, xteki. Ijkon xchiua pampa más kuajli tikpiyas san se mokxi ijkuak tikalakis iluikak, xken tla tajsitias niman yej mitsontlajkalis miktlan,</verse>
				<verse number="46">kampa on okuilimej nochipa kikuaskej motlalnakayo, niman on tlitl xkaman seuis.</verse>
				<verse number="47">Niman tla mixtololoj mitschiuilia para titlajtlakoua, xkixti. Ijkon xchiua pampa más kuajli tikpiyas san se mixtololoj ijkuak tikalakis kampa Dios tlamandaroua, xken tla tajsitias niman yej mitsontlajkalis miktlan,</verse>
				<verse number="48">kampa on okuilimej nochipa kikuaskej motlalnakayo, niman on tlitl xkaman seuis.</verse>
				<verse number="49">On tlitl kinchipauas nochimej ijkon ken istatl kichipaua sen uentli.</verse>
				<verse number="50">’Sanoyej kuajli on istatl para tlakuajli, pero ijkuak xok poyek, xakaj oksejpa ueli kichiuilia para poyeya. Xnemikan kuajli sano ijki ken on istatl, niman xchantikan inuan oksekimej ikan yolseuilistli.</verse>
			</chapter>
			<chapter number="10">
				<verse number="1">Kemaj Jesús okis on kalpan Cafarnaúm, niman oyaj Judea, kampaka ikisayan tonaltsintli on río Jordán. Ompa oksejpa miyek tlakatl onosentlalij, niman oksejpa Jesús opeu kinmachtia ijkon ken nochipa kichiuaya.</verse>
				<verse number="2">Niman sekimej fariseos* okinisiuijkej Jesús para kitlatlataskej. Okitlajtoltijkej: —¿On tlanauatijli kauilia sen tlakatl noxotonis iuan isiuau?</verse>
				<verse number="3">Kemaj Jesús okinnankilij: —¿Ken otlanauatij Moisés?</verse>
				<verse number="4">Yejuamej okijlijkej: —Itlanauatil Moisés kauilia sen tlakatl kitlalia sen amatl kampa kijtoua ika noxotonia* iuan isiuau niman kixtia ipan ikal.</verse>
				<verse number="5">Jesús okinmijlij: —Moisés okitlalij on tlanauatijli pampa on tlakamej sanoyej* yoltechikajkej.</verse>
				<verse number="6">Pero ijkuak Dios okitlalij in tlaltikpaktli, okitlalij sen tlakatl niman sen siuatl.</verse>
				<verse number="7">Yejua ika on tlakatl kauas itataj niman inanaj para nosentlalis iuan isiuau.</verse>
				<verse number="8">Ijkon tej, on omemej sa se uajnochiuaj, yejuamej xok omemej, yej yonochijkej san se.</verse>
				<verse number="9">Yejua ika, maka yakaj tlakatl kinxelos yejuan Dios okinsentlalij.</verse>
				<verse number="10">Ijkuak oyajkej ijtik on kajli, on inomachtijkauan* oksejpa okitlajtoltijkej para ma kinmelajkaijli on tlen okinmijlijka on fariseos*.</verse>
				<verse number="11">Kemaj okinmijlij: —San akinon yejuan noxotonis iuan isiuau niman nonamiktis iuan okse siuatl, yejua siuapapatla. Yejua tlajtlakoua itechkopa on yejuan iachtojsiuau katka.</verse>
				<verse number="12">Niman no tla sen siuatl noxotonis iuan iueuentsin, niman nonamiktis iuan okse tlakatl, yejua tlakapapatla.</verse>
				<verse number="13">Kemaj sekimej okinuikakej inkoneuan para Jesús kintlalis imauan impan, pero on inomachtijkauan* opejkej kimajuaj on yejuan kinuajuikayaj.</verse>
				<verse number="14">Pero ijkuak Jesús okitak, okualan, niman okinmijlij: —Xkinkauakan on kokonej ma uajlakan notech, niman maka xkinteltikan, pampa yejuan yolyemankej* ken in kokonej kalakiskej ne kampa Dios tlamandaroua.</verse>
				<verse number="15">Ika tlen melauak nemechijlia ika on yejuan xkiselis itekiuajyo Dios ken yakaj konetl, xkaman kalakis ompa kampa Dios tlamandaroua.</verse>
				<verse number="16">Kemaj Jesús okinnajnapaloj on kokonej, niman okintlalij imauan impan, niman okintiochiu.</verse>
				<verse number="17">Niman chika Jesús kistiaya, sen tlakatl ouajnotlaloj itech, niman onotlakuantelkets ixpan, niman okitlajtoltij: —Kuajli temachtijketl, ¿tlinon nikchiuas para nikselis on nemilistli yejuan para nochipa?</verse>
				<verse number="18">Jesús okijlij: —¿Tline* tikijtoua nikuajli? Dios san yejua iselti kuajli, niman tejua tiknemilia ika nejua xniDios.</verse>
				<verse number="19">Tejua tikimixmati itlanauatiluan Dios: “Maka xtemikti, maka xauilnemi, maka xtlachteki, maka yakaj xtlajtolketsteuili, maka xtlakajkayaua, xtlakaita motataj niman monanaj.”</verse>
				<verse number="20">On tlakatl okinankilij: —Temachtijketl, nochi on tlanauatiltin desde nikonetl nikuajtlakamatstiu.</verse>
				<verse number="21">Kemaj Jesús okontak, niman okiknelij, niman okijlij: —Sa se mitspoloua tikchiuas. Xuiya mochan niman xnamaka nochi tlen tikpiya, niman on tomin xkinmaka on mayankej. Tla ijkon tikchiuas, tikpiyas riquezas ne iluikak. Niman kemaj xuajla nouan.</verse>
				<verse number="22">Pero ijkuak on tlakatl ijkon okak, sanoyej onajman, niman oyaj onajmantiaj pampa sanoyej rico katka.</verse>
				<verse number="23">Kemaj Jesús ontlatlachix iyeualkan, niman okinmijlij inomachtijkauan*: —Sanoyej ouijtikaj* para sen tlakatl yejuan rico kalakis kampa Dios tlamandaroua.</verse>
				<verse number="24">On inomachtijkauan* sanoyej okintlatlachaltij ika on tlen okinmijlij Jesús. Pero Jesús oksejpa okinmijlij: —Nokoneuan, sanoyej ouijtikaj* para on tlakamej kalakiskej kampa Dios tlamandaroua on yejuan kitlaliaj inyojlo ipan inriquezas.</verse>
				<verse number="25">Más ouijtikaj* para sen rico kalakis kampa Dios tlamandaroua xken para sen camello panos kampa tlakoyonia ikan sen aguja.</verse>
				<verse number="26">On inomachtijkauan* sanoyej okintlatlachaltij niman ijkin okijtojkej: —Tla ijkon tej, ¿akinon uelis makisas?</verse>
				<verse number="27">Jesús okonmintak, niman okinmijlij: —On tlakamej xueliskej nomakixtiskej, pero Dios uelis kinmakixtis pampa para Dios xitlaj* ouijtikaj* kichiua.</verse>
				<verse number="28">Kemaj Pedro okijlij Jesús: —Tejuamej yotikajkej nochi tlen tikpiyayaj, niman tikistinemij mouan.</verse>
				<verse number="29">Jesús okinankilij: —Ika tlen melauak nemechijlia ika san akinon yejuan kikauas ichan, ikniuan, itataj, inanaj, isiuau, ikoneuan, noso itlaluan, san nopampa niman ipampa on kuajli tlajtojli yejuan kiteijlia ken Dios temakixtia,</verse>
				<verse number="30">kiselis aman ipan in tlaltikpaktli se ciento más de on tlen kikaua. Kiselis se ciento más kaltin, ikniuan, inanajuan, ikoneuan niman itlaluan. Pero no kiselis tlauejli niman tlajtlamach* ika kitlajyouiltiskej. Niman ipan on okse nemilistli yejuan uajlau, kiselis nemilistli yejuan para nochipa.</verse>
				<verse number="31">Pero miyekej yejuan aman uejueyixtokej, ompa xok uejueyixtiaskej. Niman miyekej yejuan aman xuejueyixtokej, ompa yejuamej uejueyixtiaskej.</verse>
				<verse number="32">Kemaj opeu tlejkotiayaj para yayaj Jerusalén. Jesús yaya ipan ojtli inyakapan on inomachtijkauan*, niman yejuamej kuitlapanuiyayaj. Yejuamej on inomachtijkauan* tlamojkakakiyaj niman on oksekimej nomojtiayaj. Jesús okinnots san yejuamej on inomachtijkauan* niman oksejpa okinmijlij on tlajtlamach* tlinon ipan nochiuas.</verse>
				<verse number="33">Okinmijlij: —Xkakikan. Aman titlejkotiuij para Jerusalén kampa nejua akin oninochiu Tlakatl nechtemaktiliskej intech on tlayekankej tiopixkej niman intech on temachtijkej ikan itlanuatil Dios. Yejuamej nechtlajtlakolmakaskej para nechmiktiskej, niman nechtemakaskej intech on yejuan xhebreos*.</verse>
				<verse number="34">Yejuamej on yejuan xhebreos* noka uetskaskej, niman nechchijchaskej, niman nechuijuitekiskej niman nechmiktiskej. Niman kemaj ipan yeyi tonajli niyoliuis* niman ninoketsteuas ipan notlalkon.</verse>
				<verse number="35">Kemaj Santiago niman Juan, ikoneuan Zebedeo, okinisiuijkej Jesús, niman okijlijkej: —Totemachtijkau, tejuamej tiknekij xtechchiuili sen favor.</verse>
				<verse number="36">Niman Jesús okinmijlij: —¿Tlinon nenkinekij ma nemechchiuili?</verse>
				<verse number="37">Niman okinankilijkej: —Xtechkauili ma titotlalikan monakastlan ijkuak tipeuas titlamandaros ikan moueyilis, se ipan moyekmakopa niman se ipan moopochmakopa.</verse>
				<verse number="38">Niman Jesús okinmijlij: —Xnenkimatij tlinon nenkitlajtlanij. ¿Nenueliskej nenkijyouiskej on tlen nejua nikijyouis? ¿Nenueliskej nentlajyouiskej ijkon ken nejua nitlajyouis?</verse>
				<verse number="39">Kemaj okinankilijkej: —Uelis titlajyouiskej ken tejua. Kemaj Jesús okinmijlij: —On melauak, nentlajyouiskej ijkon ken nejua, niman nenkixikoskej tlajtlamach* ijkon ken nejua.</verse>
				<verse number="40">Pero on para nemotlaliskej noyekmakopa niman ipan noopochmakopa nejua xniuelis ompa nemechtlalis, yej ompa noTajtsin kintlalis on yejuan yokintlapejpenij.</verse>
				<verse number="41">Ijkuak on majtlaktlimej nomachtijkej* okimatkej tlinon okitlajtlankej, sanoyej okualankej intechkopa Santiago niman Juan.</verse>
				<verse number="42">Niman Jesús okinnots niman okinmijlij: —Nemejuamej ye nenkimatstokej ika nemij on yejuan xhebreos* yejuan uejueyixtokej, niman yejuamej kiminmandarouaj oksekimej tlayekankej, niman yejuamej in tlayekankej tlamandarouaj ipan on países xikan teiknelilistli*.</verse>
				<verse number="43">Pero para nemejuamej xijki yes. Yej akin kinekis ueyixtias nemotsajlan ika onkaj kintekichiuilis oksekimej.</verse>
				<verse number="44">San akinon de nemejuamej yejuan kinekis tlayekanas, ika onkaj yejua tepaleuis ken sen esclavo.</verse>
				<verse number="45">Pampa nejua akin oninochiu Tlakatl xoniuajlaj para nechtekichiuiliskej, yej para nitetekichiuilis niman niktlaxtlauas ika nonemilis para nikmakixtis miyek tlakatl.</verse>
				<verse number="46">Niman kemaj oajsikej Jericó. Niman ijkuak Jesús ye kistiaya ipan on ueyikalpan inuan inomachtijkauan* niman sanoyej miyek tlakatl, sen ciego, itoka Bartimeo, ikoneu Timeo, yeuatikatka itenko ojtli. Kitlajtlantikatka limosna.</verse>
				<verse number="47">Niman ijkuak okak ika kiteneuayaj Jesús yejuan ualeua Nazaret, opeu tsajtsi: —¡Jesús, teuejkakoneu itech David, xnechikneli*!</verse>
				<verse number="48">Miyekej tlakamej okajuakej niman okijlijkej para maka sa ma nauati. Pero yejua más chikauak tsajtsiya: —¡Teuejkakoneu itech David, xnechikneli!</verse>
				<verse number="49">Kemaj Jesús onoteltij, niman okijtoj: —Xkijlikan ma uajla nikan. Kemaj okinotsatoj, niman okijlijkej: —Xmoyoleua. Xmotelketsa. Yejua mitsnotsa.</verse>
				<verse number="50">Kemaj on ciego ompa okichapanijteu igaban, onotelkets, niman oyaj kampa nemi Jesús.</verse>
				<verse number="51">Jesús okitlajtoltij: —¿Tlinon tikneki ma nimitschiuili? On ciego okijlij: —Temachtijketl, xchiua para ma nitlacha.</verse>
				<verse number="52">Niman Jesús okijlij: —Xuiya. Pampa otitlaneltokak, aman yotipajtik. Kemaj nimantsin on tlakatl ouel otlachix, niman oyaj iuan Jesús ipan iojui.</verse>
			</chapter>
			<chapter number="11">
				<verse number="1">Ijkuak Jesús ye yaya para Jerusalén, oyejkok ipan on tepetl itoka Olivos kampa onkatkaj on kalpanmej intoka Betfagé niman Betania. Desde ompa okintitlan omemej inomachtijkauan*,</verse>
				<verse number="2">niman okinmijlij: —Xuiyan ne ipan on pitentsin kalpan yejuan onkaj ne tlayakapan. Niman ijkuak nemonkalaktiaskej, nenkitaskej salijtikaj sen polokotsin* yejuan xe kaman yakaj ipan notlalia. Xtojtomakan niman xnechajuikilikan.</verse>
				<verse number="3">Tla yakaj mechijlia: “¿Tline* nenkitojtomaj?”, xkijlikan ika nemoTEKO kineki, pero nimantsin kuajtitlanis.</verse>
				<verse number="4">On omemej inomachtijkauan* oyajkej, niman okinextijkej on polokotsin* salijtikaj ikiauatenko sen kajli, niman kemaj okitojtonkej.</verse>
				<verse number="5">Niman on yejuan ompa nemiyaj, okintlajtoltijkej on inomachtijkauan* Jesús: —¿Tline nenkitojtomaj on polokotsin*?</verse>
				<verse number="6">On inomachtijkauan* okiteijlijkej ijkon ken okinmijlij Jesús. Niman kemaj okinkauilijkej ma kuikakan.</verse>
				<verse number="7">Niman okuajuikakej on polokotsin* itech Jesús. Kemaj yejuamej okitlalijkej intlaken ipan on polokotsin*, niman Jesús onotlalij ipan.</verse>
				<verse number="8">Niman miyekej okisojkej intlaken ipan ojtli, niman sekimej okitejtekej tlakomatli yejuan xojyo, niman okitlalijkej ipan ojtli.</verse>
				<verse number="9">On yejuan yayaj tlayakapan, niman on yejuan yayaj tlakuitlapan opeu tsajtsij: —¡Ma kiyekteneuakan Dios! ¡Ma Dios kitiochiua on yejuan okuajtitlan!</verse>
				<verse number="10">¡Ma Dios kitiochiua on yejuan uajlau para kuajli techajmandaros ken ye uejkaui otlamandaroj David! ¡Ma Dios kiyekteneuakan ne iluikak!</verse>
				<verse number="11">Niman okalak Jesús ipan on ueyikalpan Jerusalén, niman kemaj no okalak ipan on ueyitiopan. Ompa okitak nochi tlen nochiuaya. Niman pampa ye tiotlak katka, oyaj Betania inuan inomachtijkauan*.</verse>
				<verse number="12">Uajmostla oksejpa okiskej ne Betania, niman ne ipan ojtli Jesús oapismik.</verse>
				<verse number="13">Jesús okontak uejka sen kojtli*, itoka higuera, yejuan xojyoj katka. Yejua oyaj para okitato tla kipiya itlakijlo. Ijkuak okinisiuij, xitlaj* okinextilij itlakijlo, yej san ixojyo kipiyaya pampa ijkuakon xe tiempo katka para tlakis.</verse>
				<verse number="14">Kemaj okijlij on kojtli: —Maka sa kaman yakaj kikuas motlakijlo. Niman on inomachtijkauan* okakkej.</verse>
				<verse number="15">Kemaj oajsikej Jerusalén niman Jesús okalakito ikiauak on ueyitiopan. Yejua opeu kinuajkixtia on yejuan ompa tlanamakayaj niman tlakouayaj. Okinxixinilij inmesas on yejuan kitepatiliayaj tomin, niman insietas on yejuan kinnamakayaj palomas.</verse>
				<verse number="16">Jesús xkitekauiliaya para yakaj ma kikti itlaj yejuan kinamakas ne ipan ikiauak on ueyitiopan.</verse>
				<verse number="17">Kemaj Jesús opeu temachtia: —Ye nenkimatstokej tlinon kijtoua in Yektlajkuilojli: “Nochan itoka yes kajli kampa nochiua oración para nochi tlakatl de nochi países”, pero nemejuamej yonenkuepkej kampa niyanaj on tlachtekkej.</verse>
				<verse number="18">Ijkuak on tlayekankej tiopixkej niman on temachtijkej ikan itlanuatil Dios ijkon okakkej, yejuamej opeu kitejtemouaj kenijki kimiktiskej. Yejuamej nomojtiayaj, pampa kimatiyaj ika nochi tlakatl kipakakakiya on itemachtil Jesús.</verse>
				<verse number="19">Ijkuak otlayouak, Jesús niman inomachtijkauan* okiskej ipan on ueyikalpan.</verse>
				<verse number="20">Uajmostla kualkan oyajkej, niman okitakej ika on higuera* youak hasta ipan ineluayo.</verse>
				<verse number="21">Kemaj Pedro okelnamik ken Jesús okajuak on kojtli*, niman okijlij: —Notemachtijkau, xkita on higuera* yejuan otikajuak para maka sa tlakis. Aman youak.</verse>
				<verse number="22">Kemaj Jesús okinmijlij: —Xtlaneltokakan itech Dios.</verse>
				<verse number="23">Ika tlen melauak nemechijlia, tla san akinon kijliskia sen tepetl: “Xmejkuani nikan niman xuetsiti ipan mar”, niman xometlamatis ipan iyojlo, on tlen kijtos nochiuas.</verse>
				<verse number="24">Yejua ika nemechijlia ika nochi on tlen nenkitlajtlanij ijkuak nenkichiua oración, xneltokakan ika nenkiseliskej, niman nenkipiyaskej.</verse>
				<verse number="25">Niman no ijki tej, ijkuak nenkichiuaskej oración, xtlapojpoluikan on yejuan mechchiuilia tlen xkuajli, para ijkon nemoTajtsin yejuan nemi iluikak no mechtlapojpoluis ika nemotlajtlakol.</verse>
				<verse number="26">Tla nemejuamej xnentetlapojpoluiyaj, yejua no xmechtlapojpoluis.</verse>
				<verse number="27">Kemaj oksejpa oajsikej Jerusalén. Niman chika Jesús ompaka kistinemiya ipan on ueyitiopan, okinisiuijkej intlayekankauan on tiopixkej niman on temachtijkej ikan itlanauatil Dios niman on ueuetkej tlayekankej.</verse>
				<verse number="28">Niman okitlajtoltijkej: —¿Tlen tekiuajyotl tikpiya para tikchiua on tlajtlamach*? ¿Akinon tej, omitsmakak on tekiuajyotl ika otikinkixtij on tlanamakakej ipan on ueyitiopan?</verse>
				<verse number="29">Kemaj Jesús okinmijlij: —Nejua no nikpiya tlen nemechtlajtoltis. Tla nennechijliskej, nejua no nemechijlis ikan tlen tekiuajyotl nikchiua in tlajtlamach*.</verse>
				<verse number="30">Xnechijlikan, ¿akinon okuajtitlan Juan para otlakuatekij? ¿Dios okuajtitlan noso on tlakamej okuajtitlankej?</verse>
				<verse number="31">Kemaj yejuamej opejkej ijkin kinochtakatlajtlajtoltiaj: —¿Kenijki tikijliskej? Tla tikijtoskej ika Dios okuajtitlan, yejua ijkin techijlis: “Tla ijkon, ¿tline xonenkineltokakej on tlen Juan okijtoj notechkopa?”</verse>
				<verse number="32">Niman xuelis tikijtoskej ika on tlakamej okuajtitlankej Juan. (Yejuamej nomojtiayaj ijkon kijtoskej, pampa nochi tlakatl kijtouaya ika Juan melauak sen tiotlajtojketl katka.)</verse>
				<verse number="33">Yejua ika okinankilijkej Jesús: —Xtikmatij akinon okuajtitlan. Kemaj okinmijlij: —Tla ijkon, nejua no xnemechijlis akinon onechmakak tekiuajyotl ika nikchiua in tlajtlamach*.</verse>
			</chapter>
			<chapter number="12">
				<verse number="1">Kemaj Jesús opeu kinkixtilia ejemplos, niman okinmijlij: —Sen tlalejketl okitôkak miyek uvas. Kemaj ocorraltij niman okichijchiu sen pila kampa kipatskaskej on uvas. Niman no okichijchiu sen torre para uelis cuidaroskej on itlal. Niman kemaj okintlalij sekimej medieros yejuan teuan tlaxelouaj para cuidaroskej on uvas. Kemaj on tlalejketl onejkuanij niman oyaj ipan okse país.</verse>
				<verse number="2">Ijkuak oyejkok on tonaltin para kitekiskej uvas, on tlalejketl okititlan sen itekitkau para ma kintlajtlaniliti on medieros on kech yejua kitocaroua kiselis.</verse>
				<verse number="3">Pero yejuamej okajsikej, niman okimajmailijkej on tekitketl. Okontitlankej niman xitlaj* okimakakej.</verse>
				<verse number="4">Kemaj on tlalejketl okititlan okse itekitkau, niman on tlakamej okuajtemojmotlakej niman okipijpinajtijkej.</verse>
				<verse number="5">Kemaj on tlalejketl okititlan okse itekitkau, niman on medieros okimiktijkej. Sakin oksekimej okintitlan. No ijki okinchiuilijkej. Sekimej okinmajmailijkej, niman sekimej okinmiktijkej.</verse>
				<verse number="6">’On tlalejketl sa ikoneu itech yonokajka yejuan sanoyej* kitlajsojtlaya*. Kemaj sa ye ika kej yejua okititlan. On tlalejketl kinemiliaya: “In nokoneu kemaj kitlakaitaskej.”</verse>
				<verse number="7">Pero ijkuak on tekoneu oajsik ipan on tlatokyoj ikan uvas, on medieros okijtojkej: “In yejua ikoneu on tlalejketl. Ijkuak mikis itataj, yejua iyaxka* yes nochi in tlajli. Aman ma tikmiktikan ikoneu niman in tlajli toyaxka yes.”</verse>
				<verse number="8">Kemaj okajsikej, okimiktijkej, niman itlalnakayo okixtijkej ipan on tlatokyoj ikan uvas.</verse>
				<verse number="9">Kemaj Jesús okintlajtoltij: —Aman tej, iteko on tlatokyoj ikan uvas, ¿tlinon kinchiuilis on xkuajkualtin medieros? Yejua tej, yas niman kinmiktis on medieros, niman on tlatoktli oksekimej kinmakas.</verse>
				<verse number="10">Nemejuamej kuajli nenkimatij kenijki kijtoua on tiotlajtojli: On tetl yejuan on tepanchijkej xokiselijkej, aman yejua yonochiu ken esquinero.</verse>
				<verse number="11">In toTEKO okichiu, niman sanoyej techtlatlachaltia on tlen tikitaj.</verse>
				<verse number="12">On tlayekankej intech on hebreos* kinekiyaj kajsiskej Jesús para kitsakuaskej, pampa kimatstikatkaj ika on ejemplo okinteneuilij yejuamej. Pero xokajsikej, pampa nomojtiayaj kinkualaniskej on tlakamej. Yejua ika okajtejkej niman xitlaj* okichiuilijkej.</verse>
				<verse number="13">Kemaj okintitlankej sekimej fariseos* niman sekimej herodianos para kichiualtiskej Jesús kijtos itlaj yejuan uelis ika kiteixpanuiskej.</verse>
				<verse number="14">Yejuamej oualajkej, niman okijlijkej Jesús: —Temachtijketl, tikmatstokej ika nochipa tikijtoua on tlen melauak. Tejua xtikchiuilia cuenta on tlen kijtouaj motechkopa on tlakamej, yej melauak tikteititia ken Dios kineki ma titouikakan. Xtechijli, ¿itlanauatil Moisés techkauilia titlatlaxtlauaskej ikan impuestos itech César yejuan itekiuaj on país de Roma? ¿Tiktlatlaxtlauaskej, noso ka?</verse>
				<verse number="15">Jesús okitak inyojlo ika omexayakyejkej. Yejua ika okinmijlij: —¿Tline* nennechchiualtisnekij ma nemechijli itlaj yejuan ika uelis nennechteixpanuiskej? Xnechajkuilikan sen tomin para ma nikita.</verse>
				<verse number="16">Yejuamej okuajkikej sen tomin, niman Jesús okintlajtoltij: —¿Akinon ixayak yejua in, niman akinon itoka in nikan tlajkuilolnestikaj ipan in tomin? Yejuamej okinankilijkej: —On tekiuaj César yejuan kimandaroua on país de Roma.</verse>
				<verse number="17">Kemaj Jesús okinmijlij: —Tla ijkon, xmakakan César on tlen yejua iyaxka, niman xmakakan Dios on tlen yejua iyaxka. Yejuamej sanoyej okintlatlachaltij ika on ken okinnankilij.</verse>
				<verse number="18">Niman okitatoj Jesús sekimej saduceos yejuan kijtouaj ika xuelis yoliskej* on mikatsitsimej. Kemaj okijlijkej:</verse>
				<verse number="19">—Temachtijketl, Moisés okijtoj ika tla miki sen tlakatl yejuan xokipix ikoneuan, ikniu on tlakatl ika onkaj nonamiktis iuan on siuakauajli*, niman iuan tlaskaltis para on kokonej nemiskej ken ikoneuan yeskia on ikniu yejuan omik.</verse>
				<verse number="20">Aman tej, nemiyaj chikomemej iknijtin yejuan tlakamej. On yejuan yenkuiyotl ononamiktij, pero omik niman xitlaj* ikoneu okajteu.</verse>
				<verse number="21">Yejua ika on ika ome teikniu no iuan ononamiktij on siuatl, niman no omik. Nion yejua xokajteu ikoneu. No ijki opanok on ika yeyi teikniu.</verse>
				<verse number="22">Niman no ijki onochiu inuan on oksekimej hasta ijki otlankej on chikomemej. Niman nochimej iuan ononamiktijkej, pero xokipixkej inkoneu. Niman kemaj on siuatl no omik.</verse>
				<verse number="23">Xtechijli, ijkuak yoliuiskej* on mimiktsitsimej, ¿katlejua itech tesiuau yes de on chikomemej iknijtin, pampa nochimej okipixkej ken insiuau?</verse>
				<verse number="24">Jesús okinmijlij: —Nemejuamej nenmopopolouaj pampa xnenkimatij tlinon kijtoua on Yektlajkuilojli, nion nenkimatij ika Dios nochi ueli kichiua.</verse>
				<verse number="25">Ijkuak on mikatsitsimej yoliskej*, xakaj nonamiktis nion on tatajtin kintemakaskej imichpochuan para ma nonamiktikan. Ijkuakon nemiskej ken iángeles Dios yejuan nemij ne iluikak.</verse>
				<verse number="26">Niman on ika yoliskej* niman noketsteuaskej on mikatsitsimej, ¿xe nenkimomachtiaj iamamox Moisés kampa okijkuiloj ika Dios nemiya ijtik on tlakotepajsojli, niman okinots Moisés? Ijkin okijlij: “Nejua niiDios Abraham, niiDios Isaac, niman niiDios Jacob.”</verse>
				<verse number="27">Dios ijkin okijtoj sakin* ijkuak yomikkej yejuamej on tlakamej, pero Dios xejua iminDios on mikatsitsimej. Yejua iminDios on yoltokej. Yejua ika nemejuamej sanoyej nenmopopolouaj.</verse>
				<verse number="28">Sen temachtijketl ikan itlanuatil Dios okak ika Jesús kuajli otlanankijlij. Yejua ika, okitlajtoltij Jesús: —¿Katlejua de nochi tlanauatiltin más ueyi kijtosneki?</verse>
				<verse number="29">Jesús okinankilij: —In yejua tlanauatijli yejuan más ueyi kijtosneki: “Xkakikan tlakamej de Israel. ToTEKO Dios, san yejua Dios.</verse>
				<verse number="30">Xtlajsojtla* moTEKO Dios ikan nochi moyojlo, ikan nochi moalma, ikan nochi motlamachilis, niman ikan nochi mochikaualis.” In yejua tej, tlanauatijli yejuan más ueyi kijtosneki.</verse>
				<verse number="31">Niman on ika ome tlanauatijli no ijkin kijtoua: “Xkintlajsojtla oksekimej no ijki ken tejua timotlajsojtla.” Xitlaj okse tlanauatijli yejuan más ueyi kijtosneki ken yejua in ome.</verse>
				<verse number="32">On temachtijketl ikan itlanauatil Dios okijlij Jesús: —Temachtijketl, kuajli ken otikijtoj. Melauak, san se Dios nemi, niman xakaj okse Dios.</verse>
				<verse number="33">Tla tiktlajsojtlaskej Dios ikan nochi toyojlo, ikan nochi totlamachilis, ikan nochi toalma niman ikan nochi tochikaualis, niman tla tiktlajsojtlaskej nochi tlakatl ijkon ken tejuamej titotlajsojtlaj, on yejua más kipaktia Dios, xken itlaj uentli yejuan nochi tlatla noso okseki tlajtlamach uentli.</verse>
				<verse number="34">Ijkuak Jesús okitak ika kuajli okinankilij, okijlij: —Sa achijtsin poliui para timotemakas itech Dios para yejua mitsmandaros. Niman xok yakaj onoyolchikau para itlaj kitlajtoltis.</verse>
				<verse number="35">Kemaj ijkuak Jesús temachtiaya ne ipan on ueyitiopan, kijtouaya: —¿Tline on temachtijkej ikan itlanauatil Dios kijtouaj ika Cristo, yejuan Dios okitlapejpenij para tlamandaros, yejua tekoneu itech David?</verse>
				<verse number="36">Sano yejua David okimelajkaijtoj itechkopa on Espíritu Santo: NoDios okijlij noTEKO: “Xmotlali nikan ipan noyekma hasta kaman nimitstlalis tlayekanketl intech motlauelikniuan.”</verse>
				<verse number="37">Tla David ijkon okijtoj itechkopa Cristo ika yejua iTEKO, tla ijkon tej, ¿kenijki Cristo ueli teuejkakoneu itech David? On tlakamej yejuan sanoyej miyekej katkaj kikakiyaj Jesús ikan paktli.</verse>
				<verse number="38">Yejua kinmachtiaya, niman ijkin okinmijliaya: —Xmotakan sano nemejuamej intech on temachtijkej ikan itlanauatil Dios yejuan kuelitaj tlakenueueyakej kistinemij para nochi tlakatl kintlajpalouaj ikan tetlakaitalistli ipan plaza.</verse>
				<verse number="39">Yejuamej no kinekij on más kuajkualtin sietas, ne ipan on sinagogas*. Niman kinekij kipiyaskej on yejuan más uejueyixtokej sietas kampa iluipan.</verse>
				<verse number="40">Niman kinchankuiliaj on siuakaualtsitsimej*. Yejua ika uejkaui kichiuaj oración para on tlakamej ma kuajli tlanemilikan intechkopa. Yejuamej tej, kiseliskej más ueyi castigo.</verse>
				<verse number="41">Jesús yeuatikatka nisiu itech on caja ipan on ueyitiopan kampa kontlaliaj on uentomin. Ompa okintak on tlakamej konkajtikatkaj inuentomin. Miyekej yejuan ricos konxinijtikatkaj miyek tomin.</verse>
				<verse number="42">No ouajlaj sen siuakaualtsintli* mayanki. Okauako ome centavito de cobre, sanoyej achijtsin tomin.</verse>
				<verse number="43">Kemaj Jesús okinnots on inomachtijkauan*, niman okinmijlij: —Ika tlen melauak nemechijlia ika in mayanki siuakaualtsintli más ueyi okitlalij iuentomin xken nochimej on oksekimej yejuan yokauakoj intomin ipan on caja.</verse>
				<verse number="44">On yejuan ricos kitemakaj san on tlen kinsobraroua. Pero in siuatl, yejuan mayanki, okitemakak nochi hasta on tlen sa ika nochi kipiyaya para nopanoltis.</verse>
			</chapter>
			<chapter number="13">
				<verse number="1">Ijkuak Jesús uajkistiaya ipan on ueyitiopan, sen inomachtijkau okijlij: —Notemachtijkau, xkinta on temej ken sanoyej uejueyimej yejuan onkaj ipan in ueyitiopan, niman no ken sanoyej* uejueyimej on kaltin yejuan nikan onokej.</verse>
				<verse number="2">Kemaj Jesús okijlij: —¿Tikinta in uejueyimej kaltin? Nikan xnokauas nion se tetl tlapani ipan okse pampa nochi xoxotoniskej.</verse>
				<verse number="3">Niman ijkuak yeuatikatka Jesús ipan on tepetl itoka Olivos ixpan on ueyitiopan, Pedro, Santiago, Juan niman Andrés san inseltimej okitlajtoltijkej:</verse>
				<verse number="4">—Xtechijli, ¿kamanon ijkon nochiuas on tlajtlamach*, niman tlen tlamauisojli nesis ijkuak in tlajtlamach* ye peuas nochiuas?</verse>
				<verse number="5">Jesús okiminnankilij: —Xmotakan sano nemejuamej para maka yakaj mechkajkayauas,</verse>
				<verse number="6">pampa miyekej uajlaskej yejuan ikan noTokatsin kualijtojtiaskej: “Nejua niCristo.” Niman yejuamej kinkajkayauaskej miyekkej.</verse>
				<verse number="7">’Niman ijkuak nenkakiskej ika onkaj nouijsokilistin nisiu niman neka uejka, maka xmojmotikan. Tej, nochi on ika onkaj achtoj nochiuas. Pero ijkuak ijkon nochiuas, sanken* xejua tiempo para tlatlalpoliuis.</verse>
				<verse number="8">On uejueyitekiuajkej nouijsokiskej inuan oksekimej uejueyitekiuajkej, niman on países nouijsokiskej inuan oksekimej países, niman tlalolinis miyekan, niman onyas apistli. Pero in xika nochi yes, yej más onyas tlajyouilistli.</verse>
				<verse number="9">’Xmotakan sano nemejuamej, pampa san nopampa sekimej nemejuamej mechtemakaskej intech on tekiuajkej, niman sekimej nemejuamej mechuijuitekiskej ipan insinagogas* on hebreos*. Niman sekimej nemejuamej mechuikaskej san nopampa ne intech on gobernadores niman intech on reyes. Ijkuakon nemejuamej noka nentenojnotsaskej.</verse>
				<verse number="10">On kuajli tlajtojli yejuan kiteijlia ken Dios temakixtia achtoj noteijlis nochiuiyan ipan nochi naciones, niman kemaj tlatlalpoliuis.</verse>
				<verse number="11">Niman ijkuak mechuikaskej niman mechtemakaskej intech on tekiuajkej, maka sa xkomatstiakan tlinon nenkijtoskej. Xkijtokan tlinon Dios mechmakas para nenkijtoskej ipan on hora, pampa xnemejuamej nentlajtoskej, yej tlajtos on Espíritu Santo.</verse>
				<verse number="12">Sekimej kintemakaskej imikniuan para ma kinmiktikan pampa nechneltokaj. Niman sekimej tatajtin no ijki kintemakaskej inkoneuan para ma kinmiktikan pampa nechneltokaj. Niman on tekoneuan ximpan kitaskej imintajuan niman iminnanuan, niman sano yejuamej kinmiktiskej.</verse>
				<verse number="13">Nochi tlakatl mechtlauelitas san pampa nennechneltokaj. Pero on yejuan kixikos nochi, on yejua makisas.</verse>
				<verse number="14">’Ijkuak nenkitaskej nochiuas on tlen sanoyej xkuajli tlaijtlakoua niman on tlen tetsinkixtia kitlaliskej ne kampa xkitocaroua onyas ijkon ken on tiotlajtojketl Daniel okijkuiloj, on yejuan nemiskej Judea, ma cholojteuikan neka ipan tepeyoj. (Ijkuak timomachtis, kuajli xkajsikamati.)</verse>
				<verse number="15">Niman on yejuan ipan on tonajli nemis ne ikuapan kajli, maka uajtemos para konkuis itlaj ne ikalijtik.</verse>
				<verse number="16">Niman on yejuan nemis neka ipan capo, maka nokuepas ichan para konkuis itlaj itlaken.</verse>
				<verse number="17">Sanoyej xkuajli yes para on siuamej yejuan ipan on tonaltin koneuajkej yeskej, niman on siuamej yejuan ipan on tonaltin tlachichitiskej.</verse>
				<verse number="18">Xchiuakan oración niman xtlajtlanilikan Dios para maka nochiuas ipan invierno ijkuak sanoyej seua,</verse>
				<verse number="19">pampa ijkuakon sanoyej miyek onyas tlajyouilistli ken yejuan xkaman oonyak desde ijkuak Dios okitlalij in tlaltikpaktli, niman xkaman onyas.</verse>
				<verse number="20">Pero toTEKO kichiuas para on tlakamej xtlajyouiskej miyek tonaltin pampa kimiknelis on yejuan yokintlapejpenij. Tla yejua kinkauiliskia ma tlajyouikan miyek tonaltin, nochimej mikiskiaj.</verse>
				<verse number="21">’Niman tla ijkuakon yakaj mechijlis: “Xkitakan, nikan nemi Cristo”, noso “Xkitakan, ompa on nemi”, maka xneltokakan.</verse>
				<verse number="22">Maka xneltokakan pampa uajlaskej on tlakajkayajkej yejuan noteneuaskej Cristos noso tiotlajtojkej. Niman yejuamej kichiuaskej tlamauisoltin niman milagros* para kinkajkayauaskej tlaueliskia hasta on yejuan Dios okintlapejpenij. Pero xueliskej kinkajkayauaskej on yejuan Dios yokintlapejpenij.</verse>
				<verse number="23">Yejua ika xmotakan sano nemejuamej. Xkipiya tline* nenuetsiskej pampa ye nemechmachistijtikaj nochi tlen nochiuas.</verse>
				<verse number="24">’Ijkuak yopanokej on tonaltin ikan tlajyouilistli, on tonaltsintli xok tlauilos, niman on metstli xok petlanis.</verse>
				<verse number="25">On sitlalimej uajxiniskej de ne ipan cielo, niman hasta on tlen kojtilijtikaj on cielo nolinis.</verse>
				<verse number="26">’Niman kemaj nechitaskej nejua yejuan oninochiu Tlakatl, niuajlas ipan on moxtli ikan noueyi poder niman ikan noueyilis.</verse>
				<verse number="27">Niman kemaj nikinuajtitlanis noángeles para kinsentlaliskej nochimej on yejuan Dios yokintlapejpenij nochiuiyan ipan in tlaltikpaktli niman ipan iluikak.</verse>
				<verse number="28">’Xkajsikamatikan in ejemplo itech on higuera. Ijkuak on imauan seliaj, niman kisa on ixojyo, nemejuamej nenkimatij ika ye nisiu xopantlaj yes.</verse>
				<verse number="29">Sano ijki yes, ijkuak nenkitaskej nochi in tlajtlamach* ye nochijtikaj, xmatikan ika ye nisiu niuajlas.</verse>
				<verse number="30">Ika tlen melauak nemechijlia ika nochi in tlajtlamach* nochiuas ijkuak xe mikij on tlakamej yejuan nemij ipan in tonaltin.</verse>
				<verse number="31">On cielo* niman in tlaltikpaktli xnochipa onyaskej, pero notlajtoltzin nochipa onyas.</verse>
				<verse number="32">’On tonajli niman on hora ijkuak tlatlalpoliuis xakaj kimati, nion yejuamej on ángeles ne iluikak nemij, nion nejua, yejuan niiKoneu Dios. Yej san noTajtsin kimati.</verse>
				<verse number="33">’¡Xmotakan sano nemejuamej! Xtlachixtiakan niman xchiuakan oración, pampa xnenkimatij kamanon yejkos on tonajli.</verse>
				<verse number="34">In sano ijki ken sen tlakatl yejuan kajteua ichan niman ompaxaloua sanoyej uejka. Niman kinnajnauatijteua on itekitkauan, niman kiminmakateua tekitl, niman kajteua sen tlakatl ne kiauatenko para ma tlacuidaro.</verse>
				<verse number="35">Okimijlij iteko on kajli: “Xtlachixtiakan tej, pampa xnenkimatij kamanon nejkos, tla tlayoua, noso tlajkoiuan, noso ijkuak tsajtsi on kaxtil*, noso ijkuak yotlanes.”</verse>
				<verse number="36">Xtlachixtiakan tej, para maka san isikapan niuajnokuepas ijkuak xnennechchixtokej, niman nemechnextijtejkos nenkochij.</verse>
				<verse number="37">Niman in tlajtlamach* tlen nemechijlia, nochi tlakatl nikijlia: “Ma tlachixtiakan.”</verse>
			</chapter>
			<chapter number="14">
				<verse number="1">Poliuiya ome tonajli para on iluitl itoka Pascua*, niman on iluitl de pan yejuan xkipiya tlaxokolilistli*. Niman intlayekankauan on tiopixkej niman on temachtijkej ikan itlanauatil Dios ichtaka* kitejtemouiliayaj kenijki kajkayauaskej Jesús para kajsiskej, niman kimiktiskej.</verse>
				<verse number="2">Pero kijtouayaj maka ipan on iluitl, para on tlakamej maka najkomanaskej.</verse>
				<verse number="3">Jesús nemiya Betania ichan Simón on yejuan okipatijka ijkuak palaniya inakayo pampa kipiyaya on kualilistli itoka lepra. Niman ijkuak yeuatikatka itech mesa, ouajlaj sen siuatl yejuan okuajkik sen botella de tetl yejuan fino. On botella tentikatka ikan ajuiyalistli itoka nardo yejuan sanoyej* patioj. Kemaj yejua okitlapan on botella para okitlapoj, niman okitekilij Jesús ipan itsontekon.</verse>
				<verse number="4">Pero sekimej yejuan ompa nemiyaj okualankej, niman kinnojliayaj: —¿Tline* san kixpoloua in ajuiyalistli?</verse>
				<verse number="5">In ueliskia tiknamakaskiaj para tikseliskiaj 300 tepostomin de plata. Niman ika on tomin tikimpaleuiskiaj on mayankej. Niman yejuamej tlamach okijlijkej on siuatl.</verse>
				<verse number="6">Pero Jesús okinmijlij: —Xkauakan, ¿tline nenkipajsolouaj? In tlen nechchiuilia sanoyej kuajli.</verse>
				<verse number="7">Nemejuamej nochipa nemotsajlan nenkimpiyaskej on mayankej, niman san kaman nenkinekiskej uelis nenkimpaleuiskej kuajli. Pero nejua xnochipa nikan nennechpiyaskej nemouan.</verse>
				<verse number="8">In siuatl okichiu hasta kampa ouel. Yejua yonachtojuij ika yokajuiyalij notlalnakayo para ijkuak nechtlaltokaskej.</verse>
				<verse number="9">Ika tlen melauak nemechijlia ika nochiuiyan ipan in tlaltikpaktli kampa kiteijliskej on kuajli tlajtojli yejuan kiteijlia ken Dios temakixtia, no kiteijliskej on tlen okichiu in siuatl para kelnamikiskej.</verse>
				<verse number="10">Kemaj Judas Iscariote, semej de on majtlaktli uan ome inomachtijkauan* Jesús, oyaj intech intlayekankauan on tiopixkej para okintlajtlajtouilito kenijki uelis kinmaktilis Jesús.</verse>
				<verse number="11">Ijkuak yejuamej ijkin okakkej, sanoyej opakkej, niman onotlajtolmakakej para Judas kimakaskej tomin. Kemaj Judas opeu kitejtemoua kenijki kitemaktilis Jesús.</verse>
				<verse number="12">Ipan on achtoj tonajli de on iluitl, ijkuak nokuaya on pan yejuan xkipiya tlaxokolilistli*, niman ijkuak kiuentlaliaj on borreguito, on inomachtijkauan* Jesús okitlajtoltijkej: —¿Kanon tikneki ma tiuiyan niman ma timitskuektlalilitij on tlakuajli yejuan tikuas ipan in iluitl Pascua*?</verse>
				<verse number="13">Kemaj okintitlan omemej inomachtijkauan*, niman okinmijlij: —Xuiyan ne ipan on ueyikalpan, niman ompa nenkinamikiskej sen tlakatl yejuan kikti sen tsotsokojli ikan atl. Xuiyan iuan.</verse>
				<verse number="14">Niman kampa kalakis, xkijlikan iteko on kajli: “On Temachtijketl kijtoua: ¿kanon onkaj on kalijtik kampa nikuas on tlajkuajli ipan in iluitl Pascua* inuan nonomachtijkauan?”</verse>
				<verse number="15">Niman yejua mechititis sen ueyi kalijtik kampa ika ome piso yejuan ye onkaj listo. Ompa tej, xchijchiuakan on tlakuajli.</verse>
				<verse number="16">On inomachtijkauan* oyajkej ipan on ueyikalpan, niman ijki okinextijkej ken Jesús okinmijlij. Ompa tej, okuektlalijkej on tlakuajli para otlakuajkej ipan on iluitl Pascua*.</verse>
				<verse number="17">Ijkuak yotlayouak, oajsik Jesús inuan on majtlaktli uan omemej nomachtijkej*.</verse>
				<verse number="18">Niman ijkuak nemiyaj ipan mesa tlakuayaj, Jesús okinmijlij: —Ika tlen melauak nemechijlia ika semej nemejuamej nechtemaktilis. Yejua nikan tlakuajtikaj nouan.</verse>
				<verse number="19">Kemaj yejuamej sanoyej onajmankej, niman sesentemej opejkej kitlajtoltiaj Jesús: —¿Manin nejua? Niman okse no okijtoj: —¿Manin nejua?</verse>
				<verse number="20">Jesús okinnankijlij: —Se de nemejuamej majtlaktli uan omemej yejuan nouan kipatsoua pan ipan noplato.</verse>
				<verse number="21">Nejua yejuan oninochiu Tlakatl nimikis ijki ken kijtoua on Yektlajkuilojli, pero lástima para on yejuan nechtemaktilis. Más kuajli yeskia tla xkaman tlakatiskia.</verse>
				<verse number="22">Chika tlakuajtikatkaj, Jesús okontilan on pan, niman okimakak tlaxtlauijli Dios. Niman kemaj ijkuak yokitlatlapan, okinmakak inomachtijkauan*, niman okinmijlij: —Xkuakan nemochimej. In pan kijtosneki ken yejua notlalnakayo.</verse>
				<verse number="23">Niman kemaj okontilan on copa niman okimakak tlaxtlauijli Dios. Kemaj okinmakak on inomachtijkauan*, niman nochimej okonikej.</verse>
				<verse number="24">Niman okinmijlij: —In noyesyo yejuan nenkoniskej yejua kipeualtia on yenkuik pacto*, niman in noyesyo toyauis para kintlapojpoluilis intlajtlakol miyekej.</verse>
				<verse number="25">Ika tlen melauak nemechijlia ika xok kaman nikonis iyayo in uvas hasta ipan on tonajli ijkuak nikonis yenkuik iyayo on uvas ne kampa tlamandaroua Dios.</verse>
				<verse number="26">Niman ijkuak yokinokuikatijkej sen kuikatl*, oyajkej ipan on tepetl itoka Olivos.</verse>
				<verse number="27">Niman Jesús okinmijlij: —Nemochimej* nemejuamej nennechtlalkauiskej pampa on Yektlajkuilojli ijkin kijtoua: “Nikmiktis on tlajpixki, niman on borregos noxexeloskej.”</verse>
				<verse number="28">Pero ijkuak nejua yoniyoliu* niman yoninoketsteu ipan notlalkon, nias achtoj de nemejuamej ne Galilea.</verse>
				<verse number="29">Kemaj Pedro okijlij: —Maski nochimej mitstlalkauiskej, nejua ka.</verse>
				<verse number="30">Pero Jesús okijlij: —Ika tlen melauak nimitsijlia ika aman ipan in tlayoua, ijkuak xe tsajtsi on kaxtil* okpa, tejua tikijtos yexpa ika xtinechixmati.</verse>
				<verse number="31">Pero yejua kichiuaya kanika, niman okijtoj: —Maski hasta mouan nimikis, nejua xnimitsnenekis ika xnimitsixmati. Niman nochimej ijki kijtouayaj.</verse>
				<verse number="32">Kemaj oajsikej ne kampa itoka Getsemaní, niman ompa Jesús okinmijlij on inomachtijkauan*: —Xmotlalikan nikan chika nejua ninoueyikatsajtsilia.</verse>
				<verse number="33">Kemaj Jesús más neka okinuikak Pedro, Juan niman Santiago. Niman Jesús opeu sanoyej najmana niman noyolkokoua.</verse>
				<verse number="34">Niman okinmijlij: —Nejua sanoyej ninajmana. Machisti niajmankamikis. Nemejuamej nikan xmokauakan, niman xtlachixtiakan.</verse>
				<verse number="35">Kemaj Jesús oyaj achijtsin más tlayakapan, niman onotlakuantelkets niman onopachoj hasta ipan tlajli. Onoueyikatsajtsilij tla ueliskia xkipanoskia on tlajyouilistli yejuan ipan uajlas.</verse>
				<verse number="36">Niman okijtoj: —Abba*, noTajtsin, tejua tiueli nochi. Xnechmanaui de in tlajyouilistli yejuan nechcha, pero maka ma nochiua ken nejua nikneki, yej ma nochiua ken tejua tikneki.</verse>
				<verse number="37">Kemaj oyaj intech inomachtijkauan*, niman okinnextito kochtokej. Niman okijlij Pedro: —Simón, ¿tikochi? ¿Xtiueli titlachixtikaj nion se hora?</verse>
				<verse number="38">Niman okinmijlij: —Xtlachixtiakan, niman xmoueyikatsajtsilikan para on diablo* xmechtlatlatas. Melauak tej, nemoespíritu kineki kichiuas kuajli, pero nemonakayo xkojtik.</verse>
				<verse number="39">Kemaj oksejpa oyaj, niman onoueyikatsatsilij sano ijki okijtoj.</verse>
				<verse number="40">Kemaj oksejpa ouajlaj, niman okinnextijko kochij on inomachtijkauan*, pampa sanoyej kochisnekiyaj. Niman yejuamej xkimatiyaj tlinon kijliskej.</verse>
				<verse number="41">Ijkuak ika yexpa ouajlaj intech, okinmijlij: —¿Hasta aman nenkochij niman nemoseuijtokej? Yoyejkok on hora ijkuak nechtemaktiliskej. Xkitakan. Nejua, yejuan oninochiu Tlakatl, nechtemaktiliskej impan inmauan on tlajtlakolejkej.</verse>
				<verse number="42">Xmotelketsakan. Tiauij. Ye uajlau on yejuan nechtemaktilis.</verse>
				<verse number="43">Jesús sanken* tlajtojtikatka ijkuak oyejkok Judas, on yejuan teuan nopouaya intech on majtlaktli uan ome nomachtijkej*. Niman yejua kuajuikaya miyek tlakatl yejuan kuajkiyaj inespadas, niman sekimej kuajkiyaj kojtin*. Yejuamej uajlayaj ikan intlanauatil on tlayekankej tiopixkej, niman on temachtijkej ikan itlanauatil Dios niman on ueuetkej tlayekankej.</verse>
				<verse number="44">Niman Judas, on yejuan kitemaktiliaya Jesús, ijkin okinmijlijka on tlakamej: —On yejuan niktenkuas*, yejua Jesús. Xkajsikan, kuajli xsasalokan niman xkuikakan.</verse>
				<verse number="45">Kemaj Judas nimantsin okinisiuij Jesús, niman okijlij: —Notemachtijkau. Niman kemaj okitenkuaj.</verse>
				<verse number="46">Kemaj okajsikej Jesús.</verse>
				<verse number="47">Pero semej yejuan ompa nemiyaj iuan Jesús okixikopintiaj iespada niman okinakastsontek sen tlakatl itekitkau on más ueyi tlayekanki intech on tiopixkej.</verse>
				<verse number="48">Kemaj Jesús okinmijlij on tlakamej: —¿Onenuajlajkej nemejuamej ikan espadas niman kojtin* para onennechajsikoj ken yakaj nitlachtekketl yeskia?</verse>
				<verse number="49">Nejua mojmostla nemouan ninemiya para nemechmachtiaya ipan iueyitiopan Dios. Nemechmachtiaya niman xkaman onennechajsikej. Pero aman onennechajsikej para ma nochiua ken tlajkuilolnestikaj ipan on Yektlajkuilojli.</verse>
				<verse number="50">Kemaj inomachtijkauan* Jesus okajtejkej, niman ochojcholojkej.</verse>
				<verse number="51">Niman sen telpochtli kuitlapanuiyaya Jesús san uejka. Niman san kiktiya sen sábana ika notlapachojtiaya. Niman okajsikej,</verse>
				<verse number="52">pero yejua okajteu isábana niman ijki oyaj tetsotsoltik.</verse>
				<verse number="53">Kemaj okuikakej Jesús itech on más ueyi intlayekankau on tiopixkej. Niman ompa onosentlalijkej nochimej on tlayekankej tiopixkej, niman on uejueyi tlayekankej, niman on temachtijkej ikan itlanauatil Dios.</verse>
				<verse number="54">Niman Pedro kuitlapanuijtiaya san uejka hasta kaman oajsik ipan ikiauak on kajli yejuan ikal on más ueyi intlayekankau on tiopixkej. Niman ompa yeuatikatka inuan on policías yejuan tlajpiyayaj ipan on ueyitiopan. Nototonijtikatkaj itech on tlitl.</verse>
				<verse number="55">Intlayekankauan on tiopixkej niman nochimej on más uejueyi tekiuajkej ipan on sanedrín* kitejtemouiliayaj kenijki kiteixpanuiskej Jesús para ijki uelis kimiktiskej, pero xkinextiayaj.</verse>
				<verse number="56">Niman miyekej kitlajtolketsteuiliayaj Jesús, pero xsan se tlajtojli kipiyayaj.</verse>
				<verse number="57">Sekimej ouajnotelketskej, niman opeu kiteixpanuiyaj. Kijtouayaj on tlen xmelauak.</verse>
				<verse number="58">Ijkin kijtouayaj: —Tejuamej otikakilijkej okijtoj: “Nejua nikxoxotonis iueyitiopan Dios yejuan okichijchijkej on tlakamej. Niman ipan yeyi tonajli okse nikchijchiuas yejuan xtlakamej kichijchiuaskej.”</verse>
				<verse number="59">Pero nochimej xsan se tlajtojli kipiyayaj.</verse>
				<verse number="60">Kemaj on más ueyixtikaj tlayekanketl intech on tiopixkej ouajnotelkets imixpan nochimej, niman okitlajtoltij Jesús: —¿Xitlaj ika titlanankilis? ¿Tlinon in yejuan ika mitsteixpanuiyaj?</verse>
				<verse number="61">Pero Jesús xnauatiya niman xtenankiliaya. On más ueyixtikaj tlayekanketl intech on tiopixkej oksejpa okitlajtoltij: —¿Tejua tiCristo, tiiKoneu on Dios yejuan yektitikaj?</verse>
				<verse number="62">Niman Jesús okijtoj: —Kemaj, nejua. Niman nennechitaskej nejua yejuan oninochiu Tlakatl ninotlalis iyekmakopa Dios yejuan kipiya nochi poder. Niman no nennechitaskej niuajlas ipan on moxtli de ne iluikak ualeua.</verse>
				<verse number="63">Ijkuakon on más ueyixtikaj tlayekanketl intech on tiopixkej sanoyej okualan niman onotlakentetsayantiaj*. Kemaj okijtoj: —¿Tlinon para tikinnekij más testigos?</verse>
				<verse number="64">Yonenkakkej ken yokuijuikaltij Dios. ¿Ken nenkinemiliaj nemejuamej? Kemaj yejuamej nochimej okitlajtlakoltijkej para ma kimiktikan.</verse>
				<verse number="65">Kemaj sekimej opejkej kichijchaj, okixtlapachojkej, niman okuijuitekej. Niman kijliayaj: —Xtlajto tiotlajtojketl. Xnechijli akinon omitsmailij. Niman kemaj on policías yejuan tlajpiyaj ipan on ueyitiopan okuikakej, niman okuijuitekej.</verse>
				<verse number="66">Ijkuak Pedro nemiya tlatsintlan ipan on kiauak, ouajlaj sen siuatl itekichiuilijkau on más ueyi tlayekanketl intech on tiopixkej.</verse>
				<verse number="67">Niman ijkuak okitak Pedro ompa nototonijtikatka itech on tlitl, opeu kitlajtlata, niman okijlij: —Tejua no tikistinemiya iuan Jesús yejuan ualeua Nazaret.</verse>
				<verse number="68">Pero Pedro okinenek*, niman okijtoj: —Xnikixmati, nion xnikmati tlinonon tikijtoua. Niman kemaj Pedro okis kiauak, niman oyaj ne kiauatenko. Niman kemaj otsajtsik sen kaxtil*.</verse>
				<verse number="69">Niman on siuatekichiuilijketl oksejpa okontak, niman okinmijlij on yejuan ompa nemiyaj: —In tlakatl teuan nopoua itech Jesús.</verse>
				<verse number="70">Pero yejua oksejpa okinenek*. Niman achi más sakin*, on yejuan ompa nemiyaj oksejpa yejuamej okijlijkej Pedro: —Melauak, tejua titeuan pampa tiualeua Galilea, niman ijki titlajtlajtoua ken yejuamej.</verse>
				<verse number="71">Pedro opeu ijkin kijtoua: —Ma nimiki tla xnikijtoua on tlen melauak. Nejua xnikixmati on tlakatl yejuan nenkiteneuaj.</verse>
				<verse number="72">Kemaj nimantsin otsajtsiteu on kaxtil* ika okpa. Niman Pedro okelnamik on tlen Jesús okijlijka: “Achtoj ijkuak xe tsajtsi on kaxtil* okpa, tejua tinechnenekis yexpa.” Niman ijkuak yejua okelnamik on tlajtojli, opeu sanoyej ajmankachoka.</verse>
			</chapter>
			<chapter number="15">
				<verse number="1">Ijkuak otlanes, intlayekankauan on tiopixkej, on ueuetkej tlayekankej, on temachtijkej ikan itlanauatil Dios niman nochimej on más uejueyi tekiuajkej ipan on sanedrín*, okinemilijkej tlinon kichiuiliskej Jesús. Kemaj ijkuak yokisalojkej, okuikakej niman okitemaktilitoj itech on gobernador itoka Pilato.</verse>
				<verse number="2">Niman Pilato okitlajtoltij: —¿Tejua tiinrey on hebreos*? Jesús okinankilij: —Kemaj, ijki ken tejua tikijtoua.</verse>
				<verse number="3">Niman on tlayekankej tiopixkej kiteixpanuiyayaj ikan miyek tlajtlamach*.</verse>
				<verse number="4">Kemaj Pilato oksejpa okitlajtoltij: —¿Xitlaj ika titlanankilis? Xkita kech ika tlajtlamach* ika mitsteixpanuijtokej.</verse>
				<verse number="5">Pero Jesús xitlaj* ika okinankilij. Yejua ika Pilato okitlatlachaltij, niman xkimatiya tlinon kinemilis.</verse>
				<verse number="6">Cada xipan ipan on iluitl itoka Pascua*, Pilato kinmakauiliani on tlakamej sen tlakatl yejuan tsakutika yejuan yejuamej kitlajtlaniyaj.</verse>
				<verse number="7">Niman nemiya sen tlakatl itoka Barrabás, tsakutikatka iuan oksekimej yejuan otemiktijkaj ijkuak onajkomankaj.</verse>
				<verse number="8">Kemaj on tojlamej oualajkej, niman okitlajtlanilijkej Pilato para ma kixti sen yejuan tsakutikaj ken kichiuani nochipa ipan on iluitl.</verse>
				<verse number="9">Niman Pilato okinnankilij: —¿Nenkinekij para ma nikmakaua inRey on hebreos*?</verse>
				<verse number="10">Pilato ijkin okijtoj pampa yejua kimatstikatka ika san ikan innexikol on tlayekankej tiopixkej okitemaktilijkej Jesús.</verse>
				<verse number="11">Pero on tlayekankej tiopixkej okinchiualtijkej on tlakamej para ma tlajtlanikan Barrabás, niman maka ma kitlajtlanikan Jesús.</verse>
				<verse number="12">Kemaj Pilato okintlajtoltij: —¿Tlinon nikchiuas iuan on yejuan nemejuamej nenkitokayotiaj inRey on hebreos*?</verse>
				<verse number="13">Kemaj yejuamej okinankilijkej chikauak: —¡Xkajkopilo ipan kojnepanojli* para ma miki!</verse>
				<verse number="14">Pilato okinmijlij: —¿Tlinon tej, xkuajli okichiu? Pero yejuamej oksejpa más chikauak otsajtsikej: —¡Xkajkopilo para ma miki!</verse>
				<verse number="15">Pampa Pilato kinekiya kuajli nokauas inuan on tlakamej, okinmakauilij Barrabás. Kemaj okinnauatij isoldados para ma kuijuitekikan Jesús. Niman kemaj okitemaktilij para ma kajkopilokan ipan kojnepanojli.</verse>
				<verse number="16">Kemaj, on soldados okuikakej Jesús ne ikiauak on palacio itoka pretorio, niman okinnotskej nochimej on oksekimej soldados.</verse>
				<verse number="17">Okitlaliltijkej sen tlakentli* morado, okichijchijkej sen uitscorona, niman okimaniltijkej ipan itsontekon.</verse>
				<verse number="18">Kemaj opeu kitsajtsiliaj: —¡Kuajli xnemi tejua iminRey on hebreos*!</verse>
				<verse number="19">Kemaj okuauijuitekej ikan akatl, okichijchakej, niman onotlakuantelketskej ixpan sano ijki ken kimauistiliaskiaj.</verse>
				<verse number="20">Kemaj ijkuak ika yonauiltijkej, okixtilijkej on tlakentli* morado, niman okitlaliltijkej itlaken. Niman okuikakej para okajkopilotoj ipan kojnepanojli*.</verse>
				<verse number="21">Ijkuakon, ompaka panotiaya sen tlakatl itoka Simón yejuan chanej* on kalpan Cirene. Yejua itataj katka Alejandro niman Rufo, niman oualeu neka ipan campo. Yejua okinauatijkej para ma kikti on kojnepanojli* de Jesús.</verse>
				<verse number="22">Okuikakej Jesús ne kampa itoka Gólgota, yejuan no kijtosneki Mikatsontekomatlan.</verse>
				<verse number="23">Niman okitekiuiltijkej vino tlanelojli iuan mirra. Pero Jesús xokiselij.</verse>
				<verse number="24">Kemaj okajkopilojkej, niman yejuamej onotlatlankej para kitaskej cada se tlinon kiktis de itlaken Jesús.</verse>
				<verse number="25">Okajkopilojkej Jesús ijkuak las nueve ika kualkan.</verse>
				<verse number="26">Niman para nochimej ma kitakan tline* miki ne ipan on kojnepanojli, ijkin okijkuilojkej: “In yejua inRey on hebreos*.”</verse>
				<verse number="27">Niman no okajkopilojkej iuan Jesús ipan kojnepanoltin omemej tlakamej tlachtekkej, se iyekmakopa niman okse ioopochmakopa.</verse>
				<verse number="28">Onochiu ijkon ken tlajkuilolnestikaj ipan on Yektlajkuilojli yejuan kijtoua: “Okipojkej inuan on xkuajkualtin.”</verse>
				<verse number="29">Niman yejuan ompa kipanauiyayaj, kuijuikaltiayaj, niman nokuauiuixouayaj pampa sa ika nauiltiayaj. Niman kijliayaj: —¡Aj! Tejua yejuan tikxoxotonis iueyitiopan Dios niman ipan yeyi tonajli oksejpa tlamis tikchijchiuas,</verse>
				<verse number="30">xmomakixti sano tejua, niman xuajtemo ipan on kojnepanojli.</verse>
				<verse number="31">Sano ijki intlayekankauan on tiopixkej niman on temachtijkej ikan itlanauatil Dios sa ika nauiltiayaj Jesús. Yejuamej kinojliayaj: —Oksekimej okinmakixtij, pero sano yejua xueli nomakixtia.</verse>
				<verse number="32">Tla yejua Cristo yejuan inRey on hebreos*, ma uajtemo ne ipan on kojnepanojli* para tikitaskej niman tikneltokaskej ika melauak yejua inRey on hebreos*. Niman on yejuan ompa ajkopilkayaj ipan on kojnepanoltin no kuijuikaltiayaj Jesús.</verse>
				<verse number="33">Ijkuak oajsik tlakualispan, otlayouatiak nochiuiyan, niman tlayouatok katka hasta ijki oajsik ipan yeyi hora ika tiotlak.</verse>
				<verse number="34">Niman ipan on hora, Jesús chikauak otsajtsik: —Eloi, Eloi, ¿lama sabactani? —yejuan kijtosneki: NoDios, noDios, ¿tline tinechtlalkauiya?</verse>
				<verse number="35">Sekimej, yejuan ompa nemiyaj, okakkej, niman okijtojkej: —Xkakikan. Kinotstikaj on tiotlajtojketl Elías.</verse>
				<verse number="36">Kemaj sen tlakatl onotlalojtikis yejuan okiktik sen tojtontli momoxtik, niman okipatsoj ikan xokok vino. Kemaj okontlalij ipan sen akatl ika okonitij Jesús. Kemaj okijtoj: —Xkauakan, ma tikitakan tla uajlau Elías kuajtemoltis.</verse>
				<verse number="37">Kemaj, Jesús chikauak otsajtsik, niman kemaj ouajnomikilij.</verse>
				<verse number="38">Ijkuakon, on yekcortina yejuan pilkaya ne ijtik on ueyitiopan ouajtlajkotetsayan* tlakpak hasta tlatsintlan.</verse>
				<verse number="39">Ijkuak on soldadojtlayekanki romano yejuan ijkaya ixpan Jesús okitak kenijki otsajtsik, niman kenijki omik, okijtoj: —Yejua in tlakatl melauak iKonetsin katka Dios.</verse>
				<verse number="40">No san uejkatsin sekimej siuamej konitstikatkaj Jesús. Ompa nemiya María yejuan ualeua Magdala, Salomé, niman María yejuan inanaj Santiago yejuan más konetl, niman José.</verse>
				<verse number="41">In siuamej oyajkej iuan Jesús, niman okipaleuijkej ijkuak kistinemiya neka Galilea. No nemiyaj ompa oksekimej siuamej yejuan oualejkej Jerusalén iuan Jesús.</verse>
				<verse number="42">Ipan on tonajli viernes, on hebreos* kuektlaliayaj nochi tlajtlamach* para xtekitiyaj ipan on tonajli sábado. Ipan on tonajli viernes, ijkuak nisiu para kalakis tonaltsintli,</verse>
				<verse number="43">ouajlaj sen tlakatl, itoka José, yejuan ualeua ipan on kalpan itoka Arimatea. Yejua teuan katka intech on más uejueyi tekiuajkej ipan on sanedrín*, niman nochimej kitlakaitayaj. Yejua no kichaya kamanon peuas tlamandaros Dios. Yejua onoyolchikau, niman oyaj itech Pilato para okitlajtlanilij imikatlalnakayo Jesús.</verse>
				<verse number="44">Pilato okitlatlachaltij ika saniman omik Jesús. Yejua ika, okititlan sen tlakatl para ma kuajuika on soldadojtlayekanki. Ijkuak on soldadojtlayekanki ouajlaj, Pilato okitlajtoltij tla melauak yomik Jesús.</verse>
				<verse number="45">Kemaj ijkuak on soldadojtlayekanki okimachistij ika melauak yomik, Pilato okauilij José para ma kitemolti on imikatlalnakayo Jesús.</verse>
				<verse number="46">Kemaj José okou sen tela istak yejuan sanoyej* patioj. Niman ijkuak okitemoltij on imikatlalnakayo Jesús, okitejkuix ikan on tela istak. Kemaj okitôkato ijtik sen tlalkontli yejuan okichkuakej ipan teostotl. Niman ne itenko okimimilojtiajkej sen tetl sanoyej ueyi, niman ika okitentsakukej.</verse>
				<verse number="47">María on yejuan ualeua Magdala, niman María yejuan inanaj José okitakej kanon okauatoj itlalnakayo Jesús.</verse>
			</chapter>
			<chapter number="16">
				<verse number="1">Ijkuak yopanok on sábado, María yejuan ualeua Magdala, María inanaj Santiago, niman Salomé okojkej ajuiyalistli para konajuiyaliskiaj itlalnakayo Jesús.</verse>
				<verse number="2">Uelipan kualkan, ipan on tonajli domingo, oyajkej ne itech on tlalkontli kampa José okitôkato imikatlalnakayo Jesús. Ye uajkistiaya tonaltsintli.</verse>
				<verse number="3">Niman ijkuak xe ajsiyaj, yejuamej kinojliayaj: —¿Akinon techejkuanilis on tetl ne itenko on tlalkontli?</verse>
				<verse number="4">Pero ijkuak oajsikej, okitakej ika on tetl yejuan sanoyej ueyi yej yokejkuanijkaj.</verse>
				<verse number="5">Kemaj ijkuak okalakitoj ijtik on tlalkontli yejuan okichijchijkej ipan teostotl, okitakej iyekmakopa on tlalkontli sen telpochtli. Ompa yeuatikatka niman tejkuixtika ikan sen ueyak tlakentli* istak. Niman yejuamej sanoyej onomojtijkej.</verse>
				<verse number="6">Pero yejua okinmijlij: —Maka xmomojtikan. Nemejuamej nenkitejtemouaj Jesús on yejuan ualeua Nazaret niman okajkopilojkej ipan kojnepanojli*. Pero aman yoyoliu* niman yonokuiteu. Yejua xnikan nemi. Xkitakan nikan kampa okitlalijkaj itlalnakayo.</verse>
				<verse number="7">Aman xuiyan, niman xkinmjlikan inomachtijkauan* niman Pedro ika yejua achtoj yas yakatstias para Gallilea, niman ompa nemejuamej nenkitaskej ijkon ken omechijlij.</verse>
				<verse number="8">Kemaj nimantsin on siuamej okitlalkauijkej on tlalkontli niman sa mojkakuekuetlakatiayaj. Xakaj okijlijkej kenijki okitakej, pampa sanoyej nomojtiayaj.</verse>
				<verse number="9">On tonajli domingo ijkuak Jesús oyoliu* niman onoketsteu ipan itlalkon, Jesús okinotitij achtoj María on yejuan ualeua Magdala, on yejuan okixtilijka chikome xkuajkualtin espíritus.</verse>
				<verse number="10">Niman yejua oyaj, okinmachistito inomachtijkauan* Jesús, yejuan sanoyej* najmanayaj, niman chokayaj.</verse>
				<verse number="11">Pero ijkuak okakkej ika Jesús yoyoliu* niman yonoketsteu ipan itlalkon, niman ika María okitak, yejuamej xokineltokakej.</verse>
				<verse number="12">Más sakin*, oksekneka okinnotitij omemej nomachtijkej* chika yejuamej yayaj ipan ojtli.</verse>
				<verse number="13">Yejuamej onokuepkej kampa nemiyaj on oksekimej, niman okinmijlijkej ika okitakej Jesús, pero no xokinneltokakej.</verse>
				<verse number="14">Más sakin* Jesús okinnotitij on majtlaktli uan se inomachtijkauan* chika tlakuajtikatkaj. Kemaj okimajuak pampa xtlaneltokayaj niman ipampa inyoltechikaualis ika yejuamej xokinneltokakej on yejuan okitakej achtoj ika oyoliu* niman onoketsteu ipan itlalkon.</verse>
				<verse number="15">Kemaj okinmijlij: —Xuiyan nochiuiyan imanian in tlaltikpaktli, niman xkijlikan nochi tlakatl on kuajli tlajtojli yejuan kiteijlia ken Dios temakixtia.</verse>
				<verse number="16">On yejuan tlaneltokas niman nokuatekis, makisas. Pero on yejuan xtlaneltokas kitlajtlakolmakaskej.</verse>
				<verse number="17">Niman in tlamauisoltin kichiuaskej on akin tlaneltokaskej. Kinkixtiskej on xkuajkualtin espíritus ika notoka. Tlajtoskej ikan okseki yenkuik tlajtoltin.</verse>
				<verse number="18">Tla kinkitskiskej kouamej, noso tla koniskej itlaj veneno, xitlaj* kinchiuilis. Kintlaliskej iminmauan impan on kokoxkej niman kimpajtiskej.</verse>
				<verse number="19">Niman kemaj ijkuak Jesús yokinnojnots, Dios okuikak ne iluikak kampa onotlalij ipan iyekmatsin.</verse>
				<verse number="20">On nomachtijkej* opejkej tenojnotsaj niman temachtijtiayaj nochiuiyan. Niman toTEKO kimpaleuiyaya, niman itechkopa on milagros* yejuan kichiuayaj ijkuak temachtijtiayaj, kintitiaya on tlakamej ika intemachtil yejua tlen melauak.</verse>
			</chapter>
		</book>
		<book number="42">
			<chapter number="1">
				<verse number="1">Notlajsojka Teófilo, miyekej tlakamej okijkuilojkej kenijki onochiu on tlajtlamach* yejuan onochiu totsajlan.</verse>
				<verse number="2">Nochi okijkuilojkej ijki ken otechmachistijkej on yejuan okitakej nochi on tlajtlamach* tlen onochiu desde ipeuyan, niman yejuamej okiteijlijkej itlajtol Dios.</verse>
				<verse number="3">Nejua no kuajli onitetlajtlajtoltij nochi on tlajtlamach* yejuan onochiu desde ipeuyan. Yejua ika, tejua ueyixtikaj Teófilo, nikuitia kuajli para nimitstlajkuiluis niman nimitstekpanilis nochi ken onochiu on tlajtlamach*.</verse>
				<verse number="4">Ijkon tej, kuajli tikmatis nochi on tlen melauak itechika on tlajtlamach* yejuan omitsmachtijkej.</verse>
				<verse number="5">Nochi on tlajtlamach* opeu ijkuak on rey Herodes tlamandarouaya ipan iueyitlalpan Judea. Ipan on tonaltin nemiya sen tiopixki itoka katka Zacarías, yejuan teuan nopouaya intech on tiopixkej yejuan igrupo Abías. Isiuau Zacarías itoka katka Elisabet. Yejua teuejkakoneu katka itech on tiopixki Aarón.</verse>
				<verse number="6">On omemej yolchipajkej katkaj ixpan Dios niman kitlakamatiyaj nochi on itlanauatiluan toTEKO, niman ijkon tej, xakaj ueliya itlaj ika kintlajtlakolmakaya.</verse>
				<verse number="7">Pero xkipiyayaj inkoneuan, pampa Elisabet tetsakatl* katka, niman sanoyej* ye ueuentsitsinmej katkaj.</verse>
				<verse number="8">Ijkuak oyejkok on tonaltin para tekitis on grupo kampa Zacarías nopouaya, yejua otekit ixpan Dios.</verse>
				<verse number="9">On tiopixkej kipiyayaj costumbre para kitlapejpeniayaj ikan suerte sen tiopixki, para kitlatiaya on xochikopajli ipan iueyitiopan toTEKO, niman Zacarías yejua okitocaroj kitlatis.</verse>
				<verse number="10">Chika kitlatiaya on xochikopajli, nochi tlakatl kichijtikatkaj oración ne ikiauak on ueyitiopan.</verse>
				<verse number="11">Kemaj sen ángel yejuan toTEKO okuajtitlan, ouajnonextij nisiu itech Zacarías. On ángel ijkatikatka iyekmakopa on tlaixpan* kampa notlatia on xochikopajli.</verse>
				<verse number="12">Ijkuak Zacarías okitak on ángel, xok kimatiya tlen kichiuas niman sanoyej onomojtij.</verse>
				<verse number="13">Pero on ángel okijlij: —Maka xmomojti, Zacarías. Dios yokak mooración, niman mosiuau Elisabet kitlakatilis itlakakoneu. Niman Tiktokayotis Juan.</verse>
				<verse number="14">Sanoyej tipakis niman no miyekej pakiskej ipampa itlakatilis mokoneu.</verse>
				<verse number="15">Ijkin nochiuas, pampa yejua ueyixtias ixpan Dios. Yejua xkonis vino nion itlaj okse yejuan tetlauantij, niman on Espíritu Santo nochipa kiyoltemitis desde ijkuak tlakatis.</verse>
				<verse number="16">Yejua kichiuas para miyekej tlakamej yejuan tekoneuan itech Israel ma nokuepakan niman ma kitlakamatikan toTEKO yejuan iminDios.</verse>
				<verse number="17">Juan yas iyakapan toTEKO ikan iyolchikaualis niman poder ken on yejuan okipix on tiotlajtojketl Elías. Yas iyakapan toTEKO, niman kichiuas para on tatajtin ma kintlajsojtlakan inkoneuan, niman no kichiuas para on yejuan xkitlakamatij Dios ma kitlakamatikan, ijkon ken on yejuan kuajkualtin tlakamej. Ijkon kinmelajkatlalis on tlakamej para ueliskej kiseliskej toTEKO.</verse>
				<verse number="18">Pero Zacarías okitlajtoltij on ángel: —¿Kenijki nikmatis ika on tlen otikijtoj melauak?, pampa nejua sanoyej ye niueuentsin niman nosiuau no ye lamajtsin.</verse>
				<verse number="19">Niman on ángel okinankilij: —Nejua niGabriel, niman niitekitkau Dios. Dios tej, onechajtitlan ma nimitsnotsaki para nimitsijlis in kuajli tlajtojli.</verse>
				<verse number="20">Pero xotikneltokak tlinon onimitsijlij. Yejua ika tinontias. Xuelis titlajtos hasta ijkuak tlakatis mokoneu.</verse>
				<verse number="21">On tlakamej yejuan kichixtikatkaj Zacarías ne kiauak, xkimatiyaj tlinon kinemiliskej, pampa yejua youejkajka ika xuajkisaya de ijtik on ueyitiopan.</verse>
				<verse number="22">Niman ijkuak Zacarías ouajkis, xueliya kinnojnotsaya. Yejua ika, on tlakamej okajsikamatkej ika yejua okitak itlaj tetlatlachalistli yejuan ken itemikpan ijtik on ueyitiopan. Niman yejua sa kinmanotsaya, pampa xok ueliya tlajtouaya.</verse>
				<verse number="23">Ijkuak otlan on tonaltin ika Zacarías tekiti ne ipan on ueyitiopan, okis niman oyaj ichan.</verse>
				<verse number="24">Más sakin*, Elisabet on isiuau, ones ika ye kipiya ikoneu, niman makuijli metstli oniyan ne ichan. Ijkin kinemiliaya:</verse>
				<verse number="25">“Aman toTEKO ijkin onechchiuilij ikan iteiknelilis* para xok nipinauas imixpan oksekimej.”</verse>
				<verse number="26">Ijkuak Elisabet ye kipiyaya ikoneu chikuasen metstli, Dios okuajtitlan on ángel Gabriel ipan sen kalpan de Galilea itoka Nazaret.</verse>
				<verse number="27">Dios okititlan para kinotsas sen ichpochtli, yejuan xe yakaj tlakatl iuan notekaya, itoka María. María yokitlalijka compromiso para nonamiktis iuan sen tlakatl itoka José yejuan sa teuejkajkoneu katka itech David.</verse>
				<verse number="28">On ángel okinisiuij María niman okijlij: —Nimitstlajpaloua tlatiochijkasiuatl itechDios. ToTEKO mouan nemi. Dios más omitstiochiu de nochimej on siuamej.</verse>
				<verse number="29">Pero ijkuak María okak on ángel, okimojkakak itlajtol, niman sano yejua kinotlajtoltiaya tline* ijkin okitlajpaloj.</verse>
				<verse number="30">Pero on ángel okijlij: —Maka xmomojti María, pampa Dios sanoyej yomitstiochiu.</verse>
				<verse number="31">Aman tikanas mokonetsin niman tiktlakatilis sen tlakakonetl. Niman tiktokayotis Jesús.</verse>
				<verse number="32">Yejua ueyixtias niman itoka yes teKoneu itech on más ueyixtikaj Dios. Niman Dios toTEKO kitlalis para Rey yes, niman kipiyas on tekiuajyotl yejuan iuejkatataj David okipix.</verse>
				<verse number="33">Yejua tlamandaros para nochipa ipan on país de Israel, niman itekiuajyo xkaman tlamis.</verse>
				<verse number="34">Kemaj María okitlajtoltij on ángel: —Nejua xe yakaj tlakatl iuan ninemi. Yejua ika tej, ¿kenijki uelis nochiuas in?</verse>
				<verse number="35">Niman on ángel okinankijlij: —On Espíritu Santo mopan uajlas, niman ipoder on yejuan más ueyixtikaj Dios kichiuas sen milagro tejua mopan. Yejua ika, on konetsintli yejuan tlakatis yolchipauak yes niman itoka yes iKonetsin Dios.</verse>
				<verse number="36">Xkelnamiki moprima Elisabet yejuan kimatij ika xueli nokoneana. Aman ye kipiya chikuasen metstli ika koneuaj maski yejua lamajtsin.</verse>
				<verse number="37">Ijkon nochiuas pampa xitlaj* onkaj yejuan Dios xueli kichiua.</verse>
				<verse number="38">Niman kemaj María okijtoj: —Nejua niitekipanojkau noTEKO. Ma ijki nochiua ken yotinechijlij. Kemaj on ángel oyaj.</verse>
				<verse number="39">Ipan on tonaltin María okajsik iojui. Niman amanaman oyaj ipan on tepemej hasta oajsik ipan sen kalpan ne Judea.</verse>
				<verse number="40">Ijkuak oajsik ipan on kalpan, okalak ichan Zacarías niman okitlajpaloj Elisabet.</verse>
				<verse number="41">Niman ijkuak Elisabet okak itetlajpalol María, on ikonetsin onolinij ijtik, niman on Espíritu Santo okiyolten Elisabet.</verse>
				<verse number="42">Kemaj Elisabet okijtoj chikauak: —Dios más omitstiochiu xken nochimej on siuamej, niman no yokitiochiu on konetsintli yejuan tiktlakatilis.</verse>
				<verse number="43">¿Akin nejua tej, ika tejua yejuan inanaj noTEKO otiuajlaj para otinechnotsako?</verse>
				<verse number="44">Nimantsin ijkuak otinechtlajpaloj, nokonetsin onolinij ikan paktli nikan nojtik.</verse>
				<verse number="45">Dios mitstiochiua tejua yejuan otikneltokak ika nochiuas on tlen okijtoj.</verse>
				<verse number="46">Kemaj María okijtoj: Noalma kiueyilia noTEKO,</verse>
				<verse number="47">niman noyojlo nopaktia itech Dios yejuan noTemakixtijkau,</verse>
				<verse number="48">pampa yejua onechelnamik nejua maski xniiueyitekipanojkau. Niman desde aman nochimej nechtokayotiskej nitlatiochijkasiuatl.</verse>
				<verse number="49">Ijkon nochiuas pampa Dios yejuan nochi ueli kichiua, okichiu uejueyi tlajtlamach* para nejua. Yejua yektitikaj.</verse>
				<verse number="50">Nochipa kimpiyalis teiknelilistli* nochimej yejuan kitlakaitaj.</verse>
				<verse number="51">Yejua okiteititij ipoder ikan on tlen okichiu. On yejuan noueyimatij niman san tlamach xkuajli kinejnemiliaj, Dios xkinkauilia ma kichiuakan tlen kinekij.</verse>
				<verse number="52">On uejueyitlayekankej reyes okinkixtij kampa tlamandarouayaj, niman yej okinmakak ueyilistli on yejuan yolyemankej.</verse>
				<verse number="53">Yejuan apismikiyaj, okinmakak nochi tlen kuajli, niman xitlaj* okinmakak on yejuan ricos.</verse>
				<verse number="54">Okipaleuij on país de Israel yejuan itekipanojkau. Niman yejua xokelkau kiknelis Israel,</verse>
				<verse number="55">ijkon ken okimakak ipromesa on touejkatataj Abraham, niman nochi kech tekoneuan para nochipa.</verse>
				<verse number="56">María onokau iuan Elisabet kanaj yeyi metstli, niman kemaj onokuep para ichan.</verse>
				<verse number="57">Oajsik on tonajli para Elisabet kitlakatilis ikonetsin, niman okitlakatilij sen tlakakonetl.</verse>
				<verse number="58">Kemaj inisiuchanejkauan* niman on yejuan ken kintaj, ijkuak okakkej ken toTEKO sanoyej kuajli okitiochiu, pakiyaj iuan.</verse>
				<verse number="59">Kemaj ipan chikueyi tonajli oyajkej para okitlalilitoj on neskayotl itoka circuncisión* ipan inakayo. Niman kinekiyaj kitokayotiskej Zacarías ken itataj,</verse>
				<verse number="60">pero inanaj okijtoj: —Ka. Itoka yes Juan.</verse>
				<verse number="61">Niman okijlijkej: —¿Tline ijkon itoka yes? Ipan mofamilia xakaj nemi yejuan ijkon itoka.</verse>
				<verse number="62">Kemaj okimanotskej itataj on konetsintli para kimatiskej kenijki yejua kineki kitokayotis.</verse>
				<verse number="63">Niman itataj okitlajtlan se amatl para ompa okijkuiloj ken itoka yes on ikoneu. Niman ijkin okijkuiloj: “Itoka Juan.” Niman nochimej okintlatlachaltij ika ijkon okitokayotij.</verse>
				<verse number="64">Kemaj nimantsin Zacarías ouel otlajtoj oksejpa, niman opeu kiyekteneua Dios.</verse>
				<verse number="65">Yejua ika, nochimej on ichanekauan otlapakaitakej. Niman nochiuiyan ipan on tepemej yejuan onkaj ipan on iueyitlalpan Judea kiteijliayaj on tlen onochiu.</verse>
				<verse number="66">Nochimej on yejuan kakiyaj on tlen onochiu ijkin tlanemiliayaj niman kinotlajtoltiayaj: “¿Manin, tlinon itekiu yes in tlakakonetl?” Melauak ipoder toTEKO ipan onkaj.</verse>
				<verse number="67">On Espíritu Santo okiyolten Zacarías itataj on tlakakonetl, niman ika on yektlajtojli yejuan Dios okimakak, okijtoj:</verse>
				<verse number="68">Ma tikueyilikan toTEKO Dios, on iminDios on hebreos*, pampa yotechitako niman yotechmakixtiko.</verse>
				<verse number="69">Yotechmakak sen ueyi Temakixtijketl yejuan teuejkakoneu itech David on itekipanojkau.</verse>
				<verse number="70">Ye uejkaui ijkin okijtoj intechkopa on iyektiotlajtojkauan,</verse>
				<verse number="71">ika yejua techmakixtis intech on totlauelikniuan, niman itech impoder nochimej on yejuan techtlauelitaj.</verse>
				<verse number="72">Ijkon okichiu para techmakas on teiknelilistli* yejuan okimprometerouilij touejkatajuan, niman xkelkaua on ichipajkapacto*.</verse>
				<verse number="73">In yejua on promesa yejuan Dios okiprometerouilij ikan tlajtolmakalistli itech on toachtojtataj Abraham</verse>
				<verse number="74">ika techmanauis intech on totlauelikniuan, para xikan nemojtijli tiktekipanoskej</verse>
				<verse number="75">ikan chipajkanemilistli niman ikan melajkanemilistli nochi tonaltin ipan tonemilis.</verse>
				<verse number="76">Niman tejua, nokonetsin Juan, mitstokayotiskej itiotlajtojkau on más ueyixtikaj Dios, pampa tejua tias iyakapan on toTEKO para tikuektlalijtias iojui.</verse>
				<verse number="77">Titemachistis ika kiseliskej temakixtilistli ijkuak Dios kintlapojpoluilis intlajtlakoluan.</verse>
				<verse number="78">ToDios sanoyej teiknelia. Ikan iteiknelilis* kinuajtitlanilis on Temakixtijketl yejuan ualeua iluikak.</verse>
				<verse number="79">Niman on Temakixtijketl kinmakixtis yejuan tlajtlakouaj niman yejuan nemij ipan mikilistli. Yejuamej no kinmakas yolseuilistli.</verse>
				<verse number="80">Niman on tlakakonetl noskaltiaya niman chikajtiaya itech Dios. Niman yejua ochantik neka xalpatlajkan hasta ipan on tonajli ijkuak yejua onoteititij intech on tlakamej yejuan chantij ipan on país de Israel.</verse>
			</chapter>
			<chapter number="2">
				<verse number="1">Ipan on tonaltin, Augusto César yejuan más ueyi tlayekanketl katka ipan on países kampa tlamandarouaya Roma, otlanauatij para nochimej on chanejkej ipan on países ma kitemakatij intoka ipan on poualistli.</verse>
				<verse number="2">In achtoj poualistli okichijkej ijkuak Cirenio tekiuaj katka ipan iueyitlalpan Siria.</verse>
				<verse number="3">Ipan on tonaltin nochi tlakatl yaya cada se ipan ikalpan kampa otlakat para ompa onijkuiloto ipan on poualistli.</verse>
				<verse number="4">José uejka teuejkakoneu katka itech David. Yejua ika okis ipan on kalpan Nazaret, yejuan onkaj ipan on iueyitlalpan Galilea, niman oyaj ipan on kalpan Belén, yejuan onkaj ipan on iueyitlalpan Judea kampa otlakat David.</verse>
				<verse number="5">Yejua oyaj Belén para onijkuiloto ipan on poualistli iuan María yejuan kipiyaya compromiso para iuan nonamiktis. María koneuaj katka.</verse>
				<verse number="6">Niman chika nemiyaj ompa Belén, oyejkok on tonajli para María kitlakatilis ikonetsin.</verse>
				<verse number="7">Ompa okitlakatilij on iachtoj tlakakonetsin. Okitlatlapachoj ikan tela* niman okitekak ipan sen canoa, pampa xonkatka kampa noseuiskej ijtik on mesón.</verse>
				<verse number="8">Nisiu ne Belén nemiyaj sekimej tlajpixkej yejuan nochi tlayoua nokauayaj ipan on tepetl kampa kintlajpiyayaj imborreguitos.</verse>
				<verse number="9">Sen ángel yejuan toTEKO Dios okuajtitlan okinuajnotitij. Niman iueyilis toTEKO Dios ken sen tlauijli opetlan inyeualkan on tlajpixkej. Kemaj, yejuamej sanoyej* onomojtijkej.</verse>
				<verse number="10">Pero on ángel okinmijlij: —Maka xmomojtikan, pampa oniuajlaj para nemechmachistiko sen kuajli tlajtojli, yejuan uelis kipaktis nochi tlakatl.</verse>
				<verse number="11">Aman ne ipan ikalpan David otlakat nemoTemakixtijkau. Yejua Cristo on nemoTEKO.</verse>
				<verse number="12">Niman para nenkixmatiskej on konetsintli, nenkinextiskej tetejkuixtikaj ikan sen tela*, niman onotok ipan sen canoa.</verse>
				<verse number="13">Kemaj nimantsin ne itech on ángel ouajnonextijkej sanoyej miyekej oksekimej ángeles yejuan oualejkej ne iluikak. Yejuamej kueyiliayaj Dios niman kijtouayaj:</verse>
				<verse number="14">¡Ma kueyilikan Dios ne iluikak, niman nikan tlaltikpak ma onya yolseuilistli intsajlan on tlakamej yejuan kipiyaj itetlajsojtlalis* Dios!</verse>
				<verse number="15">Kemaj ijkuak on ángeles onokuepkej ne iluikak, on tlajpixkej opeu kinojliaj: —Tiauij Belén, niman ma tikitatij on tlen onochiu yejuan otechmachistij toTEKO.</verse>
				<verse number="16">Nimantsin oyajkej niman okinextitoj María niman José, niman on konetsintli onotoya ipan sen canoa kampa tlakuaj yolkej.</verse>
				<verse number="17">Ijkuak yokitakej, okitetlajtlajtouilijkej on tlen on ángel okinmijlij itechkopa on konetsintli.</verse>
				<verse number="18">Niman nochimej yejuan okinkakkej otlapakamatkej ika on tlen on tlajpixkej kijtouayaj.</verse>
				<verse number="19">Pero María okejeu ipan iyojlo nochi in tlajtojli niman sanoyej ika tlanemiliaya.</verse>
				<verse number="20">On tlajpixkej onokuepkej ne kampa okinkajkej imborreguitos. Niman chika nokuepayaj, okueyilijkej niman okiyektenejkej Dios ipampa nochi on tlen okakkej niman okitakej. Nochi onochiu ken on ángel okinmijlij.</verse>
				<verse number="21">Ipan chikueyi tonajli okitlalilijkej on neskayotl itoka circuncisión ipan inakayo on konetsintli niman okitokayotijkej Jesús. Okitokayotijkej sano ijki ken on ángel okijlij María ijkuak xe kanaya ikonetsin.</verse>
				<verse number="22">Ijkuak yopanok on tonaltin ika José niman María yonochipajkej ijkon ken tlanauatia itlanauatil Moisés, yejuamej okuikakej Jesús ne Jerusalén niman okiyaxkatijkej* toTEKO Dios.</verse>
				<verse number="23">In okichijkej pampa ipan itlanauatil toTEKO ijkin tlajkuilolnestikaj: “Nochi yejuan yenkuiyotlakakonetl ma kiyaxkatikan toTEKO.”</verse>
				<verse number="24">Niman no oyajkej otlauentlalitoj, ijkon ken tlanauatia itlanauatil toTEKO: ome kokotetsitsimej noso ome pichontsitsimej.</verse>
				<verse number="25">Ipan on tonaltin chantiya ne Jerusalén sen tlakatl itoka Simeón. Yejua kuajli tlakatl katka, niman kuajli kitlakaitaya Dios. Yejua kichaya kamanon tlakatis on yejuan kinyoltlalis ichanejkauan* on país Israel, niman on Espíritu Santo nemiya ipan.</verse>
				<verse number="26">Niman on Espíritu Santo okimachistijka ika yejua xmikis hasta kitas on Cristo yejuan toTEKO kuajtitlanis.</verse>
				<verse number="27">Niman on Espíritu Santo okuikak Simeón para oyaj ipan on ueyitiopan. Niman ijkuak José niman María okuikakej on konetsintli Jesús ne ipan on ueyitiopan para okichiuilijkej on tlen tlanauatia on tlanauatijli,</verse>
				<verse number="28">Simeón okinapaloj on konetsintli niman ijkin okiyekteneu Dios:</verse>
				<verse number="29">NoTEKO, aman ye uelis tinechkauilis para ma nimiki ikan yolseuilistli, pampa aman yotikchiu tlinon otinechprometerouilij nejua nimotekipanojkau.</verse>
				<verse number="30">Aman ikan nixtololojuan yonikitak on Temakixtijketl yejuan yotikuajtitlan,</verse>
				<verse number="31">niman yejuan yotiktlalij ixpan nochi tlakatl.</verse>
				<verse number="32">Yejua ken tlauijli yejuan kintlauiluis on yejuan xhebreos* niman kinmakas ueyilistli mokoneuan hebreos*.</verse>
				<verse number="33">José iuan María, inanaj Jesús, sanoyej okintlatlachaltij on tlen Simeón kijtouaya itechkopa on konetsintli.</verse>
				<verse number="34">Kemaj Simeón okintiochiu, niman okijlij María: —Xkita, Dios okitlalij in konetsintli ipan itekiu. Miyek tlakatl yejuan chanej* ipan in país de Israel ixpoliuiskej pampa xkineltokaskej mokoneu, niman miyek tlakatl no kiseliskej on nemilistli yejuan para nochipa pampa kineltokaskej. Niman yejua kiteititis on ojtli para kalakiskej ne itech Dios, pero miyekej yej kixnamikiskej.</verse>
				<verse number="35">Niman ijkon miyekej kiteititiskej ken kinemiliaj ipan inyojlo. Niman para tejua, nochi in ken itlaj espada yes yejuan kitsopinis moalma.</verse>
				<verse number="36">No, ompa nemiya sen siuatl tiotlajtojketl, itoka Ana. Itataj katka Fanuel, yejuan kisaya itech itribu* Aser. On siuatiotlajtojketl sanoyej lamajtsin katka niman ononamiktijka pero san chikome xipan onen iuan iueuentsin,</verse>
				<verse number="37">niman kemaj yejua kauajli katka hasta ye kipiyaya 84 xipan. Xkaman kisaya ipan on ueyitiopan, yej kitekipanouaya toTEKO ikan tonajli niman yeuajli, ikan nesauajli niman ikan oraciones.</verse>
				<verse number="38">Niman chika Simeón tlajtlajtouaya iuan María niman José, yejua okinnisiuij niman opeu kimaka tlaxtlauijli Dios. Niman kemaj opeu kinnojnotsa de on konetsintli Jesús nochimej on yejuan no kimachayaj on temakixtijketl para kimanauis Jerusalén.</verse>
				<verse number="39">Kemaj ijkuak José niman María yokichijkej nochi on tlen tlanauatia itlanauatil toTEKO, onokuepkej para oyajkej ipan on inkalpan Nazaret yejuan onkaj ne ipan iueyitlalpan Galilea.</verse>
				<verse number="40">Niman on telpokakonetl Jesús noskaltiaya niman kajsitiaya más chikaualistli niman miyek tlamatkilistli*, niman kiseliaya itlatiochiualis Dios.</verse>
				<verse number="41">Cada xipan itajuan Jesús yayaj Jerusalén para kompanouayaj on iluitl itoka Pascua*.</verse>
				<verse number="42">Niman ijkuak Jesús okajxitij majtlaktli uan ome xipan, oyajkej Jerusalén ijkon ken nouikayaj.</verse>
				<verse number="43">Ijkuak otlan on iluitl niman nochi tlakatl nokuepaya para ichan, on telpokakonetl Jesús onokau ne Jerusalén. Pero inanaj niman itataj xokimatkej ika yejua onokau.</verse>
				<verse number="44">Yejuamej kinemiliayaj ika Jesús yaya intsajlan on tlakamej. Yejua ika ijkuak se tonajli yonejnenkaj, kemaj opeu kitejtemouaj intech on ifamilias niman intech inteixmatkauan.</verse>
				<verse number="45">Pero ijkuak xokinextijkej, onokuepkej Jerusalén para ompa okitejtemotoj.</verse>
				<verse number="46">Niman ipan yeyi tonajli sakin* okinextitoj ipan on ueyitiopan. Yeuatikatka intsajlan on uejueyixtokej temachtijkej yejuan kitemachtiaj itlanauatiluan Dios. Ompa kinkaktikatka niman no miyek tlamach kintlajtoltiaya.</verse>
				<verse number="47">Niman nochimej yejuan kakiyaj kipakaitayaj ika on kuajli itlamatkilis* yejuan ika tenankiliaya.</verse>
				<verse number="48">Ijkuak itajuan okitakej, opakatlachixkej, niman inanaj okijlij: —Nokonetsin, ¿tline* ijkin otitechchiuilij? Motataj niman nejua sanoyej yotimojkamikej chika timitstejtemouaj.</verse>
				<verse number="49">Niman Jesús okinmijlij: —¿Tline nennechtejtemouaj? ¿Tline xnenkimatij ika nejua ika onkaj ninotekimakas ipan on tlajtlamach* yejuan iyaxka* noTajtsin?</verse>
				<verse number="50">Pero yejuamej xokajsikamatkej tlinonon yejua okinmijlij.</verse>
				<verse number="51">Kemaj, inuan onokuepkej para Nazaret, niman yejua kintlakamatiya. Niman inanaj kejeuaya ipan iyojlo nochi on tlajtlamach* yejuan nochiuaya.</verse>
				<verse number="52">Niman Jesús más noskaltijtiaya niman más kajsitiaya itlamatkilis*. Niman Dios pakiya ipampa Jesús niman on tlakamej no pakiyaj ipampa.</verse>
			</chapter>
			<chapter number="3">
				<verse number="1">Ijkuak Tiberio César kipiyaya kaxtojli* xipan ika tekiuaj katka ipan on ueyi país Roma, Poncio Pilato gobernador katka Judea, Herodes gobernador katka Galilea, niman Felipe on ikniu Herodes gobernador katka Iturea niman Traconite, niman Lisanias gobernador katka Abilinia.</verse>
				<verse number="2">Niman sano ipan on tonaltin Anás niman Caifás yejuamej katkaj más uejueyitlayekankej intech on tiopixkej. Ipan on tonaltin Dios okinots Juan on tlakuatekijketl, ikoneu Zacarías ipan on xalpatlajkan.</verse>
				<verse number="3">Yejua ika tej, Juan okistinen nochiuiyan kampa nisiu itech on atentli Jordán. Kimijlijtiaya on tlakamej ika noneki nokuatekiskej para kiteititiskej ika yonoyolpatlakej, niman Dios kintlapojpoluilis intlajtlakoluan.</verse>
				<verse number="4">Yejua in onochiu ijkon ken on tiotlajtojketl Isaías okijkuilojka: Yakaj nemi ne kampa xalpatlajkan niman ijkin tsajtsi: “Xyektlalikan nemoyojlo pampa ye uajlau toTEKO. Xmelauakan nemonemilis ijkon ken on tlakamej kueltlaliaj, niman kimejmelauaj sen ojtli ijkuak uajlau sen tlakatl yejuan ueyixtikaj.</verse>
				<verse number="5">Nochiuiyan kampa tlauejuejkatlan ika onkaj kintlaltemaskej, niman nochimej tepemej niman tepetsitsimej ika onkaj kinmalauaskej para tlaixmanaskej. On ojtli yejuan xmelajki ika onkaj kimelauaskej, niman on ojtli yejuan xixmanki ika onkaj kixmanaskej.</verse>
				<verse number="6">Niman nochi tlaltikpaktlakatl kitas ken temakixtis Dios.”</verse>
				<verse number="7">Miyek tlakatl uajlaya itech Juan para kinkuatekiyaya, niman ijkin kinmijliaya: —¡Tekoneuan intech kouamej*! ¿Akinon omechijlij para nenmomanauiskej de on castigo yejuan uajlau?</verse>
				<verse number="8">Kuajli xmouikakan para kuajli nenkiteititiskej ika yonenkajkajkej nenkichiuaj on tlen xkuajli. Niman maka nenkijtoskej: “Xitlaj* uelis topan nochiuas, pampa titekoneuan itech Abraham.” Nejua nemechijlia ika hasta in temej Dios uelis kinkuepas tekoneuan itech Abraham.</verse>
				<verse number="9">Nemejuamej no ijki ken on kojtin* yejuan xtlakij. Nochi kojtli* yejuan xtlakis kitsontekiskej niman kitlatiskej. Yejua ika kuajli xmotakan, pampa on hacha ye onkaj listo para kintsontekis hasta ipan ineluayouan on kojtin* yejuan xtlakij.</verse>
				<verse number="10">Kemaj on tlakamej okitlajtoltijkej Juan: —¿Tlinon tej, noneki tikchiuaskej?</verse>
				<verse number="11">Juan okinmijlij: —On yejuan kipiya ome itlaken, noneki se kimakas on yejuan xitlaj* kipiya, niman on yejuan kipiya tlen kikuas, noneki seki kimakas on yejuan xkipiya.</verse>
				<verse number="12">No oualajkej itech Juan sekimej tlacobrarojkej ikan impuestos para yejua okinkuatekij. Niman no okitlajtoltijkej: —Temachtijketl, ¿tlinon noneki tikchiuaskej?</verse>
				<verse number="13">Niman Juan okinmijlij: —Xtlacobrarokan san kech kitlajtlani on tlanauatijli niman maka ipan xtekuilikan.</verse>
				<verse number="14">No ijki okitlajtoltijkej sekimej soldados: —Niman tejuamej, ¿tlinon noneki tikchiuaskej? Niman yejua okinmijlij: —Maka yakaj itlaj xkuilikan, nion maka yakaj xteixpanuikan ken itlaj yokichiu ijkuak xnejli okichiu, niman xpakikan san ikan on kech nenkitlanij.</verse>
				<verse number="15">Nochi tlakatl sa kichixtikatka para saniman ma uajla Cristo. Niman kinemiliayaj tla Juan yejua Cristo noso ka.</verse>
				<verse number="16">Yejua ika Juan okinmijlij: —Melauak nejua nemechkuatekiya ikan atl. Pero uajlau okse yejuan kipiya más ueyitilistli xken nejua, niman nejua xnechmelaua* nion siquiera niktojtomas ikakmekayo. Yejua tej, mechkuatekis ikan Espíritu Santo niman ikan tlitl.</verse>
				<verse number="17">Yejua ye ipan ima kipiya on itlapipitsal para ika kajkauis on trigo niman kixtilis on itlajsojlo. On trigo kejeuas ipan ikueskon, pero on itlajsojlo kitlatis ipan on tlitl yejuan xkaman seuis.</verse>
				<verse number="18">Ijkon, niman ikan okseki miyek más tlachikaualistli, Juan kinmachistiaya on tlakamej itechkopa on kuajli tlajtojli.</verse>
				<verse number="19">Juan no okichikajkanots on gobernador Herodes pampa Herodes kipiyaya Herodías ken isiuau yejuan isiuau Felipe. Felipe ikniu katka Herodes. Juan no okichikajkanots Herodes pampa okichijka miyek okseki tlajtlamach* tlen xkuajli.</verse>
				<verse number="20">Pero Herodes xokinek okak, yej okichiu okse tlen xkuajli pampa okitsaku Juan.</verse>
				<verse number="21">Pero Herodes antes kitsakuaskia Juan, Juan okikuatekij miyek tlakatl. Niman no okuatekij Jesús. Kemaj chika Jesús kichiuaya oración, on iluikak otlapou,</verse>
				<verse number="22">niman on Espíritu Santo ouajtemok ken itlaj paloma ipan Jesús. Niman kemaj okakistik sen tlajtojli de ne iluikak yejuan kijtouaya: —Tejua tinotlajsojkaKonetsin, niman moka nipaktikaj.</verse>
				<verse number="23">Jesús kipiyaya kanaj 30 xipan ijkuak opeu temachtia. On tlakamej kinemiliayaj ika yejua tekoneu katka itech José maski xmelauak itataj katka José. José tekoneu katka itech Elí,</verse>
				<verse number="24">Elí tekoneu katka itech Matat, Matat tekoneu katka itech Leví, Leví tekoneu katka itech Melqui, Melqui tekoneu katka itech Jana, Jana tekoneu katka itech José,</verse>
				<verse number="25">José tekoneu katka itech Matatías, Matatías tekoneu katka itech Amós, Amós tekoneu katka itech Nahúm, Nahúm tekoneu katka itech Esli, Esli, tekoneu katka itech Nagai,</verse>
				<verse number="26">Nagai tekoneu katka itech Maat, Maat tekoneu katka itech Matatías, Matatías tekoneu katka itech Semei, Semei tekoneu katka itech José, José tekoneu katka itech Judá,</verse>
				<verse number="27">Judá tekoneu katka itech Joana, Joana tekoneu katka itech Resa, Resa tekoneu katka itech Zorobabel, Zorobabel tekoneu katka itech Salatiel, Salatiel tekoneu kakta itech Neri,</verse>
				<verse number="28">Neri tekoneu katka itech Melqui, Melqui tekoneu katka itech Adi, Adi tekoneu katka itech Cosam, Cosam tekoneu katka itech Elmodam, Elmodam tekoneu katka itech Er,</verse>
				<verse number="29">Er tekoneu katka itech Josué, Josué tekoneu katka itech Eliezer, Eliezer tekoneu katka itech Jorim, Jorim tekoneu katka itech Matat,</verse>
				<verse number="30">Matat tekoneu katka itech Leví, Leví tekoneu katka itech Simeón, Simeón tekoneu katka itech Judá, Judá tekoneu katka itech José, José tekoneu katka itech Jonán, Jonán tekoneu katka itech Eliaquim,</verse>
				<verse number="31">Eliaquim tekoneu katka itech Melea, Melea tekoneu katka itech Mainán, Mainán tekoneu katka itech Matata, Matata tekoneu katka itech Natán,</verse>
				<verse number="32">Natán tekoneu katka itech David, David tekoneu katka itech Isaí, Isaí tekoneu katka itech Obed, Obed tekoneu katka itech Booz, Booz tekoneu katka itech Salmón, Salmón tekoneu katka itech Naasón,</verse>
				<verse number="33">Naasón tekoneu katka itech Aminadab, Aminadab tekoneu katka itech Aram, Aram tekoneu katka itech Esrom, Esrom tekoneu katka itech Fares, Fares tekoneu katka itech Judá,</verse>
				<verse number="34">Judá tekoneu katka itech Jacob, Jacob tekoneu katka itech Isaac, Isaac tekoneu katka itech Abraham, Abraham tekoneu katka itech Taré, Taré tekoneu katka itech Nacor,</verse>
				<verse number="35">Nacor tekoneu katka itech Serug, Serug tekoneu katka itech Ragau, Ragau tekoneu katka itech Peleg, Peleg tekoneu katka itech Heber, Heber tekoneu katka itech Sala,</verse>
				<verse number="36">Sala tekoneu katka itech Cainán, Cainán tekoneu katka itech Arfaxad, Arfaxad tekoneu katka itech Sem, Sem tekoneu katka itech Noé, Noé tekoneu katka itech Lamec,</verse>
				<verse number="37">Lamec tekoneu katka itech Matusalén, Matusalén tekoneu katka itech Enoc, Enoc tekoneu katka itech Jared, Jared tekoneu katka itech Mahalaleel, Mahalaleel tekoneu katka itech Cainán,</verse>
				<verse number="38">Cainán tekoneu katka itech Enós, Enós tekoneu katka itech Set, Set tekoneu katka itech Adán, Adán tekoneu katka itech Dios.</verse>
			</chapter>
			<chapter number="4">
				<verse number="1">Jesús okis itech on río Jordán. Niman on Espíritu Santo okiyolten Jesús niman okuikak ne kampa xalpatlajkan.</verse>
				<verse number="2">Ne kampa xalpatlajkan onen 40 tonaltin niman on diablo* ompa okitlatlatak Jesús. Ipan on 40 tonaltin, Jesús xotlakuaj. Yejua ika sanoyej* apismikiya.</verse>
				<verse number="3">Niman on diablo* okijlij: —Tla melauak tiiKoneu Dios, xnauati in tetl ma nochiua tlaxkajli.</verse>
				<verse number="4">Niman Jesús okijlij: —On Yektlajkuilojli kijtoua: “Xsan ikan tlaxkajli uelis nemis sen tlakatl, yej no ikan nochi tlajtojli yejuan Dios kijtoua.”</verse>
				<verse number="5">Kemaj on diablo* okuikak ikuapan sen ueyi tepetl, niman san amanamantsin okititij nochi on países yejuan onokej ipan in tlaltikpaktli.</verse>
				<verse number="6">Niman on diablo* okijlij: —Nejua nimitsmakas nochi tekiuajyotl niman ueyilistli yejuan onkaj ipan in países. Nochi in onechmakakej, yejua ika niuelis nikmakas san akin niknekis nikmakas.</verse>
				<verse number="7">Tla nixpan timotlakuantelketsas niman tinechmauistilis, nochi in moyaxka* yes.</verse>
				<verse number="8">Pero Jesús okijlij: —Xnechtlalkaui, Satanás, pampa on Yektlajkuilojli kijtoua: “Xtlakaita moTEKO Dios, niman san yejua xtekipano.”</verse>
				<verse number="9">Kemaj on diablo* okuikak Jesús ipan on ueyikalpan Jerusalén niman okitlejkoltij ne kampa más tlakpak ipan on ueyitiopan, niman okijlij: —Tla melauak tejua tiiKoneu Dios, xonmotlajkali ne tlatsintlan,</verse>
				<verse number="10">pampa ipan on Yektlajkuilojli kijtoua: Dios kinnauatis iángeles ma mitspaleuikan.</verse>
				<verse number="11">No kijtoua: Mitsajkokuiskej ikan inmauan para maka timokxikokos ikan tetl.</verse>
				<verse number="12">Niman kemaj Jesús okijlij: —No kijtoua on Yektlajkuilojli: “Maka xtlatlata moTEKO Dios.”</verse>
				<verse number="13">Ijkuak on diablo* yotlan kitlatlata Jesús, okitlalkauij keski tonajli.</verse>
				<verse number="14">Kemaj Jesús onokuep para Galilea niman okipix ipoder on Espíritu Santo. Niman nochiuiyan on tlakamej okimatkej tlinon kichiuaya Jesús.</verse>
				<verse number="15">Yejua temachtiaya ipan on sinagogas* niman nochi tlakatl kiueyiliaya.</verse>
				<verse number="16">Kemaj Jesús oyaj ipan on kalpan Nazaret kampa onoskaltij. Niman ipan on tonajli sábado, okalak ipan on sinagoga ijkon ken yejua nochipa kichiuaya. Ne ipan on tiopan onotelkets para okinomachtij on Yektlajkuilojli.</verse>
				<verse number="17">Okimakakej on amamoxtli* yejuan on tiotlajtojketl Isaías okijkuilojka. Niman ijkuak okitlapoj, okinextij on kampa tlajkuilolnestikaj:</verse>
				<verse number="18">On iEspíritu toTEKO nopan nemi, pampa onechkalaktij ipan notekiu para nikinmachistis on mayankej tlakamej on kuajli tlajtojli yejuan kiteijlia ken Dios temakixtia. Onechajtitlan nikimpaktis on yejuan noyolajmanaj, para nikintitis ika Dios uelis kinmanauis on yejuan Satanás yokinnoyaxkatijka, para nikiminmakas intlachalis on ciegos, niman para nikiminmanauis on yejuan tlajyouiyaj.</verse>
				<verse number="19">Onechajtitlan para niktemachistis ika yoyejkok on tonaltin ijkuak Dios ikan iteiknelilis* kintiochiuas on yejuan ualaskej itech.</verse>
				<verse number="20">Ijkuak Jesús otlan nomachtia, okitsaku on amamoxtli*, okimakak on tlapaleuijketl ipan on sinagoga niman kemaj onotlalij. Niman nochimej on yejuan nemiyaj ipan on tiopan sa konitstikatkaj.</verse>
				<verse number="21">Kemaj yejua opeu ijkin kijtoua: —Amantsin nikan nemixpan onocumpliroj on tlen kijtoua in Yektlajkuilojli.</verse>
				<verse number="22">Niman nochimej kuajli kiteneuayaj Jesús niman pakatlachayaj ika on kualtsin tlajtojli yejuan kinmijliayaj. Pero ijkin kinotlajtoltiayaj: —¿Tlen xejua in ikoneu José?</verse>
				<verse number="23">Jesús okinmijlij: —Niman nikmati ika nennechijlisnekij in tlajtojli: “Tepajtijketl, sano tejua xmopajti.” Niman no nennechijlisnekij: “On tlen otechmachistijkej ika otikchiu ne Capernaúm, no ijki xchiua nikan ipan in kalpan kampa otimoskaltij.”</verse>
				<verse number="24">Kemaj oksejki más okijtoj: —Ika tlen melauak nemechijlia ika xakaj tiotlajtojketl kitlakaitaj niman kiseliaj kuajli ipan on kalpan kampa noskaltia.</verse>
				<verse number="25">Nemechmelajkaijlia ika nemiyaj miyekej siuakaualtsitsimej* ipan on país Israel ijkuak Elías on tiotlajtojketl nemiya, ijkuak yeyi xipan uan tlajko xokiau niman sanoyej* onkatka apistli ipan nochi on país de Israel.</verse>
				<verse number="26">Pero Dios xokuajtitlan Elías intech on siuakaualtsitsimej yejuan nemiyaj ne Israel, yej okuajtitlan itech sen siuakauajli* yejuan nemiya ipan on kalpan Sarepta yejuan onkaj ipan on iueyitlalpan Sidón.</verse>
				<verse number="27">No ijki ipan on tonaltin ijkuak nemiya on tiotlajtojketl Eliseo, ne Israel nemiyaj miyekej tlakamej yejuan kipiyayaj on temojtij kualolistli itoka lepra. Pero Eliseo xokimpajtij nion se de yejuamej, yej okipajtij Naamán, yejuan chantiya Siria.</verse>
				<verse number="28">On yejuan nemiyaj ipan on sinagoga, ijkuak ijkon okakkej ken okijtoj Jesús, sanoyej okualankej.</verse>
				<verse number="29">Yejuamej ouajnotelketskej niman okixtijkej Jesús ipan on kalpan de Nazaret yejuan onkaj ipan sen tepetl. Kemaj okuikakej más tlakpak para kuajtlajkaliskiaj de ikuapan on teostotl.</verse>
				<verse number="30">Pero ijkuak ompa ye kuajtlajkaliskiaj, Jesús intlajkotian ouajpanok niman oyaj.</verse>
				<verse number="31">Kemaj Jesús otemok ipan on kalpan itoka Capernaúm, yejuan onkaj ipan on iueyitlalpan Galilea. Niman ipan on tonajli sábado, ompa opeu kinmachtia on tlakamej.</verse>
				<verse number="32">Niman on tlakamej sanoyej kintlatlachaltiaya ken temachtiaya pampa yejua temachtiaya ikan itekiuajyo Dios.</verse>
				<verse number="33">Ne ipan on sinagoga nemiya sen tlakatl yejuan kipiyaya sen xkuajli espíritu. Niman yejua chikauak otsajtsik:</verse>
				<verse number="34">—¡Xtechkaua! ¿Tlinon tikchiuas touan tejuamej, Jesús nazareno? ¿Otiuajlaj para titechxoxotonis? Nejua nimitsixmati, niman nikmatstikaj ika tejua tiichipajkaKonetsin Dios.</verse>
				<verse number="35">Jesús okajuak on xkuajli espíritu, niman okijlij: —¡Maka xnauati! ¡Xkisa ijtik on tlakatl! Kemaj on xkuajli espíritu imixpan okitlajkaltiaj on tlakatl, niman kemaj okis, pero xok itlaj okichiuilij.</verse>
				<verse number="36">Ijkuak on tlakamej ijkon okitakej, nochimej omojmojkatlachixkej niman ijkin kinojliayaj: —¿Tlinon kipiya itlajtol on tlakatl? ¡Ikan itlajtol de tlanauatijli niman poder kinmajua on xkuajkualtin espíritus, niman yejuamej kitlakamatij!</verse>
				<verse number="37">Niman nochiuiyan noteijliaya on tlen Jesús okichiu.</verse>
				<verse number="38">Kemaj Jesús okis ipan on sinagoga* niman okalak ichan Simón. Imonan Simón sanoyej kualouaya ikan totonalistli*, niman okitlajtlanilijkej Jesús para ma kipajti.</verse>
				<verse number="39">Jesús onopachoj itech on siuatl niman kemaj okajuak on totonalistli* para ma kaua, niman on totonalistli* okau on siuatl. Yejua nimantsin onokuiteu niman opeu kintlakualtia.</verse>
				<verse number="40">Ijkuak ye kalaktikatka tonaltsintli, nochimej on tlakamej yejuan kipiyayaj inkokoxkauan okinuajuikakej itech Jesús. On kokoxkej kipiyayaj sesekneka kualolistin, pero ipan cada se de yejuamej Jesús okitlalij imauan niman ijki okimpajtij.</verse>
				<verse number="41">Intech on miyekej kokoxkej no okiskej on xkuajkualtin espíritus yejuan tsajtsiyaj niman kijtouayaj: —¡Tejua tiiKoneu Dios! Pero Jesús kimajuatiaya niman xkinkauiliaya ma tlajtokan, pampa yejuamej kimatstikatkaj ika yejua Cristo.</verse>
				<verse number="42">Uajmostla ijkuak otlanes, Jesús okis ipan on ueyikalpan niman oyaj kampaka xakaj nemi. Niman on tlakamej kitejtemouayaj. Niman ijkuak okinextijkej, kinekiyaj kiteltiskej para maka ma nejkuani intech.</verse>
				<verse number="43">Pero Jesús okinmijlij: —Nejua no ika onkaj nitemachtis on kuajli tlajtojli yejuan kiteijlia ken Dios temakixtia ipan on oksekimej kalpanmej, pampa yejua ika Dios onechajtitlan.</verse>
				<verse number="44">Ijkon tej, temachtijtiaya Jesús ipan on sinagogas* yejuan onkatkaj ipan on iueyitlalpan Galilea.</verse>
			</chapter>
			<chapter number="5">
				<verse number="1">Ipan se tonajli Jesús nemiya itenko on atl itoka Genesaret. Niman miyek tlakatl oyaj itech hasta kipitsmiktiayaj* para kakiskej itemachtil Dios.</verse>
				<verse number="2">Jesús okitak ome barco itenko on atl. On michajsikej yeuatikatkaj niman kipajpaktikatkaj iminmatlau.</verse>
				<verse number="3">Kemaj Jesús otlejkok ipan on barco yejuan iyaxka* Simón, niman okitlajtlanilij Simón para achijtsin más ma kalakti neka atlajkotian. Kemaj Jesús onotlalij ne ipan on barco niman okiminmachtij on tlakamej yejuan nemiyaj ne atlatenko.</verse>
				<verse number="4">Niman ijkuak Jesús otlan kiminmachtia on tlakamej, okijlij Simón: —Xkuika in barco ne kampa más uejkatlan niman ompa xkonchapanikan nemomatlauan para nenkimajsiskej michimej.</verse>
				<verse number="5">Simón okijlij: —Temachtijketl, tejuamej nochi tlayoua otikejekojkej tikimajsiskej on michimej niman xouel itlaj otikajsikej. Pero pampa tejua titechnauatia, tejuamej tikonchapaniskej in matlatl.</verse>
				<verse number="6">Ijkuak okonchapanijkej on matlatl, okajsikej miyek michin niman hasta ye kojkotoniya* on matlatl.</verse>
				<verse number="7">Kemaj okinmanotskej on intekipanojkaxiuan yejuan nemiyaj ipan on okse barco para ma kimpaleuikij. Niman yejuamej oualajkej, niman okitemiltijkej on ome barco ikan michimej niman hasta ye polakisnekiyaj.</verse>
				<verse number="8">Niman ijkuak Simón Pedro okitak on tlen onochiu, onotlakuantelketstiaj ixpan Jesús niman okijlij: —Xnechtlalkaui noTEKO, pampa nejua nitlajtlakolej.</verse>
				<verse number="9">Simón niman nochimej on yejuan ompa iuan nemiyaj otlamojkaitakej, pampa okajsikej sanoyej miyek michin.</verse>
				<verse number="10">No ijki onomojtijkej Santiago niman Juan, ikoneuan Zebedeo, yejuan no michajsikej katkaj ken Simón. Pero Jesús okijlij Simón: —Maka xmomojti, pampa desde aman xok tikintejtemos michimej para tikinmajsis, yej tikintejtemos tlakamej para tikiminmachtis itlajtol Dios.</verse>
				<verse number="11">Niman ijkuak okinkixtijkej on barcos itenko on atl, nochi ompa okajtejkej niman oyajkej iuan Jesús.</verse>
				<verse number="12">Ijkuak Jesús nemiya ipan sen kalpan, ompa oyejkok sen tlakatl yejuan kipiyaya sen kualolistli itoka lepra. On kualolistli kipalanaltijtiaya miyekan ipan itlalnakayo. Ijkuak on tlakatl okitak Jesús, ixpan onotlakuantelkets niman onopachoj hasta ipan tlajli. Niman ijkin sanoyej* okitlajtlanilij: —Señor, tla tikneki, uelis tinechpajtis.</verse>
				<verse number="13">Kemaj Jesús okimatokak, niman okijlij: —Nikneki. Aman xpajti. Niman ijkuak Jesús ijkon okijtoj, on kualolistli nimantsin opopoliu ipan on tlakatl.</verse>
				<verse number="14">Kemaj Jesús okinauatij on tlakatl para maka yakaj kitlajtlajtouilis akinon okipajtij. Okijlij: —San xuiya niman xmoteititi itech on tiopixki para mitsitas ika xok tikualo. Niman pampa yotipajtik, xkuentlali on tlen Moisés otlanauatij. Ijkon tej, on tlakamej kitaskej ika yotipajtik.</verse>
				<verse number="15">Pero on tlen Jesús kichiuaya más nouiyan machiyaya, niman miyek tlakatl nosentlaliaya itech para kakiskej niman para yejua kimpajtilis inkokolis.</verse>
				<verse number="16">Pero Jesús miyekpa kintlalkauiyaya on tlakamej niman yaya ne kampa xakaj nemi para ompa kichiuaya oración.</verse>
				<verse number="17">Se tonajli ne kampa Jesús temachtiaya, yejyeuatikatkaj sekimej fariseos* niman on temachtijkej ikan tlanauatiltin yejuan ualeuayaj tlajtlaluis ipan on kalpanmej de Galilea, de Judea niman no de on ueyikalpan Jerusalén. Niman Jesús okipix ipoder Dios para kimpajtiaya on kokoxkej.</verse>
				<verse number="18">Sekimej tlakamej oyejkokej yejuan kuajuikayaj ipan kojtlapechtli sen tlakatl yejuan sepojtoya. Niman kinekiyaj kalaktiskej ne kalijtik niman kitlaliskej ixpan Jesús.</verse>
				<verse number="19">Pero xouelkej okalakkej, pampa miyek tlakatl ompa nemiya. Yejua ika otlejkokej ikuapan on kajli. Niman ijkuak yokejkuanijkej on tejas, okitemoltijkej on kokoxki ipan ikojtlapech intlajkotian on tlakamej, niman melajki ixpan Jesús.</verse>
				<verse number="20">Ijkuak Jesús okitak ika on tlakamej tlaneltokayaj, okijlij on yejuan kualo: —Tlakatl, motlajtlakoluan yonimitsintlapojpoluilij.</verse>
				<verse number="21">Kemaj on temachtijkej ika tlanauatijli niman on fariseos* opeu ijkin kinemiliaj: “¿Akinon in tlakatl? ¿Tline* kuijuikaltia Dios ikan itlajtol? Xakaj ueli kitetlapojpoluilia tlajtlakojli, yej san Dios.”</verse>
				<verse number="22">Pero Jesús kimatstikatka tlinon kinemilijtikatkaj, niman okinmijlij: —¿Tline ijkon nenkinemiliaj?</verse>
				<verse number="23">¿Katlejua más xtepopoloj nikijtos: “Motlajtlakoluan yonitlapojpoluilokej”, noso yej nikijtos: “Xmokuiteua niman xnejnemi”?</verse>
				<verse number="24">Aman kuajli nejua nemechititis ika nejua, yejuan oninochiu Tlakatl, nikpiya itlanauatil Dios ipan in tlaltikpaktli para nitetlapojpoluilis tlajtlakoltin. Kemaj okijlij on tlakatl yejuan sepojtoya: —Tejua nimitsijlia, xmokuiteua, xkajkokui motlapech niman xuiya mochan.</verse>
				<verse number="25">Nimantsin on tlakatl yejuan sepojtoya ouajnokuiteu imixpan on tlakamej, okajkoku itlapech yejuan ipan onoya niman oyaj ichan. Niman kueyilijtiaya Dios.</verse>
				<verse number="26">Nochimej on tlakamej okintlatlachaltij on tlen onochiu, niman okueyilijkej Dios, niman ikan miyek nemojtijli okijtojkej: —Aman yotikitakej on tlajtlamach* yejuan xkaman tikitayaj.</verse>
				<verse number="27">Más sakin* ijkuak ijkon yonochiu, Jesús okis, niman okitak sen tlakatl itoka Leví yeuatikatka kampa tlacobraroua ikan impuestos. Niman Jesús okijlij: —Xuajla nouan.</verse>
				<verse number="28">Niman kemaj Leví ouajnotelkets, okajteu nochi, niman oyaj iuan Jesús.</verse>
				<verse number="29">Más sakin*, Leví okichiu sen ueyi iluitl ichan para Jesús, niman ompa miyekej nemiyaj yejuan tlacobrarouaj ikan impuestos niman oksekimej más yejuan ompa inuan san sekan yejyeuatikatkaj itech mesa.</verse>
				<verse number="30">Pero on fariseos* niman on temachtijkej ikan on tlanauatijli yejuan nopouaj inuan on fariseos* opejkej kinmichtakaajuaj on inomachtijkauan* Jesús, niman okinmijlijkej: —¿Tline nemejuamej nentlakuaj niman nentlaonij inuan on yejuan tlacobrarojkej ika impuestos, niman inuan on tlajtlakolejkej?</verse>
				<verse number="31">Jesús okinmijlij: —On yejuan xkualoj xkimpoloua on tepajtijketl, pero on yejuan kualoj kemaj.</verse>
				<verse number="32">Nejua xoniuajlaj para nikinnotsas on yejuan kuajkualtin, yej on yejuan tlajtlakolejkej para ma nokuepakan itechika Dios.</verse>
				<verse number="33">Kemaj yejuamej okitlajtoltijkej Jesús: —¿Tline miyekpa nosauaj niman kichiuaj oraciones on yejuan nouikaj iuan Juan niman on yejuan nouikaj iuan on fariseos*, pero monomachtijkauan tlakuaj niman tlaonij?</verse>
				<verse number="34">Jesús okinmijlij: —¿Nemejuamej uelis nenkinnesaualtiskej on tlanotsaltin kampa nonamiktiua chika on novio ompa inuan nemi?</verse>
				<verse number="35">Pero xmatstiakan ika yejkos on tonajli ijkuak on novio kinkixtiliskej, niman ijkuakon kemaj nosauaskej notemachtijkauan.</verse>
				<verse number="36">No okixtij in okse ejemplo: —Xakaj kiteki sen tlakentli* yenkuik para ika kitlamanilia sen tlakentli* ijsoltik. Tla yakaj ijkon kichiua, kixpoloua on yenkuik tlakentli*, niman no on yenkuik tlakentli* xok kuajli iuan nokaua on tlakentli* ijsoltik.</verse>
				<verse number="37">Niman no xakaj kitlalia on yenkuik vino ipan on bolsas de kuetlaxtli ijsoltikej, pampa on vino posonis niman on bolsas toponiskej, niman kemaj on vino iuan on bolsas ixpoliuiskej.</verse>
				<verse number="38">Yejua ika más kuajli notekas on yenkuik vino ipan bolsas de kuetlaxtin yenkuikej para ijkon on vino niman on bolsas de kuetlaxtin kuajli kixikoskej.</verse>
				<verse number="39">Niman xakaj yejuan yokonik on vino yejuan youejkau yetikaj kinekis konis on yenkuik vino pampa nochi tlakatl kijtoua: “On vino yejuan youejkau yejyejtikaj, más uelik.”</verse>
			</chapter>
			<chapter number="6">
				<verse number="1">Ipan sen tonajli sábado, Jesús nejnentiaya kampa onkaj on tlatoktli de trigo. On inomachtijkauan* kimaxikopinayaj on trigo, niman kimateiniayaj niman kikuayaj on iteyo.</verse>
				<verse number="2">Niman sekimej fariseos* okintlajtoltijkej: —¿Tline* nenkichiuaj on tekitl yejuan itlanauatil Moisés xkitekauilia nochiuas ipan on tonajli sábado?</verse>
				<verse number="3">Jesús okinmijlij: —¿Xkaman nenkimomachtiaj on tlen okichiu David ijkuak yejua niman icompañeros oapismikej?</verse>
				<verse number="4">Okalak ipan itabernáculo Dios niman okitilan on pan yejuan tlatiochijtli. Kemaj okuaj niman no okinmakak on yejuan ompa inuan nemiyaj, maski itlanauatil Moisés san kinkauiliaya on tiopixkej kikuayaj on pan.</verse>
				<verse number="5">No ijki okinmijlij: —Tej, nejua yejuan oninochiu Tlakatl nikpiya tekiuajyotl para nikijtos tlinon kuajli para sen tlakatl kichiuas ipan on tonajli sábado.</verse>
				<verse number="6">Ipan okse sábado, Jesús okalak ipan sen sinagoga* niman ompa temachtiaya. Ompa nemiya sen tlakatl yejuan kipiyaya on iyekma uaki.</verse>
				<verse number="7">Niman on temachtijkej ikan on tlanauatijli niman on fariseos* kipijpiyayaj Jesús para kitaskej tla kipajtis on tlakatl ipan on tonajli sábado. Ijkon okichijkej para kinextiliskej tlinon ika uelis kiteixpanuiskej.</verse>
				<verse number="8">Pero Jesús kimatstikatka tlinon yejuamej kinemiliayaj, niman okijlij on tlakatl yejuan kipiyaya ima uaki: —Xmotelketsa niman xuiya ne tlajkotian. On tlakatl onotelkets niman ompa oyaj.</verse>
				<verse number="9">Kemaj Jesús okinmijlij: —Nejua nemechtlajtoltia: ¿Tlinon techkauilia itlanauatil Moisés tikchiuaskej ipan on tonajli sábado, on tlen kuajli noso on tlen xkuajli? ¿Techkauilia tikmakixtiliskej inemilis sen tlakatl noso tikixtiliskej inemilis?</verse>
				<verse number="10">Kemaj Jesús okimixtlaloj on yejuan nemiyaj iyeualkan, niman okijlij on tlakatl: —Xmelaua moma. On tlakatl okimelau ima, niman opajtik.</verse>
				<verse number="11">Pero yejuamej sanoyej* okualankej, niman opeu notlajtoltiaj tlinon uelis kichiuiliskej Jesús.</verse>
				<verse number="12">Ipan on tonajli Jesús otepetlejkok para okichiuato oración. Niman ne ipan on tepetl nochi tlayoua okichiu oración itech Dios.</verse>
				<verse number="13">Ijkuak otlanes, okiminnots inomachtijkauan*, niman de yejuamej okintlapejpenij majtlaktli uan ome nomachtijkej* yejuan okintokayotij apóstoles*.</verse>
				<verse number="14">Ijkin intoka katka on apóstoles*: Simón, yejuan Jesús okitokayotij Pedro, Andrés ikniu Simón, Santiago, Juan, Felipe, Bartolomé,</verse>
				<verse number="15">Mateo, Tomás, Santiago ikoneu Alfeo, Simón, yejuan nopouaya intech on cananistas,</verse>
				<verse number="16">Judas ikniu Santiago niman Judas Iscariote, yejuan más sakin* okitemaktilij Jesús.</verse>
				<verse number="17">Jesús iuan inomachtijkauan* ouajtemok de ipan on tepetl, niman onoteltij ipan sen ixtlauatl. Niman ompa nemiyaj miyekej inomachtijkauan niman tlakamej yejuan chanejkej nochiuiyan ne Judea, niman on ueyikalpan Jerusalén niman ipan on ueyikalpanmej de Tiro niman de Sidón yejuan onkaj itenko on mar. Yejuamej ompa oyajkej para okakitoj Jesús niman para itech okimpajtitoj inkualolis.</verse>
				<verse number="18">On yejuan tlajyouiyaj pampa kipiyayaj on xkuajkualtin espíritus no opajtikej.</verse>
				<verse number="19">Nochi tlakatl kinekiya kimatokas Jesús, pampa ipoder kisaya itech niman kimpajtiaya nochimej.</verse>
				<verse number="20">Jesús okimixtlaloj inomachtijkauan* niman okinmijlij: —Dios mechtiochiuas nemejuamej mayankej, pampa nenkalakiskej kampa Dios tlamandaroua.</verse>
				<verse number="21">’Dios mechtiochiuas nemejuamej yejuan nemapismikij, pampa nemejuamej nemixuiskej. ’Dios mechtiochiuas nemejuamej yejuan aman nenchokaj, pampa nemejuamej nempakiskej.</verse>
				<verse number="22">’Dios mechtiochiuas nemejuamej ijkuak on tlakamej mechtlauelitaskej, ijkuak xmechseliskej, ijkuak mechuijuikaltiskej, niman ijkuak mechtejteneuaskej san pampa nennechneltokaj nejua yejuan oninochiu Tlakatl.</verse>
				<verse number="23">Ijkuak ijkon nochiuas, sanoyej xpakikan niman xtemikan ikan pakilistli, pampa ne iluikak nenkiseliskej sen ueyi tlaxtlauijli. Xkelnamikikan ika inachtojtajuan no ijki okinchiuilijkej on tiotlajtojkej.</verse>
				<verse number="24">’Pero lástima para nemejuamej ricos, pampa on pakilistli yejuan nenkipiyaj, nikan tlamis ipan in tlaltikpaktli.</verse>
				<verse number="25">’Lástima para nemejuamej yejuan nemixuitokej pampa nenkipiyaskej apistli. ’Lástima para nemejuamej yejuan aman nempakij, pampa nenchokaskej niman nemajmanaskej.</verse>
				<verse number="26">’Lástima para nemejuamej ijkuak nochi tlakatl mechyekteneuas. Xkelnamikikan ika inachtojtajuan no ijki kinyekteneuayaj on yejuan xmelauak tiotlajtojkej.</verse>
				<verse number="27">’Pero nemejuamej yejuan nennechkakij nemechijlia: Xkintlajsojtlakan* on yejuan mechtlauelitaj; xkinchiuilikan tlen kuajli.</verse>
				<verse number="28">Xtlajtlanilikan Dios para ma kintiochiua on yejuan mechuijuikaltiaj; xchiuakan oración impampa on yejuan mechchiuiliaj tlen xkuajli.</verse>
				<verse number="29">Tla yakaj mitsxayakauiteki, no xkauili okse lado ma mitsxayakauiteki. Niman tla yakaj mitskuilia mogabán, no xkauili ma kikti motlaken.</verse>
				<verse number="30">San akinon yejuan itlaj mitstlajtlanilis, xmaka. Niman on yejuan mitskuilis tlen moyaxka*, maka sa xtlajtlanili para ma mitsmaka.</verse>
				<verse number="31">Xkinchiuilikan tlen kuajli oksekimej ijkon ken nemejuamej nenkinekiskiaj yejuamej ma mechchiuilikan.</verse>
				<verse number="32">’Tla nemejuamej nenkintlajsojtlaj san yejuamej on yejuan no ijki mechtlajsojtlaj, ¿tlinon más kuajli nenkichiuaj xken oksekimej?, pampa hasta on tlajtlakolejkej ijki kichiuaj.</verse>
				<verse number="33">Noso tla on yejuan mechchiuiliaj on tlen kuajli san yejuamej nenkinchiuiliaj tlen kuajli, ¿tlinon más kuajli nenkichiuaj xken oksekimej?, pampa on yejuan tlajtlakolejkej no ijki kichiuaj.</verse>
				<verse number="34">Niman tla itlaj nenkintlanejtiaj san on yejuan nenkinemiliaj intech nenkiseliskej oksejpa sano ijki, ¿tlinon más kuajli nenkichiuaj xken oksekimej? Xitlaj pampa on tlajtlakolejkej no itlaj kintlanejtiaj on yejuan no tlajtlakolejkej para intech kiseliaj oksejpa sano ijki.</verse>
				<verse number="35">Pero nemejuamej xkimintlajsojtlakan on yejuan mechtlauelitaj niman xkinchiuilikan on tlen kuajli. Niman itlaj xkimintlanejtikan pero maka nenkichaskej itlaj intech nenkiseliskej. Tla ijkon nenkichiuaskej, nenkipiyaskej sen ueyi tetlayokolijli*, niman nemejuamej nentekoneuan yeskej itech Dios yejuan más ueyixtikaj, pampa yejua yolyemanki* intech on yejuan xitlaj* kitlajsojkamatij niman intech on yejuan xkuajkualtin tlakamej.</verse>
				<verse number="36">Nemejuamej tej, xteiknelikan* ijkon ken nemoTajtsin teiknelia.</verse>
				<verse number="37">’Maka kaman xkintlajtlakolmakakan oksekimej, para Dios no xmechtlajtlakolmakas. Xtetlapojpoluikan, niman Dios no mechtlapojpoluis.</verse>
				<verse number="38">Xkinmakakan tlajtlamach* oksekimej, niman Dios no mechmakas. Xkinmakakan ken sen kuajli tlanamakaketl kitemaka ikan sen tlatemachiuajli yejuan kuajli tentikaj, yejuan kuajli kipachouaj, yejuan kuajli kikoxoniaj niman yejuan kuajli kiteuitsoltiaj, pampa Dios mechmakas sano ijki ken nemejuamej nenkiminmakaj oksekimej.</verse>
				<verse number="39">Jesús okixtij in okse ejemplo: —¿Tlen sen ciego uelis kiyekanas okse ciego? Yejua xueli, pampa onxiniskej san sekan ipan sen pozo.</verse>
				<verse number="40">Xakaj nomachtijketl más ueyixtikaj xken on yejuan kimachtia. Pero ijkuak tlamis nomachtis, no ijki yes ken on yejuan kimachtia.</verse>
				<verse number="41">’¿Kenijki tej, ueli tikita on keski tlajtlakojli yejuan kichiua sen mokniu niman xtikita on miyek tlajtlakojli yejuan tejua tikchiua?</verse>
				<verse number="42">Noso, ¿kenijki ueli tikijlia mokniu: “Ma nimitskajkaualti on keski tlajtlakojli”, ijkuak sano tejua tikpiya miyek tlajtlakojli? ¡Omexayakyej! Achtopa xkajkaua on miyek tlajtlakojli yejuan tikpiya, niman kemaj uelis tikajkaualtis mokniu on keski tlajtlakojli yejuan yejua kipiya.</verse>
				<verse number="43">’Sen kuajli kojtlakijlotl xuelis kipiyas xkuajli itlakijlo nion on xkuajli kojtlakijlotl xuelis kipiyas kuajli itlakijlo.</verse>
				<verse number="44">Ijkon tej, nochi kojtlakijlotl kixmatij ika on itlakijlo. Xkaman noteki higos ipan on uitskojtli, nion xnoteki uvas ipan on uitskuamekatl.</verse>
				<verse number="45">Sen kuajli tlakatl kijtoua nochi tlen kuajli, pampa on tlen kuajli onkaj ipan iyojlo, niman sen xkuajli tlakatl kijtoua on tlen xkuajli, pampa on tlen xkuajli onkaj ipan iyojlo. On tlen sen tlakatl kijtoua ikan ikamak, sano yejua ika tentikaj iyojlo.</verse>
				<verse number="46">’¿Tline nennechijliaj, “noTEKO, noTEKO”, niman xnenkichiuaj on tlen nemechijlia?</verse>
				<verse number="47">Nemechijlis ken akinon nesi on yejuan notech uajlau niman nechkaki niman kichiua on tlen nejua nitlanauatia.</verse>
				<verse number="48">Nesi ken sen tlakatl yejuan okitlalij sen kajli. Yejua achtopa uejkatlan otlachkuak para uejkatlan okipeualtij on cimiento* ipan on tepetlatl. Niman ijkuak oueyiyak on río, on atl chikauak okichkuato on kajli, pero nion xokolinij, pampa uejkatlan opeu on cimiento* ipan on tepetlatl.</verse>
				<verse number="49">Pero on yejuan nechkaki niman xkichiua on tlen nitlanauatia, nesi ken sen tlakatl yejuan san ixko tlajli okichijchiu ikal niman xikan cimiento*. Yejua ika ijkuak on río oueyiyak niman chikauak okichkuato ouets, niman nochi kuajli oxoxoton.</verse>
			</chapter>
			<chapter number="7">
				<verse number="1">Ijkuak Jesús otlan okijtoj nochi in tlajtlamach* imixpan on tlakamej, oyaj Capernaúm.</verse>
				<verse number="2">Ompa nemiya sen soldadojtlayekanki romano yejuan kipiyaya sen itekitkau niman sanoyej* kitlajsojtlaya*. On itekitau sanoyej kualouaya niman ye miktikatka.</verse>
				<verse number="3">Niman ijkuak on soldadojtlayekanki romano okak kiteneuaj Jesús, okinnauatij on tlajtlajmatkej tlayekankej yejuan kisayaj intsajlan on hebreos* para ma kiknotlajtlanilitij Jesús para ma kipajtiti on itekitkau.</verse>
				<verse number="4">Yejuamej okinisiuijkej Jesús niman ijkin opeu kiknotlajtlaniliaj: —Yejua in soldadojtlayekanki romano kimelaua*, niman kuajli para tikpaleuis,</verse>
				<verse number="5">pampa yejua kitlajsojtla* topaís niman yejua okichijchiu tosinagoga* ikan itomin.</verse>
				<verse number="6">Kemaj Jesús inuan oyaj. Pero ijkuak ye nisiu nemiyaj ne ichan on soldadojtlayekanki romano, yejua okinnauatij sekimej itetlajsojkaikniuan* ijkin ma kijlitij Jesús: —NoTEKO, maka xmotemati para tiuajlas pampa nejua xnechtocaroua para tikalakis nochan.</verse>
				<verse number="7">Yejua ika, nion xoniknek nejua onimitsitsato. San xuajtlanauati niman notekitkau pajtis.</verse>
				<verse number="8">Ijkon nochiuas pampa nejua no nikmati ken nikintlakamati on yejuan nechmandarouaj ijkuak itlaj nechnauatiaj, niman nejua no nikimpiya nosoldados yejuan nechtlakamatij ijkuak itlaj nikinnauatia. Ijkuak se niknauatia kanaj ma uiya, yau. Ijkuak okse nikijlis ma uajla, uajlau. Niman ijkuak on notekitkau niknauatia itlaj ma kichiua, kichiua.</verse>
				<verse number="9">Ijkuak Jesús ijkon okak, sanoyej okitlatlachaltij. Kemaj ouajnokuep niman okimixtlaloj on tlakamej yejuan kikuitlapanuijtiayaj niman okijtoj: —Ika tlen melauak nemechijlia ika nion sen hebreo* xkaman nikita sanoyej tlaneltoka ken yejua in tlakatl.</verse>
				<verse number="10">On yejuan okintitlankaj onokuepkej ichan on soldadojtlayekanki romano niman okinextitoj on tekitketl yopajtik.</verse>
				<verse number="11">Achijtsin más sakin*, Jesús yaya ipan sen kalpan itoka Naín, niman iuan yayaj on inomachtijkauan* niman miyekej oksekimej tlakamej.</verse>
				<verse number="12">Ijkuak ye kinisiuijtiayaj ikalakiyan on kalpan, okitak ika kuikayaj kontokaskej sen mikatsintli. Yejua san ika nochi katka tekoneu itech sen siuakaualtsintli*. Miyek tlakatl yejuan chanejkej ipan on kalpan uajlayaj iuan.</verse>
				<verse number="13">Ijkuak toTEKO okitak on siuakaualtsintli, okiknelij*, niman okijlij: —Maka xchoka.</verse>
				<verse number="14">Kemaj Jesús okinnisiuij niman okimatokak on caja, niman on yejuan kechpanojtiayaj onoteltijkej. Niman Jesús okijlij on mikatsintli: —Telpochtli, nejua nimitsijlia: ¡Xmokuiteua!</verse>
				<verse number="15">Kemaj on yejuan yomikka onotlalij niman opeu tlajtlajtoua, niman Jesús okimaktilij inanaj.</verse>
				<verse number="16">Ijkuak nochimej ijkon okitakej, onomojtijkej niman opeu kueyiliaj Dios. Ijkin kijtouayaj: —Sen ueyi tiotlajtojketl ononextij totsajlan. No kijtouayaj: —Dios youajlaj, okimpaleuiko ikoneuan.</verse>
				<verse number="17">Niman ipan nochi Judea niman nochiuiyan ipan on oksekimej países yejuan onokej iyeualkan, omachiyak on tlen Jesús okichiu.</verse>
				<verse number="18">Niman Juan no okimat nochi on tlen onochiu, pampa inomachtijkauan* okitlajtlajtouilijkej. Kemaj okinnots omemej inomachtijkauan*,</verse>
				<verse number="19">niman okintitlan itech Jesús para okitlajtoltitoj tla yejua melauak Cristo yejuan ye onkatka para uajlas, noso yej kichaskej okse.</verse>
				<verse number="20">On yejuan okintitlan Juan, okinisiuijkej Jesús niman okijlijkej: —On tlakuatekijketl Juan, otechajtitlan para timitstlajtoltiskej tla tejua tiCristo yejuan ye onkaj para uajlas noso yej tikchaskej okse.</verse>
				<verse number="21">Sano ipan on tonaltin chika inomachtijkauan* Juan ompa nemiyaj, Jesús okimpajtij miyekej tlakamej de miyek kualolistin niman okinkixtilij on tlajyouilistin, niman ika on xkuajkualtin espíritus, niman no okinmakak tlachalistli miyekej yejuan ciegos.</verse>
				<verse number="22">Kemaj Jesús okinnankilij on inomachtijkauan* Juan: —Xuiyan niman xkijlikan Juan on tlen nemejuamej yonenkitakej niman yonenkakkej. Xtlajtlajtouilikan ika aman tlachaj on yejuan ciegos katkaj, niman on yejuan uilatsitsimej katkaj kistinemij, niman on yejuan palaniya innakayo pajtij, niman on yejuan tsatsamej katkaj tlakakij, niman on mikatsitsimej yoliuij* niman nokuiteuaj ipan intlalkon. Niman no xtlajtlajtouilikan ika on yejuan mayankej kakij on kuajli tlajtojli yejuan kiteijlia ken Dios temakixtia.</verse>
				<verse number="23">Sanoyej tlatiochijtli yes on yejuan xkaman ometlamatis san nopampa.</verse>
				<verse number="24">Ijkuak oyajkej on yejuan okintitlanka Juan, Jesús opeu tenojnotsa itechkopa Juan, niman okinmijlij: —¿Akinon onenkitatoj ne xalpatlajkan? ¿Onenkitatoj sen tlakatl yejuan nolinia itlamachilis ken itlaj ouatl nolinijtikaj ika on ajakatl?</verse>
				<verse number="25">¿Akinon tej, onenkitatoj? ¿Onenkitatoj sen tlakatl yejuan tlakempepetlaka? Nemejuamej nenkimatstokej ika on yejuan sanoyej tlakempepetlakaj niman kuelitaj nemiskej kampa pakiloyan, nemij inchan on reyes.</verse>
				<verse number="26">Aman tej, ¿akinon onenkitatoj? ¿Onenkitatoj sen tiotlajtojketl? Kemaj, on melauak, niman yejua más ueyixtikaj xken sen tiotlajtojketl.</verse>
				<verse number="27">Juan yejua on tenojnotsketl yejuan on Yektlajkuilojli ijkin kijteneua: Nejua niktitlanis sen tenojnotsketl moyakapan para yejua mitsyektlalilis moojui.</verse>
				<verse number="28">Nemechijlia ika intsajlan nochimej on tlakamej, xkaman yakaj otlakat yejuan más ueyixtikaj tiotlajtojketl ken Juan on tlakuatekijketl. Pero in no melauak ika on yejuan kinokauilis ma kimandaro Dios más ueyixtias xken Juan.</verse>
				<verse number="29">Ijkuak ijkon okakkej itemachtil Jesús itechkopa Juan, nochimej on tlakamej niman hasta on yejuan tlacobrarojkej ika impuestos okitakej ika itlajtol Dios melajki niman onokuatekijkej itech Juan.</verse>
				<verse number="30">Pero on fariseos* niman on temachtijkej ikan itlanauatil Dios xokiselijkej itemachtil Dios, yejua ika xonokuatekijkej itech Juan.</verse>
				<verse number="31">Niman toTEKO okijtoj: —¿Tlinon ika uelis nikimixtlalos on tlakamej yejuan nemij ipan in tonaltin? ¿Ken akinomej nesij?</verse>
				<verse number="32">Yejuamej ijkomej ken on kokonej yejuan nauiltiaj ipan plaza niman on imincompañeros kintsajtsiliaj: “Otemechtlapichilijkej ikan akatlapitsaltin ken kintlapichiliaj ipan sen nonamiktilistli, pero nemejuamej xonemijtotijkej. Otemechkuikatlalijkej ikan kuikamej teajman yejuan kinokuikatiaj ijkuak yakaj miki niman xonenchokakkej.”</verse>
				<verse number="33">Ouajlaj Juan on tlakuatekijketl yejuan nosaua niman xkoni vino, niman nemejuamej nenkijtouaj ika kipiya sen xkuajli espíritu.</verse>
				<verse number="34">Kemaj oniuajlaj nejua yejuan oninochiu Tlakatl. Ijkuak nejua yejuan nitlakuani niman niatlini oniuajlaj, nemejuamej onenkijtojkej ika melauak nitlakuani niman ika sanoyej niatlini. Niman onenkijtojkej ika niintetlajsojkaikniu* on tlajtlakolejkej niman on yejuan tlacobrarojkej ika impuestos.</verse>
				<verse number="35">Pero on yejuan kiselia on kuajli tlajtojli, kitaj ika itlamatkilis* Dios melauak.</verse>
				<verse number="36">Semej yejuamej on fariseos* okinots Jesús para iuan tlakuas. Niman Jesús oyaj ichan on fariseo* niman onotlalij itech on mesa.</verse>
				<verse number="37">Sano ipan on kalpan nemiya sen siuatl yejuan xkuajli nouikaya. Niman ijkuak yejua okimat ika Jesús oyaj otlakuato ichan on fariseo, oyaj okiktik sen botella de tetl yejuan fino. On botella tentiaya ikan aceite ajuiyak.</verse>
				<verse number="38">Niman chika chokatikatka, onotlalij ikuitlapan Jesús nisiu ikxitlan, niman opeu kimpajpaka ikxiuan ikan ixayo. Kemaj okinuajuachilij ikan itson. No okintenkuaj* niman kemaj okintekilij on aceite ajuiyak.</verse>
				<verse number="39">Ijkuak on fariseo* yejuan okinots Jesús, ijkon okitak, okinemilij: “Tla in tlakatl melauak tiotlajtojketl yeskia, kimatiskia akinon kimatokatikaj niman ika xkuajli nouika, pampa yejua sen tlajtlakolej.”</verse>
				<verse number="40">Kemaj Jesús okijlij on fariseo: —Simón, nikpiya tlinon nimitsijlis. On fariseo* okijlij: —Temachtijketl, xnechijli.</verse>
				<verse number="41">Jesús okijlij: —Sen tlakatl okintlanejtij tomin omemej tlakamej. Se okitlanejtij 500 denarios*, niman okse 50.</verse>
				<verse number="42">Niman ika on omemej tlakamej xueliyaj kuepiliayaj on tomin, on yejuan okintlanejtij on tomin okintlapojpoluilij tlen kiteuikiliayaj. Aman xnechijli, ¿katlejua de on omemej más okipiyalij tetlajsojtlalistli*?</verse>
				<verse number="43">Simón okinankjlij: —Nejua nikuitia ika on yejuan más ueyi okitlapojpoluilij on tlen kuikiliaya. Jesús okijlij: —Kuajli ken otikijtoj.</verse>
				<verse number="44">Kemaj Jesús okontak on siuatl, niman okijlij Simón: —Onikalak mochan niman xotinechmakak atl para nokxiuan. Pero, ¿tikita in siuatl? Yejua okinpajpak nokxiuan ikan ixayo, niman okinuajuats ikan itson.</verse>
				<verse number="45">Nion xotinechtenkuaj* ijkuak otinechtlajpaloj, pero yejua desde ijkuak nikan onikalakiko xkajtikaj ika kintenkua nokxiuan.</verse>
				<verse number="46">Xotinechtlalilij aceite ipan notsontekon, pero yejua okitoyau aceite ajuiyak ipan nokxiuan.</verse>
				<verse number="47">Nimitsijlia ika on miyek itlajtlakol aman yotlapojpoluilok ipampa iueyitetlajsojtlalis*. Pero on yejuan achijtsin kitlapojpoluiliaj itlajtlakol san achijtsin kiteititia itetlajsojtlalis*.</verse>
				<verse number="48">Kemaj Jesús okijlij on siuatl: —Motlajtlakol nochi yotlapojpoluilok.</verse>
				<verse number="49">Niman on tenotskej yejuan ompa iuan yejyeuatikatkaj opeu sano yejuamej kinojliaj: —¿Akin tlakatl in? ¿Tline* kinemilia ueli kitetlapojpoluilia tetlajtlakol?</verse>
				<verse number="50">Pero Jesús okijlij on siuatl: —Aman yotimakis pampa otitlaneltokak. Xuiya ikan yolseuilistli.</verse>
			</chapter>
			<chapter number="8">
				<verse number="1">Más sakin* Jesús okistinen ipan miyek uejueyikalpanmej niman kalpantsitsimej. Kiteijlijtiaya niman kitemakatiaya on kuajli tlajtojli yejuan kiteijlia ken Dios temakixtia. Niman on majtlaktli uan ome apóstoles* kuikatinemiyaj.</verse>
				<verse number="2">No ijki kuikatinemiya sekimej siuamej on yejuan okinkixtilijka on xkuajkualtin espíritus niman okimpajtijka ika inkualolis. Semej on siuamej yejuan ompa yayaj itoka María yejuan no itoka katka Magdalena. Itech in siuatl okiskej on chikome xkuajkualtin espíritus.</verse>
				<verse number="3">No, ompa teuan yaya Juana, yejuan isiuau Cuza. Cuza tlajtlajmatki katka itech Herodes. No ijki ompa teuan yaya Susana niman miyekej oksekimej más yejuan kipaleuiyayaj ikan on tlen kipiyayaj.</verse>
				<verse number="4">Miyekej tlakamej okiskej ipan on kalpanmej para kitaskej Jesús. Niman ijkuak miyek tlakatl onosentlalij, okinnojnots ika in ejemplo:</verse>
				<verse number="5">—Sen tokaketl otlaxinito. Ijkuak tlaxiniaya, seki xinachtli oxinito ipan ojtli niman ipan ochojcholojkej, niman on totomej okikuajkej.</verse>
				<verse number="6">Niman okseki xinachtli oxin ipan tepetlayoj, niman ijkuak in xinachtli okis, nimantsin ouajuak pampa okipoloto tlakuechaualistli.</verse>
				<verse number="7">Okseki xinachtli san sekan iuan oixuak on uitskojtin niman on uitskojtin okixomiktij pampa mas saniman onoskaltij.</verse>
				<verse number="8">Pero okseki xinachtli oxin kampa kuajli tlajli. Ijkuak okis, onoskaltij niman okipix kuajli itlakijlo, niman cada xinachtli okitlakitij 100 iteyo. Ijkuak Jesús otlan kijtoua in, ikan chikauak tlajtojli okinmijlij: —Tla nemejuamej nenkipiyaj nemotlakakilis, xkajsikamatikan in ejemplo.</verse>
				<verse number="9">Kemaj on inomachtijkauan* okitlajtoltijkej tlinon kijtosneki on ejemplo.</verse>
				<verse number="10">Niman Jesús okinmijlij: —Nemejuamej Dios yomechkauilij para nenkimatiskej on tlinon iyantikaj ken yejua tlamandaroua. Pero on oksekimej nikinnojnotsa ikan ejemplos para ijkuak kitaskej on tlen nikchiua niman kakiskej on ejemplos, maka ma kajsikamatikan.</verse>
				<verse number="11">’In ejemplo ijkin kijtosneki: On xinachtli kijtosneki itlajtol Dios.</verse>
				<verse number="12">On ojtli yejuan ipan oxinito keski xinachtli kijtosneki inyojlo on tlakamej yejuan kakij itlajtol Dios. Pero uajlau on diablo* niman kejkuania ipan inyojlo itlajtol Dios para maka ma kineltokakan niman maka ma nomakixtikan.</verse>
				<verse number="13">On tepetlayoj yejuan seki xinachtli ipan oxin, kijtosneki inyojlo on tlakamej yejuan kakij itlajtol Dios niman kiseliaj ikan paktli. Pero tlaneltokaj san keski tonajli, pampa on itlajtol Dios xnoneluayotia uejkatlan ipan inyojlo. Yejua ika ijkuak kintlatlata on tlen xkuajli, noxelouaj itech on tlaneltoktli.</verse>
				<verse number="14">On xinanchtli yejuan oxin itsajlan on uitskojtin, kijtosneki on yejuan kakij itlajtol Dios, pero xueli tlaki pampa sa komatstokej kenijki nopanoltiskej niman sanoyej* kinekij notomintiskej niman pakiskej ipan innemilis.</verse>
				<verse number="15">Pero on xinanchtli yejuan oxin ipan on kuajli tlajli, kijtosneki inyojlo on tlakamej yejuan ikan kuajli inyojlo melauak kuelkakij itlajtol Dios niman kiseliaj niman kixikouaj nochi on tetlatlatalistli. Yejuamej kipiyaj kuajli intlakijlo.</verse>
				<verse number="16">’Xakaj kitlikuiltia itlauil niman kemaj itlaj ika kitlapachoua noso kitlalia itsintlan tlapechtli, yej tlakpak kitlalia para on yejuan ompa kalakij uelij tlachaj.</verse>
				<verse number="17">Xitlaj* onkaj yejuan iyantikaj niman ijki nokaua, yej nochi machiya. Niman xitlaj* ichtaka* onkaj yejuan xakaj kimatis, yej nochi nopanextis.</verse>
				<verse number="18">’Yejua ika tej, xmotakan sano nemejuamej ken nenkakij pampa on yejuan kipiya itlamachilis, Dios kimakas más, pero on yejuan xkipiya itlamachilis, hasta on yejuan kinemilia kipiya, Dios kixtilis.</verse>
				<verse number="19">Kemaj inanaj niman ikniuan Jesús oualajkej kampa yejua nemiya, pero xueliyaj kinisiuiyayaj pampa miyek tlakatl ompa nemiya.</verse>
				<verse number="20">Yakaj ijkin okijlij Jesús: —Monanaj niman mokniuan nepa nemij ipan ojtli niman kinekij mitsitaskej.</verse>
				<verse number="21">Pero yejua okinnankijlij: —On tlakamej yejuan kakij itemachtil Dios niman kitlakamatij, yejuamej nonanaj niman nokniuan.</verse>
				<verse number="22">Se tonajli Jesús okalak ipan sen barco iuan inomachtijkauan*, niman okinmijlij: —Tiauij neka ipan okse ilado in atl. Kemaj oyajkej.</verse>
				<verse number="23">Niman chika kipanouayaj on atl, Jesús okoch. Niman ipan on atl opeu temojtij ajaka, niman on barco opeu temi ikan atl, niman ye mero polakiyaj. Sanoyej temojtij katka.</verse>
				<verse number="24">Kemaj on nomachtijkej* okitlachaltitoj Jesús, niman okijlijkej: —¡Temachtijketl! ¡Temachtijketl! ¡Ye tiapolaktokej! Kemaj Jesús onokuiteu niman okajuak on ajakatl niman on atl yejuan najkokuiya. Kemaj, nimantsin nochi onoteltij niman nochi kuajli onokau.</verse>
				<verse number="25">Kemaj okinmijlij on inomachtijkauan*: —¿Kanon nenkipiyaj nemotlaneltok? Pero yejuamej sanoyej onomojtijkej, niman otlatlachixkej, niman kinotlajtoltiayaj: —¿Manin akin tlakatl in ika ueli kimandaroua on ajakatl niman on atl, niman kitlakamatij?</verse>
				<verse number="26">Niman kemaj okipanauijkej on atl niman oyejkokej ipan on kalpan itoka Gadara, yejuan onkaj ipan on okse ilado on atl ixpan Galilea.</verse>
				<verse number="27">Ijkuak Jesús otemok ipan on barco, okinisiuij sen tlakatl yejuan chanej* Gadara. In tlakatl youejkajka ika kimpiyaya on xkuajkualtin espíritus. Yejua xkipiyaya itlaken nion chantiya ipan kajli, yej san neka nemiya ijtik on teostomej yejuan imijtik kintokayaj on mikatsitsimej.</verse>
				<verse number="28">Ijkuak in tlakatl okitak Jesús, otsajtsik niman onotlakuantelketstiaj ixpan. Niman kemaj okijlij ikan chikauak tlajtojli: —¿Tlinon tikneki nouan, tejua Jesús, titeKoneu itech Dios yejuan más ueyixtikaj? Sanoyej nimitstlajtlanilia maka tinechtlajyouiltis.</verse>
				<verse number="29">Ijkon okijtoj pampa Jesús kinauatijtikatka on xkuajli espíritu ma kisa ijtik on tlakatl. Miyekpa on xkuajli espíritu kajsiya, niman maski on tlakamej kimasasalouayaj niman kikxisasalouayaj ikan teposcadenas, yejua kintekojkotonaya niman on xkuajli espíritu kichiualtiaya ma uiya neka kampa xalpatlajkan.</verse>
				<verse number="30">Jesús okitlajtoltij: —¿Ken motoka? Niman yejua okijlij: —Nejua nikpiya miyek notoka. Ijkon okijtoj pampa sanoyej miyekej katkaj on xkuajkualtin espíritus yejuan nemiyaj ijtik on tlakatl.</verse>
				<verse number="31">Niman on xkuajkualtin espíritus sanoyej okitlajtlanilijkej Jesús para maka kintitlanis miktlan kampa tetlajyouiltiloyan.</verse>
				<verse number="32">Niman ompaka nemiyaj miyekej pitsomej ipan sen tepetl kampa tlakuajkuajtinemiyaj. On xkuajkualtin espíritus sanoyej okitlajtlanilijkej Jesús para ma kinkauili ma kalakikan impan on pitsomej, niman yejua okinkauilij.</verse>
				<verse number="33">Kemaj nimantsin on xkuajkualtin espíritus okiskej ipan on tlakatl niman okalakkej impan on pitsomej. Niman on pitsomej nochimej ontlatlaktsakej niman ipan on teostotl kampa uejkatlan oxixinitoj hasta ijtik on mar niman nochimej oamimikkej.</verse>
				<verse number="34">On yejuan tlajpiyayaj ikan on pitsomej, ijkuak okitakej tlinon onochiu, ikan innemojtil onotlajtlalojkej* para okitetlajtlajtouilitoj ipan on ueyikalpan niman nochiuiyan kampa chajchantiua.</verse>
				<verse number="35">Niman on tlakamej oyajkej okitatoj on tlen onochiu. Ijkuak oajsikej ne kampa nemiya Jesús, okinextitoj on tlakatl, yejuan ipan okiskej on xkuajkualtin espíritus, yeuatikatka ikxitlan Jesús. Niman ye nemiya ikan itlaken niman oksejpa okipix kuajli itlamachilis, niman yejuamej onomojtijkej.</verse>
				<verse number="36">Niman on yejuan okitakej kenijki onochiu itech on yejuan kimpiyaya on xkuajkualtin espíritus, okintlajtlajtouilijkej on yejuan kemach ompa oyajkej kenijki onochiu.</verse>
				<verse number="37">Kemaj nochi tlakatl yejuan chanej* ipan iueyitlalpan Gadara opeu sanoyej kitlajtlaniliaj Jesús para ma nejkuani ompa, pampa yejuamej sanoyej nomojtiayaj. Yejua ika Jesús okalak ipan on barco niman oyaj okse lado.</verse>
				<verse number="38">On tlakatl yejuan ipan okiskej on xkuajkualtin espíritus sanoyej okitlajtlanilij Jesús para ma kauili iuan yas, pero yejua okinauatij para ma nokaua.</verse>
				<verse number="39">Ijkin okijlij: —Xmokuepa mochan niman xtetlajtlajtouili nochi on uejueyi tlajtlamach* tlen Dios okichiu mopampa. Yejua ika, on tlakatl oyaj, niman okintlajtlajtouilij nochimej ipan on ueyikalpan nochi tlen Jesús okichiu ipampa.</verse>
				<verse number="40">Ijkuak Jesús onokuep ne ipan on okse ilado on atl, on tlakamej okiselijkej ikan paktli, pampa nochimej kichixtikatkaj.</verse>
				<verse number="41">Kemaj itech ouajlaj sen tlakatl itoka Jairo yejuan tlayekanketl katka ipan on sinagoga*. Yejua in tlakatl onotlakuantelkets ikxitlan Jesús niman okiknotlajtlanilij para ma uiya ichan,</verse>
				<verse number="42">pampa kipiyaya isenteichpokatsin de kanaj majtlaktli uan ome xipan yejuan ye miktikatka. Chika Jesús yaya, miyek tlakatl oyaj iuan niman hasta kipitsmiktiayaj*.</verse>
				<verse number="43">No ompa teuan yaya sen siuatl yejuan kipiya majtlaktli uan ome xipan ika yesuetstinemiya. Niman nochi tlen kipiyaya okitlajtlamij intech on tepajtijkej, niman xakaj ouel okipajtij.</verse>
				<verse number="44">Yejua okuitlapannisiuij Jesús niman okajsik itempan itlaken niman kemaj nimantsin onoteltij on ika yesuetsiya.</verse>
				<verse number="45">Kemaj Jesús otetlajtoltij: —¿Akinon onechmatokak? Nochimej okijtojkej ika xakaj okimatokak, niman Pedro okijtoj: —Temachtijketl, tikitstikaj in tlakamej sa mitsmapeuaj niman mitspitsmiktiaj*, niman yej titlajtlani: ¿akinon omitsmatokak?</verse>
				<verse number="46">Pero Jesús oksejpa okijtoj: —Yakaj onechmatokak, pampa onikmat ijkuak notech okis poder para onikpajtij akinonon.</verse>
				<verse number="47">Ijkuak on siuatl okitak ika yokimatkej ika yejua okimatokak, ikan ikuekuetlakalis ouajlaj niman onotlakuantelkets ikxitlan Jesús. Kemaj yejua okijlij imixpan nochimej on tlakamej tline okimatokak itlaken, niman ika nimantsin opajtik.</verse>
				<verse number="48">Kemaj Jesús okijlij: —Nokoneu, otipajtik pampa otitlaneltokak. Xuiya ikan yolseuilistli.</verse>
				<verse number="49">Jesús sanken* tlajtojtikatka, ijkuak oyejkok sen tlakatl yejuan oualeu ichan Jairo, itlayekankau on sinagoga. Niman on tlakatl okijlij Jairo: —Mochpotsin yomik. Maka sa xpajsolo in temachtijketl.</verse>
				<verse number="50">Ijkuak Jesús ijkon okak, okijlij Jairo: —Maka xmomojti, yej san xtlaneltoka melauak, niman mochpokatsin pajtis.</verse>
				<verse number="51">Ijkuak oajsikej ichan Jairo, Jesús xokauilij yakaj más iuan okalak, yej san okauilij Pedro, Santiago, Juan niman itajuan on ichpokatsin.</verse>
				<verse number="52">Nochimej kichokilijtikatkaj niman najmantikatkaj ipampa on ichpokatsin. Pero Jesús okinmijlij: —Maka xchokilikan. In ichpokakonetl xmiki, yej san kochtikaj.</verse>
				<verse number="53">Pero yejuamej san okuetskilijkej, pampa kimatstikatkaj ika on ichpokakonetl yomik.</verse>
				<verse number="54">Kemaj Jesús okiktsij ipan ima on ichpokakonetl niman okijlij chikauak: —Ichpokakonetl, xmokuiteua.</verse>
				<verse number="55">Niman yejua oksejpa otlachix niman okipix nemilistli, niman onotelkets nimantsin. Kemaj Jesús otlanauatij ma kitlakualtikan on ichpokakonetl.</verse>
				<verse number="56">Itajuan on ichpokakonetl sa tlachixtikatkaj, pero Jesús okinmijlij maka yakaj kijliskej on tlen onochiu.</verse>
			</chapter>
			<chapter number="9">
				<verse number="1">Jesús okinsentlalij on majtlaktli uan ome apóstoles* niman okinmakak poder niman tlanauatijli para kintekixtiliskej nochi on xkuajkualtin espíritus niman para tepajtiskej.</verse>
				<verse number="2">Kemaj okintitlan ma kiteijlitij on temachtijli ika Dios kineki tlamandaros inka yejuamej on yejuan kineltokaj, niman para kimpajtiskej on kokoxkej.</verse>
				<verse number="3">Niman okinmijlij: —Maka itlaj xkiktikan para ipan ojtli, nion topijli, nion bolsa, nion tlakuajli, nion tomin. Niman san se nemotlaken yejuan nekitlalijtiaskej.</verse>
				<verse number="4">San katlejua kajli kampa nemajsiskej ompa xmokauakan hasta kaman nenmejkuaniskej ipan on kalpan.</verse>
				<verse number="5">Niman kampa xmechseliskej, xkisakan ipan on kalpan niman xtsejtselokan nemokxi de on tlalteutli, para ma kimatikan ika yejuamej kualaniaj Dios.</verse>
				<verse number="6">Yejuamej tej, oyajkej ipan nochi on kalpantsitsimej, niman temachtiayaj on kuajli tlajtojli yejuan kiteijlia ken Dios temakixtia niman nochiuiyan kimpajtijtiayaj on kokoxkej.</verse>
				<verse number="7">On gobernador Herodes okak tlen Jesús kichiuaya, niman xkimatiya tlinon kinemilis, pampa sekimej kijtouayaj ika Juan yoyoliu* niman yonokuiteu ipan itlalkon,</verse>
				<verse number="8">niman oksekimej kijtouayaj ika on tiotlajtojketl Elías yejua yononextij. Niman oksekimej kijtouayaj ika semej on ye uejkaui tiotlajtojkej yoyoliu* niman yonokuiteu ipan itlalkon.</verse>
				<verse number="9">Pero Herodes okijtoj: —Sano nejua onitlanauatij para ma kikechtsontekikan Juan. ¿Manin tej, akinon on tlakatl yejuan nikaki kiteneuaj kichiua miyek tlajtlamach*? Niman Herodes kichiuaya kanika para kitas Jesús.</verse>
				<verse number="10">Ijkuak on apóstoles* onokuepkej, okitlajtlajtouilijkej Jesús nochi tlinon okichijkej. Kemaj okinuikak niman oyajkej ipan on xalpatlajkan nisiu on kalpan, itoka Betsaida.</verse>
				<verse number="11">Pero ijkuak on tlakamej okimatkej, oyajkej iuan. Niman Jesús okinselij niman okinnojnots ika on ken Dios tlamandaroua, niman Jesús no okimpajtij on kokoxkej.</verse>
				<verse number="12">Ijkuak ye tiotlaktitiaya, on majtlaktli uan ome nomachtijkej* okijlijkej: —Xkintijtitlani on tlakamej para ma kitejtemotij kanon kochiskej niman tlen kikuaskej ipan on kalpantsitsimej niman ontlajtlaluis kampaka chajchantiua, pampa nikan kampa tinemij xitlaj* onkaj.</verse>
				<verse number="13">Pero Jesús okinmijlij: —Nemejuamej xkinmakakan tlen kikuaskej. Niman yejuamej okijtojkej: —Xtikpiyaj más tlakuajli yej san in makuijli pan niman in ome michimej. ¿Tikneki ma tikouatij tlakuajli para nochimej in tlakamej?</verse>
				<verse number="14">On tlakamej kanaj makuijli mil katkaj. Pero Jesús okinmijlij on inomachtijkauan*: —Xkinnauatikan ma noseuikan ojonkuaj de 50 ne ipan on sakayo.</verse>
				<verse number="15">Yejuamej ijki okichijkej niman nochimej onotlajtlalijkej.</verse>
				<verse number="16">Kemaj ijkuak Jesús okontilan on makuijli pan niman on ome michimej, oajkotlachix iluikak niman okimakak tlaxtlauijli Dios para on tlakuajli. Niman kemaj ijkuak yokitlatlapan on pan, okinmakak on inomachtijkauan* para ma kinxexelouilikan on tlakamej.</verse>
				<verse number="17">Yejuamej otlakuajkej niman nochimej oixuikej. Niman kemaj ika on tlatlajkotsitsin yejuan onokau, okitemiltijkej majtlaktli uan ome chikiutin.</verse>
				<verse number="18">Se tonajli ijkuak Jesús iselti kichijtikatka oración, niman on inomachtijkauan* ompa iuan nemiyaj, okintlajtoltij: —On tlakamej, ¿ken kijtouaj akin nejua?</verse>
				<verse number="19">Yejuamej okijlijkej: —Sekimej kijtouaj ika tejua tiJuan on tlakuatekijketl, oksekimej kjtouaj ika tejua tiElías, niman no sekimej kijtouaj ika tise on ye uejkaui tiotlajtojkej yejuan yoyoliu* niman yonokuiteu ipan itlalkon.</verse>
				<verse number="20">Kemaj yejua okintlajtoltij: —Niman nemejuamej, ¿ken nenkijtouaj akin nejua? Niman Pedro okijlij: —Tejua tiCristo yejuan Dios okuatitlan.</verse>
				<verse number="21">Pero yejua sanoyej* kuajli okinnauatij para maka yakaj kijliskej.</verse>
				<verse number="22">Niman okinmijlij: —Nejua yejuan oninochiu Tlakatl ika onkaj nikijyouis miyek tlajtlamach*. On ueuetkej tlayekankej niman intlayekankauan on tiopixkej niman on temachtijkej ikan itlanauatil Dios xnechseliskej. Nechmiktiskej, pero ipan yeyi tonajli niyoliuis* niman ninokuiteuas ipan notlalkon.</verse>
				<verse number="23">Niman nochimej okinmijlij: —Tla yakaj kineki nouan yas, ma kelkaua nochi on tlen más kintlasojtla, ma nemi listo para tlajyouis mojmostla noso mikis nopampa, niman kemaj ma uajla nouan.</verse>
				<verse number="24">Yejua in nemechijlia pampa yejuan kinekis kimakixtis inemilis ipan in tlaltikpaktli, kipolos ialma, pero yejuan san nopampa kipolos inemilis ipan in tlaltikpaktli, yejua kiselis nemilistli para ialma.</verse>
				<verse number="25">¿Tlinon ika kipaleuis sen tlakatl tla kinoyaxkatis* nochi tlen onkaj ipan in tlaltikpaktli niman sano yejua popoliuis noso noxoxotonis?</verse>
				<verse number="26">Tla yakaj tej, noka pinaua niman ika pinaua on tlen niktemachtia, nejua yejuan oninochiu Tlakatl no ika nipinauas ijkuak niuajlas ikan noueyilis, ikan iueyilis noTajtsin niman inueyilis on yejyektitokej ángeles.</verse>
				<verse number="27">Ika tlen melauak nemechijlia ika sekimej yejuan aman nikan nemij kitaskej Dios tlamandaros ijkuak xe mikij.</verse>
				<verse number="28">Kanaj ipan chikueyi tonajli más sakin* ika ijkon okijtojka, Jesús okinuikak Pedro, Santiago niman Juan niman otlejkok ipan sen tepetl para okichiuato oración.</verse>
				<verse number="29">Niman chika Jesús kichijtikatka oración, onixpatlak niman on itlaken sanoyej oistayak niman opetlan.</verse>
				<verse number="30">Kemaj ouajnonextijkej omemej tlakamej iuan tlajtlajtouayaj, niman on tlakamej katkaj Moisés niman Elías.</verse>
				<verse number="31">Yejuamej uatlachixtikatkaj ijtik on ueyilistli sanoyej petlani niman tlajtlajtouayaj ken Jesús mikis ne Jerusalén.</verse>
				<verse number="32">Maski Pedro niman icompañeros sanoyej kochisnekiyaj, onotlachaltijkej, niman okitakej on iueyilis Jesús niman on omemej tlakamej yejuan ompa iuan nemiyaj.</verse>
				<verse number="33">Ijkuak on tlakamej ye kitlalkauijtiayaj Jesús, Pedro okijlij: —Temachtijketl, ¡sanoyej kuajli ika nikan tinemij! Ma tikchijchiuakan yeyi kalmatsitsintin: se para tejua, okse para Moisés niman okse para Elías. Pero Pedro xkimatiya tlinon kijtouaya.</verse>
				<verse number="34">Niman chika Pedro ijkon tlajtouaya, ouajlaj sen moxtli yejuan okintlapachoj niman ijkuak okitakej ika yomoxkalakkej, onomojtijkej.</verse>
				<verse number="35">Kemaj ne ipan moxtli okakistik sen tlajtojli yejuan okijtoj: —In yejua notlajsojkaKoneu. Yejua xtenkakikan.</verse>
				<verse number="36">Ijkuak yotlan kakisti on tlajtojli, okitakej ika Jesús sa iselti nemiya. Yejuamej xok onauatkej niman xakaj itlaj okijlijkej ipan on tonaltin on tlen okitakej.</verse>
				<verse number="37">Uajmostla, otemokej ne ipan on tepetl, niman miyek tlakatl okinamikito Jesús.</verse>
				<verse number="38">Kemaj sen tlakatl yejuan nemiya ne intsajlan on tlakamej okijlij ikan chikauak tlajtojli: —Temachtijketl, nimitsiknotlajtlanilia xkita nosentekoneu,</verse>
				<verse number="39">pampa kajsi sen xkuajli espíritu yejuan kichiualtia san tsajtsiteua niman kemaj sanoyej kitsejtseloua hasta kamaposonalkisa. Sanoyej kitlajyouiltia niman xkineki kitlalkauis.</verse>
				<verse number="40">Yonikinmiknotlajtlanilij monomachtijkauan para ma kixtilikan on xkuajli espíritu, pero xouelkej.</verse>
				<verse number="41">Jesús okijtoj: —¡Ay tlakamej yejuan xtlaneltoka niman xmelajki tlanemiliaj! ¿Hasta kamanon nemouan ninemis niman nemechxikos? Nikan xkuajuika mokoneu.</verse>
				<verse number="42">Pero ijkuak on telpochtli kinisiuiaya Jesús, on xkuajli espíritu okitlajkal ipan tlajli niman sanoyej okitsejtseloj. Pero Jesús nimantsin okajuak on xkuajli espíritu, okipajtij on telpochtli niman kemaj okimaktilij itataj.</verse>
				<verse number="43">Niman nochimej okintlatlachaltij on iueyilis Dios. Chika nochimej kimojkaitstikatkaj on tlen Jesús kichiuaya, yejua okinmijlij inomachtijkauan*:</verse>
				<verse number="44">—Kuajli xkakikan in, niman maka xkelkauakan. Nejua yejuan oninochiu Tlakatl nechtemaktiliskej intech on tlakamej.</verse>
				<verse number="45">Pero on nomachtijkej* xkajsikamatiyaj tlinon yejua kinmijliaya, pampa xe kinkauiliaya kimatiskej. Niman yejuamej nomojtiayaj kitlajtoltiskej Jesús ma kinmelajkaijli on tlen kimijlijtikatka.</verse>
				<verse number="46">Kemaj on nomachtijkej* opejkej notenkuikuij de on akinon más ueyixtias intsajlan.</verse>
				<verse number="47">Jesús okimat on tlen yejuamej kinemilijtikatkaj. Yejua ika, okontilan sen konetl niman inakastlan okitlalij.</verse>
				<verse number="48">Kemaj okinmijlij: —San akinon yejuan nopampa kiselia yejua in konetl, nejua nechselia. Niman yejuan nejua nechselia, no kiselia on yejuan onechajtitlan. Ijkon tej, on yejuan más xueixtikaj nemotsajlan, on yejua más ueyixtias.</verse>
				<verse number="49">Kemaj Juan okijlij: —Temachtijketl, otikitakej sen tlakatl yejuan ikan motokatsin kintekixtilia on xkuajkualtin espíritus, pero tejuamej otiknauatijkej maka sa ma kichiua, pampa xtouan kistinemi.</verse>
				<verse number="50">Pero Jesús okijlij: —Maka xtlakaualtikan, pampa on yejuan xitlaj* ika techixnamiki, touan nopoua.</verse>
				<verse number="51">Ijkuak ye nisiu katka on tonajli ika Jesús tlejkos iluikak, okajsik iojui ikan yolchikaualistli para Jerusalén.</verse>
				<verse number="52">Achtoj okintitlan sekimej temachistijkej ipan on kalpantsin yejuan onkaj ipan iueyitlalpan Samaria, para okitejtemotoj kanon noseuis Jesús.</verse>
				<verse number="53">Pero on samaritanos chanejkej ipan on kalpantsin xokinekkej kiselijkej pampa okitakej ika yau Jerusalén.</verse>
				<verse number="54">Ijkuak on nomachtijkej* Santiago niman Juan ijkon okitakej, okijlijkej Jesús: —ToTEKO, ¿tikneki para ma titlanauatikan ma tlikiaui ijkon ken okichiu on tiotlajtojketl Elías para nochimej ma tlatlakan?</verse>
				<verse number="55">Kemaj Jesús okimixtlaloj niman ijkin okimajuak: —Nemejuamej xnenkimatij tlinon nemojtik yokalak.</verse>
				<verse number="56">Nejua tej, yejuan oninochiu Tlakatl oniuajlaj xpara nikinxoxotonilis innemilis on tlakamej, yej para nikinmakixtilis. Kemaj oyajkej ipan okse kalpan pitentsin.</verse>
				<verse number="57">Chika yejuamej yayaj ipan on ojtli, sen tlakatl okijlij Jesús: —NoTEKO, nikneki nias mouan san kanon tejua tias.</verse>
				<verse number="58">Jesús okijlij: —On ostotsitsimej kipiyaj intekaluan, niman on totomej kipiyaj intepajsol, pero nejua yejuan oninochiu Tlakatl xnikpiya nion kanon nikochis.</verse>
				<verse number="59">Jesús okijlij okse tlakatl: —Xuajla nouan. Pero yejua okijlij: —NoTEKO, xnechkauili achtopa ma niuiya para nikontôkas notataj niman kemaj mouan nias.</verse>
				<verse number="60">Jesús okijlij: —Xkinkaua on yejuan miktokej ixpan Dios ma kintokakan inmikatsitsiuan, pero tejua xuiya niman xtemachisti kenijki Dios tlamandaroua.</verse>
				<verse number="61">Kemaj okse no ijki okijlij: —NoTEKO, nikneki mouan nias, pero achtopa xnechkauili ma nikinnauatiti nofamilia.</verse>
				<verse number="62">Pero Jesús okijlij: —On yejuan peua yau nouan niman noteltia, nemi ken sen tlakatl yejuan peua tekiti ika on tepostlaxoponajli*, niman kemaj ikuitlapan on tlacha. On yejuan ijkon kichiua xitlaj* ika uelis tlapaleuis kampa Dios tlamandaroua.</verse>
			</chapter>
			<chapter number="10">
				<verse number="1">Más sakin*, toTEKO okintlapejpenij 72 tlakamej, niman ojomemej okintitlan iyakapan ipan nochi kalpanmej kampaka yejua yaskia.</verse>
				<verse number="2">Antes yaskiaj okinmijlij: —On pixkilistli yoyekok niman sanoyej* ueyi tekitl onkaj. Pero xmiyekej nemij on pixkakej para pixkaskej. Yejua ika tej, xtlajtlanilikan iTEKO on pixkilistli para ma kinuajtitlani más tekitkej para pixkaskej.</verse>
				<verse number="3">Nemejuamej xuiyan. Nemechtitlani ken borreguitos intsajlan lobos.</verse>
				<verse number="4">Maka xkiktikan bolsa, nion tomin, nion kaktin. Niman maka xmoteltikan para yakaj nenkitlajpaloskej ipan ojtli.</verse>
				<verse number="5">Ijkuak nenkalakiskej techan, achtopa xtetlajpalokan, xteijlikan: “¡Xyolsejtiakan chanejkej!”</verse>
				<verse number="6">Niman tla ompa nemi yakaj yejuan kineki kipiyas yolseuilistli, nokauas nemotetlajpalol. Pero tla ka, nemotetlajpalol nokuepas nemotech.</verse>
				<verse number="7">San se kajli ipan xmokauakan kampa kiseliskej nemotetlajpalol. Xkuakan niman xkonikan on tlen yejuamej mechmakaskej, pampa sen tekitketl kitocaroua kipiyas itlaxtlauil. Maka nenkimpapatlaskej on chaltin kampa nenchantiskej.</verse>
				<verse number="8">Ijkuak nemajsiskej ipan sen kalpan kampa mechseliaj, xkuakan tlinon mechmakaskej.</verse>
				<verse number="9">Xkimpajtikan on kokoxkej yejuan ompa nemij niman xkimijlikan on tlakamej yejuan chantij ne: “Dios yomechnisiuij para yejua mechmandaros.”</verse>
				<verse number="10">Pero tla nemajsij ipan se kalpan kampa xmechseliaj, xkisakan ipan on calles niman xkijtokan:</verse>
				<verse number="11">“Hasta itlalteuyo nemokalpan yejuan onokau ipan tokxiuan tiktsejtselouaj para temechititiaj ika nenkualaniaj Dios. Pero xmatikan ika Dios yomechnisiuij para mechmandaros.”</verse>
				<verse number="12">Nemechijlia ika ipan on tonajli ijkuak Dios teyolkuitis niman tetlajtlakolmakas, on kalpan más temojtij kiselis icastigo xken on tlakamej yejuan chantiyaj ipan on ueyikalpan Sodoma.</verse>
				<verse number="13">’Tla on chanejkej ipan on kalpan intoka Tiro niman Sidón kitaskiaj on milagros* yejuan okitakej on kalpanmej Corazín niman Betsaida, yejuamej ye uejkaui kajkauaskiaj ika kichiuaj tlen xkuajli. Niman yejuamej notlakentiskiaj ikan tlakentli* yejuan tlachijchijtli ikan ichtli niman kinotemiliskiaj tlikonextli ipan intsontekon para kiteititiskiaj ika yokajkajkej kichiuaj on tlen xkuajli. Yejua ika temojtij yes para yejuamej on yejuan chantij ipan on kalpanmej itoka Corazín niman Betsaida pampa ijkuak okitakej on milagros* xonoyolpatlakej.</verse>
				<verse number="14">Niman nemechijlia ika ipan on tonajli ijkuak Dios teyolkuitis niman tetlajtlakolmakas, yejuamej más ueyi castigo kiseliskej xken on tlakamej de ne Tiro niman Sidón.</verse>
				<verse number="15">On chanejkej ipan on kalpan Capernaúm sanoyej noueyimatij ipampa on ueyilistli yejuan kipiya inkalpan. Yejuamej kinemiliaj kiminmakas Dios ueyilistli ne iluikak pero yej kiminmakas tlajyouilistli ne miktlan.</verse>
				<verse number="16">’On yejuan mechkaki, nejua nechkaki. Niman on yejuan xmechselia, nejua xnechselia, niman on yejuan xnechselia, xkiselia on yejuan onechajtitlan.</verse>
				<verse number="17">Más sakin*, on 72 nomachtijkej* onokuepkej ikan paktli niman okijlijkej Jesús: —¡ToTEKO, hasta on xkuajkualtin espíritus otechtlakamatkej ijkuak otikinmajuakej ikan motokatsin!</verse>
				<verse number="18">Jesús okinmijlij: —Nejua onikitak ken ouetsiko Satanás de ne iluikak ken itlaj tlapetlanajli.</verse>
				<verse number="19">Xkitakan, nejua onenmechmakak poder para impan nencholoskej on kouamej* niman on kolomej, niman para nenkitlaniskej nochi ipoder on totlauelikniu, niman xitlaj* mechchiuilis.</verse>
				<verse number="20">Pero maka xpakikan pampa tla on xkuajkualtin espíritus mechtlakamatij, yej xpakikan pampa nemotoka ye tlajkuilolnestikaj ne iluikak.</verse>
				<verse number="21">Kemaj on Espíritu Santo sanoyej okipaktij Jesús niman Jesús okijtoj: —Nimitsueyilia noTajtsin, iTEKO iluikak niman tlaltikpaktli, pampa otikinmiyanilij in tlajtlamach* on yejuan tlamatkej niman on tlakajsikamatkej, niman otikimpantlantilij on yejuan mitsneltokaj ken kokonej. Kemaj, noTajtsin, ijki otikchiu pampa tejua ijki otiknek.</verse>
				<verse number="22">Kemaj Jesús okijtoj: —NoTajtsin onechmaktilij nochi tlajtlamach*. Xakaj kimati akinon nejua yejuan niteKoneu, yej san noTajtsin. Niman xakaj kimati akinon noTajtsin, yej san nejua yejuan niteKoneu, niman on yejuan nikneki nikimpanextilia.</verse>
				<verse number="23">Kemaj okimixtlaloj inomachtijkauan* niman okinmijlij yejuamej inseltimej: —Melauak tlatiochijtin on yejuan kitaj on tlen nemejuamej nenkitaj.</verse>
				<verse number="24">Nemechijlia ika miyekej tiotlajtojkej niman reyes okinekkej kitaskej niman kakiskej on tlen nemejuamej nenkitaj niman nenkakij, pero xouelkej.</verse>
				<verse number="25">Kemaj sen temachtijketl ikan itlanauatil Dios ouajnotelkets, niman para kitlatlatas Jesús okitlajtoltij: —Temachtijketl, ¿tlinon nikchiuas para nikpiyas nemilistli yejuan para nochipa?</verse>
				<verse number="26">Jesús okijlij: —¿Tlinon tlajkuilolnestikaj ipan on tlanauatijli? ¿Kenijki tikajsikamati?</verse>
				<verse number="27">On temachtijketl ikan on tlanauatijli okinankilij: —Xtlajsojtla* moTEKO Dios ikan nochi moyojlo, ikan nochi moalma, ikan nochi mochikaualis niman ikan nochi motlamachilis, niman xtlajsojtla* motlaltikpakikniu no ijki ken tejua timotlajsojtla.</verse>
				<verse number="28">Kemaj Jesús okijlij: —Kuajli ken otinechnankilij. Ijkon xchiua, niman tikpiyas nemilistli para nochipa.</verse>
				<verse number="29">Pero on temachtijketl ikan on tlanauatijli kinekiya kimanauis itlajtol. Yejua ika tej, oksejpa okitlajtoltij Jesús: —¿Akinonon notlaltikpakikniu yejuan noneki niktlajsojtlas?</verse>
				<verse number="30">Kemaj Jesús okijlij in ejemplo: —Sen tlakatl okis Jerusalén niman temouaya ipan on ojtli yejuan yau ipan on ueyikalpan itoka Jericó. Niman ipan on ojtli okitsakuilijkej sekimej tlachtekkej yejuan nochi okikuilijkej, hasta itlaken. Okimajmailijkej niman okitlajkaltejkej sotlajtok.</verse>
				<verse number="31">San xuejkajtika ompaka panotiaya sen tiopixki ipan on ojtli, pero ijkuak okitak ika ompa tlajkaltok on tlakatl, yej san okipanauij okse lado okomelau.</verse>
				<verse number="32">No ijki sen levita opanok ompaka, niman ijkuak okitak on tlakatl, san okipanauij niman no okse lado okomelau.</verse>
				<verse number="33">Kemaj sen tlakatl samaritano panotiaya ipan on ojtli. Ijkuak okitak on tlakatl tlakokojli*, okiknelij*.</verse>
				<verse number="34">Yejua okinisiuij, niman okipajtilij ikan aceite niman vino kampa tlakokojli*, niman okitejkuilij ikan pitsauak telaj. On samaritano okitlejkoltij ipan iyolkau niman okuikak ipan se chanyotl* kampa noseuiyaj on nejnenkej niman ompa ocuidaroj.</verse>
				<verse number="35">Uajmostla, ijkuak on samaritano ye yaskia, okixtij tomin ipan ibolsa niman ome denarios* okimakak iteko on chanyotl*, niman okijlij: “Xpaleui in tlakatl, niman tla itlaj más kipolos, xmaka. Nejua nimitstlaxtlauilis ijkuak niuajlas oksejpa.”</verse>
				<verse number="36">Kemaj Jesús okitlajtoltij on temachtijketl ikan on tlanauatijli: —¿Katlejua de on yeyimej tlakamej tiknemilia ika okichiu ken itlaltikpakikniu itech on tlakatl yejuan okitlachtekilijkej?</verse>
				<verse number="37">On temachtijketl ikan on tlanauatijli okijtoj: —On yejuan okiknelij. Kemaj Jesús okijlij: —Tla ijkon, xuiya niman no ijki xteikneli.</verse>
				<verse number="38">Jesús iuan inomachtijkauan* más onejnen niman oajsik ipan sen kalpantsin, niman ompa sen siuatl itoka Marta okiselij ichan.</verse>
				<verse number="39">Marta kipiyaya sen ikniu siuatl itoka María. Niman María onotlalij ikxitlan Jesús para okak on tlinon yejua kijtouaya.</verse>
				<verse number="40">Pero Marta sanoyej tekimikiya, niman kemaj oyaj itech Jesús niman okijlij: —NoTEKO, ¿tlen xtikmomaka cuenta ika nokniu nopan kaua in tekitl? Tej, xkijli ma nechpaleui.</verse>
				<verse number="41">Pero Jesús okijlij: —Marta, Marta, sa tlamach tikomatstikaj niman timopajsoloua ikan miyek tlajtlamach*.</verse>
				<verse number="42">Pero san se onkaj tlen kuajli yejuan más ueyi kijtosneki. Niman María okitlapejpenij on tlen más kuajli, niman xakaj kikuilis.</verse>
			</chapter>
			<chapter number="11">
				<verse number="1">Se tonajli Jesús kichijtikatka oración. Niman ijkuak otlan, semej inomachtijkauan* okijlij: —NoTEKO, xtechmachti kenijki tikchiuaskej oración ijkon ken Juan okinmachtij inomachtijkauan*.</verse>
				<verse number="2">Jesús okinmijlij: —Ijkuak nenkichiuaskej oración ijkin xkijtokan: ToTajtsin, akin tinemi iluikak, ma mitsyekteneua nochi tlakatl. Xuajla niman xtlamandaroki ipan in tlaltikpaktli ijkon ken titlamandaroua ne iluikak.</verse>
				<verse number="3">Xtechmaka tlen tikuaskej aman niman mojmostla.</verse>
				<verse number="4">Niman xtechtlapojpoluili totlajtlakoluan ijkon ken tejuamej tikintlapojpoluiyaj yejuan itlaj xkuajli techchiuiliaj. Niman xtechpaleui para maka titlajtlakoskej, yej xtechejkuanili nochi tlen xkuajli.</verse>
				<verse number="5">No ijki Jesús okinmijlij: —Ma tikontlalikan ika semej nemejuamej kipiya sen itetlajsojkaikniu* niman kanaj tlajkoiuan yau ichan on itetlajsojkaikniu niman kijlia: “Notlajsojkaikniu, xnechtlanejti yeyi pan,</verse>
				<verse number="6">pampa sen notlajsojkaikniu uejka oualeu san kemach oyejkok nochan, niman xnikpiya tlinon nikualtis.”</verse>
				<verse number="7">Niman ma tikontlalikan ika on okse kuajnankilis nepa ikalijtik, niman kijlis: “Maka xnechpajsolo. Nejua kuajli yonitlatsaku, niman nejua iuan nokoneuan yotitotenkej para tikochiskej. Xniuelis ninokuiteuas para nimitsonmakas.”</verse>
				<verse number="8">Nemechijlia ika maski xnokuiteuaskia para konmakas, pero san pampa itetlajsojkaikniu kitlajtlanilia, yejua nokuiteuaskia niman komakaskia nochi tlen kitlajtlanilia.</verse>
				<verse number="9">Yejua ika nemechijlia: Xtlajtlanilikan Dios on tlen mechpoloua, niman yejua mechmakas. Xtejtemokan on tlen mechpoloua, niman nenkinextiskej. Xtetepinikan on tsakuijlotl, niman Dios mechtlatlapouilis.</verse>
				<verse number="10">Ijkon xchiuakan, pampa yejuan kitlajtlani, kiselia, niman yejuan kitejtemoua, kinextia, niman yejuan kitetepinia on tsakuijlotl, kitlatlapouiliaj.</verse>
				<verse number="11">’¿Tlen nemotsajlan yakaj tajtli nemi yejuan noyolchikauas para kimakas ikoneu sen tetl ijkuak kitlajtlanilis sen tlaxkajli? ¿Noso kimakas sen kouatl ijkuak kitlajtlanilis sen michin?</verse>
				<verse number="12">¿Noso kimakas sen kolotl ijkuak kitlajtlanilis sen totoltetl?</verse>
				<verse number="13">Aman tej, tla nemejuamej yejuan xnenkuajkualtin tlakamej nenkimatij ken nenkinmakaskej nemokoneuan on tlajtlamach* tlen kuajli, sanoyej* pantlannestikaj ika nemoTajtsin iluikak chanej* kiminmakas Espíritu Santo on yejuan kitlajtlaniliskej.</verse>
				<verse number="14">Jesús okixtijlij sen tlakatl on xkuajli espíritu yejuan okinontilijka, niman ijkuak on xkuajli espíritu okis, on nontsin otlajtoj. Niman on tlakamej sanoyej okixpakaitakej on tlen onochiu.</verse>
				<verse number="15">Pero sekimej okijtojkej: —In tlakatl kintekixtilia on xkuajkualtin espíritus ika ipoder Beelzebú yejuan intlayekankau on xkuajkualtin espíritus.</verse>
				<verse number="16">Niman oksekimej, san para kitlatlataskej, kitlajtlaniliayaj ma kichiua sen tlamauisojli yejuan ualeua ne iluikak.</verse>
				<verse number="17">Pero Jesús kimatstikatka tlinon kinemilijtikatkaj, niman okinmijlij: —San katlejua país yejuan notlajkoxeloua, xoxotoni. Niman tla ipan sen chanyotl* on chanejkej noxelouaj ikan tlauejli, no ijki xoxotoni.</verse>
				<verse number="18">No ijki tej, tla on Satanás noxelos inuan on xkuajkualtin espíritus, ¿kenijki uelis onyas nochipa ipoder? Ijkin nikijtoua pampa nemejuamej nenkijtouaj ika niktekixtilia on xkuajkualtin espíritus ikan ipoder Beelzebú.</verse>
				<verse number="19">Pero tla ijki yeskia ken nenkinemiliaj, ¿akinon kiminmaka on poder on tlakamej yejuan mechkuitlapanuiyaj para no kintekixtiliaj on xkuajkualtin espíritus? Tla ijkon sano yejuamej mechixkomaka ika xkuajli nentlanemiliaj.</verse>
				<verse number="20">Pero tla Dios nechmaka poder para niktekixtilia on xkuajkualtin espíritus, in kijtosneki ika Dios youajlaj para mechmandaros.</verse>
				<verse number="21">’Ijkuak sen tlakatl kojtitikaj kuajli nemi armado niman kitlajpiya ichan, on tlen ompa kipiya xakaj ueli kikuilia.</verse>
				<verse number="22">Pero tla uajlau okse tlakatl yejuan más kojtik xken yejua niman kitlani, tla ijkon, kuilia nochi iarmas yejuan ika noyolchikauaya iteko on kajli, niman on tlakatl yejuan mas kojtik kixexeloua para oksekimej.</verse>
				<verse number="23">’On yejuan xitlaj* ika nechixnamiki nouan nopoua, niman on yejuan xnouan tlasentlalia texexeloua.</verse>
				<verse number="24">’Ijkuak sen xkuajli espíritu kisa ipan sen tlakatl, pajpanotinemi nochiuiyan kampaka xalpatlajkan. Kitejtemojtinemi kampa noseuis, niman ijkuak xkinextia, kinemilia: “Oksejpa nias ijtik on tlakatl kampa onikis.”</verse>
				<verse number="25">Ijkuak oksejpa nokuepa, konextia on tlakatl ken itlaj kajli yejuan ijtik kualtsin tlachpankan niman kuajli tlaojonkaj.</verse>
				<verse number="26">Kemaj yejua yau niman konana okse chikome yejuan más xkuajkualtin espíritus xken yejua, niman nochimej nochantiaj ijtik on tlakatl. Yejua ika, on tlakatl más xkuajli nemi xken achtopa nemiya.</verse>
				<verse number="27">Ijkuak Jesús otlan kijtoua in tlajtlamach*, sen siuatl yejuan nemiya intsajlan on tojlamej, ikan chikauak tlajtojli okijlij: —Sanoyej tlatiochijtli on siuatl yejuan omitstlakatilij niman omitschichitij.</verse>
				<verse number="28">Pero yejua okijtoj: —¡Dios más kintiochiua on yejuan kakij itlajtoltsin niman kitlakamatij!</verse>
				<verse number="29">On tlakamej más nosentlalijtikatkaj iyeualkan Jesús, niman yejua opeu ijkin kinmijlia: —On tlakamej yejuan nemij ipan in tonaltin, sanoyej xkuajkualtin. Nechtlajtlaniliaj ma nikchiua sen tlamajuisojli, pero xitlaj nikchiuas yej san on tlamauisol yejuan ipan onochiu on tiotlajtojketl Jonás.</verse>
				<verse number="30">Ijkon ken Jonás onochiu tlamauisojli para on tlakamej yejuan chantiyaj Nínive, no ijki nejua yejuan oninochiu Tlakatl ninochiuas tlamauisojli para in tlakamej yejuan nemij ipan in tonaltin.</verse>
				<verse number="31">Ipan on tonajli ijkuak Dios teyolkuitis niman tetlajtlakolmakas, on reina yejuan ualeua neka Sur, nokuiteuas niman kintlajtlakolmakas in tlakamej yejuan aman nemij. Ijkon uelis kichiuas pampa yejua oualeu uejka de ipaís para okakiko itlamatkilis* Salomón, niman nejua nikan ninemi yejuan más niueyixtikaj xken Salomón niman on yejuan aman nemij xnechchiuiliaj cuenta.</verse>
				<verse number="32">Ipan on tonajli ijkuak Dios teyolkuitis niman tetlajtlakolmakas, on yejuan chantiyaj ipan on ueyikalpan itoka Nínive nokuiteuaskej niman kintlajtlakolmakaskej in tlakamej yejuan aman nemij. Ijkon kichiuaskej pampa on yejuan ochantijkej Nínive onoyolpatlakej ijkuak Jonás okintlajtlajtouilij itemachtil Dios. Niman nejua nikan ninemi yejuan más niueyixtikaj xken Jonás, niman on yejuan aman nemij xonoyolpatlakej ijkuak onikintlajtlajtouilij itemachtil Dios.</verse>
				<verse number="33">’Xakaj kitlikuiltia itlauil niman kitlalia kampa iyantias, nion itsintlan itlaj chikiutli. Yej kitlalia kampa tlakpak para kintlauiluiya on yejuan kalakij ijtik on kajli.</verse>
				<verse number="34">Ipan motlalnakayo tikpiya mixtololojuan para titlacha. Tla mixtololojuan kuajli tlachaj, ueli tikita on tlen tikchiua. Pero tla xtitlacha, xueli tikita on tlen tikchiua. No ijki tla motlamachilis kuajli, ueli ika tikajsikamati on tlen Dios kineki para tikchiuas. Pero tla motlamachilis xkuajli, tla ijkon, xtikajsikamatis on tlen Dios kineki para tikchiuas.</verse>
				<verse number="35">Yejua ika noneki para tikejeuas motlamachilis para tikajsikamatis on tlen Dios kineki para tikchiuas, niman para maka tikpolos itlaj mokajsikamatilis.</verse>
				<verse number="36">Ijkon tej, tla motlamachilis kajsikamati nochi tlen Dios kineki para tikchiuas, tla ijkon, xmitspolos nion achijtsin kajsikamatilistli, yej motlamachilis yes ken sen lámpara yejuan mitstlauiluis.</verse>
				<verse number="37">Ijkuak Jesús otlan tlajtlajtoua, sen fariseo* okinots para iuan ontlakuas ichan. Yejua ika Jesús okalak ichan on fariseo* niman onotlalij itech mesa.</verse>
				<verse number="38">On fariseo* hasta omojkatlachix ijkuak okitak ika Jesús xonomajtekij para tlakuas.</verse>
				<verse number="39">Pero toTEKO okijlij: —Nemejuamej fariseos* san tlapani nemochipauaj ken yakaj kichipaua san ikuitlapan on taza noso ikuitlapan on plato, pero ipan nemoyojlo nententokej ikan tlachtekilistli niman ika on tlen xkuajli nenkichiuaj.</verse>
				<verse number="40">¡Ah tsontekonchikajkej*! ¿Tlen xnenkimatij ika on yejuan omechchijchiu pani ipan nemotlalnakayo no omechchijchiu tlaijtik ipan nemoyojlo?</verse>
				<verse number="41">Pero xkinmakakan tetlayokolijli* on mayankej niman nemokauaskej nochi chipauak hasta nemoyojlo.</verse>
				<verse number="42">’Melauak nemejuamej fariseos* nenkimakaj Dios nemodiezmo* de on menta*, niman ruda* niman nochi tlajtlamach* kijli. Pero maski ijkon nenkichiuaj, ¡lástima para nemejuamej!, pampa xnemouikaj iuan oksekimej ikan yolchipaualistli ken noneki, nion xnenkitlajsojtlaj* Dios ken noneki. Ijkuak nenkimakaj Dios nemodiezmo*, no noneki nenkichiuaskiaj yejua in oksekij tlajtlamach*.</verse>
				<verse number="43">’¡Lástima para nemejuamej fariseos*!, pampa ne ipan sinagogas* nenkinekij nemotlaliskej ipan sietas kampa notlaliaj on uejueyixtokej, niman nenkinekij para ipan on plazas ma mechtlajpalokan ikan miyek tetlakaitalistli.</verse>
				<verse number="44">’¡Lástima para nemejuamej temachtijkej ikan itlanauatil Dios niman nemejuamej fariseos*! ¡Nemejuamej nenomexayakyejkej! Nemejuamej ken nentlalkontin yejuan xnestokej, niman on tlakamej impan panouaj. Ijkon tej, on tlakamej panouaj nemopan niman xkimatij ika nenkinkajkayauaj ikan nemotemachtil.</verse>
				<verse number="45">Kemaj sen temachtijketl ikan itlanauatil Dios okinankilij niman okijlij: —Temachtijketl, ika on tlen tikijtoua, tejuamej no teuan titechkakistilia.</verse>
				<verse number="46">Pero Jesús okijtoj: —¡Lástima no para nemejuamej temachtijkej ikan itlanauatil Dios!, pampa oksekimej nenkintlamamaltiaj ika on tlamamajli yejuan sanoyej yetik para kitkiskej. Pero nemejuamej nion siquiera ikan se nemomajpil xnenkinekij nenkonkiktsiskej.</verse>
				<verse number="47">’¡Lástima para nemejuamej!, pampa nenkinchijchiuiliaj mikakaltin on tiotlajtojkej yejuan sano nemoachtojtajuan okinmiktijkej.</verse>
				<verse number="48">Ika on nenkiteititiaj ika nenkitaj kuajli on tlen okichijkej nemoachtojtajuan. Yejuamej tej, okinmiktijkej on tiotlajtojkej, niman nemejuamej nenkinchijchiuiliaj on mikakaltin.</verse>
				<verse number="49">Yejua ika tej, Dios ikan itlamatkilis* okijtoj: “Nikintitlanilis tiotlajtojkej niman apóstoles*, niman sekimej yejuamej kiminmiktiskej niman oksekimej kintlauelitaskej niman tlamach ika kintlajyouiltiskej.”</verse>
				<verse number="50">Yejua ika on tlakamej yejuan aman nemij kinyolkuitiskej ipampa inmikilis nochimej on tiotlajtojkej desde ijkuak opeu in tlaltikpaktli.</verse>
				<verse number="51">Uajpeua ika iyesyo Abel niman ontlami hasta ika iyesyo Zacarías, yejuan okimiktijkej itsajlan on ueyitiopan niman on tlaixpan*. Yejua ika oksejpa nemechijlia ika on tlakamej yejuan aman nemij kinyolkuitiskej ipampa inyesyo on tiotlajtojkej.</verse>
				<verse number="52">’¡Lástima para nemejuamej temachtijkej ikan itlanauatil Dios!, pampa xnenkinkauiliaj on tlakamej ma kajsikamatikan on tlajtlamach* itechkopa Dios. Nemejuamej xnenkiseliaj on tlajtlamach* nion xnenkinkauiliaj oksekimej ma kiselikan yejuan kinekij.</verse>
				<verse number="53">Ijkuak Jesús otlan kinmijlia in tlajtlamach*, on temachtijkej ikan itlanauatil Dios niman on fariseos* sanoyej okualankej niman opejkej kixnamikij niman sa tlajtlamach* kitlajtoltiayaj.</verse>
				<verse number="54">Niman yejuamej kinekiliayaj ma kijto itlaj yejuan uelis ika kiteixpanuiskej.</verse>
			</chapter>
			<chapter number="12">
				<verse number="1">Kemaj sanoyej* miyekej miles tlakamej onosentlalijkej hasta sa nochojcholouayaj. Jesús achtoj opeu kinmijlia on inomachtijkauan*: —Xmotakan sano nemejuamej ikan intlaxokolilis* on fariseos*. In kijtosneki on inomexayakalis.</verse>
				<verse number="2">Xmotakan sano nemejuamej, pampa nochi tlen nenkichtakachiuaskej nopanextis, niman nochi tlen nenkinemiliskej ika xakaj kimatis machiyas.</verse>
				<verse number="3">Yejua ika, on tlen onenkijtokej kampa tlayouatotl, kakistis ipan tonajli ijkuak tlastastok. Niman on tlen onoichtakaijtoj kalijtik, kijtoskej chikauak ikuapan on kaltin.</verse>
				<verse number="4">’Nemejuamej notlajsojkaikniuan*, nemechijlia maka xmakajsikan on yejuan uelij kimiktiaj on tlalnakayotl niman kemaj xok uelij itlaj más kichiuaj.</verse>
				<verse number="5">Yej kemaj nemechijlia akinon kitocaroua nenkimakajsiskej. Xmakajsikan Dios yejuan kitekixtilia nemilistli niman kemaj ontetlajkali miktlan kampa temojtij tetlajyouiltiloyan.</verse>
				<verse number="6">’¿Tlen xkinnamakaj makuijli tototsitsimej san ika ome centavo? Pero nion semej yejuamej xkimelkaua Dios.</verse>
				<verse number="7">Yejua ika maka xmomojtikan pampa nemejuamej más nenueyi kijtosnekij xken miyekej tototsitsinmej. Tej, hasta nemotson sesentetl onkaj tlapouajli ixpan Dios.</verse>
				<verse number="8">’Aman tej, nemechijlia ika nochimej yejuan kiteijliskej imixpan on tlakamej ika nouan nopouaj, nejua yejuan oninochiu Tlakatl, no ijki nikijtos imixpan iángeles Dios ika nouan nopouaj.</verse>
				<verse number="9">Pero on yejuan nechnenekiskej nopampa imixpan on tlakamej, nejua no ijki nikinnenekis impampa imixpan iángeles Dios.</verse>
				<verse number="10">’Niman san akinon yejuan itlaj xkuajli nechteneuilis, nejua yejuan oninochiu Tlakatl uelis kitlapojpoluiliskej on tlen kijtos. Pero on yejuan kuijuikaltis on Espíritu Santo, xuelis kitlapojpoluiliskej on tlen kijtos.</verse>
				<verse number="11">’Ijkuak mechuikaskej para mechteixpanuiskej ipan on sinagogas*, noso imixpan on jueces niman on tekiuajkej, maka xkomatstiakan kenijki nentlanankiliskej noso tlinon nenkijtoskej,</verse>
				<verse number="12">pampa ijkuak ajsis on hora para nentlajtoskej, on Espíritu Santo yejua mechijlis tlinon nenkijtoskej.</verse>
				<verse number="13">Ne intsajlan on tlakamej ouajtlajtoj sen tlakatl yejuan okijlij Jesús: —Temachtijketl, xkijli nokniu ma nechxelouili on herencia yejuan nechtocaroua.</verse>
				<verse number="14">Pero Jesús okijlij: —Tlakatl, ¿akinon onechtlalij nemotsajlan ken sen tekiuaj noso tlaxelojketl?</verse>
				<verse number="15">Kemaj okinmijlij nochimej: —Xmotakan sano nemejuamej niman xmocuidarokan para maka sanoyej xnekikan nenricojtiskej, pampa inemilis sen tlakatl xualejtikaj itech on tlen miyek kipiya.</verse>
				<verse number="16">Kemaj okintlalilij in ejemplo: —Nemiya sen tlakatl sanoyej rico, niman ipan itlaluan sanoyej otlatlak.</verse>
				<verse number="17">Niman kemaj on tlakatl yejuan rico opeu ijkin kinemilia: “¿Tlinon nikchiuas? Xnikpiya kanon nikejeuas on tlen otlak.”</verse>
				<verse number="18">Niman okinemilij: “Aman ye nikmati tlinon nikchiuas. Nikinxoxotonis nokueskonuan, para oksekimej nikinchijchiuas yejuan más uejueyimej, niman ompa nikejeuas nochi on tlen otlak niman nochi tlen ye nikpiya.”</verse>
				<verse number="19">Niman kemaj ijkin okinojlij: “No alma, miyek tlajtlamach* yonikeu niman ye onkaj para mitsajxilis miyek xipan. Xmoseui, xtlakua, xatli, niman xmopakti.”</verse>
				<verse number="20">Pero Dios okijlij: “¡Ah tlakatl tsontekonchikauak*! Yejua in mismo tlayoua timikis, niman on tlen yotikejeu, ¿akinon itech nokauas?”</verse>
				<verse number="21">Ijkon impan nochiuas on tlakamej yejuan kimiyekiliaj riquezas para san yejuamej, niman ixpan Dios onesij xitlaj* kipiyaj.</verse>
				<verse number="22">Kemaj Jesús okinmijlij on inomachtijkauan*: —Aman tej, nemechijlia: Maka xkomatstiakan on tlen nenkuaskej para nenkipiyaskej nemilistli, nion on tlakentli* yejuan nenkitlaliskej.</verse>
				<verse number="23">Nemonemilis más ueyi kijtosneki xken on tlakuajli, niman nemotlalnakayo más ueyi kijtosneki xken on tlakentli*.</verse>
				<verse number="24">Xkimixtlalokan on kakalomej ika xtôkaj nion pixkaj, nion kipiyaj inkueskon noso kajli para tlayejyeuaj. Pero Dios kintlakualtia. ¡Nemejuamej tej, más sanoyej nenueyikijtosnekij xken on totomej!</verse>
				<verse number="25">Nion semej nemejuamej ijkuak ye miktikaj, xuelis kitlakechilis inemilis okse hora.</verse>
				<verse number="26">Tla ijkon tej, tla xueli nenkimochiuiliaj itlaj yejuan xueyi kijtosneki ken on nenkitlakechiliskiaj nemonemilis se hora, “¿tline tej, nenkomatstokej on okseki tlajtlamach* yejuan mechpoloua?”</verse>
				<verse number="27">’Xkixtlalokan sen xochitl kenijki noskaltia. Yejua xtekiti nion tlajtsoma. Pero nejua nemechijlia maski on rey Salomón notlakentiaya ikan tlakentli sanoyej pepetlaka, xkaman ijki kualtsin onotlakentij ken sen xochitl.</verse>
				<verse number="28">Aman tej, tla Dios ijkon kitlakentia on xojtli, yejuan aman onkaj ipan tepetl niman kemaj uajmostla kitlatiaj ipan horno, tla ijkon tej, ¿yej xmás mechtlakentis nemejuamej tlakamej? ¡Oh tlakamej, nikita sanken* xmás nentlaneltokaj!</verse>
				<verse number="29">Yejua ika maka xkomatstiakan on tlen nenkuaskej nion on tlen nenkoniskej, nion maka xometlamatikan</verse>
				<verse number="30">pampa on tlakamej yejuan xkineltokaj Dios san on tlajtlamach* kitejtemouaj. Pero nemoTajtsin ye kimatstikaj ika mechpoloua on tlajtlamach*.</verse>
				<verse number="31">Yej xchiuakan kanika para Dios ma mechmandaro. Tla ijkon nenkichiuaskej, nenkiseliskej in tlajtlamach* yejuan mechpoloua.</verse>
				<verse number="32">’Maka xmomojtikan maski xnenmiyekej, pampa nemoTajtsin kipiya paktli para mechkauilis nenkalakiskej kampa yejua tlamandaroua.</verse>
				<verse number="33">On tlen nenkipiyaj xnamakakan, niman on tomin xkiminmakakan on yejuan mayankej. Ijkon tej, xsentlalikan riquezas yejuan xkaman ijsoliuij, niman xsentlalikan riquezas ne iluikak kampa xkaman tlamis, niman kampa sen tlachteketl xuelis kalakis nion itlakuanyo xkonixpolos on riquezas.</verse>
				<verse number="34">Tla ijkon tej, kampa nenkipiyaskej nemoriquezas, no ompa nenkipiyaskej nemoyojlo.</verse>
				<verse number="35">’Kuajli xkimpiyakan nemotlakenuan niman xtlikuiltikan nemotlauil yejuan kuajli tlauilouaj,</verse>
				<verse number="36">ken on tekitkej yejuan kichixtokej inteko ma uajnokuepati ne kampa nonamiktiua, para nimantsin kitlatlapouiliskej sanken* yejkotetsis niman kitetepinis on tsakuijlotl*.</verse>
				<verse number="37">Tlatiochijtin yeskej para on tekitkej yejuan ijkuak uajlas inteko kinuajnextis tlajtlachixtokej. Ika tlen melauak nemechijlia ika sano inteko nochiuas intekichiuilijkau. Kemaj kinnotsas ma uajlakan ipan mesa niman kemaj kintlamakas.</verse>
				<verse number="38">Maski yejua yejkos kanaj tlajkoiuan noso kualkan, tlatiochijtin yeskej on tekitkej tla inteko kinnextijtejko tlajtlachixtokej.</verse>
				<verse number="39">Niman xmatikan yejua in, ika tla iteko sen kajli kimatiskia tlen hora yejkos on tlachteketl ne ipan ikal, yejua tlachixtiaskia niman xkauiliskia ma kitlapouili ikal para kitlachtekilis.</verse>
				<verse number="40">Nemejuamej no ijki xtlamachixtiakan, pampa ijkuak xnenkinemilijtiaskej, niuajlas nejua yejuan oninochiu Tlakatl.</verse>
				<verse number="41">Kemaj Pedro okitlajtoltij: —NoTEKO, ¿otikijtoj in ejemplo san para tejuamej, noso para nochimej?</verse>
				<verse number="42">Niman yejua okinankijlij: —¿Akinon on tekitketl yejuan nochipa kitlakamati iteko, niman kuajli tlanemilia, niman yejuan iteko kimaktilia ifamilias, niman on oksekimej itekitkauan para kinmaka tlen kimpoloua ijkuak noneki kiseliskej?</verse>
				<verse number="43">Tlatiochijtli yes on tekitketl yejuan ijkuak uajlas iteko kuajnextis kichijtikaj on tlen okinauatij.</verse>
				<verse number="44">Ika tlen melauak nemechijlia ika iteko kimaktilis on tekitketl nochi tlen yejua kipiya para kejeuas.</verse>
				<verse number="45">Pero tla on tekitketl kinemilis ika iteko sanken* poliui para uajlas, niman peuas kinuisokis on tlakamej tekitkej niman on siuamej tekitkej, niman san tlakuas, niman tlaonis niman tlauantinemis,</verse>
				<verse number="46">tla ijkon, iteko uajlas ipan on tonajli ijkuak yejua xkichixtikaj, niman ipan on hora ijkuak xkimati. Niman kemaj iteko temojtij kicastigaros, niman kajuas inuan on yejuan xkitlakamatij.</verse>
				<verse number="47">’On tekitketl yejuan kimati tlinon kineki iteko, pero xnolistojtlalia para kichiuas nion kitlakamati, sanoyej kitlajyouiltiskej.</verse>
				<verse number="48">Pero on tekitketl yejuan xkimati tlinon kineki iteko, niman kichiuas on tlajtlamach* yejuan noneki kiselis castigo, xmas miyekpa kimailiskej. On yejuan miyek kinauatiaj ika onkaj miyek kichiuas. Niman on yejuan más miyek kinauatiaj no ijki ika onkaj más miyek kichiuas.</verse>
				<verse number="49">’Nejua oniuajlaj ipan in tlaltikpaktli para nikinmakas on tlakamej yenkuik tlaneltoktli yejuan tlikuis ken tlitl ipan inyojlo. ¡Niman ken nikuelitaskia ye tlikuitiaskia!</verse>
				<verse number="50">Pero antes ijkon nochiuas, nejua ika onkaj sanoyej nitlajyouis. Niman sanoyej ninajmana hasta kaman nopan nochiuas.</verse>
				<verse number="51">¿Nenkinemiliaj ika nejua oniuajlaj para onikinsentlaliko on tlaltikpaktlakamej ikan yolseuilistli? Nemechijlia ika ka, yej nopampa noxexeloskej.</verse>
				<verse number="52">Desde aman peuas makuiltimej ipan sen chanyotl* xexelijtiaskej. Yeyimej tlauelnemiskej iminuan on omemej, niman on omemej iminuan on yeyimej.</verse>
				<verse number="53">Sen tajtli tlauelnemis iuan itelpoch, niman on telpochtli iuan itataj. Niman sen nantli tlauelnemis iuan ichpoch, niman on ichpoch iuan inanaj. Sen monantli tlauelnemis iuan isiuamon, niman on siuamontli iuan imonan.</verse>
				<verse number="54">Jesús no okinmijlij on tlakamej: —Ijkuak nemejuamej nenkitaj ika on moxtli noketsteua ne ika ikalakiyan tonaltsintli, nimantsin nenkijtouaj ika kiauis, niman melauak ijki nochiua.</verse>
				<verse number="55">Niman ijkuak on ajakatl ualeua ne ika sur, nenkijtouaj ika tonas, niman ijki nochiua.</verse>
				<verse number="56">¡Omexayakyejkej! Nemejuamej ueli nenkajsikamatij tlinon nochiuas ne ipan cielo* niman nikan tlaltikpak. ¿Tline tej, xueli nenkajsikamatij tlinon kijtosneki on tlen nikchiua ipan in tonaltin?</verse>
				<verse number="57">’¿Tline xsan nemejuamej nenkitaj ken kitocaroua nemoyotlaliskej?</verse>
				<verse number="58">Tla yakaj mitsuika para mitsteixpanuiya imixpan on tekiuajkej, xchiua kanika para iuan xmoyolseui ipan ojtli, para maka mitsuikas ixpan on tekiuaj, niman on tekiuaj mitstemakas intech on policías, niman on policías mitstsakuaskej.</verse>
				<verse number="59">Ompa xtikisas hasta tiktlaxtlauas on sa ika nochi motomin yejuan mitskixtiliskej.</verse>
			</chapter>
			<chapter number="13">
				<verse number="1">Sano ipan on tonaltin ompa nemiyaj sekimej tlakamej yejuan okitlajtlajtouilijkej Jesús kenijki Pilato otlanauatijka para okinmiktijkej sekimej tlakamej yejuan chanejkej ne Galilea niman ika on inyesyo okinelojkej iuan inyesyo on yolkej yejuan on galileos okinmiktijkej para sen uentli.</verse>
				<verse number="2">Niman Jesús okinmijlij: —¿Nemejuamej nenkinemiliaj ika on tlakamej galileos ijkon impan onochiu pampa más tlajtlakolejkej katkaj xken on inchanejkauan?</verse>
				<verse number="3">Nemechijlia ika ka. Yej, tla nemejuamej xnenkajkauaskej ika nenkichiuaj on tlen xkuajli, nochimej nemejuamej no ijki nenmikiskej.</verse>
				<verse number="4">¿Tlen nemejuamej nenkinemiliaj ika on majtlaktli uan chikuasen tlakamej yejuan omikkej ijkuak impan oxoton on torre de Siloé, yejuamej más kipiyayaj tlajtlakojli xken on yejuan chantiyaj ne Jerusalén?</verse>
				<verse number="5">Nemechijlia ika ka, yej tla nemejuamej xnenkajkauaskej ika nenkichiuaj on tlen xkuajli, nochimej nemejuamej no ijki nenmikiskej.</verse>
				<verse number="6">Kemaj Jesús okintlalilij in ejemplo: —Sen tlakatl kipiyaya sen higuera* kojtli* ipan itlal, niman se tonajli yejua okitato tla yotlak, pero xitlaj* okinextilij itlakijlo.</verse>
				<verse number="7">Kemaj yejua okijlij on tlakatl yejuan kitekiti on tlajli: “Xkita, ye kipiya yeyi xipan ika nikualitstinemi higos nikan ipan in kojtli, niman xkaman nikita tla tlaki. Más kuajli xtsonteki. ¿Tlinon para san tlalkuitikaj niman xtlaki?”</verse>
				<verse number="8">Pero on yejuan kitekitiya on tlajli okijlij: “Señor, sa in xipan xkaua. Nejua niktlalkexanilis niman niktemilis tlapalanajli.</verse>
				<verse number="9">Tla otlak kuajli yes, pero tla xotlak, ijkuakon kemaj titlanauatis para ma kitsontekikan.”</verse>
				<verse number="10">Ipan se tonajli sábado, Jesús temachtijtikatka ipan sen sinagoga*.</verse>
				<verse number="11">Niman ompa nemiya sen siuatl yejuan ye kipiyaya majtlaktli uan chikueyi xipan ika kualouaya, pampa on xkuajli espíritu ijki okichiuilij. Yejua on siuatl sa nopachojtinemiya, niman nion achijtsin xueliya nomelauaya.</verse>
				<verse number="12">Ijkuak Jesús ijkon okitak on siuatl, okinots niman okijlij: —Siuatl, ye kuajli yotipajtik de on kualolistli.</verse>
				<verse number="13">Kemaj okintlalij imauan ipan niman nimantsin on siuatl onomelau, niman opeu kiueyilia Dios.</verse>
				<verse number="14">Pero on yejuan tlayekanketl katka ipan on sinagoga* okualan pampa Jesús otepajtij ipan on tonajli sábado, niman yejua okinmijlij on tlakamej: —Chikuasen tonajli onkaj para tekitiuas. Ipan on tonaltin xuajlakan para nemopajtiskej, niman maka ipan on tonajli sábado.</verse>
				<verse number="15">Kemaj toTEKO okijlij: —Omexayakyejkej, cada se nemejuamej kitojtoma iuakax noso ipoloko* ipan on tonajli sábado niman kuika konatlitia.</verse>
				<verse number="16">Niman nikan nemi in siuatl yejuan teuejkakoneu itech Abraham niman ye kipiya majtlaktli uan chikueyi xipan ika Satanás ijkon kipiyaya. ¿Xkitocarouaya nikmanauis de on kualolistli ipan on tonajli sábado?</verse>
				<verse number="17">Ijkuak Jesús ijkon okijtoj, nochimej on itlauelikniuan opinajkej. Pero nochi tlakatl pakiya ipampa on uejueyi tlajtlamach* tlen Jesús kichiuaya.</verse>
				<verse number="18">Kemaj okijtoj: —¿Kenijki tlamandaroua Dios? ¿Noso tlen ejemplo tiktlaliskej de on ken tlamandaroua Dios?</verse>
				<verse number="19">Yejua ken itlaj on xinachtli itoka mostaza yejuan sen tlakatl kitôka ipan itlal. On xinachtli ixua niman noskaltia hasta ajsi ken itlaj ueyi kojtli*. Sanoyej ueyiya hasta on totomej yejuan pajpatlantinemij kichijchiuaj intepajsol ipan imauan.</verse>
				<verse number="20">No ijki okijtoj Jesús: —¿Tlinon ika más uelis nikixneskayotis* de on ken tlamandaroua Dios?</verse>
				<verse number="21">Yejua ken tlaxokolilistli* yejuan sen siuatl kimaneloua ikan yeyi tlatemachijtli harina niman kemaj najkokui nochi on tixtli de harina.</verse>
				<verse number="22">Chika Jesús yaya ipan on ojtli para Jerusalén, opajpanotiaj ipan on kalpanmej niman ipan kalpantsitsimej kampa temachtiaya.</verse>
				<verse number="23">Kemaj sen tlakatl ijkin okitlajtoltij: —NoTEKO, ¿xmiyekej on yejuan nomakixtiskej? Niman yejua okijtoj:</verse>
				<verse number="24">—On tsakuijlotl yejuan onkaj ipan ikalakiloyan iluikak pitsauak. Xchiuakan kanika para xkalakikan ipan on tsakuijlotl pampa nemechijlia ika miyekej kinekiskej ompa kalakiskej pero xueliskej.</verse>
				<verse number="25">Ijkuak iteko on chanyotl* notelketsas niman kitsakuas on tsakuijlotl, tla nemejuamej ipan ojtli onemokajkej, nenkiteteloskej on tsakuijlotl niman nenkijtoskej: “ToTeko, xtechtlatlapouili.” Pero yejua mechijlis: “Nejua xnikmati kanon nenualeuaj.”</verse>
				<verse number="26">Ijkuakon nemejuamej peuas nenkijtoskej: “Tejuamej mouan otitlakuajkej niman otatlikej, niman tejua otitemachtij ipan tocalles.”</verse>
				<verse number="27">Pero yejua mechijlis: “Nejua nemechijlia ika xnikmati kanon nenualeuaj. Xnechtlalkauikan nochimej nemejuamej yejuan nenkichiuaj on tlen xkuajli.”</verse>
				<verse number="28">Ijkuakon sanoyej nenchokaskej niman nemotlantijsiskej ijkuak nenkitaskej ika Abraham, Isaac, Jacob niman nochimej on tiotlajtojkej nemij ne kampa Dios tlamandaroua, niman nemejuamej mechajkixtiskej.</verse>
				<verse number="29">Niman on tlakamej yejuan chanejkej ne ika ikisayan tonaltsintli niman kampaka ikalakiyan tonaltsintli, niman ne ika norte niman ne ika sur, uajlaskej para notlaliskej tlakuaskej ne iluikak ichan Dios.</verse>
				<verse number="30">Ijkuakon, on yejuan aman xuejueyixtokej, uejueyixtiaskej, niman on yejuan aman uejueyixtokej, xuejueyixtiaskej.</verse>
				<verse number="31">Sano ipan on tonajli, oualajkej itech sekimej fariseos* niman okijlijkej: —Xmejkuani nikan pampa Herodes kineki mitsmiktis.</verse>
				<verse number="32">Pero yejua okinmijlij: —Xuiyan niman xkijlikan on tlakajkayajketl: “Xkita, aman niman mostla nikintekixtilia on xkuajkualtin espíritus niman nikimpajtia on kualoj, niman para uiptla nochi nitlamis.”</verse>
				<verse number="33">Pero ika onkaj ninejnemis aman, mostla niman uiptla, pampa nochi tiotlajtojketl ika onkaj mikis Jerusalén.</verse>
				<verse number="34">’¡Ay nemejuamej chanejkej Jerusalén, nemejuamej nenkinmiktiaj on tiotlajtojkej niman nenkintemojmotlaj on yejuan Dios mechinuajtitlanilia! ¡Miyekpa oniknek nemechsentlalis ken on kuanaka kinsentlalia ikoneuan itsintlan imajtlapaluan, pero xonenkinekkej!</verse>
				<verse number="35">Aman xkakikan. Dios xok mechpaleuis pampa yejua yomechtlalkauij. Aman tej, nemechijlia ika xok nennechitaskej hasta ipan on tonajli ijkuak nemejuamej nenkijtoskej: “Ma toTEKO Dios kitiochiua on yejuan okuajtitlan.”</verse>
			</chapter>
			<chapter number="14">
				<verse number="1">Ipan sen tonajli sábado, Jesús oyaj otlakuato ichan sen tlayekanketl fariseo, niman sekimej fariseos* yejuan ompa nejnemiyaj sa kipijpiyayaj.</verse>
				<verse number="2">No ompa nemiya sen tlakatl yejuan kipiyaya on kokolistli* itoka hidropesía. Yejua ika imauan niman ikxiuan pojposauiyaj.</verse>
				<verse number="3">Kemaj Jesús okintlajtoltij on temachtijkej ikan itlanauatil Dios niman on fariseos*: —¿Totlanauatil techkauilia para ipan on tonajli sábado nopajtis se yejuan kualo? ¿Kemaj noso ka?</verse>
				<verse number="4">Pero yejuamej xonauatkej. Kemaj Jesús okonkiktsij on yejuan kualo, niman okipajtij, niman okijlij ma uiya.</verse>
				<verse number="5">Niman on fariseos* okinmijlij: —¿Akinon de nemejuamej xnimantsin konkixtia sen ipoloko* noso iuakax tla onuetsi ijtik sen pozo ipan on tonajli sábado?</verse>
				<verse number="6">Niman xouelkej itlaj ika okinankilijkej.</verse>
				<verse number="7">Ijkuak Jesús okitak ika on tenotsaltin kintlapejpeniayaj on más uejueyixtokej sietas itech on mesa, okixtij in ejemplo:</verse>
				<verse number="8">—Ijkuak yakaj mitsnotsas para teuan tikpanos sen iluitl kampa nonamiktiua, maka timoseuis on kampa notlaliaj on más uejueyixtokej, pampa uelis yejkos okse yejuan más uejueyixtikaj xken tejua, niman mitsejkuaniskej.</verse>
				<verse number="9">Tla ijkon tikchiuas, on yejuan omechnots uelis yas motech niman mitsijlis: “On sieta xmaka in yejuan más ueyixtikaj.” Niman ijkuak ijkon tikakis mitsijliaj, ikan mopinauilis tias timotlalis ipan on sieta kampa notlaliaj on yejuan xuejueyixtokej.</verse>
				<verse number="10">Más kuajli tla ijkuak kanaj mitsnotsaskej, xmotlali ipan on sieta yejuan para on yejuan xuejueyixtokej, para ijkuak motech uajlas on yejuan omitsnots, mitsijlis: “Notlajsojkaikniu*, xmotlaliti ne ipan on más ueyixtikaj sieta.” Ijki tikselis tetlakaitalistli imixpan on tlanotsaltin yejuan ompa itech on mesa mouan yejyeuatiaskej.</verse>
				<verse number="11">Ijkon xchiua, pampa on yejuan noueyilia, kiknotlaliskej, niman on yejuan noknotlalilia kueyiliskej.</verse>
				<verse number="12">Niman on yejuan okinots Jesús no okijlij: —Ijkuak tiknekis titetlakualtis tlakualispan noso tiotlak, maka xkinnotsa motlajsojkaikniuan*, nion mokniuan, nion yejuan ken tikinta, nion on monisiuchanejkauan yejuan ricos, para maka yejuamej no kamantika mitsnotsaskej niman ijkuakon ken mitskuepiliskej on tlen otikinkualtij.</verse>
				<verse number="13">Yej oksekneka xchiua. Ijkuak tikpiyas itlaj iluitl, xkinnotsa on yejuan mayankej, on yejuan makokoxkej noso ikxitlajkomej*, on yejuan koxomej niman on yejuan ciegos.</verse>
				<verse number="14">Niman Dios mitstiochiuas pampa maski yejuamej xueliskej mitskuepiliskej on tlakuajli, tejua tikpiyas motlaxtlauil ipan on tonajli ijkuak on yejuan yolchipajkej yoliskej* niman nokuiteuaskej ipan intlalkon.</verse>
				<verse number="15">Ijkuak semej on yejuan yejyeuatikatkaj itech on mesa ijkon okak, okijlij Jesús: —Melauak tlatiochijtli yes on yejuan kikuas pan ne iluikak kampa Dios tlamandaroua.</verse>
				<verse number="16">Kemaj Jesús okijlij: —Sen tlakatl okitemakak sen ueyi tiotlak tlajkuajli, niman otlanauatij ma kinnojnotsatij miyekej tlakamej.</verse>
				<verse number="17">Niman ijkuak ye nisiu para tlakuaskej, okintitlan itekitkauan para ma kinmijlitij on tlanotsaltin: “Xuajlakan pampa ye onkaj listo on tlakuajli.”</verse>
				<verse number="18">Pero nochimej opejkej sa tlamach ika notlamiyaj ika xueliskej yaskej ipan on tiotlak tlajkuajli. On achtoj tlakatl okijtoj: “Kinamantsin onikonkou sen tlajli, niman ika onkaj nikontas. Nimitstlajtlanilia xnechtlapojpolui ika xnias ipan on tiotlak tlajkuajli.”</verse>
				<verse number="19">On okse okijtoj: “Nejua onikou makuijli yunta uakax, niman ye niau nikonmintas tla uelij kuajli tekitij. Tla ijkon, xnechtlapojpolui ika xnias ipan on tiotlak tlajkuajli.”</verse>
				<verse number="20">Niman okse okijtoj: “Kemach oninonamiktij, niman yejua ika xniuelis nias.”</verse>
				<verse number="21">Kemaj on tekitki ouajnokuepato niman okitlajtlajtouilij iteko ijkon ken okinankilijkej. Kemaj, iteko okualan niman okijlij on itekitkau: “Amantsin xuiya ipan icalles niman iplazas in ueyikalpan, niman nikan xkinuajuika on mayankej, on makokoxkej, on ikxitlajkotsitsimej*, on ciegos, niman on koxomej.”</verse>
				<verse number="22">Más sakin*, on tekichiuilijketl okijlij: “Señor, yonikchiu tlen otinechnauatij niman sanken* onkaj kampa notlaliskej oksekimej más.”</verse>
				<verse number="23">Kemaj on iteko okijlij: “Xuiya ipan on ojtsitsimej niman tekojcorralco, niman xkinchiualti oksekimej ma uajlakan para ma temi nochan.</verse>
				<verse number="24">Ijkin xchiua, pampa nemechijlia ika nion akin de on yejuan achtopa onikinnots kikuaskej on tiotlak tlajkuajli yejuan niktemakas.”</verse>
				<verse number="25">Miyek tlakatl kuitlapanuijtiayaj Jesús, niman yejua ouajnokuep, niman okinmijlij:</verse>
				<verse number="26">—Tla yakaj uajlau notech, niman yej más kitlajsojtla* itataj, inanaj, isiuau, ikoneuan, ikniuan tlakamej niman siuamej, niman hasta sano yejua más kitlajsojtla* inemilis xken nejua, yejua xuelis nonomachtijkau yes.</verse>
				<verse number="27">Niman on yejuan xkinekis kiselis on tlajyouilistli ipan inemilis niman xkinekis nouan yas, xuelis nonomachtijkau yes.</verse>
				<verse number="28">Cada se de nemejuamej yejuan kineki kichijchiuas sen torre, achtopa notlalia para kixtlaloua itomin tla kaxilis para tlamis on torre.</verse>
				<verse number="29">Tla san peuas kitlalis on cimiento* niman kemaj xok uelis tlamis, tla ijkon, kitaskej oksekimej niman peuas kuejuetskiliskej.</verse>
				<verse number="30">Niman kijtoskej: “On tlakatl okipeualtij on itekiu niman xouel otlan.”</verse>
				<verse number="31">Cada rey yejuan yau para onouisoki iuan okse rey, achtopa kixtlaloua tla uelis kixnamikis ikan majtlaktli mil isoldados on okse rey yejuan uajlau ikan sempoajli mil isoldados.</verse>
				<verse number="32">Niman tla kitas ika xuelis kixnamikis, chika on okse rey sanken* uejka nemi, kintitlanilis sekimej tlakamej para kontlajtlaniliskej yolseuilistli.</verse>
				<verse number="33">Ijkon tej, san akinon de nemejuamej tla xnenkauaj nochi tlen más nenkitlajsojtla, xuelis nennomachtijkauan yeskej.</verse>
				<verse number="34">’On istatl sanoyej* kuajli, pero tla kipolos ipoyekyo, ¿kenijki tej, uelis oksejpa poyek yes? On melauak xuelis.</verse>
				<verse number="35">Xok uelis kitekitiltiskej para on tlajli nion para se olochojli tlalpalanajli, yej san para kixiniskej. Tla nemejuamej nenkipiyaj nemotlamachilis, xkajsikamatikan on tlen nikijtoua.</verse>
			</chapter>
			<chapter number="15">
				<verse number="1">Miyekej on yejuan tlacobrarouayaj ika impuestos niman on tlajtlakolejkej kinisiuiayaj Jesús para kakiyaj.</verse>
				<verse number="2">Yejua ika on fariseos* niman on temachtijkej ikan itlanauatil Dios tlaueltlajtouayaj niman ijkin kijtouiliayaj Jesús: —Yejua in tlakatl kinselia on tlajtlakolejkej niman inuan tlakua.</verse>
				<verse number="3">Yejua ika Jesús okintlalilij in ejemplo:</verse>
				<verse number="4">—Ma tikonijtokan ika semej nemejuamej kipiya cien borreguitos niman se okipoloj. ¿Xkinkateua on 99 ne kampa tlakualkan niman yau kontejtemoua on se borreguito yejuan okipoloj hasta kaman kinextia?</verse>
				<verse number="5">Niman ijkuak kinextia, ikan paktli kuajnokechpanoltia.</verse>
				<verse number="6">Niman ijkuak ajsi ichan, kinsentlalia itlajsojkaikniuan* niman inisiuchanejkauan* niman kinmijlia: “Nouan xpakikan, pampa yoniknextij on borreguito yejuan onikpolojka.”</verse>
				<verse number="7">Nejua tej, nemechijlia ika ne iluikak no ijki nochiua. Ompa más onkaj paktli ipampa sen tlajtlakolej yejuan noyolpatla xken impampa on 99 kuajkualtin tlakamej yejuan xkipiyaj tline noyolpatlaskej.</verse>
				<verse number="8">’Noso ma tikonijtokan ika sen siuatl kipiya majtlaktli tomin tlachijchijtli ikan plata niman se okipoloj. ¿Xkitlikuiltia itlauil niman peua tlachpana chika ikan miyek cuidado kitejtemoua on tomin hasta kaman kinextia?</verse>
				<verse number="9">Niman ijkuak kinextia, kinsentlalia itlajsojkaikniuan* niman inisiuchanejkauan* niman kinmijlia: “Nouan xpakikan pampa yoniknextij on tomin yejuan onikpolojka.”</verse>
				<verse number="10">Nemechijlia ika no ijki onkaj paktli ne intsajlan on iángeles Dios ipampa se tlajtlakolejketl yejuan noyolpatla.</verse>
				<verse number="11">No ijki okijtoj Jesús: —Sen tlakatl kipiyaya ome ikoneu.</verse>
				<verse number="12">Niman on yejuan más konetl okijlij itataj: “Notataj, xnechxelouili aman on tlen tikpiya yejuan noyaxka* yes.” Niman on tajtli okinxelouilij on tlen kipiyaya.</verse>
				<verse number="13">Ipan keski tonajli más sakin*, on telpochtli yejuan más konetl okisentlalij nochi tlajtlamach* tlen iyaxka, niman oyaj uejka ipan okse país kampa otlan kinajauiltia itomin ikan sen xkuajli nemilistli.</verse>
				<verse number="14">Pero ijkuak nochi yokitlamij on tomin, sanoyej* opeu tlasojti tlakuajli ne ipan on país, niman opeu ajapismiki.</verse>
				<verse number="15">Kemaj okitejtemoto tekitl itech sen tlakatl yejuan chanej* ipan on país, niman on tlakatl okititlan ipan icampo para kitlajpiyalis ika ipitsouan.</verse>
				<verse number="16">Niman sanoyej kinekiya kikuas on tlakuajli itoka algarrobas yejuan kikuayaj on pitsomej, pero xakaj kimakaya.</verse>
				<verse number="17">Ijkuakon opeu ijkin kinemilia: “Nochimej on tekitkej ichan notataj kipiyaj miyek tlakuajli san kech kinekij kikuaj, niman nejua nikan ye nimiktikaj ikan apistli.</verse>
				<verse number="18">Nikisas, niman nias ne kampa nemi notataj, niman ijkin nikijlis: Ay notaj, yonitlajtlakoj itech Dios niman motech.</verse>
				<verse number="19">Aman xok nechmelaua* tinechitas ken nimokoneu. Aman sa xnechpiya ken se de on motekitkauan.”</verse>
				<verse number="20">Ijkon tej, okajsik iojui niman oyaj ne ichan itataj. ’Ijkuak sanken* uejka uajlaya, on itataj okontak niman okiknelij*. Kemaj onotlaloj, okinamikito, okinapaloj niman okitenkuaj*.</verse>
				<verse number="21">Niman on tekoneu okijlij itataj: “Ay notataj, yonitlajtlakoj itech Dios niman motech. Aman xok nechmelaua* tinechitas ken nimokoneu.”</verse>
				<verse number="22">Pero on tajtli okinmijlij itekikauan: ¡Amantsin xkuakikan on más kuajli tlakentli*, niman xtlakentikan! Xtlaliltikan sen anillo ipan imajpil, niman no xkaktikan.</verse>
				<verse number="23">Kemaj xkuajuikakan on uakaxkonetl yejuan más tomauak niman xmiktikan. ¡Aman titlakuaskej ikan miyek paktli! ¡Aman tikchiuaskej sen iluitl!</verse>
				<verse number="24">Ijkon tikchiuaskej, pampa in nokoneu ken yomikka, pero aman oksejpa ye kipiya nemilistli. Yejua yopolijka, pero aman yones. Kemaj opejkej kichiuaj on iluitl.</verse>
				<verse number="25">’Ijkuak in nochijtikatka, on tekoneu yejuan yenkuiyotl nemiya neka ipan campo. Niman ijkuak ouajnokuepato niman oajsik nisiu ichan, okonkak on yejuan tlapitsaj ichan niman no okontak nijtotiua.</verse>
				<verse number="26">Kemaj okontsajtsilij sen tekitketl niman okitlajtoltij tlinon nochijtikaj.</verse>
				<verse number="27">On tekitketl okijlij: “Onkaj iluitl pampa mokniu youajlaj. Niman motataj otlanauatij ma kimiktikan on uakaxkonetl yejuan más tomauak, pampa mokniu oyejkok chikajtikaj niman xkualo.”</verse>
				<verse number="28">Pero on yenkuiyotl teikniu okualan hasta xkinekiya onkalakis ichan. Yejua ika, itataj okisako para okitlajtlanilij ma kalakiti.</verse>
				<verse number="29">Niman yejua okijlij itataj: “Tejua tikmatstikaj miyek xipan yonimitstekichiuilij, niman nochipa nimitstlakamati, pero xkaman tinechmaka nion sen chivito para nikchiuas sen iluitl inuan notlajsojkaikniuan*.</verse>
				<verse number="30">Pero aman oyejkok in mokoneu, yejuan okipojpoloj motomin inuan on siuaauilnenkej, niman para yejua tikmiktia on uakax konetl yejuan más tomauak.”</verse>
				<verse number="31">Kemaj on tajtli okijlij: “Nokoneu, tejua nochipa nouan tinemi niman nochi tlen nikpiya tejua moyaxka.</verse>
				<verse number="32">Pero aman noneki tikchiuaskej iluitl niman tipakiskej, pampa mokniu ken yomikka, pero aman oksejpa kipiya nemilistli. Yejua yopolijka, pero aman yones.”</verse>
			</chapter>
			<chapter number="16">
				<verse number="1">Jesús no okinmijlij on inomachtijkauan*: —Nemiya sen tlakatl sanoyej rico katka niman kipiyaya sen tekitlayekanki. Niman yakaj okijlij iteko on tekitketl ika itekitkau san kinajauiltiaya itomin.</verse>
				<verse number="2">Kemaj on iteko okinots on tekitlayekanki, niman okijlij: “¿Tlinon kijtosneki in yejuan moka nechijliaj? Xnechijli nochi ken yau motekiu yejuan yotikchiu, pampa aman tejua xok tinotekitleyenkankau yes.”</verse>
				<verse number="3">Kemaj on tekitlayekanki opeu kinemilia: “¿Aman tlinon nikchiuas? Noteko nechkixtilia on tekitl. Xnikojtik para niktekitis on tlajli, niman nipinaua niktlajtlanis limosna.</verse>
				<verse number="4">Ye nikmatstikaj tlinon nikchiuas para nikpiyas akinomej nechseliskej inchan ijkuak nejua xnikpiyas tekitl.”</verse>
				<verse number="5">Kemaj sesentemej okinnots on yejuan kuikiliayaj iteko. On achtoj tlakatl okitlajtoltij: “¿Kech tikuikilia noteko?”</verse>
				<verse number="6">Niman yejua okijlij: “Nikuikilia cien barriles de aceite.” Ijkuakon on tekitlayekanki okijlij: “Nikan onkaj in amatl. Xtlali ika san tikteuikilia 50.”</verse>
				<verse number="7">Kemaj on okse no okitlajtoltij: “Niman tejua, ¿kech tikuikilia noteko?” Niman yejua okijlij: “Cien tlatemachijtli de trigo.” Kemaj okijlij: “Nikan onkaj in amatl. Xtlali ika san tikteuikilia 80 tlatemachijtli.”</verse>
				<verse number="8">Niman on tlakatl yejuan iteko on xkuajli tekitlayekanki okiyekteneu pampa okipix itlamachilis para okichiu ijkon ipan on itekiu. Kemaj Jesús okijtoj: —Lástima pampa on tlaltikpaktlakamej más kimatij kenijki kitekitiltiaj on tlajtlamach* ipan on tlen xkuajli, xijki ken on ikoneuan Dios kichiuaj ika on tlen kuajli.</verse>
				<verse number="9">’Nejua nemechnauatia para ika on riquezas de in tlaltikpaktli, xkimpaleuikan oksekimej niman ijkon xkintlanikan miyekej nemotlajsojkaikniuan. Niman ijkon nenkimiyekiliskej nemotetlayokolil ipan cielo.</verse>
				<verse number="10">’Yejuan kuajli kichiua sen tekitl maski xueyi kijtosneki, no uelis kichiuas sen tekitl yejuan mas ueyi kijtosneki. Niman on yejuan xkuajli kichiua sen tekitl yejuan xueyi kijtosneki, no xuelis kuajli kichiuas sen tekitl yejuan mas ueyi kijtosneki.</verse>
				<verse number="11">No ijki tej, tla xkuajli tiktekitiltia on riquezas yejuan onkaj ipan in tlaltikpaktli, tla ijkon, xakaj kinekis mitsmakas riquezas yejuan ueyi kijtosneki.</verse>
				<verse number="12">Niman tla xkuajli onenkitekitiltijkej on tlajtlamach* tlen xnemoyaxka, xakaj tej, mechmakas on tlen nemoyaxka* yes.</verse>
				<verse number="13">’Xakaj tekitketl ueli kitekipanoua ome iteko, pampa se kitlauelitas niman on okse kitlajsojtlas, noso se xkinekis kikauas niman on okse kitlalkauis. Xuelis kitekipanos Dios niman no kinotekimakas tomin.</verse>
				<verse number="14">On fariseos*, yejuan kieleuiyayaj tomin, kaktikatkaj nochi on tlen Jesús kijtouaya niman san kuejuetskiliayaj.</verse>
				<verse number="15">Kemaj Jesús okinmijlij: —Nemejuamej nenkichiuaj para nennesij ken sanoyej* nenkuajkualtin tlakamej imixpan on tlakamej, pero Dios kixmati nemoyojlo. Xmatikan ika on tlen on tlakamej kiseliaj ken ueyixtikaj, para Dios xitlaj* kijtosneki.</verse>
				<verse number="16">’Hasta on tonaltin ijkuak nemiya Juan on tlakuatekijketl, itlanauatil Moisés niman intlamachtiluan on tiotlajtojkej ipan onouikakej. Niman desde ijkuakon, noteijlia on kuajli tlajtojli yejuan kiteijlia kenijki Dios tlamandaroua. Niman aman nochimej kichiuaj kanika para kalakiskej kampa Dios tlamandaroua.</verse>
				<verse number="17">’Más uelis achtoj popoliuis cielo* niman tlaltikpaktli, xken on itlanauatil toTEKO kipolos itlaj yejuan más pitentsin de on ley.</verse>
				<verse number="18">’Tla sen tlakatl noxotonis iuan isiuau niman nonamiktis iuan okse siuatl, kichiua tlajtlakojli de siuapapatlalistli. Niman tla sen tlakatl nonamiktia iuan on siuatl yejuan onoxotonij itech iueuentsin no kichiuas siuapapatlalistli.</verse>
				<verse number="19">’Nemiya sen tlakatl yejuan rico katka. Yejua notlakentiaya ken yakaj rey ikan on tlakentli* sanoyej patioj niman petlani. Niman mojmostla kichiuaya iluitl niman kikuayaj miyek tlajkuajli yejuan sanoyej kuajli.</verse>
				<verse number="20">Niman ne ikiauatenko on tlakatl yejuan rico katka notlaliaya sen mayankatlakatl itoka Lázaro yejuan nochi itlalnakayo tsotsoyoj katka.</verse>
				<verse number="21">In mayankatlakatl kinekiya kikuas on tlen xiniya ne ipan imesa on tlakatl rico. Niman on chichimej kipajpalouiliayaj itsotsouan.</verse>
				<verse number="22">Se tonajli on mayanki omik, niman on ángeles okuikakej para nemis iuan Abraham ne iluikak. On tlakatl yejuan rico katka no omik, niman okitokatoj.</verse>
				<verse number="23">On tlakatl yejuan rico katka sanoyej tlajyouiaya ne miktlan, niman onajkotlachix nepa tlakpak kampa okontak Abraham iuan Lázaro.</verse>
				<verse number="24">Kemaj ontsajtsik: “Notataj Abraham, ¡xnechikneli! Xnauati Lázaro ma kipatso ikuatipan imajpil ikan atl, niman ma uajla, ma kiseseliki nonenepil, pampa sanoyej nitlajyouijtikaj* ipan in tlitl.”</verse>
				<verse number="25">Pero Abraham okijlij: “Nokoneu, xkelnamiki ika tejua otikselij nochi tlen kuajli ipan monemilis, niman Lázaro okiselij nochi tlen xkuajli. Pero aman yejua kiselia pakilistli, niman tejua titlajyouiya.</verse>
				<verse number="26">Niman onkaj sen ueyi uejkatlan yejuan techxeloua nemouan. Niman on yejuan nikan nemij yejuan kinekij yaskej ompa on xuelij, nion yejuan ompa on nemij xuelij uajlauij nikan.”</verse>
				<verse number="27">Kemaj on tlakatl yejuan rico katka okijtoj: “Tla ijkon tej, notataj Abraham, nimitsiknotlajtlanilia xkontitlani Lázaro ichan notataj</verse>
				<verse number="28">kampa nikimpiya makuijli nokniuan. Xkontitlani para ma kinmachistiti, niman ijkon yejuamej xuajlaskej nikan kampa tetlajyouiltiloyan.”</verse>
				<verse number="29">Pero Abraham okijlij: “Yejuamej ompa kipiyaj on tlen okijkuiloj Moisés niman on tiotlajtojkej. Ma yejuamej kinkakikan.”</verse>
				<verse number="30">On tlakatl yejuan rico katka okijlij: “Ka, notaj Abraham, yejuamej xkinkakiskej. Pero tla yakaj komintas yejuan yomikkaj niman yoliuis*, yejuamej noyolpatlaskej niman kajkauaskej ika kichiuaj on tlen xkuajli.”</verse>
				<verse number="31">Pero Abraham okijlij: “Tla xkinekij kinkakiskej Moisés niman on tiotlajtojkej, no ijki xtlaneltokaskej, maski yakaj yoliuis niman nokuiteuas intsajlan on mikatsitsimej niman kinnojnotsas.”</verse>
			</chapter>
			<chapter number="17">
				<verse number="1">Jesús okinmijlij inomachtijkauan*: —Nochipa onyas on tetlatlatalistli yejuan kinchiualtis on tlakamej para ma tlajtlakokan. Pero ¡lástima para on tlakatl yejuan kinchiualtia oksekimej ma tlajtlakokan!</verse>
				<verse number="2">Más kuajli yeskia tla ikechpan kisalouiliskiaj sen tetl ueyi yejuan imetl molino, niman kontlajkaliskiaj ipan mar, chika xe kinchiualtia para semej in kokonej ma tlajtlakokan.</verse>
				<verse number="3">Tla ijkon, xmotakan sano nemejuamej. ’Tla mokniu mitschiuilia itlaj xkuajli, xmelajkanotsa de on tlen xkuajli okichiu, niman tla noyolpatla, xtlapojpolui.</verse>
				<verse number="4">Maski chikomepa mitschiuilis tlen xkuajli ipan se tonajli niman on chikomepa uajlas niman mitsijlis: “Aman xok oksejpa nikchiuas”, tla ijkon kitocaroua tiktlapojpoluis.</verse>
				<verse number="5">On apóstoles* okijlijkej toTEKO: —Xtechpaleui más ma titlaneltokakan.</verse>
				<verse number="6">Kemaj toTEKO okinmijlij: —Tla nenkipiyaskiaj nemotlaneltok, maski sanoyej* pitentsin ken on ixinachyo mostaza, ueliskia nenkijliskiaj in kojtli* sicómoro: “Xmouiuitla nikan niman xmotokati ipan mar”, niman on kojtli* mechtlakamatiskia.</verse>
				<verse number="7">’Tla semej nemejuamej kipiya sen itekitkau, niman tla yejua youajnokuepato kampa otlaxoponito noso kampa okinpiyato uakaxtin, ¿manin tikijlia: “Xkalaki; xmotlali niman titlakuas”?</verse>
				<verse number="8">Ka, tejua yej tikijlia: “Xnechchijchiuili tlen nikuas, niman xnemi nikan para tikitas tlen nechpoloua chika nejua nitlakua niman natli. Kemaj kej tejua uelis titlakuas niman tatlis.”</verse>
				<verse number="9">¿Manin tikmaka tlaxtlauijli on motekitkau pampa okichiu on tlen otiknauatij? Kuajli tikmatstokej ika ka.</verse>
				<verse number="10">No ijki ijkuak nemejuamej tlamis nenkichiuaskej nochi tlen Dios mechnauatia, noneki nenkijtoskej: “Tejuamej xtikuajkualtin titekitkej, pampa otikchijkej san on yejuan nonekiya tikchiuaskej.”</verse>
				<verse number="11">Ijkuak Jesús onojuitlalij para Jerusalén, opanok intsajlan iueyitlalpan Samaria niman Galilea.</verse>
				<verse number="12">Ijkuak oajsik ipan sen kalpan pitentsin, okiskej okinamikitoj majtlaktlimej tlakamej yejuan kipiyayaj on kualolistli itoka lepra*. Yejuamej san uejka onomajmankej,</verse>
				<verse number="13">niman ijkin okontsajtsilijkej Jesús: —¡Jesús, Temachtijketl, xtechikneli* niman xtechpaleui!</verse>
				<verse number="14">Ijkuak Jesús okintak, okinmijlij: —Xuiyan; xmoteitititij intech on tiopixkej. Niman chika yejuamej yayaj, opajtikej.</verse>
				<verse number="15">Kemaj semej yejuamej, ijkuak onotak yopajtik, onokuep, niman ikan chikauak tlajtojli kueyiliaya Dios.</verse>
				<verse number="16">Onotlakuantelkets ixpan Jesús onopachoj hasta ipan tlajli, niman okimakak tlaxtlauijli. Niman on tlakatl chanej* katka Samaria.</verse>
				<verse number="17">Kemaj Jesús okijtoj: —¿Xnochimej on majtlaktlimej opajtikej? ¿Kanon nemij on okse chiknauimej?</verse>
				<verse number="18">¿San in yejuan xhebreo* ouajnokuepato para kueyilia Dios?</verse>
				<verse number="19">Kemaj Jesús okijlij on tlakatl: —Xmotelketsa niman xuiya. Otipajtik pampa otitlaneltokak.</verse>
				<verse number="20">On fariseos* okitlajtoltijkej Jesús kamanon peuas tlamandaros Dios, niman yejua okinmijlij: —Ijkuak Dios tlamandaros, on xken itlaj ueyi tlamauisojli yejuan uelis yakaj kitas.</verse>
				<verse number="21">Nion xnoteijlis: “Ye nikan onkaj”, noso “Nepa onkaj”, pampa Dios ye nemotsajlan nemi para mechmandaros.</verse>
				<verse number="22">Kemaj okinmijlij on inomachtijkauan*: —Yejkos on tonajli ijkuak nenkinekiskej nennechitaskej nejua yejuan oninochiu Tlakatl maski san achijtsin, pero xuelis nennechitaskej.</verse>
				<verse number="23">Niman nemiskej sekimej yejuan mechijliskej: “Nikan nemi”, noso “Nepa nemi.” Pero maka xuiyan inuan, nion maka xkinuikakan,</verse>
				<verse number="24">pampa ijkon ken neka ikisayan tonaltsintli uajpeua nesi on tlapetlanajli niman ontlami hasta neka ikalakiyan tonaltsintli, sano ijki nochiuas ijkuak niuajlas nejua yejuan oninochiu Tlakatl.</verse>
				<verse number="25">Pero achtopa ika onkaj sanoyej nitlajyouis, niman nechixnamikiskej on tlakamej yejuan nemij ipan in tonaltin.</verse>
				<verse number="26">Ijkuak nejua niuajlas yejuan oninochiu Tlakatl, on tlakamej no ijki nouikaskej ken on tlakamej onouikakej ipan on tonaltin ijkuak nemiya Noé.</verse>
				<verse number="27">Yejuamej tlakuayaj niman tlaoniyaj, niman nonamiktiayaj niman kintemakayaj imichpochuan para ma nonamiktikan, hasta ijki oyejkok on tonajli ijkuak Noé okalak ijtik on barco. Niman kemaj, ouajlaj on apachiuilistli niman nochimej oamimikkej.</verse>
				<verse number="28">Ijkuak niuajlas no ijki nouikaskej on tlakamej ken onouikakej ipan on tonaltin ijkuak nemiya Lot. Tlakuayaj niman tlaoniyaj, tlakouayaj niman tlanamakayaj, tôkayaj niman kinchijchiuayaj inkaluan.</verse>
				<verse number="29">Pero ipan on tonajli ijkuak Lot okis ne ipan on ueyikalpan itoka Sodoma, okiau ikan tlitl niman azufre, niman ijki nochimej omikkej.</verse>
				<verse number="30">Ijkon nochiuas ipan on tonajli ijkuak nejua yejuan oninochiu Tlakatl niuajnonextis.</verse>
				<verse number="31">’Ipan on tonajli, tla yakaj nemis ne ipan ikal, maka ma temo para konkixtis on tlajtlamach* kipiya ikalijtik. Niman tla yakaj nemis neka ipan campo, maka ma uajnokuepa para ichan.</verse>
				<verse number="32">Xkelnamikikan tlinon ipan onochiu isiuau Lot.</verse>
				<verse number="33">On yejuan kichiuas kanika para kimakixtis inemilis ipan in tlaltikpaktli, kipolos ialma. Pero on yejuan kipolos inemilis san nopampa kimakixtis ialma.</verse>
				<verse number="34">’Nemechijlia ika ipan on tlayoua kochtoskej omemej san sekan. On se kuikaskej niman on okse kajteuaskej.</verse>
				<verse number="35">Omemej siuamej san sekan tistiaskej. On se kuikaskej niman on okse kajteuaskej.</verse>
				<verse number="36">Omemej tlakamej nemiskej ipan campo. On se kuikaskej niman on okse kajteuaskej.</verse>
				<verse number="37">Ijkuak ijkon okikakilijkej, okitlajtoltijkej: —¿Kanon ijkon nochiuas, toTEKO? Niman yejua okinmijlij: —Kampa tlajkaltos on yolki yejuan yomik, ompa nosentlaliskej on tsojpilomej.</verse>
			</chapter>
			<chapter number="18">
				<verse number="1">Jesús okintlalilij sen ejemplo para kintitis ika noneki nochipa kichiuaskej oración, niman xkaman kajkauaskej.</verse>
				<verse number="2">Ijkin okinmijlij: —Ipan sen kalpan nemiya sen juez teyolkuitijketl. Yejua xkitlakaitaya Dios, nion okipix teiknelilistli* para on tlakamej.</verse>
				<verse number="3">Sano ipan on kalpan no nemiya sen siuakauajli* yejuan nochipa kontaya on juez para kitlajtlaniliaya ma kipaleui para uelis kitlanis on yejuan iuan kipiyaya tlauejli.</verse>
				<verse number="4">Miyekpa on juez xokinek okipaleuij on siuakauajli*, pero más sakin* ononemilij: “Maski xniktlakaita Dios nion nikpiya teiknelilistli* para tlakamej,</verse>
				<verse number="5">nikpaleuis in siuatl san pampa nochipa uajlajtika niman nechpajsoloua niman maka yej nechyolajxitis.”</verse>
				<verse number="6">Niman toTEKO okijtoj: —Xkakikan on tlen okijtoj on xkuajli juez teyolkuitijketl.</verse>
				<verse number="7">Aman tej, ¿Dios xno kimpaleuis on yejuan okintlapejpenij tla ikan tonajli niman yeuajli itech noueyikatsajtsilijtokej*? ¿Nouejkauas ika kimpaleuis?</verse>
				<verse number="8">Nemechijlia ika xnouejkauas ika kimpaleuis. Pero ijkuak nejua yejuan oninochiu Tlakatl niuajlas, ¿Nikinuajnextis ipan in tlaltikpaktli sanken tlaneltokaj on tlakamej?</verse>
				<verse number="9">Jesús okinmijlij sen ejemplo de on yejuan kinemiliaj ika yejuamej más kuajkualtin niman kinchikoitaj on oksekimej. Ijkin okijtoj:</verse>
				<verse number="10">—Omemej tlakamej okichiuatoj oración ipan on ueyitiopan. Se de yejuamej fariseo* katka, niman okse yejuan tekitiya ken tlacobrarojketl ikan impuestos.</verse>
				<verse number="11">On fariseo* ijkatikatka niman ijkin kichiuaya ioración: “Ay Dios noTajtsin, nimitsmaka tlaxtlauijli pampa nejua xnikchiua ken on oksekimej yejuan kiteixpachouiliaj itlaj, niman xyolmelajkej, niman siuapapatlaj. No ijki nimitsmaka tlaxtlauijli pampa xnikchiua ken in tlacobrarojketl ikan impuestos.</verse>
				<verse number="12">Nejua okpa ninosaua ipan se semana, niman de nochi on tlen niktlani ompa nikixtia on diezmo* niman nimitsmaka.”</verse>
				<verse number="13">Pero on tlacobrarojketl san uejka onokau niman xkinekiya nion achijtsin para ajkotlachas ne iluikak, yej san noyelpanuitekiya ikan ajmantli niman kijtouaya: “¡Ay Dios, noTajtsin, xnechikneli*! Nejua sanoyej nitlajtlakolej.”</verse>
				<verse number="14">Nemechijlia ika ijkuak on tlacobrarojketl oyaj ichan, xok kipiyaya tlajtlakojli. Pero on fariseo* xokitlapojpoluijkej, pampa on yejuan noueyilia, maski xkinekis noknelis, niman on yejuan noknelia, kiueyiteneuaskej.</verse>
				<verse number="15">On tajtatin kinuajuikayaj inkonetsitsiuan itech Jesús para ma kinkuamatoka. Pero ijkuak on nomachtijkej* ijkon okitakej, opejkej kimajuaj on yejuan kinuajuikayaj inkokoneuan.</verse>
				<verse number="16">Pero Jesús okinnots on kokonej ma uajlakan itech, niman okinmijlij inomachtijkauan*: —Xkinkauakan on kokonej ma uajlakan notech, niman maka xkinteltikan, pampa on yejuan yolyemankej* ken in kokonej kalakiskej ne kampa Dios tlamandaroua.</verse>
				<verse number="17">Ika tlen melauak nemechijlia ika on yejuan xkiselis itekiuajyo Dios ken sen konetl, xuelis kalakis kampa Dios tlamandaroua.</verse>
				<verse number="18">Se de on tlayekankej okitlajtoltij Jesús: —Kuajli temachtijketl, ¿tlinon noneki nikchiuas para nikselis on nemilistli yejuan para nochipa?</verse>
				<verse number="19">Jesús okijlij: —¿Tline* tikijtoua ika nikuajli? Dios san yejua iselti kuajli, niman tejua tiknemilia ika nejua xniDios.</verse>
				<verse number="20">Tejua tikmatstikaj itlanauatiluan: “Maka iuan xmoteka yejuan xmosiuau, maka xtemikti, maka xtlachteki, maka yakaj xtlajtolketsteuili, xtlakaita motataj niman monanaj.”</verse>
				<verse number="21">On tlakatl okijlij: —Nochi in desde nikonetl nikuajtlakamatstiu.</verse>
				<verse number="22">Ijkuak Jesús ijkon okak, okijlij: —Sa se mitspoloua tikchiuas. Xuiya mochan niman xnamaka nochi tlen tikpiya niman on tomin xkinmaka on mayankej. Tla ijkon tikchiuas, tikpiyas riquezas ne iluikak. Niman kemaj xuajla niman nouan xuiya.</verse>
				<verse number="23">Pero ijkuak on tlakatl ijkon okak, sanoyej onajman pampa yejua sanoyej rico katka.</verse>
				<verse number="24">Ijkuak Jesús okitak ika on tlakatl onajman, okijtoj: —¡Sanoyej ouijtikaj para on yejuan ricos kalakiskej kampa Dios tlamandaroua!</verse>
				<verse number="25">Más sanoyej ouijtikaj* para sen rico kalakis ne kampa Dios tlamandaroua xken para sen camello panos ipan on kampa tlakoyoniaj ikan aguja.</verse>
				<verse number="26">On yejuan ijkon okakkej okijtojkej: —Tla ijkon, ¿akinon uelis makisas?</verse>
				<verse number="27">Jesús okinmijlij: —On tlen on tlakamej xuelij kichiuaj, Dios kemaj ueli kichiua.</verse>
				<verse number="28">Pedro okijlij: —Tejuamej yotikajkej nochi tlen tikpiyayaj, niman tikistinemij mouan.</verse>
				<verse number="29">Kemaj yejua okinmijlij: —Ika tlen melauak nemechijlia ika san akinon yejuan kikauas ichan, noso itajuan, noso ikniuan, noso isiuau, noso ikoneuan san ipampa itekiu Dios,</verse>
				<verse number="30">kiselis miyek más ipan in tonaltin, niman ipan on tonaltin yejuan uajlau kiselis nemilistli yejuan para nochipa.</verse>
				<verse number="31">Jesús okinuikak on majtlaktli uan ome nomachtijkej* oksekan, niman okinmijlij: —Aman tiauij ne Jerusalén kampa nocumpliros nochi tlen on tiotlajtojkej okijkuilojkej noka nejua yejuan oninochiu Tlakatl.</verse>
				<verse number="32">Nechtemakaskej intech on yejuan xhebreos*. Yejuamej nechuetskaskej, nechuijuikaltiskej niman nechchijchaskej.</verse>
				<verse number="33">Nechuijuitekiskej niman kemaj nechmiktiskej, pero ipan yeyi tonajli nejua niyoliuis* niman ninokuiteuas ipan notlalkon.</verse>
				<verse number="34">Nochi on tlen okinmijlij xokajsikamatkej, pampa nochi on tlajtlamach* tlen okinmijlij, Dios xokinkauilij ma kajsikamatikan. Yejuamej tej, nion achijtsin xkimatiyaj tlinon ika tlajtlajtojtikatka.</verse>
				<verse number="35">Ijkuak Jesús okinisiuij on ueyikalpan itoka Jericó, sen ciego yeuatikatka ipan ojtli kitlajtlantikatka limosna.</verse>
				<verse number="36">Ijkuak on ciego okak miyek tlakatl panotikaj ne kampa yejua nemiya, okitetlajtoltij tlinon nochijtikaj.</verse>
				<verse number="37">Niman okijlijkej ika Jesús yejuan ualeua Nazaret ompaka panotikaj.</verse>
				<verse number="38">Kemaj on ciego otsajtsik: —¡Jesús, teuejkakoneu itech David, xnechikneli* niman xnechpaleui!</verse>
				<verse number="39">On yejuan tlayakapan yayaj okajuakej niman okijlijkej para maka sa ma nauati, pero yejua sanken* más tsajtsiya: —¡Teuejkakoneu itech David, xnechikneli* niman xnechpaleui!</verse>
				<verse number="40">Kemaj Jesús onoteltij niman otlanauatij ma kanilitij. Ijkuak ixpan yokuajuikilijkej, Jesús ijkin okijlij:</verse>
				<verse number="41">—¿Tlinon tikneki ma nikchiua mopampa? Niman on ciego okijlij: —NoTEKO, xchiua para ma nitlacha.</verse>
				<verse number="42">Jesús okijlij: —¡Xseli motlachalis! Aman otikselij motlachalis pampa otikneltokak ika nimitspajtis.</verse>
				<verse number="43">Nimantsin on ciego ouel otlachix. Kemaj yejua oyaj iuan Jesús, niman kueyiliaya Dios. Niman nochimej on tlakamej yejuan okitakej on tlen onochiu no okiyektenejkej Dios.</verse>
			</chapter>
			<chapter number="19">
				<verse number="1">Kemaj Jesús okalak niman san opanotikis ipan on ueyikalpan itoka Jericó.</verse>
				<verse number="2">Ipan on ueyikalpan nemiya sen tlakatl itoka Zaqueo yejuan rico katka. Yejua intlayekankau katka on tlacobrarojkej ikan impuestos.</verse>
				<verse number="3">Yejua kinekiya kitas akinon Jesús, pero xueliya kitaya pampa yejua xueyi tlakatl katka niman sanoyej* tojlan katka.</verse>
				<verse number="4">Ne kampaka Jesús opanok, onkatka sen kojtli* itoka sicómoro. Niman Zaqueo onotlaloj niman otlejkoto ipan on kojtli* para ouel okitak Jesús.</verse>
				<verse number="5">Ijkuak Jesús ompaka panotiaya, onajkotlachix, niman okijlij Zaqueo: —Zaqueo, nimantsin xuajtemo, pampa aman ika onkaj mochan ninokauas.</verse>
				<verse number="6">Kemaj Zaqueo nimantsin ouajtemok, niman ikan paktli okiselij Jesús.</verse>
				<verse number="7">Ijkuak ijkon okitakej, nochimej opejkej kichtakatlajtouiliaj, niman kijtouayaj tline* Jesús okalakito niman nokaua ichan sen tlajtlakolej.</verse>
				<verse number="8">Kemaj Zaqueo ouajnotelkets niman okijlij toTEKO: —Xkita noTEKO, on tlen nikpiya tlajkotipan nikinmakas on yejuan mayankej. Niman tla yakaj onikajkayajka para ouel oniktlachtekilij, nikuepilis naupa ichkich de on kech onikichtekilijka.</verse>
				<verse number="9">Jesús okijtoj: —Aman yokiselijkej temakixtilistli yejuan nikan chantij, pampa in tlakatl no tlaneltoka ken Abraham otlaneltokak.</verse>
				<verse number="10">Nejua tej, yejuan oninochiu Tlakatl oniuajlaj para onikintejtemoko niman onikinmakixtiko on yejuan yoixpolijkaj.</verse>
				<verse number="11">Chika on tlakamej kaktikatkaj on tlajtlamach* yejuan Jesús kinmijliaya, okintlalilij okse ejemplo, pampa ye nisiu nemiya Jerusalén, niman on tlakamej kinemiliayaj ika san yejkotetsis ijkuak Dios tlamandaros.</verse>
				<verse number="12">Yejua ijkin okinmijlij: —Nemiya sen ueyixtikaj tlakatl. In tlakatl ye kipiyaya para yas uejka ipan okse país kampa konselis tekiuajyotl para rey yes, niman kemaj oksejpa uajlas.</verse>
				<verse number="13">Ijkuak xe yaya ipan on país, okinnots majtlaktlimej itekitkauan para cada se okimakak ueyi tomin. Kemaj okinmijlij: “San chika niuajlau, xtlakouakan niman xtlanamakakan ika in tomin.”</verse>
				<verse number="14">Pero on tlakamej chanejkej ipan on país kitlauelitayaj on tlakatl. Yejua ika, yejuamej okintitlankej keskimej tlakamej yejuan san okuitlapanuijkej para okiteijlitoj: “Xtiknekij para in tlakatl yejua torey yes.”</verse>
				<verse number="15">On tlakatl okiselij tekiuajyotl para rey, niman kemaj onokuep para oyaj ipan ipaís. Ijkuak oajsik ichan, okintekuitlan on yejuan okinkauilijtejka tomin. Yejua okintekuitlan para kimatis kech yokitlan cada se.</verse>
				<verse number="16">On achtoj tlakatl oyaj itech, niman okijlij: “Señor, motomin okse majtlaktli yokitlan.”</verse>
				<verse number="17">Niman on rey okijlij on tlakatl: “Sanoyej kuajli tlen otikchiu. Tejua tikuajli tekitketl. Niman pampa otikpix kuajli moyojlo ipan on tlen achijtsin onimitsmakak, nimitsmaktilis majtlaktli kalpanmej para titekiuaj yes.”</verse>
				<verse number="18">Kemaj, kej on okse oyaj itech niman okijlij: “Señor, motomin okse makuijli yokitlan.”</verse>
				<verse number="19">Niman on rey no ijki okijlij: “Tejua nimitsmaktilis makuijli kalpanmej para titekiuaj yes.”</verse>
				<verse number="20">Kemaj, kej on okse oyaj itech niman okijlij: “Señor, nikan onkaj motomin yejuan onikejeu ikan sen pañito.</verse>
				<verse number="21">Nejua oninomojtij pampa nochi tikixtoka, niman tikmoyaxkatia* on tlen xmoyaxka*, niman tipixka kampa xotitôkak.”</verse>
				<verse number="22">Kemaj on rey okijlij: “¡Xkuajli tekitketl! Sano ikan motlajtol nimitstlajtlakolmaka. Tejua tikmatstikatka ika nochi nikixtoka. Niknoyaxkatia on tlen xnoyaxka* niman nipixka kampa xnitôka.</verse>
				<verse number="23">Tla ijkon tej, ¿tline xotikalaktij notomin ipan banco para ijkuak nejkoskia nikseliskia on itlanka?”</verse>
				<verse number="24">Kemaj on rey okinmijlij on yejuan ompa nemiyaj: “Xkuilikan on tomin niman xmakakan on yejuan kipiya majtlaktli tomin.”</verse>
				<verse number="25">Niman yejuamej okijlijkej on rey: “Pero Señor, yejua ye kipiya majtlaktli.”</verse>
				<verse number="26">On rey okinmijlij: “Nejua, tej, nemechijlia ika on yejuan kipiya miyek, más kimakaskej. Pero on yejuan san kipiya achijtsin hasta on kech kipiya kuiliskej.</verse>
				<verse number="27">Niman on notlauelikniuan yejuan xkinekiyaj niinrey yes, xnechinuajuikilikan niman nixpan xkinmiktikan.”</verse>
				<verse number="28">Ijkuak Jesús otlan kiteijlia on ejemplo, okajsik on ojtli yejuan tlejkoua para Jerusalén achto de on oksekimej.</verse>
				<verse number="29">Ijkuak okinnisiuij on kalpanmej intoka Betfagé niman Betania, yejuan onokej nisiu itech on tepetl itoka Olivos, okintitlan omemej inomachtijkauan*,</verse>
				<verse number="30">niman ijkin okinmijlij: —Xuiyan ipan on kalpan pitentsin yejuan onkaj ne tixpan. Kampa nemonkalaktiaskej, nenkitaskej salijtikaj sen polokotsin* yejuan xkaman yakaj ipan notlalia. Xtojtomakan niman xnechajuikilikan.</verse>
				<verse number="31">Niman tla yakaj mechtlajtoltia tline nenkitojtomaj, xkijlikan ika nemoTEKO kitekitiltis.</verse>
				<verse number="32">On nomachtijkej* oyajkej ipan on kalpan pitentsin niman okinextijkej ijkon ken Jesús okinmijlij.</verse>
				<verse number="33">Ijkuak yejuamej kitojtontikatkaj on polokotsin*, on iteko okintlajtoltij: —¿Tline nenkitojtomaj on polokotsin*?</verse>
				<verse number="34">On nomachtijkej* okinankilijkej: —Pampa toTEKO kitekitiltis.</verse>
				<verse number="35">Niman okuikilijkej Jesús on polokotsin*. Kemaj okitlalijkej intlaken ipan on polokotsin*, niman okipaleuijkej Jesús para ipan onotlalij.</verse>
				<verse number="36">Chika Jesús yetiaya ipan on polokotsin*, on tlakamej kisojtiayaj intlaken ipan ojtli.</verse>
				<verse number="37">Ijkuak Jesús oajsik ne kampa peua temoua on ojtli de on tepetl itoka Olivos, nochimej on miyekej nomachtijkej* opejkej pakij, niman kiyekteneuayaj Dios ikan chikauak tlajtoli ipampa nochi on tlamauisoltin yejuan okitakej.</verse>
				<verse number="38">On nomachtijkej* kijtouayaj: —¡Dios ma kitiochiua on Rey yejuan uajlau ikan itokatsin toTEKO! ¡Ma onya yolseuilistli ne iluikak, niman ma Dios kiseli ueyilistli!</verse>
				<verse number="39">Kemaj sekimej fariseos* yejuan nemiyaj intsajlan on tlakamej okijlijkej Jesús: —Temachtijketl, xkintlakaualti monomachtijkauan.</verse>
				<verse number="40">Pero Jesús okinmijlij: —Nejua nemechijlia, tla yejuamej in nokamatsakuaskej, yej in temej tsajtsiskej.</verse>
				<verse number="41">Jesús sa nisiu yaya ne Jerusalén, niman ijkuak okontak on ueyikalpan, ochokak,</verse>
				<verse number="42">niman okijtoj: —¡Tla tikajsikamatiskia ika ipan in tonajli ueliskia tikseliskia yolseuilistli, xtikseliskia icastigo Dios! Pero aman on omitsiyanilijkej niman xueli tikmati.</verse>
				<verse number="43">Mopan yejkos on xkuajli tonajli ijkuak on motlauelikniuan mitsyeualtsakuaskej ikan sen tepanchinantli. Yejuamej mitsyejyeualoskej niman nochiuiyan mitsuijsokiskej.</verse>
				<verse number="44">Yejuamej tej, hasta ixko tlajli mitskauaskej. Yejuamej kinmiktiskej on chanejkej, niman xmitskauiliskej nion sen tetl nepanijtias, pampa xotikmat tlen tonajli omitsnotsako Dios para mitsmakaskia temakixtilistli.</verse>
				<verse number="45">Kemaj Jesús okalakito ne ijtik on ueyitiopan niman opeu kinuajkixtia on yejuan ompa tlanamakayaj niman tlakouayaj.</verse>
				<verse number="46">Yejua ijkin okinmijlij: —Ipan on Yektlajkuilojli ijkin tlajkuilolnestikaj: “Nochan itoka yes kajli kampa kichiuaskej oración.” Pero nemejuamej yonenkuepkej ken teostokajli kampa on tlachtekej niyanaj.</verse>
				<verse number="47">Jesús mojmostla temachtiaya ipan on ueyitiopan, pero intlayekankauan on tiopixkej, niman on temachtijkej ikan itlanauatil Moisés niman on tlayekankej ipan on ueyikalpan kitejtemouiliayaj kenijki uelis kimiktiskej.</verse>
				<verse number="48">Pero xkimatiyaj kenijki uelis kimiktiskej, pampa nochi tlakatl sanoyej kinekiya kakis nochi tlinon yejua kijtouaya.</verse>
			</chapter>
			<chapter number="20">
				<verse number="1">Sen tonajli ne ipan on ueyitiopan, Jesús kinmachtiaya on tlakamej niman kinmijliaya on kuajli tlajtojli yejuan kiteijlia ken Dios temakixtia. Intlayekankauan on tiopixkej niman on temachtijkej ikan itlanauatil Dios, san sekan iuan on ueuetkej tlayekankej oajsikej itech Jesús,</verse>
				<verse number="2">niman okijlijkej: —Xtechijli, ¿tlen tekiuajyotl tikpiya para tikchiua in tlajtlamach*? ¿Akinon tej, omitsmakak on tekiuajyotl?</verse>
				<verse number="3">Niman Jesús okinmijlij: —Nejua no nikpiya tlen nemechtlajtoltis.</verse>
				<verse number="4">Xnechijlikan, ¿akinon okuajtitlan Juan para ma tlakuateki? ¿Dios okuajtitlan, noso on tlakamej okuajtitlankej?</verse>
				<verse number="5">Kemaj yejuamej opejkej ijkin kinochtakatlajtlajtoltiaj: —¿Kenijki tikijliskej? Tla tikijtoskej ika Dios okuajtitlan, yejua ijkin techijlis: “Tla ijkon, ¿tline* xonenkineltokakej on tlen Juan okijtoj noka nejua?”</verse>
				<verse number="6">Niman tla tikijtoskej ika on tlakamej okuajtitlankej, nochimej in tlakamej techtemojmotlaskej, pampa yejuamej xometlamatij ika Juan itiotlajtojkau Dios.</verse>
				<verse number="7">Yejua ika tej, yejuamej okijlijkej Jesús ika xkimatij akinon okuajtitlan Juan para ma tlakuateki.</verse>
				<verse number="8">Niman Jesús okinmijlij: —Tla ijkon, nejua no xnemechijlis akinon onechmakak tekiuajyotl para nikchiua in tlajtlamach*.</verse>
				<verse number="9">Kemaj Jesús opeu kinnojnotsa on tlakamej niman okintlalilij in ejemplo: —Sen tlalejketl okitôkak miyek uvas, niman ijkuak yokitôkak okintlanejtij sekimej medieros para kitlajpiliskej ikan on uvas. Niman on tlalejketl onejkuanij niman oyaj ipan okse país para miyek tonaltin.</verse>
				<verse number="10">Ijkuak oyejkok on tonajli para kitekiskej uvas, on tlalejketl okititlan itekitkau para ma kintlajtlaniliti on medieros on kech yejua kitocaroua kiselis. Pero yejuamej okimajmailijkej on tekitketl niman okontitlankej. Xitlaj okimakakej.</verse>
				<verse number="11">Kemaj on tlalejketl okititlan okse itekitkau, pero on tekitketl no okitlauelixnamikej niman okimajmailijkej, niman okititlankej. Xitlaj okimakakej.</verse>
				<verse number="12">Kemaj on tlalejketl okititlan on ika yeyi itekitkau, pero on medieros de on uvasyoj no okojkokojkej niman okuajkixtijkej.</verse>
				<verse number="13">’Kemaj iteko on tlatoktli ijkin okinemilij: “¿Kenijki nikchiuas? ¡Ah, aman nikmati! Niktitlanis notlajsojkakoneu. Kas ijkuak kitaskej kitlakaitaskej.”</verse>
				<verse number="14">Pero ijkuak on medieros okitakej on tekoneu, okinojlijkej: “In yejua ikoneu on tlalejketl. Ijkuak mikis itataj, yejua iyaxka* yes nochi in tlajli. Aman tej, ma tikmiktikan ikoneu para toyaxka yes tejuamej.”</verse>
				<verse number="15">Yejuamej okuajkixtijkej on tekoneu ne ipan on uvasyoj, niman okimiktijkej. Kemaj Jesús okintlajtoltij: —Aman tej, iteko on uvasyo, ¿tlinon kinchiuilis on xkuajkualtin medieros?</verse>
				<verse number="16">Yejua yas niman kinmiktis on medieros niman on tlatoktli oksekimej kinmakas para cuidaroskej. Ijkuak on tlakamej ijkon okakkej on ejemplo, okimatkej ika iteko on uvasyo kijtosneki Dios, niman on xkuajkualtin tekitkej kijtosneki sano yejuamej. Yejua ika okijtojkej: —¡Xnejli! Dios xkichiuas.</verse>
				<verse number="17">Pero Jesús okimixtlaloj, niman okinmijlij: —Tla xijki yes, ¿tlinon kijtosneki in Yektlajkuilojli? Ijkin tlajkuilolnestikaj: On tetl yejuan on tepanchijkej xokiselijkej, aman yejua yonochiu ken esquinero.</verse>
				<verse number="18">San akinon uetsis ipan on tetl, tepojpostekis, niman tla on tetl yakaj ipan uetsis, kikuejkuechtilis.</verse>
				<verse number="19">Nimantsin on intlayekankauan on tiopixkej niman on temachtijkej ikan tlanauatijli kinekiyaj kajsiskej Jesús para kontsakuaskej, pampa kimatstikatkaj ika on ejemplo okinteneuilij yejuamej. Pero xokajsikej, pampa kinmakajsiyaj on tlakamej.</verse>
				<verse number="20">Yejuamej tej, okintitlankej on yejuan noteneuaj kuajkualtin tlakamej para okichtakaitatoj Jesús. Yejuamej okichiualtijkej itlaj ma kijto yejuan uelis ika kitemaktiliskej itech on gobernador.</verse>
				<verse number="21">Yejua ika ijkin okitlajtoltijkej: —Temachtijketl, tikmatstokej ika on tlen tikijtoua niman tiktemachtia yejua tlen melauak. Niman no tikmatstokej ika xkaman titechikoita* intech tlakamej, yej on tlakamej kuajli tikintitia ken Dios kineki para nouikaskej.</verse>
				<verse number="22">Aman xtechijli: ¿Itlanauatil Moisés techkauilia titlatlaxtlauaskej ikan impuestos para on ueyi tekiuaj César yejuan itekiuaj on país Roma?</verse>
				<verse number="23">Pero Jesús okimat ika yejuamej ikan xkuajli inyojlo ijkon kitlajtoltiayaj san para kajkayauaskej. Yejua ika, ijkin okinmijlij: —¿Tline nennechnekiliaj para ma nikijto itlaj yejuan ika uelis nennechteixpanuiskej?</verse>
				<verse number="24">Se xnechititikan on tomin. ¿Akinon ixayak, niman akinon itoka yejuan nestikaj ipan in tomin? Yejuamej okijlijkej: —On ueyi tekiuaj César de Roma.</verse>
				<verse number="25">Kemaj Jesús okinmijlij: —Tla ijkon tej, xmakakan César on tlen iyaxka, niman xmakakan Dios on tlen yejua iyaxka.</verse>
				<verse number="26">Yejuamej tej, xouelkej okajkayajkej ika on tlen imixpan on tlakamej kijtouaya. Yej, otlamojkaitakej, pampa Jesús ijkon okiminnankilij niman xok onauatkej.</verse>
				<verse number="27">Okitatoj Jesús sekimej saduceos yejuan kijtouaj ika xuelis yoliuiskej* niman nokuiteuaskej on mikatsitsimej. Yejuamej ijkin okijlijkej Jesús:</verse>
				<verse number="28">—Temachtijketl, ipan itlanauatil Moisés ijkin okijkuiloj para tejuamej. Tla sen tlakatl miki niman xikan ikoneuan kajteua on siuatl, ikniu on tlakatl ika onkaj nonamiktis iuan on siuakauajli*, niman iuan tlaskaltis para on kokonej nemiskej ken ikoneuan yeskia on ikniu yejuan omik.</verse>
				<verse number="29">Aman tej, nemiyaj chikomemej iknijtin yejuan tlakamej. On yejuan yenkuiyotl ononamiktij, niman kemaj omik, pero on siuatl xokipiyalij ikoneu.</verse>
				<verse number="30">Kemaj on ika ome teikniu ononamiktij iuan on siuakauajli*, niman no omik in teikniu, niman on siuatl xokipiyalij ikoneu.</verse>
				<verse number="31">Kemaj kej on ika yeyi teikniu ononamiktij iuan on siuakauajli*, niman hasta ijki okisatoj nochimej on iknijtin. Nochimej omikkej, niman nion se xokipiyalij ikoneu on siuatl.</verse>
				<verse number="32">Kemaj on siuatl no omik.</verse>
				<verse number="33">Ijkuak yoliuiskej* on mikatsitsimej, ¿katlejua itech tesiuau yes de on chikomemej iknijtin, pampa nochimej okipixkej ken insiuau?</verse>
				<verse number="34">Kemaj Jesús okinmijlij: —Chika nemij ipan in tlaltikpaktli, on tlakamej niman on siuamej nonamiktiaj.</verse>
				<verse number="35">Pero ijkuak yoliuiskej* niman nokuiteuaskej intsajlan on mikatsitsimej, on yejuan Dios kinkauilis ajsiskej ne iluikak, xok nonamiktiskej,</verse>
				<verse number="36">pampa ompa xok mikiskej. Yejuamej ken ángeles yeskej. Niman yejuamej tekoneuan itech Dios pampa yoliuij niman nokuiteuaj intsajlan on mikatsitsimej.</verse>
				<verse number="37">Hasta Moisés otechmachistij ika on mikatsitsimej yoliuij niman nokuiteuaj. Ijkuak on tlakotepajsojli tlikuitikatka, toTEKO Dios ompa okijlij Moisés ika yejua iDios Abraham, Isaac niman Jacob.</verse>
				<verse number="38">Tikmatij ika Dios xejua iminDios on mikatsitsimej, yej yejua iminDios on yoltokej, pampa para yejua melauak nochimej kipiyaj nemilistli.</verse>
				<verse number="39">Kemaj sekimej temachtijkej ikan on tlanauatijli okijlijkej Jesús: —Temachtijketl, kuajli on tlen otikijtoj.</verse>
				<verse number="40">Niman on saduceos xok okinemilijkej itlaj más kitlajtoltiskej.</verse>
				<verse number="41">Kemaj Jesús okinmijlij: —¿Tline kijtouaj ika Cristo yejuan Dios okitlapejpenij para temakixtis yejua teuejkakoneu itech David?</verse>
				<verse number="42">Tej, ipan on Salmos tlajkuilolnestikaj ika sano David ijkin kijtoua: Dios okijlij noTEKO: “Xmotlali nikan ipan noyekma,</verse>
				<verse number="43">hasta kaman ma nimitstlali tlayekanketl intech on motlauelikniuan.”</verse>
				<verse number="44">Tla David ijkon okijtoj ika Cristo yejua iTEKO, tla ijkon tej, ¿kenijki Cristo ueli teuejkakoneu itech David?</verse>
				<verse number="45">Nochi tlakatl tlakaktikatka ijkuak Jesús ijkin okinmijlij inomachtijkauan*:</verse>
				<verse number="46">—Xmotakan sano nemejuamej intech on temachtijkej ikan tlanauatijli yejuan kuelitaj tlakenueueyakej kistinemij, niman kinekij ikan miyek tetlakaitalistli ma kintlajpalokan neka ipan plaza. Niman yejuamej kinekij on más kuajli sietas ne ipan on sinagogas*, niman ipan on iluimej kinekij noseuiskej ipan on más uejueyixtokej sietas.</verse>
				<verse number="47">Yejuamej kinchankuiliaj on siuakaualtsitsimej*, niman sanoyej* ueueyak oraciones kijtouaj imixpan on tlakamej para on tlakamej kuajli ma tlanemilikan intech yejuamej. Yejuamej tej, más ueyi castigo kiseliskej.</verse>
			</chapter>
			<chapter number="21">
				<verse number="1">Ijtik on ueyitiopan Jesús okintak on ricos kitlaliayaj tomin ijtik on caja kampa nosentlalia on uentomin.</verse>
				<verse number="2">No ijki okitak sen mayanki siuakaualtsintli* yejuan okontlalij san ome cobre tomin ijtik on caja.</verse>
				<verse number="3">Niman yejua okijtoj: —Ika tlen melauak nemechijlia ika in mayanki siuakaualtsintli más ueyi okitlalij iuentomin xken nochimej.</verse>
				<verse number="4">Nochimej on oksekimej okitlalijkej inuentomin yejuan yokinsobraroj, pero in siuatl, maski mayanki, okitemakak nochi tlen kipiyaya para ika nemis.</verse>
				<verse number="5">Ijkuak sekimej inomachtijkauan* tlajtlajtojtikatkaj de on ueyitiopan niman ken tlachijchijtli katka ikan on kualtetsitsimej temej niman ika on kualtsitsimej itlajmachyouan* yejuan ompa onotetlayokolijka ken ofrendas, Jesús okijtoj:</verse>
				<verse number="6">—Yejkos on tonajli ijkuak nochi on tlen amantsin nenkitstokej xoxotonis, niman nion sen tetl xnokauas ipan okse tetl.</verse>
				<verse number="7">Kemaj okitlajtoltijkej: —Temachtijketl, ¿kamanon nochiuas? ¿Tlen tlamauisojli nesis ijkuak in tlajtlamach* ye peuas nochiuas?</verse>
				<verse number="8">Jesús okijtoj: —Xmotakan sano nemejuamej, niman maka nenkimokauiliskej mechkajkayauaskej, pampa uajlaskej miyekej yejuan ikan noTokatsin kualijtojtiaskej: “Nejua niCristo”, niman “Aman yoyejkok on tonajli.” Pero nemejuamej maka xuiyan inuan.</verse>
				<verse number="9">Niman ijkuak nenkakiskej ika onkaj nouijsokilistin niman revoluciones, maka nemomojtiskej. Tej, nochi on ika onkaj achtopa nochiuas. Pero ijkuak ijkon nochiuas, xnimantsin poliuis in tlaltikpaktli.</verse>
				<verse number="10">Jesús oksejpa más okijtoj: —On reyes nouijsokiskej iuan oksekimej reyes, niman on países nomijmiktiskej iuan oksekimej países.</verse>
				<verse number="11">Temojtij tlalolinis miyekan, niman onyas apistli niman miyek kualolistli miyekan. Niman ne ipan cielo* miyek tlajtlamach* temojtij nesis, niman uejueyi tlamauisoltin.</verse>
				<verse number="12">’Pero chika ajsi para nochiuas nochi in, mechtlaueltotokatinemiskej, niman mechtlauelitaskej niman tlajtlamach* ika mechtlajyouiltiskej niman mechtlajtlakolmakaskej impan on sinagogas*. No ijki mechtsajtsakuaskej, niman imixpan on reyes niman gobernadores mechuikaskej. Nochi in nochiuas san nopampa.</verse>
				<verse number="13">Ijkuak ijkon nemopan nochiuas, uelis noka nentenojnotsaskej.</verse>
				<verse number="14">Tej, xmoyolchikauakan para maka sa nenkomatstiaskej tlen tlajtojli nenkijtoskej para nemomanauiskej.</verse>
				<verse number="15">Ijkon xmoyolchikauakan, pampa on tlen tlajtojli niman tlamatkilistli* mechpolos, nejua nemechmakas yejuan nion se nemotlauelikniu xuelis kixikos nion xuelis kixnamikis.</verse>
				<verse number="16">Nemejuamej hasta nemotajuan, nemokniuan, on yejuan ken nenkinta niman nemotlajsojkaikniuan* sano yejuamej mechtemakaskej. Niman sekimej nemejuamej mechmiktiskej.</verse>
				<verse number="17">Niman san pampa nennechneltokaj, nochi tlakatl mechtlauelitas.</verse>
				<verse number="18">Pero nion se nemotson xpoliuis.</verse>
				<verse number="19">Niman tla nochipa nemelajkanemij ikan nemotlaneltok, nenkiseliskej on nemilistli yejuan para nochipa.</verse>
				<verse number="20">’Ijkuak nenkitaskej ika miyekej soldados yokiyejyeualojkej Jerusalén, ijkuakon xmatikan ika saniman kixoxotoniskej.</verse>
				<verse number="21">Ijkuakon, yejuan nemiskej Judea ma ontlatlaksakan neka ipan tepemej. Niman yejuan nemiskej Jerusalén ma kisakan ompa, niman on yejuan nemiskej ipan campo maka ma kalakikan oksejpa ne Jerusalén.</verse>
				<verse number="22">Ijkon xchiuakan, pampa ipan on tonajli onyas castigo. Ijkuakon, nocumpliros nochi tlen tlajkuilolnestikaj ipan on Yektlajkuilojli.</verse>
				<verse number="23">Lástima para on siuamej koneuajkej ipan on tonajli, niman on siuamej yejuan tlachichitiaj, pampa ipan on tonajli miyek tlajyouilistli onyas ipan in país niman sen temojtij castigo kipiyaskej on hebreos*.</verse>
				<verse number="24">Sekimej mikiskej ipan nouijsokilistli, niman oksekimej kinuikaskej ken eslavos ipan miyek países. Niman on yejuan xhebreos* kichojcholoskej on ueyikalpan Jerusalén hasta kaman tlamis nocumpliros on tonaltin kech okintlalilijkej.</verse>
				<verse number="25">’Kemaj onyas tlamauisojli temojti ipan tonaltsintli, ipan metstli, niman impan on sitlalimej. Niman nikan ipan in tlaltikpaktli on chanejkej ipan on países xkimatiskej tlinon kichiuaskej niman sanoyej* nomojtiskej, pampa sanoyej temojtij kakistis on mar niman ken noketsteuas.</verse>
				<verse number="26">Chika nochi tlakatl kitaskej on tlen nochiuas ipan in tlaltikpaktli, yolpopoliuiskej ikan innemojtil, pampa hasta nochi on kech ika kojtitikaj on cielo* nolinis.</verse>
				<verse number="27">Kemaj nechitaskej, nejua yejuan oninochiu Tlakatl, niuajlas ipan sen moxtli ikan noueyi poder niman ikan noueyilis.</verse>
				<verse number="28">Ijkuak peuas nochiuas in tlajtlamach*, xmoyoleuakan niman sa xonajkotlachixtiakan, pampa saniman mechmakixtiskej.</verse>
				<verse number="29">Kemaj Jesús okintlalilij in ejemplo: —Xkitakan on kojtlakijlotl itoka higuera* niman on oksekimej kojtlakijlomej.</verse>
				<verse number="30">Ijkuak nenkitaj selia on kojtli*, sano nemejuamej nenkimatij ika ye nisiu xompantlaj yes.</verse>
				<verse number="31">Sano ijki, tej, ijkuak nenkitaskej ye nochijtikaj on tlamauisoltin temojtli yejuan yonemechijlij, xmatikan ika ye nisiu para Dios tlamandaros.</verse>
				<verse number="32">’Ika tlen melauak nemechijlia ika nochi in tlamauisoltin nochiuas ijkuak xe mikij in tlakamej yejuan nemij ipan in tonaltin.</verse>
				<verse number="33">On cielo niman in tlaltikpaktli popoliuis, pero notlajtol xkaman popoliuis.</verse>
				<verse number="34">’Xmotakan sano nemejuamej. Maka xmoyoltechikauakan ika on tlen xkuajli, nion maka xtlauantinemikan, nion itlaj xkomatstiakan on tlen ika nemotekipanoskej para maka uajlas on tonajli ijkuak xnenkimatstokej.</verse>
				<verse number="35">Ijkon ken sen tlatlalilistli* kajsi sen yolki ijkuak on yolki kinemilia ika kuajli nemi, no ijki yejkos on temojtij tonajli ipan nochi kech tlakatl yejuan chanti ipan in tlaltikpaktli.</verse>
				<verse number="36">Nemejuamej tej, xnemikan listos. Niman nochipa xchijtiakan oración para ijki uelis nemomanauiskej ipan nochi on tlajyouilistli yejuan nochiuas, niman para nenmotlaliskej nixpan ijkuak nemechyolkuitis nejua yejuan oninochiu Tlakatl.</verse>
				<verse number="37">Mojmostla Jesús temachtiaya ipan on ueyitiopan, niman ipan tlayoua yaya ipan on tepetl itoka Olivos.</verse>
				<verse number="38">Niman mojmostla saniman kualkan nochi tlakatl yaya ne ueyitiopan para konkakiya Jesús.</verse>
			</chapter>
			<chapter number="22">
				<verse number="1">Ye nisiu katka para nochiuas on iluitl ijkuak kikuaj on pan yejuan xkipiya tlaxokolilistli*. On iluitl itoka Pascua*.</verse>
				<verse number="2">Niman intlayekankauan on tiopixkej niman on temachtijkej ikan tlanauatijli kitejtemouiliayaj kenijki kimiktiskej Jesús, san ichtaka*, pampa kinmakajsiyaj on tlakamej.</verse>
				<verse number="3">Kemaj Satanás ijtik okalak Judas. Judas no itoka Iscariote, niman yejua inuan on majtlaktli uan ome nomachtijkej* tlapouajli katka.</verse>
				<verse number="4">Yejua oyaj okintato on intlayekankauan on tiopixkej niman on yejuan tlayekankej ipan on ueyitiopan para okintlajtlajtouilito kenijki uelis kinmaktilis Jesús.</verse>
				<verse number="5">Yejuamej okuelitakej, niman onotlajtolmakakej para Judas kimakaskej tomin.</verse>
				<verse number="6">Judas teuan onokalaktij, niman opeu kitejtemoua kamanon kuajli para kitemaktilis Jesús ijkuak on tlakamej xnemiskej iuan.</verse>
				<verse number="7">Oyejkok on tonajli para on iluitl yejuan nochiua ijkuak kikuaj on pan yejuan xkipiya tlaxokolilistli*. Niman ipan on tonajli ika onkaj kiuentlaliaj on borreguito para kikuaj ipan on iluitl Pascua*.</verse>
				<verse number="8">Niman Jesús okititlan Pedro niman Juan, niman okinnauatij: —Xuiyan, xchijchiuatij on tlakuajli para tikuaskej ipan in iluitl Pascua*.</verse>
				<verse number="9">Yejuamej okijlijkej: —¿Kanon tikneki ma tikchijchiuatij?</verse>
				<verse number="10">Jesús okinmijlij: —Ijkuak nemejuamej nenkalakiskej ipan on ueyikalpan, nenkinamikiskej sen tlakatl yejuan kikti sen tsotsokojli ikan atl. Xkuitlapanuikan, hasta ne kampa onkalakis,</verse>
				<verse number="11">niman iteko on kajli ijkin xkijlikan: “On toTemachtijkau ijkin mitstlajtoltia: ¿Kanon onkaj on kalijtik kampa nikonkuas on tiotlak tlakuajli ipan in iluitl Pascua* inuan on nonomachtijkauan?”</verse>
				<verse number="12">Niman yejua mechititis sen ueyi kalijtik ne tlapani kampa ye kuajli tlaojonkaj. Ompa xchijchiuakan on tlakuajli.</verse>
				<verse number="13">Yejuamej tej, oyajkej niman ijki okinextijkej ken Jesús okinmijlij. Ompa okichijchijkej on tlakuajli para otlakuajkej ipan on iluitl Pascua*.</verse>
				<verse number="14">Niman ijkuak oajsik on hora para tlakuaskej, Jesús onoseuij itech on mesa inuan inomachtijkauan*.</verse>
				<verse number="15">Kemaj Jesús okinmijlij: —¡Sanoyej niknekiya nemouan nitlakuas ipan in iluitl pascua, chika xe nitlajyouiya!</verse>
				<verse number="16">Pampa aman nemechijlia ika xok oksejpa nemouan nikuas hasta on tonajli ijkuak nocumpliros on tlen in tlakuajli kijtosneki ne kampa Dios tlamandaroua.</verse>
				<verse number="17">Kemaj okontilan sen copa yejuan kipiya vino, niman ijkuak yokimakak tlaxtlauijli Dios, ijkin okijtoj: —Xkonikan in vino niman xmopanoltilijtiakan.</verse>
				<verse number="18">Nejua tej, nemechijlia ika xok nemouan nikonis iyayo in uvas hasta ijkuak Dios peuas tlamandaros.</verse>
				<verse number="19">Kemaj okontilan on pan, niman ijkuak yokimakak tlaxtlauijli Dios, okitlatlapan niman okinmakak. Kemaj ijkin okinmijlij: —Yejua in pan kijtosneki ken yejua notlalnakayo yejuan nouentlalis nemopampa. Xkuakan in para ika xnechelnamikikan.</verse>
				<verse number="20">Ijkuak yotlakuajkej, no ijki okinmakak on copa niman okijtoj: —In tlen aman nenkoniskej ika in copa kijtosneki on yenkuik pacto* yejuan peua ikan noyesyo, niman san nemopampa toyauis.</verse>
				<verse number="21">’Xkitakan, aman on tlakatl yejuan nechtemaktilis, nouan nemi ipan in mesa.</verse>
				<verse number="22">Ijkon tej, nejua yejuan oninochiu Tlakatl nimikis ken Dios otlanauatij, pero ¡lástima para on tlakatl yejuan nechtemaktilis!</verse>
				<verse number="23">Kemaj yejuamej opejkej kinotlajtoltiaj akinon on yejuan kitemaktilis.</verse>
				<verse number="24">Kemaj yejuamej opeu notenkuikuij de on akinon más ueyixtias.</verse>
				<verse number="25">Pero Jesús okinmijlij: —On reyes yejuan xhebreos* nochiuaj ken inteko on países niman chikauak kinmandarouaj on tlakamej. Niman on tlayekankej sano yejuamej noteneuaj ken kuajkualtin tlakamej.</verse>
				<verse number="26">Pero nemejuamej xmechtocaroua ijkon nemouikaskej. Yej okseneka xmouikakan. Yejuan nemotsajlan más ueyixtikaj noneki nouikas ken xueyixtikaj, niman yejuan tlamandaroua noneki nouikas ken on yejuan tepaleuijketl.</verse>
				<verse number="27">¿Akinon tej, más ueyixtikaj, on tlayekanketl yejuan tlakua ipan mesa, noso on tetlamakaketl? Nikijtoua ika on tlayekanketl yejuan tlakua. Pero nejua, maski ninemotlayekankau, ninemi nemotsajlan ken se yejuan tetlamaka.</verse>
				<verse number="28">’Nemejuamej nochipa nouan yonentlajyouijtinenkej.</verse>
				<verse number="29">Yejua ika tej, nejua nemechmaka sen tekiuajyotl ken noTajtsin onechmakak.</verse>
				<verse number="30">Nenmatliskej niman nentlakuaskej ipan nomesa. Niman nemotlaliskej ipan on uejueyixtokej sietas para nenkinyolkuitiskej niman nenkintlajtlakolmakaskej on majtlaktli uan ome tribus* de Israel.</verse>
				<verse number="31">ToTEKO no okijlij Pedro: —Simón, Simón, xkaki. Satanás nemoka yotlajtlan para mechtsejtselos ken itlaj trigo kitsejtselouaj,</verse>
				<verse number="32">pero nejua moka yonitlajtlan itech Dios para maka tikpolos motlaneltok. Niman ijkuak oksejpa yotiuajlaj notech, xkimpaleui mokniuan para ma melajkanemikan.</verse>
				<verse number="33">Simón okijlij: —NoTEKO, nejua ninemi listo para mouan nechtsakuaskej niman hasta para mouan nimikis.</verse>
				<verse number="34">Niman Jesús okijlij: —Pedro, nejua nimitsijlia ika sano aman ijkuak xe tsajtsi on kaxtil*, tejua tinechnenekis yexpa ika xtinechixmati.</verse>
				<verse number="35">Kemaj Jesús okinmijlij: —Ijkuak onemechtitlan niman onemechijlij maka xkitkikan itlaj bolsa, nion tomin, nion kaktin, ¿itlaj omechpoloj? Yejuamej okijtojkej: —Ka, xitlaj otechpoloj.</verse>
				<verse number="36">Kemaj Jesús okinmijlij: —Pero aman tla tikpiya mobolsa niman motomin, xkikti, niman tla xtikpiya moespada xnamaka motlaken para xkoua moespada.</verse>
				<verse number="37">Pampa nejua nemechijlia ika on tlen noka tlajkuilolnestikaj ipan on Yektlajkuilojli ika onkaj nochiuas. On Yektlajkuilojli ijkin kijtoua: “Inuan xkuajkualtin tlakamej okipojkej.” Nochi tej, tlen noka tlajkuilolnestikaj nocumpliros.</verse>
				<verse number="38">Kemaj, yejuamej okijtojkej: —Xkita toTEKO, nikan onkaj ome espadas. Yejua okinmijlij: —¡Ah, xnenkajsikamatij tlinon nikijtosneki! Maski ma ijki.</verse>
				<verse number="39">Kemaj Jesús okis, niman oyaj ipan on tepetl itoka Olivos inuan on inomachtijkauan* ken miyekpa okichiu.</verse>
				<verse number="40">Ijkuak oajsik, okinmijlij on inomachtijkauan*: —Xchiuakan oración para maka mechtlajkalis Satanás ipan tlajtlakojli.</verse>
				<verse number="41">Kemaj Jesús okintlalkauij uejka ken se ika mauejka ijkuak tlamotla ikan tetl, niman onotlakuantelkets niman onoueyikatsajtsilij*.</verse>
				<verse number="42">Niman okijtoj: —NoTajtsin, tla tikneki, xnechmanaui para maka nikijyouis in tlen sanoyej* teajman. Pero maka nochiuas ken nejua nikneki, yej ma nochiua ken tejua tikneki.</verse>
				<verse number="43">Kemaj sen ángel yejuan oualeu iluikak, okinotitij niman okimakak yolchikaualistli.</verse>
				<verse number="44">Niman pampa yejua sanoyej noyolkokojtikatka, más sanoyej chikauak noueyikatsajtsiliaya. Yejua noueyikatsajtsiliaya hasta nitoniaya, niman itonil katka ken yestli yejuan chipiniya ipan tlajli.</verse>
				<verse number="45">Ijkuak otlan noueyikatsajtsilia, ouajnotelkets, niman oyaj intech inomachtijkauan*. Ijkuak intech oajsik, okintak kochtokej, pampa sanoyej yoajmankasiaukaj.</verse>
				<verse number="46">Kemaj okimijlij: —¿Tline* nenkochtokej? Xmokuiteuakan, niman xchiuakan oración para xmechtlanis on tetlatlatalistli.</verse>
				<verse number="47">Jesús sanken* tlajtojtikatka, ijkuak miyek tlakatl itech oajsik. Niman Judas yejuan inuan on nomachtijkej* tlapouajli katka, uajlaya tlayakapan, niman okinisiuij Jesús para okitenkuaj*.</verse>
				<verse number="48">Niman Jesús okijlij: —Judas, ¿ijkon tinechtenkua* para tinechtemaktilia nejua yejuan oninochiu Tlakatl?</verse>
				<verse number="49">Ijkuak inomachtijkauan* Jesús yejuan ompa iuan nemiyaj okitakej tlen ye nochijtikaj, okijlijkej: —ToTEKO, ¿ma titeixnamikikan ikan espada?</verse>
				<verse number="50">Niman semej yejuamej okinakastsontek sen tlakatl itlakeual on más ueyi intlayekankau on tiopixkej. Okitekilij iyekmanakas.</verse>
				<verse number="51">Pero Jesús okijtoj: —Xmoteltikan. Ma ijki. Kemaj Jesús okimatokilij inakas on tlakeuajli niman okipajtij.</verse>
				<verse number="52">Kemaj ijkin okinmijlij intlayekankauan on tiopixkej, niman on tlayekankej ipan on ueyitiopan niman on ueuetkej tlayekankej yejuan oualajkej okanakoj: —¿Onennechajsikoj ikan espadas niman kojtin* ken yakaj nitlachteketl yeskia?</verse>
				<verse number="53">Mojmostla nemouan ninemiya ne ipan iueyitiopan Dios, niman xonennechajsikej, pero ipan in hora Dios mechkauilia nenkichiuaj on tlen nenkinekij. Aman ipoder Satanás tetlani.</verse>
				<verse number="54">Kemaj okajsikej Jesús, niman okuikakej ichan on más ueyi intlayekankau on tiopixkej. Niman Pedro san uejka kuitlapanuijtiaya.</verse>
				<verse number="55">Ompa itlajkotian on kiauak otlatlatijkej, niman iyeualkan on tlitl onotlajtlalijkej, niman Pedro no ompa intsajlan onotlalij.</verse>
				<verse number="56">Kemaj ijkuak sen siuatekichiuilijketl okitak Pedro yeuatikaj itech on tlitl, okixkechij niman okijtoj: —In tlakatl no ompa iuan nemiya.</verse>
				<verse number="57">Pero Pedro okinenek* niman okijtoj: —Siuatl, nejua xnikixmati.</verse>
				<verse number="58">Achijtsin más sakin*, kej okse okitak Pedro niman okijlij: —Tejua no inuan tikistinemiya. Pero Pedro okijtoj: —Ka tlakatl, xnejua.</verse>
				<verse number="59">Kanaj ipan se hora sakin*, kej okse okichikajkaijtoj: —In tlakatl melauak iuan kistinemiya, pampa yejua no ualeua Galilea.</verse>
				<verse number="60">Kemaj Pedro okijtoj: —Tlakatl, xnikmati tlinonon tikijtojtikaj. Kemaj nimantsin ijkuak Pedro sanken* tlajtojtikatka, otsajtsik on kaxtil*.</verse>
				<verse number="61">Kemaj toTEKO onomalakachoj niman okontak Pedro. Ijkuakon Pedro okelnamik on tlen yejua yokijlijka: “Sano aman ijkuak xe tsajtsi on kaxtil* tejua tikijtos yexpa ika xtinechixmati.”</verse>
				<verse number="62">Kemaj Pedro okis ompa niman sanoyej oajmankachokak.</verse>
				<verse number="63">On tlakamej yejuan cuidarouayaj Jesús ika ouetskakej niman okuijuitekej.</verse>
				<verse number="64">Okixtlapachojkej niman okixayakauijuitekej, niman ijkin okijlijkej: —Xtlajto tiotlajtojketl. Xtechijli akinon omitsmailij.</verse>
				<verse number="65">Niman miyek okseki tlamach kijliayaj para kuijuikaltiayaj.</verse>
				<verse number="66">Ijkuak ouajtlanes, on ueuetkej tlayekankej hebreos*, niman intlayekankauan on tiopixkej niman on temachtijkej ikan tlanauatijli onosentlalijkej niman okuikakej Jesús imixpan on más uejueyi tekiuajkej ipan on Sanedrín*. Ompa ijkin okitlajtoltijkej Jesús:</verse>
				<verse number="67">—Xtechijli tla tejua tiCristo. Yejua okinmijlij: —Tla nemechijlis ika nejua niCristo, xnennechneltokaskej.</verse>
				<verse number="68">Niman tla itlaj nemechtlajtoltis, xnennechnankiliskej nion xnennechmakauaskej.</verse>
				<verse number="69">Pero desde aman nejua yejuan oninochiu Tlakatl ninotlalis iyekmakopa on Dios yejuan nochi ueli kichiua.</verse>
				<verse number="70">Kemaj nochimej okijlijkej: —¿Tla ijkon, tejua titeKoneu itech Dios? Jesús okinmijlij: —Kemaj. Ijki ken nemejuamej nenkijtouaj.</verse>
				<verse number="71">Kemaj yejuamej okijtojkej: —Xpoliuij más tlateixpanuijkej. Aman sano tejuamej yotikakej tlen kijtoua.</verse>
			</chapter>
			<chapter number="23">
				<verse number="1">Kemaj nochimej ouajnotelketskej niman okuikakej Jesús ixpan Pilato.</verse>
				<verse number="2">Ompa ijkin opeu kiteixpanuiyaj Jesús, niman kijtouayaj: —In tlakatl otikakej kimajkomantinemi in tochanejkauan*. Kimijlia ika xkitocaroua tiktlaxtlauaskej on impuestos itech César itekiuaj on país de Roma. Niman no noteneua yejua Cristo, sen rey.</verse>
				<verse number="3">Niman Pilato okitlajtoltij: —¿Tejua tiinRey on hebreos*? Jesús okinankilij: —Ijki ken tejua tikijtoua.</verse>
				<verse number="4">Kemaj Pilato okinmijlij on intlayekankauan on tiopixkej inuan on tlakamej: —Xitlaj* niknextilia tla itlaj xkuajli okichiu in tlakatl.</verse>
				<verse number="5">Pero yejuamej más notenkojtiliayaj para más okiteixpanuijkej: —Ikan itlamachtil kajkomantinemi nochi tlakatl chanej* Judea. Ouajpeu ne Galilea, niman aman hasta nikan yoyejkok.</verse>
				<verse number="6">Ijkuak Pilato ijkon okak, otlajtlan tla Jesús chanej* Galilea.</verse>
				<verse number="7">Ijkuak okijlijkej ika melauak yejua chanej* Galilea, okititlanilij Herodes on gobernador de Galilea, yejuan ipan on tonaltin nemiya ompa Jerusalén.</verse>
				<verse number="8">Ijkuak Herodes okitak Jesús, sanoyej* opak, pampa miyek tonaltin kinektinemiya kitas. Yokimachistijkaj de on miyek tlajtlamach* tlen okichiu, niman yejua ika kinektinemiya kitas ma kichiua sen milagro.</verse>
				<verse number="9">Miyek tlajtlamach* okitlajtoltij, pero Jesús xitlaj* ika okinankilij.</verse>
				<verse number="10">On intlayekankauan on tiopixkej niman on temachtijkej ikan tlanauatijli yejuan ompa nemiyaj sanoyej kiteixpanuiyayaj.</verse>
				<verse number="11">Kemaj Herodes iuan isoldados okipijpinauijkej niman ika onajauiltijkej. Kemaj okitlakentijkej ken sen rey ikan tlakentli* patioj. Niman Herodes oksejpa okititlan Jesús itech Pilato.</verse>
				<verse number="12">Sano ipan on tonajli Pilato niman Herodes onoyolseuijkej pampa achtoj yejuamej notlauelitayaj.</verse>
				<verse number="13">Kemaj Pilato san sekan okinsentlalij intlayekankauan on tiopixkej, on tekiuajkej niman on tlakamej,</verse>
				<verse number="14">niman ijkin okinmijlij: —Ijkuak onennechajuikilijkej in tlakatl, onenkijtojkej ika yejua kimajkomantinemi on tlakamej. Pero nemixpan yonikyolkuitij, niman nion se tlajtlakojli yejuan ika nenkiteixpanuiyaj xoniknextilij.</verse>
				<verse number="15">Nion Herodes xokinextilij tlajtlakojli, pampa oksejpa yonechajtitlanilij. Xkitakan, xitlaj* okichiu yejuan kitocaroua para mikis.</verse>
				<verse number="16">Aman nicastigaros, niman kemaj nikmakauas.</verse>
				<verse number="17">Pilato ika onkatka para kinmakauilis on tlakamej ipan on iluitl sen tlakatl yejuan tsakutikaj.</verse>
				<verse number="18">Pero nochimej opejkej san sekan ijkin tsajtsij: —¡Maka xmakaua Jesús, yej xmakaua Barrabás!</verse>
				<verse number="19">(Barrabás tsakutikatka pampa onoketstejka para kixtiskia on tekiuaj de Jerusalén, niman pampa otemiktijka.)</verse>
				<verse number="20">Pilato oksejpa okinnots on tlakamej, pampa kinekiya kimakauas Jesús.</verse>
				<verse number="21">Pero yejuamej oksejpa más chikauak otsajtsikej: —¡Xkajkopilokan ipan kojnepanojli* para ma miki! ¡Xkajkopilokan ipan kojnepanojli* para ma miki!</verse>
				<verse number="22">Pilato ika yexpa ijkin okinmijlij: —¿Tline*? ¿Tlinon tej, xkuajli okichiu? Nejua xoniknextilij tlajtlakojli yejuan kitocaroua para mikis. Yejua ika san nicastigaros, niman kemaj nikmakauas.</verse>
				<verse number="23">Pero yejuamej onotenkojtilijkej niman otlanauatijkej ma kajkopilokan. San seknek sanoyej otsajtsikej inuan intlayekankauan on tiopixkej, niman tlen okinekej ma nochiua, onochiu.</verse>
				<verse number="24">Pilato onokalaktij niman okichiu ijkon ken yejuamej kinekiyaj.</verse>
				<verse number="25">Ijkon tej, Pilato okimakau on tlakatl yejuan tsakutikatka pampa onoketstejka para kixtiskia on tekiuaj de Jerusalén, niman pampa otemiktijka. Okimakau on yejuan okitlajtlankej niman Jesús okinmaktilij ken yejuamej okinekkej.</verse>
				<verse number="26">Ijkuak kuikatikatkaj Jesús para konajkopiloskej ipan kojnepanojli*, okinauatijkej sen tlakatl itoka Simón yejuan chanej* katka de on kalpan Cirene. Yejua oualeu ipan campo. Okichiualtijkej ma kechpajnotiu on kojnepanojli* niman oyaj ikuitlapan Jesús.</verse>
				<verse number="27">Miyekej tlakamej okuitlapanuijkej inuan miyekej siuamej yejuan ipampa chokatiayaj niman najmantiayaj.</verse>
				<verse number="28">Pero Jesús ouajnokuep niman okinmijlij: —Siuamej de Jerusalén, maka xchokakan nopampa, yej sano nemejuamej nemopampa xchokakan niman impampa nemokoneuan.</verse>
				<verse number="29">Ijkon xchokakan pampa yejkos on tonajli ijkuak ijkin nijtos: “Dios kintiochiua on siuamej yejuan xtlaskaltiaj, on siuamej yejuan xkaman kanaj inkonetsin niman on yejuan xkaman tlachichitiaj.”</verse>
				<verse number="30">Kemaj on tlakamej peuas kimijliskej on tepemej: “Topan xxinikan”, niman no kimijliskej on tepetsitsintin: “Xtechiyanakan.”</verse>
				<verse number="31">Tla nejua yejuan xnikpiya tlajtlakojli nikselia in tlajyouistli, tla ijkon, ¿tlinon impan nochiuas on oksekimej yejuan kipiyaj tlajtlakojli?</verse>
				<verse number="32">San sekan iuan Jesús no kuikayaj ome xkuajkualtin tlakamej para kinmiktiskej.</verse>
				<verse number="33">Ijkuak oajsikej ne kampa itoka “Mikatsontekomatlan”, ompa Jesús okajkopilojkej ipan kojnepanojli, niman on omemej xkuajkualtin tlakamej no okinmajkopilojkej. Se nemiya iyekmakopa Jesús niman okse ipan iopochmakopa.</verse>
				<verse number="34">Niman ijkuak Jesús ye kajkopilojtikatkaj okijtoj: —NoTajtsin, xkintlapojpolui, pampa xkimatij tlinon kichiuaj. Niman on soldados onotlatlankej para okitakej cada se tlinon kiktis de on itlaken Jesús.</verse>
				<verse number="35">On tlakamej yejuan ompa nemiyaj kitstikatkaj nochi tlen onochiu, niman on tekiuajkej sanoyej ika uetskayaj Jesús ika in tlajtojli: —Yejua okinmakixtij oksekimej. Aman tej, tla melauak yejua Cristo yejuan Dios okitlapejpenij, sano yejua ma nomakixti.</verse>
				<verse number="36">On soldados no ika uetskayaj. Yejuamej kinisiuiyayaj niman kojonitiayaj vinagre.</verse>
				<verse number="37">Niman ijkin kijliayaj: —Tla tejua tiinRey on hebreos*, sano tejua xmomakixti.</verse>
				<verse number="38">Niman ikuapan onkatka sen tlajkuilojli, ikan tlajtojli* griego, latín niman hebreo. On tlajtojli ijkin kijtouaya: “In yejua inRey on hebreos*.”</verse>
				<verse number="39">Se de on xkuajkualtin tlakamej yejuan ompa iuan pilkayaj, ijkin kijixkomakaya: —Tla tiCristo, sano tejua xmomakixti, niman tejuamej no xtechmakixti.</verse>
				<verse number="40">Pero on okse xkuajli tlakatl okajuatiaj icompañero, niman ijkin okijlij: —¿Xtikmakajsi Dios, maski sano yejua castigo tikijyouiya?</verse>
				<verse number="41">Tejuamej techmelaua* ijkin ma titlajyouikan pampa on tlen xkuajli otikchijkej, pero in tlakatl xitlaj* tlajtlakojli kipiya.</verse>
				<verse number="42">Kemaj on tlakatl okijlij Jesús: —Jesús, xnechelnamiki ijkuak peuas titlamandaros ken Rey.</verse>
				<verse number="43">Niman Jesús okinankilij: —Ika tlen melauak nimitsijlia ika aman nouan tinemis ne iluikak.</verse>
				<verse number="44">Ijkuak kanaj tlakualispan katka, otlayouatiak nochiuiyan hasta ijki oajsik yeyi hora ika tiotlak.</verse>
				<verse number="45">On tonaltsintli xok tlachaya, niman ne ijtik on ueyitiopan on yekcortina ouajtlajkotetsayan.</verse>
				<verse number="46">Kemaj Jesús otsajtsik chikauak: —NoTajtsin, ipan momatsin nimitsmaktilia nonemilis. Ijkuak ijkon okijtoj, ouajnomikilij.</verse>
				<verse number="47">Ijkuak on soldadojtlayekanki romano okitak tlinon onochiu, ijkin okueyilij Dios, niman okijtoj: —Ika tlen melauak, in tlakatl yolchipauak katka.</verse>
				<verse number="48">Kemaj on tojlamej yejuan ompa nemiyaj niman okitakej tlinon onochiu, noyelpanuitekiyaj pampa sanoyej najmanayaj, niman oyajyajkej inchan.</verse>
				<verse number="49">Pero nochimej iteixmatkauan Jesús, niman on siuamej yejuan ouapejkej kuajuikatiayaj de ne Galilea, san uejka konitstikatkaj on tlajtlamach*.</verse>
				<verse number="50">Nemiya sen kuajli tlakatl itoka katka José yejuan nochipa onouikak ken kitocaroua. Yejua chanej* katka ipan on kalpan itoka Arimatea ne Judea. Yejua tlapouajli katka intech on más uejueyi tekiuajkej ipan on Sanedrín*.</verse>
				<verse number="51">Maski yejua tlapouajli katka intech on uejueyi tekiuajkej, yejua xokuelitak on tlen okinemilijkej on oksekimej, nion on tlen okichijkej. Yejua kichaya kamanon peuas tlamandaros Dios.</verse>
				<verse number="52">Niman yejua oyaj itech Pilato, okitlajtlanilito itlalnakayo Jesús.</verse>
				<verse number="53">Ijkuak yokuajtemoltij on itlalnakayo Jesús ne ipan on kojnepanojli*, okitetejkuix ikan sen tela patioj, niman kemaj okauato ijtik sen teostotl kampa xe kaman yakaj kitokayaj.</verse>
				<verse number="54">Yoajsika on tonajli ijkuak notlatlajtlaliliskej para kejeuaskej on tonajli sábado yejuan ye nisiu katka para peuas.</verse>
				<verse number="55">On siuamej yejuan ouajpekej kuajuikatiaya Jesús desde ne Galilea, no oyajkej iuan José. Yejuamej okitatoj on tlalkontli, niman kenijki okitlalijkej itlalnakayo Jesús.</verse>
				<verse number="56">Niman ijkuak onokuepkej inchan, okikuektlalijkej on ajuiyalistli tsakuanki niman aceite para itlalnakayo Jesús. Kemaj ken tlanauatia itlanauatil Moisés, onoseuijkej ipan on tonajli sábado.</verse>
			</chapter>
			<chapter number="24">
				<verse number="1">Ipan on achtoj tonajli ipeuyan on semana, on siuamej sanoyej* uelipan oyajkej itech on tlalkontli. Yejuamej okiktikej on chaualistli ajuiyak yejuan okikuektlalijkej. Niman no okinuikakej oksekimej siuamej.</verse>
				<verse number="2">Ijkuak ompa oajsikej, okitakej ika on tetl yejuan ika tentsakutikatka on tlalkontli yokejkuanijkaj.</verse>
				<verse number="3">Yejuamej okalakitoj ijtik on tlalkontli, pero xokinextijkej itlalnakayo Jesús.</verse>
				<verse number="4">Chika yejuamej xkajsikamatiyaj tlinon onochiu, nimantsin omemej tlakamej ikan petlanki tlakentli* ouajnonextijkej ompa intech majmaniyaj.</verse>
				<verse number="5">On siuamej onopachojkej hasta ipan tlajli. Pero on tlakamej okinmijlijkej on siuamej: —¿Tline* intsajlan on mikatsitsimej nenkitejtemouaj on yejuan yoltikaj?</verse>
				<verse number="6">Yejua xnikan nemi. Yejua tej, yoyoliu* niman yonokuiteu. Xkelnamikikan tlinon omechijlij ijkuak sanken* nemiya nemouan ne Galilea.</verse>
				<verse number="7">Omechijlij ika yejua yejuan onochiu Tlakatl ika onkatka kitemakaskej ipan inmauan on tlajtlakolejkej, niman ika kajkopiloskej ipan kojnepanojli*, niman ipan yeyi tonajli yoliuis* niman nokuiteuas ipan itlalkon.</verse>
				<verse number="8">Kemaj on siuamej okelnamikkej on tlen Jesús okinmijlijka.</verse>
				<verse number="9">Niman ijkuak youajnokuepatoj de itech on tlalkontli, nochi okintlajtlajtouilijkej on majtlaktli uan se apóstoles* niman nochimej on oksekimej.</verse>
				<verse number="10">On siuamej yejuan okinmachistitoj on apóstoles yejuamej in katkaj: María Magdalena, Juana niman María on inanaj Santiago inuan on oksekimej siuamej.</verse>
				<verse number="11">Pero on apóstoles* san okinuejuetskilijkej ika on tlen yejuamej okinmijlijkej niman xokineltokakej.</verse>
				<verse number="12">Pero Pedro ouajnotelkets niman onotlaloj hasta itech on tlalkontli. Ijkuak yejua onopachoj para ontlachix ijtik on tlalkontli, san okitak on vendas de lino yejuan ika okitejkuixkaj Jesús. Kemaj yejua onokuep niman tlamojkaitaya ipampa on tlen onochiu.</verse>
				<verse number="13">Sano ipan on tonajli, omemej tlaneltokakej yayaj para on kalpan itoka Emaús, yejuan onkaj kanaj majtlaktli uan se kilómetros de Jerusalén.</verse>
				<verse number="14">On omemej tlajtlajtojtiayaj de nochi on tlen onochiu.</verse>
				<verse number="15">Chika yejuamej tlajtlajtojtiayaj niman notenkuikuitiayaj ika in tlajtlamach*, sano Jesús okinnisiuij niman opeu inuan nejnemi.</verse>
				<verse number="16">Niman maski kitayaj Jesús, ken itlaj kintsakuiliaya para xkixmatiyaj akin yejua.</verse>
				<verse number="17">Kemaj Jesús okinmijlij: —Chika nemejuamej nennejnemij, ¿tlinon ika nemotenkuikuitiuij? ¿Tline nemajmanaj?</verse>
				<verse number="18">Se de yejuamej, itoka Cleofas, okinankilij: —Nochi tlakatl kimatstikaj tlinon yonochiu ipan in tonaltin ne Jerusalén. ¿Tlen san tejua de nochi kech ompa chantij ne Jerusalén xtikmati on tlen yonochiu?</verse>
				<verse number="19">Niman Jesús okinmijlij: —¿Tlinon tej, onochiu? Niman yejuamej okijlijkej: —On tlen ipan onochiu Jesús yejuan ualeua Nazaret. Yejua sen tiotlajtojketl katka niman ixpan Dios niman imixpan on tlakamej okipix ueyi poder ika on tlen kichiuaya niman ika on tlen kijtouaya.</verse>
				<verse number="20">Pero intlayekankauan on tiopixkej niman on tekiuajkej ipan on ueyitiopan okitemaktilijkej intech on tekiuajkej para okitlajtlakolmakakej para mikis niman para okajkopilojkej ipan kojnepanojli*.</verse>
				<verse number="21">Tejuamej tikuitiayaj yejua kimakixtis in país de Israel. Niman aman ye kipiya yeyi tonajli ika ijkon onochiu.</verse>
				<verse number="22">Maski no ijki sekimej siuamej yejuan touan nopouaj otechmojkatlachaltijkej aman. Ijkuak sanimantsin, oyajkej itech on tlalkontli,</verse>
				<verse number="23">pero xokinextijkej itlalnakayo Jesús ijtik on tlalkontli. Ijkuak onokuepkej, okijtojkej yej okintakej sekimej ángeles ken intemikpan yejuan okinmijlijkej ika Jesús nemi yoltikaj.</verse>
				<verse number="24">Kemaj sekimej tocompañeros oyajkej itech on tlalkontli, niman okitakej ken on siuamej okijtojkej. Pero xokitakej Jesús.</verse>
				<verse number="25">Kemaj Jesús okinmijlij: —¡Sanoyej mechpoloua kajsikamatilistli, niman sanoyej nemouejkauaj para nenkineltokaj nochi on tlen okijtojkej on tiotlajtojkej!</verse>
				<verse number="26">¿Tlen xokijtojkej on tiotlajtojkej ika Cristo ika onkaj tlajyouis ijkuak xe tlejkoua iluikak para tlamandaros?</verse>
				<verse number="27">Kemaj opeu kinmelajkaijlia nochi on temachtijli kampa kijtoua de yejua ipan on Yektlajkuilojli. Ouajpeu ipan on itlajkuiloluan Moisés niman kemaj on tlajkuiloltin yejuan nochimej on tiotlajtojkej okijkuilojkej.</verse>
				<verse number="28">Ijkuak oajsikej ipan on kalpan kampa yayaj, nesiya ken Jesús yaya más tlayakapan.</verse>
				<verse number="29">Pero yejuamej onotenkojtilijkej para ompa inuan ma nokaua niman okijlijkej: —Nikan touan xmokaua, pampa ye tiotlaktitikaj, niman saniman ye tlayouas. Yejua ika, Jesús ompa inuan onokau.</verse>
				<verse number="30">Niman ijkuak inuan yeuatikatka itech mesa, okontilan on pan, niman okitiochiu. Kemaj okitlapan niman okinmamakak.</verse>
				<verse number="31">Kemaj nimantsin oixtlajtlapojkej niman okixmatkej ika yejua Jesús, niman kemaj yejua san ouajnopoloj.</verse>
				<verse number="32">Niman ijkin kinojliayaj: —¿Tlen xmelauak sanoyej otechpaktij chika techajnojnotstiaya ipan ojtli niman techajpantlantilijtiaya on tlen itechkopa yejua tlajkuilolnestikaj ipan on Yektlajkuilojli?</verse>
				<verse number="33">Sano ipan on hora, yejuamej okajsikej iminojui para Jerusalén kampa okiminnextitoj on majtlaktli uan se apóstoles* inuan on sekimej ompa san sekan nemiyaj.</verse>
				<verse number="34">On majtlaktli uan se apóstoles* okijtojkej: —Melauak tej, toTEKO yoyoliu* niman yonokuiteu ipan itlalkon. Niman Simón yokitak.</verse>
				<verse number="35">Kemaj on omemej tlaneltokakej no okitetlajtlajtouilijkej tlinon impan onochiu ne ipan ojtli, niman kenijki okixmatkej Jesús ijkuak okitlapan on pan.</verse>
				<verse number="36">Yejuamej sanken* kijtojtikatkaj on ken impan onochiu, ijkuak Jesús onotelketstajsik intlajkotian niman ijkin okintlajpaloj: —Xyolsejtiakan nemejuamej.</verse>
				<verse number="37">Ikan innemojtil niman inkuekuetlakalis, kinemiliayaj kitstokej san yakaj itonal.</verse>
				<verse number="38">Pero Jesús okinmijlij: —¿Tline nemojkatlachaj? ¿Tline nenkauiliaj on ometlamatilistli kalaki ipan nemoyojlo?</verse>
				<verse number="39">Xkitakan nomauan niman nokxiuan, niman xmatikan ika sano nejua. Xnechmatokakan niman xnechitakan pampa itonal yakaj xnakayoj nion omiyoj ken nenkitstokej nejua nikpiya.</verse>
				<verse number="40">Ijkuak ijkon okinmijlij, okintitij imauan niman ikxiuan.</verse>
				<verse number="41">Pero sanken* xkineltokayaj, pampa tlamojkaitayaj niman sanoyej pakilistlamatiyaj. Yejua ika Jesús okinmijlij: —¿Itlaj nenkipiyaj para nikuas?</verse>
				<verse number="42">Kemaj okimakakej seki michin yejuan tliuaki niman se achijtsin nekutli.</verse>
				<verse number="43">Yejua okinselilij niman imixpan okikuaj.</verse>
				<verse number="44">Kemaj okinmijlij: —Ijkuak sanken* nemouan ninemiya, onemechijlij ijkin: Ika onkaj nocumpliros nochi on tlen noka tlajkuilolnestikaj ipan itlanauatil Moisés niman ipan intlajkuilol on tiotlajtojkej niman ipan on salmos.</verse>
				<verse number="45">Kemaj okinkajsikamachiltij on tlen onkaj ipan on Yektlajkuilojli.</verse>
				<verse number="46">Ijkin okinmijlij: —Ijkin tlajkuilolnestikaj, ika Cristo ika onkatka mikis, niman ipan yeyi tonajli yoliuis* niman nokuiteuas ne ipan itlalkon.</verse>
				<verse number="47">Niman no on yejuan notenojnotskauan noneki kinmachtiskej on tlakamej para ma noyolpatlakan, niman ijkon intlajtlakoluan kintlapojpoluiliskej. Yejua in temachtijli kiteijliskej ipan nochiuiyan países, pero yejuamej ika onkaj peuaskej nikan Jerusalén.</verse>
				<verse number="48">In tlajtlamach* nemejuamej xteixpantilikan.</verse>
				<verse number="49">Niman aman xkakikan. Nemopan nikuajtitlanis on Espíritu Santo yejuan noTajtsin omechijlijka ika mechmakas. Pero xmokauakan nikan Jerusalén hasta ijkuak nenkiseliskej on poder yejuan ne tlakpak ualeuas.</verse>
				<verse number="50">Kemaj Jesús okinkixtij ipan on ueyikalpan Jerusalén niman okinuikak hasta Betania. Ompa okinuajketsteu imauan niman okintiochiu.</verse>
				<verse number="51">Chika kintiochijtikatka, kintlalkauijtiaya niman otlejkotiaj iluikak.</verse>
				<verse number="52">Kemaj yejuamej okiyektenejkej Jesús, niman ikan paktli onokuepkej para Jerusalén.</verse>
				<verse number="53">Niman yejuamej mojmostla yayaj ipan on ueyitiopan niman kiyekteneuayaj Dios. Ma ijki nochiua.</verse>
			</chapter>
		</book>
		<book number="43">
			<chapter number="1">
				<verse number="1">Ijkuak nion tlen xitlaj* onkatka, iTlajtoltsin Dios ye onkatka. Niman iTlajtoltsin, yejuan sano yejua Cristo, nemiya iuan Dios niman sano yejua Dios.</verse>
				<verse number="2">Ijkon tej, ye nemiya iuan Dios ijkuak nochi on tlajtlamach* xe onkatka.</verse>
				<verse number="3">Dios okichijchiu nochi on tlajtlamach* tlen onkaj niman tlen yoltikaj itechkopa yejua on yejuan Tlajtojli. Xitlaj tlen onkaj nion on tlen yoltikaj onochijchiu tla xyejua.</verse>
				<verse number="4">ITlajtoltsin Dios kitemaka on nemilistli yejuan para nochipa. Niman on nemilistli kitemaka tlauijli yejuan nochi tlakatl kimaka kajsikamatilistli.</verse>
				<verse number="5">In tlauijli onkatkaj intsajlan on xkuajkualtin tlakamej niman xkuajkualtin espíritus, niman yejuamej xuelij kiseuiya on tlauijli.</verse>
				<verse number="6">Dios okuajtitlan sen tlakatl itoka Juan.</verse>
				<verse number="7">Yejua ouajlaj ken sen testigo niman okitemachistiko de on tlauijli para ijkon nochimej ueliskej tlaneltokaskej.</verse>
				<verse number="8">Juan xejua on tlauijli, yejua yej san temachistia itechkopa on tlauijli.</verse>
				<verse number="9">In tlauijli yejua melauak, niman ouajlaj ipan in tlaltikpaktli para nochi tlakatl kajsikamatis on tlajtlamach* yejuan melauak.</verse>
				<verse number="10">On yejuan Tlajtojli nemiya ipan in tlaltikpaktli. Maski Dios okichijchiu in tlaltikpaktli itechkopa yejua, on tlaltikpaktlakamej xokixmatkej.</verse>
				<verse number="11">Ouajlaj intech on hebreos* niman on hebreos* xokiselijkej.</verse>
				<verse number="12">Pero nochimej on yejuan okiselijkej niman itech otlaneltokakej, okinkauilij para onochijkej ikoneuan Dios.</verse>
				<verse number="13">Yejuamej onochijkej ikoneuan Dios xpampa ijki okinekkej imintataj noso iminnanaj, yej otlakatikoj ken Dios okinek para otlakatkej itech.</verse>
				<verse number="14">Niman on yejuan Tlajtojli onochiu tlakatl niman totsajlan onen. Yejua sanoyej* otetlajsojtlak* niman otemachtij tlen melauak. Niman otikitakej iueyilis. On ueyilistli yejua kipiya, pampa yejua isenTekoneu toTajtsin.</verse>
				<verse number="15">Juan onochiu testigo itechkopa Cristo ijkuak okijtoj: “In yejua nikteneuaya ijkuak onikijtoj ika on yejuan nechajtokatiu ipan notekiu, más ueyixtikaj xken nejua pampa ijkuak onitlakat yejua ye nemiya.”</verse>
				<verse number="16">Tinochimej tikselijtiuij nochi on tlajtlamach* tlen kuajli yejua kipiya ikan iueyitetlajsojtlalis* yejuan xtechtocarouaya tikseliskej.</verse>
				<verse number="17">Moisés okitemakak on tlanauatijli pero on iueyitetlajsojtlalis* yejuan xtechtocarouaya tikseliskej niman on tlen melauak okuajkik JesuCristo.</verse>
				<verse number="18">Xkaman yakaj kitaya Dios. Pero isenTekonetsin yejuan toTajtsin sanoyej kitlajsojtla* yejua yokiteititij.</verse>
				<verse number="19">On tlayekankej hebreos* chanejkej Jerusalén, okintitlankej tiopixkej niman levitas itech Juan para kitlajtoltiskej akin yejua.</verse>
				<verse number="20">Yejua ijkin kuajli okinmelajkaijlij: —Nejua xniCristo yejuan Dios okitlalij para tlamandaros.</verse>
				<verse number="21">Kemaj okitlajtoltijkej: —Tla ijkon, ¿akin tejua? ¿Tejua titiotlajtojketl Elías? Niman Juan okijtoj: —Ka, xnejua. Kemaj ijkin okitlajtoltijkej: —Tla ijkon, ¿tejua titiotlajtojketl on yejuan ika onkatka uajlas? Niman yejua okijtoj: —Ka.</verse>
				<verse number="22">Kemaj más okitlajtoltijkej: —Xtechijli tej, akin tejua pampa ika onkaj tikpiyaskej tlen tikimijliskej on yejuan otechajtitlankej. ¿Tlinon tikijtoua moka tejua?</verse>
				<verse number="23">Ijkuakon Juan okinnankilij: —Nejua nión akin tsajtsi ne kampa xalpatlajkan: “Xmelajkatlalikan nemoyojlo para nenueliskej nenkiseliskej toTEKO.” No ijki nikijtoua ken okijtoj on tiotlajtojketl Isaías.</verse>
				<verse number="24">On yejuan okinotsatoj Juan okinuajtitlankaj on fariseos*.</verse>
				<verse number="25">Niman yejuamej okijlijkej: —Tla ijkon, tla xtejua tiCristo, nion tiElías, nion yejua on tiotlajtojketl yejuan ika onkatka uajlas, ¿tline* tej, titlakuatekiya?</verse>
				<verse number="26">Juan okinmijlij: —Nejua nitlakuatekiya ikan atl, pero nemotsajlan okse nemi yejuan xnenkixmatij.</verse>
				<verse number="27">Yejua nechajtokatiu ipan notekiu. Niman nejua nion achijtsin xnechmelaua* niktojtomas ikakmekayo, pampa más ueyixtikaj xken nejua.</verse>
				<verse number="28">Nochi in onochiu ne kampa itoka Betábara yejuan nokaua ne ika ikisayan tonaltsintli de on río Jordán kampa Juan tlakuatekiyaya.</verse>
				<verse number="29">Uajmostla Juan okitak Jesús ye ompa kinisiuijtiaya niman okijtoj: —Xkitakan on tlakatl. Yejua kiuentlaliskej ken sen borreguito para Dios kintlapojpoluilis intlajtlakoluan nochimej on tlaltikpaktlakamej.</verse>
				<verse number="30">In yejua nikteneuaya ijkuak onikijtoj: “Sen tlakatl yejuan nechajtokatiu ipan notekiu yejua más ueyixtikaj xken nejua pampa ijkuak onitlakat, yejua ye nemiya.”</verse>
				<verse number="31">Nejua no xnikixmatiya akin yejua. Pero niuajtlakuatekijtiu ikan atl para on hebreos* uelis kixmatiskej.</verse>
				<verse number="32">Niman Juan okitemachistij on tlen okitak. Yejua ijkin okijtoj: —Nejua onikitak ken ouajtemok de ne iluikak on Espíritu Santo. Yejua ouajtemok ken itlaj paloma niman ipan onokau Jesús.</verse>
				<verse number="33">Nejua hasta aman xnikixmatiya akin yejua, pero on yejuan onechajtitlan ma nitlakuateki ikan atl onechijlij: “Ijkuak tikitas temos on Espíritu Santo niman on akin ipan nokauas, tikmatis ika on yejua tlakuatekis ikan Espíritu Santo.”</verse>
				<verse number="34">Nejua yonikitak niman aman nitemachistia ika yejua iKoneu Dios.</verse>
				<verse number="35">Uajmostla Juan oksejpa ompa nemiya iuan omemej inomachtijkauan*.</verse>
				<verse number="36">Niman ijkuak okitak ompaka panouaya Jesús, okijtoj: —Xkitakan on tlakatl. On yejua iborreguito Dios. Dios okuajtitlan para kiuentlaliskej ken sen borreguito.</verse>
				<verse number="37">Kemaj ijkuak on omemej inomachtijkauan* Juan okakkej on tlen yejua okijtoj, oyajkej iuan Jesús.</verse>
				<verse number="38">Kemaj Jesús ontlachix ikuitlapan niman ika okitak kuitlapanuiyayaj on omemej tlakamej. Okimijlij: —¿Tlinon nenkitejtemouaj? Yejuamej okijlijkej: —Temachtijketl, ¿kanon tichanti?</verse>
				<verse number="39">Jesús okinmijlij: —Xuajlakan niman xkitakan. Kemaj oyajkej niman okitakej kanon chanti, niman ompa iuan onokajkej hasta kaman otlayouak pampa ye tiotlak katka, kanaj ipan naui hora ijkuak oyejkokej.</verse>
				<verse number="40">Se de yejuamej on omemej yejuan okakkej tlen okijtoj Juan niman iuan oyaj Jesús, itoka katka Andrés yejuan ikniu Simón Pedro.</verse>
				<verse number="41">Andrés achtoj oyaj okitejtemoto Simón on ikniu, niman okijlij: —Yotiknextijkej on Mesías —yejuan kijtosneki Cristo yejuan Dios okitlalij para tlamandaros.</verse>
				<verse number="42">Kemaj Andrés okuikak Simón ne kampa nemiya Jesús. Niman ijkuak Jesús okitak, okijlij: —Tejua tiSimón ikoneu Jonás, pero motoka yes Cefas —yejuan kijtosneki Pedro.</verse>
				<verse number="43">Uajmostla Jesús okitoj para yas Galilea. Niman ijkuak okinextij Felipe, okijlij: —Xuajla nouan.</verse>
				<verse number="44">Felipe chanej* katka ipan on kalpan itoka Betsaida kampa no chantiyaj Andrés niman Pedro.</verse>
				<verse number="45">Kemaj Felipe oyaj niman okinextij Natanael. Niman yejua okijlij: —Yotiknextijkej on tlakatl yejuan okiteneu Moisés ipan on amamoxtli de on tlanauatiltin, niman no on tiotlajtojkej itechkopa otlajkuilojkej. In Jesús ikoneu José yejuan chanej* ipan on kalpan itoka Nazaret.</verse>
				<verse number="46">Kemaj Natanael okijtoj: —¿Intech on tlakamej yejuan chantij Nazaret uelis kisas se yejuan tepaleuis? Felipe okijlij: —Xuajla niman xkitaki.</verse>
				<verse number="47">Ijkuak Jesús okitak Natanael ye kinisiuiaya, okijtoj: —Nikan uajlau se yejuan melauak hebreo* yejuan xkaman tlakajkayaua.</verse>
				<verse number="48">Kemaj Natanael okitlajtoltij: —¿Ken tinechixmati? Niman Jesús okijlij: —Ijkuak Felipe xe mitsnotsaya, nejua onikmat ika tinemiya tlatsintlan de on kojtli* itoka higuera.</verse>
				<verse number="49">Kemaj Natanael okijlij: —Temachtijketl, tejua tiiKoneu Dios. Tejua tiinRey on hebreos*.</verse>
				<verse number="50">Jesús okijlij: —¿Tinechneltoka san ika onimitsijlij onimitsontak tlatsintlan de on kojtli* higuera? Aman tej, nimitsijlia ika más uejueyi tlajtlamach* tikitas.</verse>
				<verse number="51">No ijki okijtoj Jesús: —Ika tlen melauak nemechijlia, ika nemejuamej nenkitaskej tlapojtias on iluikak niman on iángeles Dios tlejkoskej niman temoskej nopan yejuan oninochiu Tlakatl.</verse>
			</chapter>
			<chapter number="2">
				<verse number="1">Ipan yeyi tonajli más sakin*, onkatka sen tlanamiktilistli ipan on kalpan itoka Caná de Galilea. Inanaj Jesús ompa nemiya.</verse>
				<verse number="2">Niman Jesús iuan inomachtijkauan* no okinnotskej ipan on tlanamiktilistli.</verse>
				<verse number="3">Ijkuak otlan vino ipan on iluitl, María okijlij Jesús: —Xok kipiyaj vino.</verse>
				<verse number="4">Pero Jesús okijlij: —Siuatl, ¿tline* tinechijlia nejua? Hasta aman xe ajsi on tonajli para nikchiuas milagros.</verse>
				<verse number="5">Kemaj inanaj ijkin okinmijlij on yejuan ompa tekichiuayaj: —Xchiuakan nochi tlen yejua mechijlis.</verse>
				<verse number="6">Ompa onkatkaj chikuasen kontin tlachijchijtin ikan tetl niman ipan sen kontli ueli kalakiya kanaj ochenta noso cien litros de atl. On hebreos* kitekitiltiayaj on atl para nomajtekiayaj, niman ijkon nokauayaj chipajkej ixpan Dios.</verse>
				<verse number="7">Jesús okinmijlij on tekichijkej: —Xkintemakan in kontin ikan atl. Niman kuajli okintemiltijkej.</verse>
				<verse number="8">Niman kemaj Jesús okinmijlij: —Aman xkixtikan achijtsin niman xkitkilikan on tlayekanketl ipan in iluitl. Niman yejuamej ijki okichijkej.</verse>
				<verse number="9">On tlayekanketl ipan on iluitl xkimatiya kanon oualeu, yej san yejuamej on tekitkej kimatstikatkaj yejuan okixtijkej on atl. On tlayekanketl okimat on atl yejuan Jesús okikuep vino, niman kemaj okinots on novio,</verse>
				<verse number="10">niman okijlij: —Nochi tlakatl achtoj kitemaka on más uelik vino niman ijkuak on tenotsaltin miyek yokonikej, kinmakaj on vino yejuan xmás uelik. Pero tejua yej otikejeu on más uelik vino para más sakin* tiktemaka.</verse>
				<verse number="11">Yejua in tlen Jesús okichiu ne Caná de Galilea, yejua iachtoj milagro yejuan okiteititij iueyilis, niman on inomachtijkauan* okineltokakej.</verse>
				<verse number="12">Ijkuak ijkon yonochiu, Jesús iuan inanaj, ikniuan niman inomachtijkauan* oyajkej ipan on kalpan itoka Capernaúm kampa onenkej keski tonajli.</verse>
				<verse number="13">Kemaj ika ye nisiu uajlaya on iluitl itoka Pascua* yejuan on hebreos* kejeuayaj, Jesús oyaj ipan on ueyikalpan Jerusalén.</verse>
				<verse number="14">Ne ipan ikiauak on ueyitiopan, Jesús okinnextito on yejuan kinnamakayaj uakaxtin, borregos niman palomas. Niman no ompa okinnextito on yejuan kimpatiliayaj tomin on tlakamej ne kampa yejyeuatikatkaj ipan inmesas.</verse>
				<verse number="15">Ijkuak yejua ijkon okitak, okichijchiu sen chikotaj niman nochimej okintlajtlatsuitek iuan inborregos niman inuakaxuan. On yejuan kitepatiliayaj tomin, okinxixinilij intomin ipan tlajli, niman okinxixinilij inmesa.</verse>
				<verse number="16">On tlanamakakej ikan palomas okinmijlij: —¡In palomas xkinmejkuanikan de nikan! ¡Maka nikan xtlanemakan ipan iueyitiopan noTajtsin!</verse>
				<verse number="17">Kemaj on inomachtijkauan* okelnamikkej on Yektlajkuilojli yejuan kijtoua: “Ikan nochi noyojlo niktlakaita moueyitiopan.”</verse>
				<verse number="18">Kemaj on hebreos* okijlijkej: —¿Katlejua milagro titechititis para tikitaskej ika mitsmelaua* tikchiuas yejua in?</verse>
				<verse number="19">Jesús okinmijlij: —Xikxoxotonikan yejua in tiopan niman ipan yeyi tonajli oksejpa niketsteuas.</verse>
				<verse number="20">Kemaj on hebreos* okijlijkej: —In tiopan cuarenta y seis xipan ouejkajkej ika okichijchijkej, ¿niman tejua san ipan yeyi tonajli tikchijchiuas oksejpa?</verse>
				<verse number="21">Pero on tiopan yejuan Jesús kiteneuaya sano yejua itlalnakayo.</verse>
				<verse number="22">Yejua ika, ijkuak Jesús oyoliu* niman onokuiteu ipan itlalkon, on inomachtijkauan* okelnamikkej in tlen yejua okijtojka. Yejua ika okineltokakej on Yektlajkuilojli niman on tlajtojli yejuan okinmijlijka.</verse>
				<verse number="23">Ijkuak Jesús nemiya Jerusalén ipan on iluitl Pascua*, miyekej okineltokakej ijkuak okitakej on milagros* yejuan kichiuaya.</verse>
				<verse number="24">Pero yejua kitaya ika xmelauak kineltokayaj, pampa kinmixmatiya ipan inyojlo nochimej.</verse>
				<verse number="25">Xkipolouaya para yakaj kijlis kenijkimej on tlakamej pampa sano yejua kimatstikatka tlinon onkaj ipan inyojlo on tlakamej.</verse>
			</chapter>
			<chapter number="3">
				<verse number="1">Nemiya sen fariseo* itoka Nicodemo yejuan tlayekanketl katka intech on hebreos*.</verse>
				<verse number="2">Nikodemo oyaj okinotsato Jesús ijkuak tlayoua, niman okijlij: —Temachtijketl, tikmatstokej ika Dios omitsajtitlan para otitechmachtiko, pampa xakaj ueli kiteititia ipoder ikan milagros* ken tejua tikchiua tla Dios xkipaleuiya.</verse>
				<verse number="3">Kemaj Jesús okijlij: —Ika tlen melauak nimitsijlia, tla yakaj xoksejpa tlakati, xuelis kalakis kampa Dios tlamandaroua.</verse>
				<verse number="4">Niman Nikodemo okitlajtoltij: —Pero ¿kenijki sen tlakatl yejuan yonoskaltij uelis oksejpa tlakatis? ¿Tla ijkon, uelis kalakis ijtik inanaj para oksejpa tlakatis?</verse>
				<verse number="5">Niman Jesús okijlij: —Ika tlen melauak nimitsijlia, tla yakaj tlakatl xnokuatekiya ikan atl niman xtlakati itechkopa on Espíritu Santo, xuelis kalakis ne kampa Dios tlamandaroua.</verse>
				<verse number="6">Ijkuak sen tlakatl tlakati itech inanaj, san kiselia nemilistli itlalnakayo, pero ijkuak tlakati itech on Espíritu Santo, kiselia nemilistli ipan ialma.</verse>
				<verse number="7">Maka mitstlatlachalti on ika nimitsijlia: “Ika onkaj oksejpa titlakatis.”</verse>
				<verse number="8">On ajakatl tlalpitsa san kanon kineki. Tikaki on tlen kakistilia, pero xtikmati kanon ualeua niman kanon yau. No ijki tej, on yejuan tlakatij ikan on Espíritu Santo.</verse>
				<verse number="9">Kemaj Nicodemo okitlajtoltij: —¿Kenijki uelis nochiuas yejua in?</verse>
				<verse number="10">Jesús okinankilij: —¿Tejua tiueyitemachtijketl ipan Israel niman xtikmati in tlajtlamach*?</verse>
				<verse number="11">Ika tlen melauak nimitsijlia ika tejuamej titlajtlajtouaj ika on tlen tikmatij, niman ika on tlen yotikitakej tikteixpantiliaj, pero nemejuamej temachtijkej xnenkineltokaj tlen temechijliaj.</verse>
				<verse number="12">Tla xnennechneltokaj ijkuak nemechnojnotsa ika on tlajtlamach* yejuan kisa ipan in tlaltikpaktli, ¿kenijki nennechneltokaskej tla nemechnojnotsas ika on tlajtlamach* yejuan kisa ne iluikak?</verse>
				<verse number="13">Xe yakaj tlejkoua iluikak, yej nejua yejuan oninochiu Tlakatl oniuajtemok de ne iluikak.</verse>
				<verse number="14">Niman ijkon ken Moisés okipiloj on kouatl ipan kojtli* ne kampa xalpatlajkan, ika onkaj no ijki nechajkopiloskej nejua yejuan oninochiu Tlakatl,</verse>
				<verse number="15">para nochi on yejuan nechneltokas xmikis, yej kipiyas nemilistli para nochipa.</verse>
				<verse number="16">’Tej, Dios sanoyej* okintlajsojtlak* on tlaltikpaktlakamej, hasta okitemakak isenteKonetsin para nochi on akin kineltokas xpoliuis, yej kipiyas nemilistli para nochipa.</verse>
				<verse number="17">Dios xokuajtitlan iKonetsin intech on tlaltikpaktlakamej para kintlajtlakolmakas, yej para on kimakixtis on tlaltikpaktlakamej.</verse>
				<verse number="18">’On yejuan kineltoka xkitlajtlakolmakaskej, pero yejuan xkineltoka ye kipiya tlajtlakolmakalistli san pampa xkineltoka isenteKonetsin Dios.</verse>
				<verse number="19">Yejuamej kiseliaj tlajtlakolmakalistli pampa ouajlaj on tlajuijli, yejuan iKonetsin Dios, ipan in tlaltikpaktli niman okintitij on kuajli ojtli para ipan nouikaskej, pero xkinekij nouikaskej ipan on kuajli ojtli, pampa yejuamej kichiuaj on tlen xkuajli.</verse>
				<verse number="20">Nochimej yejuan kichiuaj on tlen xkuajli kitlauelitaj on tlauijli niman on kuajli ojtli yejuan okiteititij. Yejuamej xuajlauij itech pampa xkinekij nopantlantis intlajtlakol.</verse>
				<verse number="21">Pero on yejuan kichiuaj on tlen kuajli uajlauij itech on tlauijli para nopantlantis ika kichiuaj on tlen Dios kinnauatia.</verse>
				<verse number="22">Ijkuak in yopanok, Jesús oyaj inuan inomachtijkauan* para Judea kampa keski tonajli ompa inuan onokau. Niman Jesús okinnauatij inomachtijkauan* ma tlakuatekikan.</verse>
				<verse number="23">No ijki, Juan tlakuatekiaya ne Enón nisiu Salim pampa ompa onkatka miyek atl. On tlakamej uajlayaj itech niman yejua kinkuatekiaya.</verse>
				<verse number="24">(Yejua in onochiu ijkuak Juan xe kajsiyaj.)</verse>
				<verse number="25">Kemaj, sekimej inomachtijkauan* Juan opejkej nokamauijsokij inuan sekimej hebreos* de on kenijki sen tlakatl kichipauas itlalnakayo ixpan Dios.</verse>
				<verse number="26">Yejua ika oyajkej niman okijlijtoj Juan: —Temachtijketl, on yejuan mouan nemiya ne ika ikisayan tonaltsintli de on río Jordán yejuan tejua itechkopa otitenojnots, aman tlakuatekiya niman nochi tlakatl uajlau itech.</verse>
				<verse number="27">Kemaj Juan okinmijlij: —Xakaj uelis kipiyas itlaj tla Dios xkuajtitlanilia de ne iluikak.</verse>
				<verse number="28">Nemejuamej kuajli onennechkakej ijkuak onemechijlij ika nejua xniCristo, yej se yejuan Dios okuajtitlan iyakapan.</verse>
				<verse number="29">Ne kampa nonamiktilo, on novio yejua kiselia on novia. Niman itlajsojkaikniu* on novio no sanoyej paki ijkuak kaki tlajtlajtoua on novio. Nejua ken niitlajsojkaikniu on novio. Yejua ika tej, sanoyej nipaki ijkuak nikaki ika nochi tlakatl yau itech Jesús.</verse>
				<verse number="30">Ijkon tej, ika onkaj yejua más ueyixtias niman nejua yej más nitemotias.</verse>
				<verse number="31">’On yejuan uajtemoua de ne iluikak más ueyixtikaj xken nochi tlakatl. On yejuan chanej* ipan in tlaltikpaktli san tlaltikpaktlakatl niman tlajtlajtoua ika on tlajtlamach* yejuan kistikaj ipan in tlaltikpaktli. Pero on yejuan ualeua ne iluikak más ueyixtikaj xken nochi tlakatl.</verse>
				<verse number="32">Yejua kiteixpantilia de on tlen yokitak niman yokak, pero xakaj kineltoka on tlen yejua kijtoua.</verse>
				<verse number="33">Pero tla yakaj kineltoka on tlen kijtoua on yejuan ouajtemok ne iluikak, kijtosneki ika Dios kijtoua on tlen melauak.</verse>
				<verse number="34">On yejuan Dios okuajtitlan kijtoua on itlajtol Dios, pampa Dios okimakak iEspíritu ikan nochi iueyilis.</verse>
				<verse number="35">On Tajtli kitlajsojtla* iKonetsin, niman yokimaktilij nochi itekiuajyo ipan nochi tlen onkaj.</verse>
				<verse number="36">Yejuan kineltoka iKonetsin Dios kipiya nemilistli para nochipa, pero on yejuan xkitlakamati xkipiyas in nemilistli, yej kiselis on temojtij icastigo Dios.</verse>
			</chapter>
			<chapter number="4">
				<verse number="1">On fariseos* okimatkej ika Jesús kimpiyaya más inomachtijkauan* niman más tlakuatekiyaya xken Juan.</verse>
				<verse number="2">Pero Jesús xyejua tlakuatekiyaya, yej san inomachtijkauan* tlakuatekiyayaj.</verse>
				<verse number="3">Niman ijkuak Jesús ijkon okimat, okis ne Judea para oksejpa oyaj Galilea.</verse>
				<verse number="4">Niman ipan iojui, ika onkatka para panos ipan iueyitlalpan Samaria.</verse>
				<verse number="5">Oajsik tej, ipan on kalpan Sicar de Samaria. Yejua in kalpan onkatka san nisiu itech on tlajli yejuan Jacob okimakak José on ikoneu.</verse>
				<verse number="6">Ompa onkatka sen atlaltekontli* yejuan kuitiayaj iatlaltekon Jacob. Jesús onotlalij itenko on atlaltekontli* pampa uajsiautiaya ipan iojui. Ijkuakon katka kanaj tlakualispan.</verse>
				<verse number="7">Inomachtijkauan oyajkej ipan on kalpan para okouatoj itlaj tlen kikuaskej. Kemaj ouajlaj sen siuatl yejuan chanej* ne Samaria. Yejua ouajlaj para okixtiko atl ijtik on atlaltekontli*, niman Jesús okijlij: —Xnechmaka atl.</verse>
				<verse number="8"></verse>
				<verse number="9">Kemaj on siuatl samaritana okijlij Jesús: —¿Kenijki tejua yejuan tihebreo* tinechtlajtlanilia atl nejua yejuan nisamaritana? Ijkin okijtoj pampa on hebreos* xkuajli nouikayaj inuan on samaritanos.</verse>
				<verse number="10">Kemaj Jesús okijlij: —Tla tikmatiskia ika Dios kineki mitsmakas sen kuajli tetlayokolijli*, niman akin nejua yejuan nimitstlajtlanilijtikaj atl, tla ijkon, yej tejua tinechtlajtlaniliskia atl niman nejua nimitsmakaskia on atl yejuan kitemaka nemilistli.</verse>
				<verse number="11">On siuatl okijlij: —Señor, nion siquiera xtikpiya tlinon ika tikixtis on atl niman in atlaltekontli* sanoyej* uejkatlan. ¿Kanon tikonkuis on atl yejuan kitemaka nemilistli para tinechmakas?</verse>
				<verse number="12">¿Tlen tejua tiknemilia más tiueyixtikaj xken on toachtojtataj Jacob yejuan otechmakak in atlaltekontli*? Yejua nikan atliya niman no ikoneuan, niman iyolkauan atliyaj nikan.</verse>
				<verse number="13">Jesús okijlij: —On akin koni in atl oksejpa amiki.</verse>
				<verse number="14">Pero akin konis on atl yejuan nikmakas xkaman amikis, pampa on atl yejuan nikmakas yejua ijtik ken itlaj ameyajli yejuan kimakas nemilistli para nochipa.</verse>
				<verse number="15">Kemaj on siuatl okijlij: —Señor, xnechmaka on atl para maka oksejpa namikis, nion niuajlas nikuajkixtis atl ijtik in atlaltekontli*.</verse>
				<verse number="16">Jesús okijlij: —Xuiya xkanati moueuentsin niman kemaj xuajlakan nikan.</verse>
				<verse number="17">Niman on siuatl ijkin okinankilij: —Xnikpiya noueuentsin. Kemaj Jesús okijlij: —On ika otikijtoj xtikpiya moueuentsin, on melauak,</verse>
				<verse number="18">pampa makuijli moueuentsitsiuan yotikimpix, niman on yejuan aman tikpiya xmoueuentsin. Yejua ika on melauak tlen otikijtoj.</verse>
				<verse number="19">Niman ijkuak on siuatl ijkon okak, okijlij Jesús: —Señor, nejua nikita ika tejua titiotlajtojketl.</verse>
				<verse number="20">On toachtojtajuan samaritanos okimauistilijkej Dios nikan ipan in tepetl, pero nemejuamej yejuan nenhebreos* nenkijtouaj ika noneki tikmauistiliskej ne Jerusalén.</verse>
				<verse number="21">Jesús okijlij: —Siuatl, xnechneltokili ika uajlau on tonaltin ijkuak nion nikan ipan in tepetl, nion ne Jerusalén xnenkimauistiliskej Dios.</verse>
				<verse number="22">Nemejuamej yejuan nensamaritanos xnenkimatij akinon nenkimauistiliaj, pero tejuamej yejuan tihebreos* tikmatij akinon tikmauistiliaj pampa on temakixtilistli kisa totech.</verse>
				<verse number="23">Pero uajlau on tonajli niman sano aman ijkuak on yejuan melauak kinekij kimauistiliaj toTajtsin, kimauistiliskej impan inyojlo niman ika tlen melauak ken Dios kineki. ToTajtsin tej, ijki kineki ma kichiuakan on yejuan kimauistiliaj.</verse>
				<verse number="24">Dios yejua Espíritu, niman on yejuan kimauistiliaj ika onkaj kichiuaskej ikan iminespíritu niman ika tlen melauak ken Dios kineki.</verse>
				<verse number="25">On siuatl okijlij: —Nejua nikmatstikaj ika uajlas on Mesías, on yejuan itoka Cristo. Ijkuak yejua uajlas, nochi tlajtlamach* techmelajkaijlis.</verse>
				<verse number="26">Niman Jesús okijlij: —Sano nejua yejuan nimitsnojnotstikaj.</verse>
				<verse number="27">Niman kemaj oyejkokej on inomachtijkauan* niman okintlatlachaltij ika Jesús tlajtlajtouaya iuan sen siuatl. Pero xakaj okitlajtoltij tlinon kinekiya on siuatl, noso tline* tlajtlajtouaya Jesús iuan on siuatl.</verse>
				<verse number="28">Kemaj on siuatl okajteu itsotsokol niman oyaj okiteijlito ipan on ueyikalpan:</verse>
				<verse number="29">—Xuajlakan, xkitakij sen tlakatl yejuan onechpanextijlij nochi tlen yonikchiu. ¿Manin xyejua Cristo?</verse>
				<verse number="30">Kemaj, on tlakamej okiskej ipan on ueyikalpan niman oyajkej ne kampa nemiya Jesús.</verse>
				<verse number="31">Chika in nochijtikatka, on inomachtijkauan* Jesús kijliayaj: —Temachtijketl, nimantsin xtlakua.</verse>
				<verse number="32">Pero yejua okinmijlij: —Nejua nikpiya tlen nikuas yejuan nemejuamej xnenkimatij.</verse>
				<verse number="33">Ijkuak on nomachtijkej* ijkon okakkej, opeu notlajtoltiaj: —¿Manin yej yakaj yokitlakualtiko?</verse>
				<verse number="34">Pero Jesús okinmijlij: —Ijkon ken nemotlalnakayo kojtitikaj ijkuak nentlakuaj, no ijki noalma kojtitikaj ijkuak nikchiua tlen kineki on yejuan onechajtitlan para nitlamis itekiu. Yejua ika tej, in tekitl sano ijki ken notlakual.</verse>
				<verse number="35">Nemejuamej nenkijtouaj: “Sanken* poliui naui metstli para pixkalos.” Pero nejua nemechijlia: Xkintakan nochimej on tlaltikpaktlakamej. Yejuamej no ijki ken se ueyi tlatoktli yejuan yochikau para nopixkas.</verse>
				<verse number="36">On yejuan kimpixka inalmas on tlakamej kiselia itlaxtlauil, niman on yejuan kimpixkaj kiseliskej nemilistli para nochipa. Tla ijkon tej, on yejuan tlatôka niman on yejuan pixka san sekan pakiskej.</verse>
				<verse number="37">Tla ijkon, melauak ken kijtoua sen tlajtojli: “Se tlatôka niman okse pixka.”</verse>
				<verse number="38">Nejua onemechtitlan xpixkatij ne kampa xonentokakej. Oksekimej otekitkej niman nemejuamej sa nenkiseliaj on tlen yokitekitkej.</verse>
				<verse number="39">Niman miyekej samaritanos yejuan chanejkej ipan on ueyikalpan okineltokakej Jesús ipampa on tlen okinmijlij on siuatl ijkuak okinmijli: “Onechpanextilij nochi tlen nejua yonikchiu.”</verse>
				<verse number="40">Yejua ika, ijkuak on chanejkej Samaria oualajkej, sanoyej okitlajtlanilijkej para ompa inuan ma nokaua niman Jesús ome tonajli ompa onokau.</verse>
				<verse number="41">Niman miyekej más otlaneltokakej ijkuak okakkej on tlen sano yejua kijtouaya.</verse>
				<verse number="42">Kemaj okijlijkej on siuatl: —Aman tikneltokaj xsan pampa on tlen otitechijlij, yej no pampa sano tejuamej yotikakkej. Niman tikmatstokej ika melauak yejua temakixtijketl yejuan kinmakixtis on tlaltikpaktlakamej.</verse>
				<verse number="43">Kemaj ipan ome tonajli Jesús okis ne Samaria niman okajsik iojui para oyaj Galilea.</verse>
				<verse number="44">Jesús sano yejua okijtoj ika sen tiotlajtojketl xkitlakaitaj ichanejkauan.</verse>
				<verse number="45">Ijkuak oajsik Galilea, on yejuan ompa chanejkej kuajli okiselijkej, pampa yejuamej no oyajkaj ne Jerusalén ipan on iluitl Pascua*, niman okitakej nochi tlen yejua ompa okichiu.</verse>
				<verse number="46">Kemaj Jesús oksejpa ouajlaj ne Caná kampa on atl okikuepka vino. Ompa nemiya sen iueyitlapaleuijkau on rey, yejuan ipan on ueyikalpan Capernaúm kipiyaya sen ikoneu kualouaya.</verse>
				<verse number="47">Ijkuak on ueyitlapaleuijketl okimat ika Jesús ouajkis Judea niman ika yoyejkok Galilea, oyaj okitato niman okiknotlajtlanilij para ma uiya ichan niman ma kipajti ikoneu yejuan ye miktikatka.</verse>
				<verse number="48">Kemaj Jesús okijlij: —Nemejuamej xnentlaneltokaj tla xnenkitaj tlamauisoltin niman milagros.</verse>
				<verse number="49">Pero on ueyitlapaleuijketl okijlij: —Señor, nimantsin xuajla antes mikis nokoneu.</verse>
				<verse number="50">Niman Jesús okijlij: —Xuiya mochan. Mokoneu xmikis. On tlakatl okineltokak tlinon Jesús okijlij, niman oyaj.</verse>
				<verse number="51">Ijkuak ye ajsitikatka ichan on itekitkauan okinamikitoj, niman okijlijkej: —Mokoneu yopajtik.</verse>
				<verse number="52">Kemaj okintlajtoltij tlen hora opeu pajti ikoneu, niman okijlijkej: —Yaloua tiotlak la una okau on totonalistli*.</verse>
				<verse number="53">Ijkuakon on tajtli okelnamik ika sano ipan on hora ijkuak Jesús okijlij: “Mokoneu xmikis.” Yejua ika tej, iuan nochi ifamilia okineltokakej Jesús.</verse>
				<verse number="54">In yejua ika ome milagro okichiu Jesús ijkuak ouajkis Judea niman oyaj Galilea.</verse>
			</chapter>
			<chapter number="5">
				<verse number="1">Ijkuak in tlajtlamach* yonochiu, Jesús oyaj Jerusalén kampa on hebreos* kichiuayaj sen iluitl para Dios.</verse>
				<verse number="2">Ipan on ueyikalpan, nisiu itech on tsakuijlotl* itoka de las Ovejas, onkatka kampa naltilo yejuan ikan tlajtojli hebreo* itoka Betesda. Ne kampa naltilo kipiyaya makuijli kalmatsitsimej.</verse>
				<verse number="3">Niman ompa ipan on kalmatsitsimej tejtemiyaj miyekej kokoxkej yejuan koxomej, ciegos niman on yejuan sepouiyaj. Yejuamej kichixtikatkaj ma nolini on atl,</verse>
				<verse number="4">pampa san ajsiya on tiempo ijkuak sen ángel temouaya ne ijtik kampa naltilo niman koxoniaya on atl. Kemaj on yejuan achtopa kalakiya ijtik on atl pajtiya maski san katlejua kualolistli kipiyaya.</verse>
				<verse number="5">Ompa nemiya sen tlakatl yejuan ye kipiyaya treinta y ocho xipan ika kualouaya.</verse>
				<verse number="6">Ijkuak Jesús okitak ompa onok, niman okitak ika ye uejkaui kualo, okitlajtoltij: —¿Tikneki tipajtis?</verse>
				<verse number="7">On kokoxki okijlij: —Señor, xnikpiya akinon nechkalaktis ijtik on atl ijkuak nolinia. Ijkuak nikneki nikalakis, okse achtopa kalaki.</verse>
				<verse number="8">Jesús okijlij: —Xmotelketsa. Xkajkokui mopetl niman xuiya.</verse>
				<verse number="9">Nimantsin on tlakatl opajtik, okontilan ipetl niman onejnen. Pero in onochiu ipan on tonajli ijkuak noseuiyaj on hebreos*.</verse>
				<verse number="10">Yejua ika intlayekankauan on hebreos* okijlijkej on yejuan opajtik: —Aman in tonajli sábado. Itlanauatil Moisés xmitskauilia para tikmomamaltis mopetl.</verse>
				<verse number="11">On tlakatl okinmijlij: —On yejuan onechpajtij onechijlij: “Xkajkokui mopetl niman xuiya.”</verse>
				<verse number="12">Kemaj okitlajtoltijkej: —¿Akinon omitsijlij: “Xkajkokui mopetl niman xuiya”?</verse>
				<verse number="13">Pero on tlakatl xkimatiya akinon okipajtij, pampa Jesús onejkuanij itech on miyek tlakatl yejuan ompa nemiya.</verse>
				<verse number="14">Más sakin* Jesús okinextij ne ipan on ueyitiopan, niman okijlij: —Xkaki, aman yotipajtik. Maka oksejpa titlajtlakos para maka mopan nochiuas itlaj yejuan más temojtij.</verse>
				<verse number="15">Kemaj on tlakatl oyaj niman okinmachistito intlayekankauan on hebreos* ika on yejuan okipajtij yejua Jesús.</verse>
				<verse number="16">Yejua ika tej, on tlayekankej tlamach ika okipajsolojkej Jesús niman kimiktisnekiyaj, pampa on tlen okichiu sábado katka.</verse>
				<verse number="17">Pero Jesús okinmijlij: —NoTajtsin hasta aman tekiti, niman nejua no nitekiti.</verse>
				<verse number="18">Yejua ika on intlayekankauan on hebreos* más kinekiyaj kimiktiskej, pampa yejua xkitlakaitaya on sábado, niman no okijtoj ika Dios yejua iTataj, niman ijkon onoteneu ika yejua nemi sano ijki ken Dios.</verse>
				<verse number="19">Kemaj Jesús okinmijlij: —Ika tlen melauak nemechijlia ika nejua yejuan niiKoneu Dios xueli nikchiua itlaj noselti, yej san niueli nikchiua on tlen nikita kichiua noTataj. On tlen noTataj kichiua no nikchiua.</verse>
				<verse number="20">Tej, noTataj nechtlajsojtla* niman nechititia nochi tlen yejua kichiua. Yejua nechititis tlajtlamach* yejuan más uejueyi xken yejua in para nikchiuas. Ijkon tej, nemejuamej mechtlatlachaltis.</verse>
				<verse number="21">Ijkon ken noTataj kinyoliuitis* on mikatsitsimej niman kinmakas nemilistli, nejua yejuan niiKoneu no ijki nikmakas nemilistli on yejuan niknekis nikmakas.</verse>
				<verse number="22">Niman noTataj xkiyolkuitia nion kitlajtlakolmaka yakaj tlakatl, yej nejua onechmakak nochi on tekiuajyotl para niteyolkuitis niman nitetlajtlakolmakas,</verse>
				<verse number="23">para nochimej ma nechtlakaitakan ken kitlakaitaj noTataj. Yejuan xnechtlakaitaj, no xkitlakaitaj noTataj yejuan onechajtitlan.</verse>
				<verse number="24">’Ika tlen melauak nemechijlia: Yejuan kuajli kaki on tlen nikijtoua niman kineltoka on yejuan onechajtitlan kipiya nemilistli para nochipa. Niman xkitlajtlakolmakaskej, yej ialma yonomanauij itech mikilistli, niman aman kipiya nemilistli para nochipa.</verse>
				<verse number="25">Ika tlen melauak nemechijlia ye uajlau on tonajli niman sano aman yoyejkok ijkuak on mikatsitsimej kakiskej notlajtol nejua yejuan niiKoneu Dios, niman on yejuan kitlakamatiskej nemiskej.</verse>
				<verse number="26">Ijkon ken noTajtsin kitemaka nemilistli para nochipa, no ijki nejua yejuan niiKoneu niktemaka nemilistli para nochipa.</verse>
				<verse number="27">Niman yonechmakak itlanauatil para niteyolkuitis niman nitetlajtlakolmakas pampa oninochiu Tlakatl.</verse>
				<verse number="28">Maka ma mechtlatlachalti yejua in, pampa yejkos on tonajli ijkuak nochimej on mikatsitsimej kakiskej notlajtol</verse>
				<verse number="29">niman kisaskej ipan intlalkon. On yejuan okichijkej tlen kuajli, yoliskej* niman nokuiteuaskej ipan intlalkon para kipiyaskej nemilistli yejuan para nochipa. Pero on yejuan okichijkej tlen xkuajli, yoliskej* niman nokuiteuaskej para kintlajtlakolmakaskej.</verse>
				<verse number="30">’Nejua xueli itlaj nikchiua tla notataj xnechmaka tekiuajyotl. Nejua niteyolkuitia niman nitetlajtlakolmaka ken Dios nechijlia. Yejua ika niteyolkuitia niman nitetlajtlakolmaka ken kitocaroua pampa xnikchiua tlen nejua nikneki, yej tlen kineki noTajtsin yejuan onechajtitlan.</verse>
				<verse number="31">Tla sano nejua ninoteneuaskia ika nikpiya tekiuajyotl, ueliskia nenkijtoskiaj ika on tlen nikijtoua xmelauak.</verse>
				<verse number="32">Pero nemi okse yejuan nopama tlajtoua, niman nejua nikmati ika on tlen noka kijtoua melauak.</verse>
				<verse number="33">Onenkintitlankej sekimej para itlaj okitlajtoltitoj Juan, niman on tlen yejua noka okijtoj melauak.</verse>
				<verse number="34">Pero on tlen Juan noka okijtoj xnechpoloua, yej san nemechelnamiktia on tlen yejua noka okijtoj para uelis nennechneltokaskej niman nenmakisaskej.</verse>
				<verse number="35">Juan ken itlaj tlauijli katka yejuan tlikuiya niman kuajli tlauilouaya. Itlauil omechititij on kuajli ojtli para ipan nemouikaskej. Niman keski tonaltin onenkitlalijkej nemoyojlo ikan pakilistli para onenyajkej ipan on kuajli ojtli.</verse>
				<verse number="36">Pero nejua nikpiya notestigo yejuan más ueyi kijtosneki xken on tlen okijtoj Juan. On tlen noTajtsin onechmakak para ma nikchiua kiteititia ika melauak noTajtsin onechajtitlan.</verse>
				<verse number="37">Niman noTajtsin yejuan onechajtitlan no nopampa tlajtoua. Nemejuamej xkaman onenkakkej ijkuak tlajtlajtoua, niman xkaman onenkitakej ken tlajtlacha.</verse>
				<verse number="38">Nion itlajtol xueli kalaki ipan nemoyojlo, pampa xnennechneltokaj nejua yejuan onechajtitlan.</verse>
				<verse number="39">Nemejuamej nenkitlakuijkuiliaj ikan miyek cuidado on Yektlajkuilojli, pampa nenkinemiliaj ika nenkinextiskej nemilistli yejuan para nochipa ipan on Yektlajkuilojli. Pero maski on Yektlajkuilojli mechnojnotsa noka nejua,</verse>
				<verse number="40">nemejuamej xnenkinekij notech nenuajlaskej para nenkipiyaskej on nemilistli.</verse>
				<verse number="41">’Nejua xniktejtemoua para on tlakamej ma nechueyiteneuakan.</verse>
				<verse number="42">Pero nemechixmati niman nikmatstikaj ika xnenkitlajsojtla* Dios.</verse>
				<verse number="43">Nejua oniuajlaj nemotech ikan itokatsin noTajtsin, niman nemejuamej xnennechseliaj. Pero tla uajlas okse yejuan sano yejua teneuas ika kipiya tekiuajyotl, on kemaj nenkiseliskej.</verse>
				<verse number="44">¿Kenijki tej, uelis nennechneltokaskej tla sano nemejuamej nenkimoseliliaj on ueyiteneualistli niman xnenkitejtemouaj on ueyiteneualistli yejuan san Dios kitemaka?</verse>
				<verse number="45">Maka xnemilikan ika nejua nemechteixpanuis itech noTajtsin. Yej mechteixpanuis Moisés yejuan nenkinemiliaj ika mechpaleuis.</verse>
				<verse number="46">Tla nemejuamej melauak nenkineltokaskiaj on tlen okijtoj Moisés, no nennechneltokaskiaj, pampa yejua otlajkuiloj noka nejua.</verse>
				<verse number="47">Pero xnenkineltokaj on tlen yejua okijkuiloj. Yejua ika, ¿kenijki tej, uelis nenkineltokaskej on tlen nejua nemechijlia?</verse>
			</chapter>
			<chapter number="6">
				<verse number="1">Sakin ijkuak ijkon yonochiu, Jesús oyaj ipan okse ilado on mar itoka Galilea yejuan no itoka Tiberias.</verse>
				<verse number="2">Sanoyej miyek tlakatl yaya iuan, pampa yokitakaj on milagros* yejuan okichiu ika okimpajtij on kokoxkej.</verse>
				<verse number="3">Kemaj Jesús otlejkok ipan sen tepetl niman ompa onotlalij iuan inomachtijkauan*.</verse>
				<verse number="4">Ipan on tonaltin ye nisiu katka para on hebreos* kichiuaskej on iluitl itoka Pascua*.</verse>
				<verse number="5">Niman Jesús okitak iyeualkan ika miyek tlakatl kinisiuiyaya. Yejua ika okijlij Felipe: —¿Kanon tikouaskej tlakuajli para nochimej in tojlamej?</verse>
				<verse number="6">Jesús kuajli kimatstikatka tlinon kichiuas, pero yejua ijkon okijlij san para kitas tlinon kijtos Felipe.</verse>
				<verse number="7">Niman Felipe okijlij: —Se tlakatl noneki tekitis kanaj ome ciento tonaltin para uelis kouas pan para nochimej in tojlamej. Maski Ijkon kichiuaskia xkajxilis nion siquiera para cada se kikuas se pitentsin.</verse>
				<verse number="8">Kemaj Andrés, yejuan semej on inomachtijkauan niman yejuan ikniu Simón Pedro, okijlij:</verse>
				<verse number="9">—Nikan nemi sen tlakakonetl yejuan kipiya makuijli pan tlachijchitli ikan cebada niman ome michintsitsimej. Pero ¿tlinon kijtojtikaj in achijtsin tlakuajli para in miyek tlakatl?</verse>
				<verse number="10">Kemaj Jesús okijlij: —Xkimijlikan ma noseuikan nochimej. Ne kampa nemiyaj onkatka miyek sakatl niman ompa onotlajtlalijkej. On tolamej katkaj kanaj makuijli mil tlakamej. (On siuamej xteuan okimpojkej.)</verse>
				<verse number="11">Kemaj Jesús okontilan on pan niman, ijkuak yokimakak tlaxtlauijli Dios, okinmakak on inomachtijkauan*, niman on nomachtijkej* okinxelouilijkej nochimej on yejuan ompa yejyeuatikatkaj. Sano ijki okichiu ika on michimej niman nochimej yejuamej otlakuajkej san kech kinekiyaj.</verse>
				<verse number="12">Ijkuak yoixuikej, Jesús okinmijlij on inomachtijkauan*: —Xsentlalikan nochi on tlen onokau para maka itlaj ma ixpoliui.</verse>
				<verse number="13">Ijkon tej, okisentlalijkej on tlatlajkotsitsin yejuan onokau itech on makuijli pan tlachijchijtli ikan cebada niman okitemiltijkej majtlaktli uan ome chikiutin.</verse>
				<verse number="14">Kemaj ijkuak on tlakamej okitakej on milagro yejuan Jesús okichiu, okijtojkej: —Melauak in yejua tiotlajtojketl yejuan ye onkatka para uajlaskia ipan in tlaltikpaktli.</verse>
				<verse number="15">Kemaj Jesús okimat ika kinekiyaj kasiskej para kalaktiskej inrey. Yejua ika, oksejpa onejkuanij niman iselti oyaj ipan on tepetl.</verse>
				<verse number="16">Ijkuak otlayouak on inomachtijkauan* Jesús otemotoj itech on mar.</verse>
				<verse number="17">Niman otlejkokej ipan sen barco niman opeu kipanauiyaj on mar para ajsiskej ne Capernaúm. Ye tlayoua katka niman Jesús sanken* xe uajlaya intech.</verse>
				<verse number="18">Niman opeu chikauak ajaka, niman tejmotij koxoniya on mar.</verse>
				<verse number="19">Niman ijkuak yokinejnenkej kanaj makuijli noso chikuasen kilómetros, okitakej Jesús nejnentiu ipan on atl niman ye kinisiuijtiaya on barco. Niman yejuamej onomojtijkej.</verse>
				<verse number="20">Pero yejua okinmijlij: —¡Nejua niJesús, maka xmomojtikan!</verse>
				<verse number="21">Kemaj, yejuamej ikan paktli okiselijkej ipan on barco, niman sa okitakej yoajsikej ne atlatenko kampa yayaj.</verse>
				<verse number="22">Uajmostla, on tlakamej yejuan onokajkaj ipan on okse itenko on mar okimatkej ika on nomachtijkej* oyajkej ipan on san ika nochi barco yejuan ompa nemiya, niman ika Jesús xinuan oyaj.</verse>
				<verse number="23">Pero saniman oyejkokej sekimej barcos yejuan oualejkej ipan on ueyikalpan itoka Tiberias. Yejuamej oyejkokej ne kampa nisiu okuajkej on pan ijkuak toTEKO okimakak tlaxtlauijli Dios.</verse>
				<verse number="24">Niman ijkuak on tlakamej okitakej ika xompa nemiya Jesús nion inomachtijkauan*, okalakkej impan on barcos niman oyajkej okitejtemotoj ne Capernaúm.</verse>
				<verse number="25">Ijkuak on tlakamej oajsikej ipan on okse ilado on mar, okinextitoj Jesús, niman okitlajtoltijkej: —Temachtijketl, ¿kamanon otejkok nikan?</verse>
				<verse number="26">Pero Jesús okinmijlij: —Ika tlen melauak nemechijlia nemejuamej nennechtejtemouaj xpampa onenkajsikamatkej tlen kijtosneki on milagro yejuan onikchiu yaloua ijkuak onemechtlakualtij, yej san pampa onentlakuajkej hasta kampa onemixuikej.</verse>
				<verse number="27">Maka xtekitikan ipampa on tlakuajli yejuan saniman tlami, yej xtekitikan ipampa on tlakuajli yejuan kisa itech Dios yejuan kitemaka nemilistli para nochipa. Nejua yejuan oninochiu Tlakatl nemechmakas in tlakuajli pampa noTajtsin onechmakak tlanauatijli para ijkin nikchiuas.</verse>
				<verse number="28">Kemaj okitlajtoltijkej: —¿Tlinon noneki tikchiuaskej para tikchiuaskej on tlajtlamach* yejuan Dios kineki ma tikchiuakan?</verse>
				<verse number="29">Niman Jesús okinmijlij: —On tlen Dios kineki xchiuakan sano yejua in: Xnechneltokakan nejua yejuan onechajtitlan.</verse>
				<verse number="30">Niman kemaj ijkin okitlajtoltijkej: —¿Tlen tlamauisojli titechititis para ijkuak yotikitakej timitsneltokaskej? ¿Tlinon tej, tikchiuas?</verse>
				<verse number="31">On Yektlajkuilojli kijtoua ika ne xalpatlajkan on toachtojtajuan okuajkej on maná. Ijkin tej, kijtoua on Yektlajkuilojli: “Dios okintlakualtij ika on pan yejuan ne iluikak ualeua.”</verse>
				<verse number="32">Jesús okinmijlij: —Ika tlen melauak nemechijlia: Moisés xejua okitemakak on pan yejuan ualeua iluikak. Yej noTajtsin yejua kitemaka on pan yejuan melauak ualeua iluikak.</verse>
				<verse number="33">On pan yejuan Dios kitemaka sano yejua on pan yejuan ouajtemok de ne iluikak niman kinmaka nemilistli on tlaltikpaktlakamej.</verse>
				<verse number="34">Kemaj okijlijkej: —ToTEKO, nochipa xtechmaka on pan.</verse>
				<verse number="35">Niman Jesús okinmijlij: —Nejua nipan yejuan kitemaka nemilistli. Yejuan notech uajlau xkaman apismikis, niman yejuan nechneltokas xkaman amikis.</verse>
				<verse number="36">Pero ken nejua yonemechijlij, nemejuamej xnennechneltokaj maski yonennechitakej.</verse>
				<verse number="37">Nochimej on kech nechinmakas noTajtsin uajlaskej notech, niman on yejuan uajlaskej notech nikinselis.</verse>
				<verse number="38">Ijkin nikchiuas pampa nejua oniualeu iluikak xpara nikchiuas tlen nejua nikneki, yej para nikchiuas on tlen kineki on yejuan onechajtitlan.</verse>
				<verse number="39">Niman noTajtsin yejuan onechajtitlan xkineki nikpolos nion se on yejuan onechinmakak, yej ipan on sa ika nochi tonajli ma nikinyoliti niman ma nikinketsteua ipan intlalkon.</verse>
				<verse number="40">Yejua kineki para nochimej on yejuan kimatij akin nejua yejuan niiKoneu Dios niman nechneltokaj, ma kipiyakan nemilistli para nochipa. Niman nejua nikinyolitis niman nikinkuiteuas ipan intlalkon ipan on sa ika nochi tonajli.</verse>
				<verse number="41">On hebreos* opejkej tlamach xkuajli kijtouiliaj Jesús pampa ijkin okijtoj: “Nejua nipan on yejuan ne iluikak oniualeu.”</verse>
				<verse number="42">Niman okijtojkej: —¿Tlen in xejua Jesús, on ikoneu José? Tejuamej tikixmatij itataj niman inanaj. Yejua ika, ¿man tline aman kijtoua ika ualeua iluikak?</verse>
				<verse number="43">Kemaj Jesús okinmijlij: —Maka sa tlamach xkijtojtiakan tlen xkuajli.</verse>
				<verse number="44">Xakaj ueli notech uajlau tla xkinotsa noTajtsin. Niman nejua nikyolitis niman nikuiteuas ipan itlalkon ipan on sa ika nochi tonajli.</verse>
				<verse number="45">Ipan intlajkuilolamauan on tiotlajtojkej ijkin kijtoua: “Dios kinmachtis nochimej.” Ijkon tej, nochimej yejuan kitenkakij toTajtsin niman kiseliaj on tlen yejua kinmachtia, notech uajlauij.</verse>
				<verse number="46">Xakaj okitak on noTajtsin, yej san nejua yejuan itech oniualeu onikitak yejua.</verse>
				<verse number="47">Ika tlen melauak nemechijlia, ika on yejuan nechneltoka kipiya nemilistli yejuan para nochipa.</verse>
				<verse number="48">Nejua nipan on yejuan kitemaka nemilistli para nochipa.</verse>
				<verse number="49">On nemoachtojtajuan okuajkej on maná ne kampa xalpatlajkan. Maski okuajkej, xonenkej para nochipa, yej omikkej.</verse>
				<verse number="50">Pero on yejuan kikuaskej on pan yejuan ualeua iluikak xmikiskej.</verse>
				<verse number="51">Nejua nipan yejuan kitemaka nemilistli niman yejuan oniualeu iluikak. Yejuan kikuas in pan nemis para nochipa. On pan yejuan nejua nikmakas sano yejua nonakayo yejuan nikuentlalis para on tlaltikpaktlakamej ueliskej nemiskej para nochipa.</verse>
				<verse number="52">Kemaj on hebreos* opejkej sano yejuamej nokamauisojkij. Kijtouayaj: —¿Kenijki tej, uelis sano inakayo techkualtis?</verse>
				<verse number="53">Jesús okinmijlij: —Nejua yejuan onochiu Tlakatl ika tlen melauak nemechijlia, tla nemejuamej xnenkikuaj nonakayo niman xnenkonij noyesyo, xnennemiskej para nochipa.</verse>
				<verse number="54">Yejuan kikua nonakayo niman koni noyesyo kipiya nemilistli para nochipa, niman nejua nikyolitis niman nikuiteuas ipan itlalkon ipan on sa ika nochi tonajli.</verse>
				<verse number="55">Ijkon nochiuas pampa nonakayo yejua melauak tlakuajli, niman noyesyo yejua melauak tlaonijli.</verse>
				<verse number="56">Yejuan kikua nonakayo niman koni noyesyo nemis san sekan nouan, niman nejua no ninemis san sekan iuan.</verse>
				<verse number="57">NoTajtsin yejuan onechajtitlan kipiya nemilistli, niman nejua itechkopa ninemi. Niman no ijki tej, yejuan kikuas nonakayo, san nopampa nemis para nochipa.</verse>
				<verse number="58">Nejua nipan yejuan oualeu iluikak. In pan xijki ken yejua on maná yejuan okuajkej nemoachtojtajuan niman omikkej. Yejuan kikuas in pan yejuan nikteneua, nemis para nochipa.</verse>
				<verse number="59">Jesús okitemachtij in tlajtlamach* ipan on sinagoga* yejuan onkaj ne Capernaúm.</verse>
				<verse number="60">Ijkuak miyekej inomachtijkauan* ijkon okakkej, okijtojkej: —Yejua in tlen tikijtoua sanoyej* ouijtikaj* para tikseliskej. ¿Akinon uelis kiselis in temachtijli?</verse>
				<verse number="61">Jesús okimat ipan iyojlo ika tlamach xkuajli kijtouayaj, niman ijkin okintlajtoltij: —¿Mechtlauelkuitia on yejuan onikijto?</verse>
				<verse number="62">¿Tlinon nenkinemiliskiaj tla nennechitaskiaj nejua yejuan oninochiu Tlakatl nitlejkoua ne kampa achtoj ninemiya?</verse>
				<verse number="63">Ialma sen tlakatl yejua kimaka nemilistli itlalnakayo. Itlalnakayo xitlaj* kijtosneki tla kipoloua ialma. On notlajtol yejuan yonemechijlij mechmaka nemilistli para nochipa ijkon ken ialma sen tlakatl kimaka nemilistli itlalnakayo.</verse>
				<verse number="64">Pero nemotsajlan sanken* nemij sekimej yejuan xe tlaneltokaj. Jesús tej, ye kimatstikatka akinomej on yejuan xtlaneltokayaj, niman akinon on yejuan kitemaktilis.</verse>
				<verse number="65">Niman okijtoj: —Yejua ika, yejua ika yonemechijlij xakaj uelis notech uajlas, tla noTajtsin xkitlalia ipan iyojlo para ma uajla.</verse>
				<verse number="66">Desde ijkuakon opeu miyekej on yejuan kuikatinemiyaj onokuepkej, niman xok iuan okistinenkej.</verse>
				<verse number="67">Yejua ika, Jesús okintlajtoltij on majtlaktli uan ome inomachtijkauan*: —¿Nemejuamej no nenkinekij nennechtlalkauiskej?</verse>
				<verse number="68">Pero Simón Pedro okijlij: —NoTEKO, ¿akinon uelis tiaskej itech? San motlajtoltsin yejuan tikijtoua yejua kitemaka nemilistli yejuan para nochipa.</verse>
				<verse number="69">Niman aman tejuamej yotikneltokakej niman ye tikmatstokej ika tejua tiCristo, tiiKoneu Dios yejuan nochipa nemi.</verse>
				<verse number="70">Jesús okinmijlij: —Maski onemechtlapejpenij nemejuamej majtlaktli uan ome, nemotsajlan nemi se yejuan kitekipanoua on diablo*.</verse>
				<verse number="71">Ijkuak Jesús ijkon okijtoj, kitenejtikatka Judas Iscariote, ikoneu Simón, pampa Judas kitemaktiliskia maski yejua teuan tlapouajli intech on majtlaktli uan ome nomachtijkej*.</verse>
			</chapter>
			<chapter number="7">
				<verse number="1">Ijkuak ijkin yonochiu, Jesús kistinemiya iueyitlalpan Galilea. Xkinekiya kistinemis ne Judea pampa ompa itlayekankauan on hebreos* kinekiyaj kimiktiskej.</verse>
				<verse number="2">Iniluiu on hebreos* itoka tabernáculos* ye nisiu katka</verse>
				<verse number="3">niman ikniuan okijlijkej: —Maka nikan xmokaua. Xuiya ne Judea para on monomachtijkauan yejuan ompa nemij no ma kitakan on milagros.</verse>
				<verse number="4">Ijkuak se kineki ma kuajli kixmatikan, xkichtakachiua on tlajtlamach* yejuan kichiua. Niman pampa tikteneua ika tikchiua in ken in tlajtlamach*, xchiua ixpan nochi tlakatl.</verse>
				<verse number="5">On ikniuan ijkon okijlijkej pampa nion yejuamej xkineltokayaj.</verse>
				<verse number="6">Kemaj Jesús okinmijlij: —Sanken* xe yejko on tonajli para nias, pero para nemejuamej san katlejua tonajli kuajli para nenyaskej.</verse>
				<verse number="7">On tlaltikpaktlakamej xuelis itlaj ika mechtlauelitaskej nemejuamej. Pero nejua kemaj, nechtlauelitaj pampa nikinmixkomaka nochi on tlen tlajtlamach* xkuajli kichiuaj.</verse>
				<verse number="8">Xuiyan nemejuamej ne ipan on iluitl. Nejua xe niau pampa sanken* xe ajsi on tonajli para nias.</verse>
				<verse number="9">Niman ijkuak ijkon okinmijlij, ompa onokau Galilea.</verse>
				<verse number="10">Sakin ijkuak yoyajkej ikniuan, yejua no oyaj ne ipan on iluitl. Pero xonoteititij, yej san ichtaka*.</verse>
				<verse number="11">Itlayekankauan on hebreos* kitejtemouayaj ne kampa iluitl, niman kijtouayaj: —¿Manin kanon nemi on tlakatl?</verse>
				<verse number="12">Niman intsajlan on tlakamej miyekej tlajtlajtouayaj. Sekimej kijtouayaj: “Yejua sen kuajli tlakatl.” Pero oksekimej kijtouayaj: “Ka. Xkuajli tlakatl pampa kinkajkayaua on tlakamej.”</verse>
				<verse number="13">Pero xakaj teixpan kiteneuaya pampa kinmakajsiyaj intlayekankauan on hebreos*.</verse>
				<verse number="14">On iluitl ye tlajkotipan yaya ijkuak Jesús okalak ipan on ueyitiopan, niman opeu temachtia.</verse>
				<verse number="15">Niman intlayekankauan on hebreos* ijkin kitouayaj ikan tlatlachalistli: —¿Kenijki ueli kimati in tlajtlamach* niman xonomachtij?</verse>
				<verse number="16">Jesús okinmijlij: —Notemachtil xnoyaxka*, yej onikselij itech on yejuan onechajtitlan.</verse>
				<verse number="17">Tla yakaj kipiya iyojlo para kichiuas on tlen Dios kineki, yejua kimatis tla notemachtil ualeua itech Dios, noso tla nitemachtia on tlen san nejua niknejnemilia.</verse>
				<verse number="18">On yejuan tlajtlajtoua san on tlen yejua kinemilia, kichiua san para on tlakamej ma kueyilikan. Pero on yejuan kichiua kanika para yej ma kiueyilikan on yejuan oteuajtitlan, on yejua kijtoua tlen melauak niman xkaman tlakajkayaua.</verse>
				<verse number="19">’Maski Moisés omechmakak on tlanauatijli, nion semej nemejuamej xnenkitlakamatij on tlanauatijli. Yejua ika, ¿tline* nenkinekij nennechmiktiskej?</verse>
				<verse number="20">On tlakamej okinankilijkej: —Mojtik nemi sen xkuajli espíritu. ¿Akinon kineki mitsmiktis?</verse>
				<verse number="21">Jesús okinmijlij: —San ika on se tekitl onikchiu ipan on tonajli sábado nemochimej* omechtlachachaltij.</verse>
				<verse number="22">Moisés omechnauatij xtlalikan on neskayotl itoka circuncisión* ipan nemotlakakoneuan (maski Moisés xejua okipeualtij, yej on iachtojtajuan). Yejua ika, nenkitlaliaj on neskayotl ipan sen tlakakonetl niman nenkichiuaj maski ipan sábado.</verse>
				<verse number="23">Tla nenkitlaliaj on neskayotl ipan sen tlakakonetl ipan sábado para nenkitlakamatij itlanauatil Moisés, tla ijkon, ¿tline nennechtlauelitaj ika onikpajtilij nochi itlalnakayo sen tlakatl ipan on tonajli?</verse>
				<verse number="24">Maka xtetlajtlakolmakakan san isijkapan. Yej san xtlajtlakolmakakan yakaj tla melauak nenkimatij ika okichiu tlen xkuajli.</verse>
				<verse number="25">Sekimej yejuan chantiyaj Jerusalén opeu kinotlajtoltiaj: —¿Tlen xejua in kitejtemojtinemij para kimiktiskej?</verse>
				<verse number="26">Aman tej, nikan tlajtlajtojtikaj teixpan, niman xakaj itlaj kijlia. ¿Manin on tekiuajkej melauak kineltokaj ika in tlakatl yejua Cristo yejuan Dios okitlalij para tlamandaros?</verse>
				<verse number="27">Pero in xejua Cristo pampa tejuamej tikmatstokej kanon oualeu. Ijkuak uajlas Cristo, xakaj kimatis kanon ualeuas.</verse>
				<verse number="28">Ijkuak Jesús ijkon okak, chika temachtijtikatka ipan on ueyitiopan, ikan chikauak tlajtojli okijtoj: —¿Melauak nennechixmatij niman nenkimatstokej kanon niualeua? Nejua xoniuajlaj san pampa nejua oniknek, yej oniuajlaj pampa onechajtitlan on yejuan melauak nochipa kichiua tlen kijtoua. Niman nemejuamej xnenkixmatij.</verse>
				<verse number="29">Pero nejua kemaj nikixmati pampa itech niualeua, niman yejua onechajtitlan.</verse>
				<verse number="30">Kemaj kinekiyaj kajsiskej, pero xakaj okajsik pampa sanken* xe ajsiya on tonajli para ijkon nochiuas.</verse>
				<verse number="31">Pero miyekej okineltokakej, niman okijtojkej: —Tikneltokaj ika in tlakatl yejua Cristo pampa xakaj uelis uajlas yejuan kichiuas más milagros* ken yejua in tlakatl.</verse>
				<verse number="32">On fariseos* okakkej tlinon kijtouayaj itechkopa Jesús, niman yejua ika yejuamej inuan intlayekankauan on tiopixkej okintitlankej policías yejuan tekitij ipan on ueyitiopan para kajsiskiaj.</verse>
				<verse number="33">Niman Jesús okijtoj: —Sa keski tonajli nemouan ninemis, niman kemaj nias itech on yejuan onechajtitlan.</verse>
				<verse number="34">Nemejuamej nennechtejtemoskej pero xnennechnextiskej, pampa xuelis nenyaskej ne kampa nejua ninemis.</verse>
				<verse number="35">Kemaj on hebreos* opeu sano yejuamej kinotlajtoltiayaj: —¿Kanon tej, yas kampa xuelis tikonextiskej? ¿Manin yas intech on hebreos* yejuan chajchayajkachantij* intsajlan on griegos* niman kominmachtis on griegos*?</verse>
				<verse number="36">¿Tlinon kijtosneki on ika otechijlij: “Nennechtejtemoskej pero xnennechnextiskej”, niman “Xuelis nenyaskej kampa nejua ninemis”?</verse>
				<verse number="37">On sa ika nochi tonajli ipan on iluitl más ueyi kitosneki. Ipan on tonajli Jesús onotelkets niman ikan chikauak tlajtojli okijtoj: —Tla yakaj amiki, ma uajla notech niman ma atli.</verse>
				<verse number="38">On Yektlajkuilojli kijtoua ika yejuan nechneltokas, ipan iyojlo ameyas sen atl yejuan kimakas nemilistli para nochipa. Niman on atl miyek yes ken itlaj río.</verse>
				<verse number="39">Jesús okijtoj in itechkopa on Espíritu Santo yejuan kiseliskej on yejuan kineltokaskej. Ipan on tonaltin sanken* xe uajlaya on Espíritu Santo, pampa Jesús sanken* xe tlejkouaya ne iluikak para kiselis ueyilistli.</verse>
				<verse number="40">Sekimej yejuan nemiyaj intsajlan on tlakamej, ijkuak ijkon okakkej, okijtojkej: —Tlakaj melauak, in tlakatl yejua tiotlajtojketl yejuan ika onkatka para uajlas.</verse>
				<verse number="41">Niman sekimej kijtouayaj: —In yejua Cristo yejuan Dios okitlalij para tlamandaros. Pero oksekimej okijtojkej: —In xejua Cristo pampa Cristo xualeuas Galilea.</verse>
				<verse number="42">On Yektlajkuilojli kijtoua ika Cristo ika onkaj teuejkakoneu yes itech rey David niman ika tlakatis ne Belén sano ipan on kalpan kampa onen David.</verse>
				<verse number="43">Yejua ika on tlakamej onoxexelojkej ipampa Jesús.</verse>
				<verse number="44">Sekimej kinekiyaj kajsiskej, pero xakaj okajsik.</verse>
				<verse number="45">On policías yejuan cuidarouaj on ueyitiopan onokuepkej ne kampa nemiyaj on fariseos* niman intlayekankauan on tiopixkej. Kemaj ijkin okintlajtoltijkej on policías: —¿Tline* xonenkuajuikakej?</verse>
				<verse number="46">Niman on policías otlanankilijkej: —¡Xkaman yakaj tlajtlajtouaya ken tlajtlajtoua on tlakatl!</verse>
				<verse number="47">Kemaj on fariseos* okinmijlijkej: —¿No omechkajkayau nemejuamej?</verse>
				<verse number="48">¿Nenkitaj yakaj totlayekankau noso sen fariseo* yotlaneltokak?</verse>
				<verse number="49">Pero on kech tojlamej yejuan xkimatij itlanauatil Moisés kiseliskej itlauelil Dios.</verse>
				<verse number="50">Nicodemo, yejuan okitatoya Jesús ijkuak tlayoua, niman yejuan inuan nopoua on fariseos*, okinmijlij:</verse>
				<verse number="51">—Ipan totlanauatil kijtoua ika xtiueliskej tiktlajtlakolmakaskej sen tlakatl tla xachtopa tikyolkuitiaj para tikmatiskej on tlen okichiu.</verse>
				<verse number="52">Kemaj okijlijkej: —¿Tejua no tiualeua ne Galilea? Xmomachti on Yektlajkuilojli, niman tikitas ika Galilea xkaman ualeuaj tiotlajtojkej.</verse>
				<verse number="53">Kemaj cada se oyaj ichan,</verse>
			</chapter>
			<chapter number="8">
				<verse number="1">pero Jesús oyaj ne ipan on tepetl itoka Olivos.</verse>
				<verse number="2">Uajmostla ijkuak ouajtlanes, oksejpa oyaj ne ipan on ueyitiopan. Nochi tlakatl okinisiuij, niman yejua onotlalij niman opeu kinmachtia.</verse>
				<verse number="3">Kemaj on temachtijkej ika on tlanauatijli niman on fariseos* okuajuikakej se siuatl yejuan okinextikej ipan tlajtlakojli iuan sen tlakatl yejuan xiueuentsin. Okitlalijkej ne tlajkotian imixpan nochimej.</verse>
				<verse number="4">Niman ijkin okijlijkej Jesús: —Temachtijketl, in siuatl otiknextijkej iuan se tlakatl ipan tlajtlakojli.</verse>
				<verse number="5">On itlanauatil Moisés technauatia tiktemojmotlaskej niman tikmiktiskej in ken in siuatl. ¿Tejua ken tikijtoua?</verse>
				<verse number="6">Yejuamej ijkon okijlijkej san para okitlatlatakej, niman ijki ye ueliskiaj kiteixpanuiskiaj. Pero Jesús ouajnopachoj niman opeu tlatlajkuiloua ipan tlajli ikan imajpil.</verse>
				<verse number="7">Pero ika más kitlajtoltiayaj, yejua ouajnauatelkets, niman okinmijlij: —San akinon yejuan xkaman tlatlajkoua, yejua achtoj ma kimotla.</verse>
				<verse number="8">Niman kemaj, oksejpa onopachoj niman oksejpa otlajkuiloj ipan tlajli.</verse>
				<verse number="9">Pero ijkuak yejuamej ijkon okakkej, okimatkej ika okintlajtlakolmakak intlamachilis, niman cada se de yejuamej oyajyajkej. Achtopa opejkej yauij on yejuan más ueuetkej. Niman ijkuak nochimej yoyajkej, Jesús iselti onokau iuan on siuatl yejuan ompa onokau ne ixpan.</verse>
				<verse number="10">Kemaj Jesús ouajnauatelkets niman ika xok yakaj okitak yej san on siuatl, okijlij: —Siuatl, ¿kanon nemij on yejuan mitsteixpanuiyayaj? ¿Xakaj omitstlajtlakolmakak?</verse>
				<verse number="11">Yejua okijlij: —Ka noTEKO, xakaj. Kemaj Jesús okijlij: —Tej, nion nejua xnimitstlajtlakolmaka. Aman xuiya, pero maka oksejpa titlajtlakos.</verse>
				<verse number="12">Jesús oksejpa okinnots on tlakamej niman okinmijlij: —Nejua nitlauijli ipan in tlaltikpaktli. Yejuan yas nouan, xnejnemis kampa tlayouajtok, yej nejnemis ipan on tlauijli yejuan kimakas yenkuik nemilistli.</verse>
				<verse number="13">Kemaj on fariseos* okijlijkej: —Tejua sano moka titlajtoua, niman on tlen tikijtoua xmelauak.</verse>
				<verse number="14">Jesús okinmijlij: —Tlen nejua nikijtoua, kemaj melauak maski sano nejua noka nitlajtoua, pampa nikmati kanon niualeua niman kanon niau. Pero nemejuamej xnenkimatij kanon niualeua nion kanon niau.</verse>
				<verse number="15">Nemejuamej nentetlajtlakolmakaj ken on tlaltikpaktlakamej kichiuaj. Pero nejua xakaj niktlajtlakolmaka.</verse>
				<verse number="16">Pero tla nitetlajtlakolmakaskia, notetlajtlakolmakalis nikchiuaskia ken kitocaroua, pampa xnoselti nitetlajtlakolmakaskia. NoTajtsin yejuan onechajtitlan iuan nitetlajtlakolmakaskia.</verse>
				<verse number="17">Ipan nemotlanauatil tlajkuilolnestikaj ijkuak omemej testigos san se tlajtojli kijtouaj, on tlen kijtouaj melauak.</verse>
				<verse number="18">Sano nejua noka ninotestigojtlalia, niman noTajtsin yejuan onechajtitlan, no yejua notestigo.</verse>
				<verse number="19">Kemaj okitlajtoltijkej: —¿Kanon nemi moTajtsin? Jesús okinnankilij: —Nemejuamej xnennechixmatij, nion noTajtsin xnenkixmatij. Tla nennechixmatiskiaj, no nenkixmatiskiaj noTajtsin.</verse>
				<verse number="20">Jesús okijtoj in tlajtlamach* chika temachtiaya ne ijtik on ueyitiopan kampa kejeuayaj on uentomin. Pero xakaj okajsik, pampa sanken* xe yejkoya on tonajli para ijkon ipan nochiuas.</verse>
				<verse number="21">Jesús oksejpa okinmijlij: —Nejua yenau, niman nemejuamej nennechtejtemoskej. Pero nemejuamej nenmikiskej ipan nemotlajtlakol. Tej, kampa nejua niau, nemejuamej xuelis nenyaskej.</verse>
				<verse number="22">Kemaj on hebreos* okijtojkej: —¿Manin yej nomiktis sano yejua? Kas kemaj, niman yejua ika kijtoua xuelis tiaskej kampa yejua yas.</verse>
				<verse number="23">Jesús okinmijlij: —Nemejuamej nenkisaj nikan ipan tlaltikpaktli, pero nejua oniualeu ne iluikak. Nemejuamej nenkisaj ipan in tlaltikpaktli, pero nejua xnikisa ipan in tlaltikpaktli.</verse>
				<verse number="24">Onemechijlij ika nenmikiskej ipan nemotlajtlakol. Tla xnennechneltokaj ika nejua niCristo yejuan Dios onechtlalij para nitlamandaros, nenmikiskej ipan nemotlajtlakol.</verse>
				<verse number="25">Kemaj okitlajtoltijkej: —¿Tlen akin tejua? Niman Jesús okinmijlij: —Nejua desde ijkuak onipeu nitemachtia yonemechijlijka akin nejua.</verse>
				<verse number="26">Nikpiya miyek tlajtlamach* tlen nemoka nikijtos niman tlen nemechtlajtlakoltis. Pero noTajtsin yejuan onechajtitlan yejua kijtoua tlen melauak. Niman tlen nikijtoua ipan in tlaltikpaktli on yejua onikak itech.</verse>
				<verse number="27">Pero yejuamej xokajsikamatkej ika kiteneuaya on iTajtsin.</verse>
				<verse number="28">Yejua ika okinmijlij: —Ijkuak nemejuamej nennechajkopiloskej ipan sen kojnepanojli*, nejua yejuan oninochiu Tlakatl, ijkuakon nenkimatiskej akin nejua. Niman nenkimatiskej ika xitlaj* nikchiua yejuan san nejua nikneki, yej san nikijtoua on tlen noTajtsin yonechmachtij.</verse>
				<verse number="29">On yejuan onechajtitlan nouan nemi. NoTajtsin xnoselti nechkaua, pampa nejua nochipa nikchiua tlen yejua kuelita.</verse>
				<verse number="30">Ijkuak Jesús ijkin okijtoj, miyekej okineltokakej.</verse>
				<verse number="31">Kemaj Jesús okinmijlij on hebreos* yejuan okineltokakej: —Tla nenmelajkanemiskej ipan on tlen nemechijlia, nenmochiuaskej melauak nennomachtijkauan.</verse>
				<verse number="32">Nenkixmatiskej tlen melauak, niman on tlen melauak yejua mechmanauis.</verse>
				<verse number="33">Yejuamej okijlijkej: —Tejuamej tiiuejkakoneuan Abraham niman xkaman yakaj otechpix esclavos. ¿Kenijki tej, tikijtoua ika tikpiyaskej temanauilistli?</verse>
				<verse number="34">Jesús okinmijlij: —Ika tlen melauak nemechijlia ika nochimej yejuan tlajtlakouaj, yejuamej nokaua esclavos itech on tlajtlakojli.</verse>
				<verse number="35">Sen esclavo xkaman teuan tlapouajli ipan se chanyotl*, pero sen tekoneu kemaj nochipa teuan tlapouajli ipan on chanyotl*.</verse>
				<verse number="36">Tla nejua yejuan niiKoneu Dios nemechmanauis, nemejuamej melauak nennemiskej tlamakaualtin intech nemotlajtlakoluan.</verse>
				<verse number="37">Ye nikmatstikaj ika nemejuamej neniuejkakoneuan Abraham. Pero nenkinekij nennechmiktiskej pampa xnenkiseliaj tlen nemechijlia.</verse>
				<verse number="38">Nejua nikijtoua on tlen noTajtsin nechititia, niman nemejuamej nenkichiuaj tlen nemotataj mechijlia.</verse>
				<verse number="39">Yejuamej okijlijkej: —Tejuamej totataj Abraham. Pero Jesús okinmijlij: —Tla nemejuamej melauak nentekoneuan yeskiaj itech Abraham, nenkichiuaskiaj on tlajtlamach* yejuan okichiu.</verse>
				<verse number="40">Pero maski nemechijlia on tlen melauak yejuan Dios yonechijlij, nemejuamej nenkinekij nemechmiktiskej. ¡Abraham xkaman itlaj ijkon okichiu!</verse>
				<verse number="41">Nemejuamej sano yejua nenkichiuaj on tlen kichiua nemotataj. Kemaj yejuamej okijlijkej: —Tejuamej xtiteichtakakoneuan. San se tajtli tikpiyaj niman on yejua Dios.</verse>
				<verse number="42">Niman Jesús okinmijlij: —Tla melauak Dios nemoTajtsin yeskia, nemejuamej nennechtlajsojtlaskiaj*, pampa nejua niualeua itech Dios niman aman nikan ninemi. Xoniuajlaj san pampa oniknek, yej oniuajlaj pampa Dios onechajtitlan.</verse>
				<verse number="43">¿Tline* xueli nenkajsikamatij on tlen nemechijlia? On pampa xnenkinekij nenkiseliskej notemachtil.</verse>
				<verse number="44">Nemejuamej nemotataj on diablo*, niman nenkinekij nenkichiuaskej tlinon yejua kineki. On diablo* desde opeu in tlaltikpaktli temiktia. Xkaman kijtoua on tlen melauak, pampa xkipiya ipan iyojlo on tlen melauak. Ijkuak kijtoua on tlen xmelauak, san kijtoua ken nochipa nouika, pampa yejua tlakajkayaua niman yejua imintataj on yejuan tlakajkayauaj.</verse>
				<verse number="45">Pero nejua pampa nikijtoua tlen melauak, xnennechneltokaj.</verse>
				<verse number="46">¿Akinon de nemejuamej uelis nechititis ika nikpiya sen tlajtlakojli? Niman tla nikijtoua tlen melauak, ¿tline xnennechneltokaj?</verse>
				<verse number="47">On yejuan ikoneuan Dios kakij on itlajtoltsin Dios. Pero nemejuamej xnenikoneuan Dios. Yejua ika xnenkinekij nenkakiskej.</verse>
				<verse number="48">Kemaj on hebreos* okijlijkej: —¿Xtikijtouaj tlen melauak ijkuak tikijtouaj ika tejua tisamaritano niman mojtik nemi on xkuajli espíritu?</verse>
				<verse number="49">Jesús okinmijlij: —Nejua xnemi notik nion se xkuajli espíritu. Pero nejua niktlakaita noTajtsin, niman nemejuamej xnennechtlakaitaj.</verse>
				<verse number="50">Nejua xniktejtemoua para on tlakamej ma nechtlakaitakan. Nemi okse yejuan kintejtemoua tlakamej para ma nechtlakaitakan. Yejua teyolkuitia niman tetlajtlakolmaka.</verse>
				<verse number="51">Ika tlen melauak nemechijlia ika yejuan kichiua on tlen nejua nikijtoua, xkaman mikis.</verse>
				<verse number="52">Ijkuakon on hebreos* okijlijkej: —Aman kuajli tikmatij ika tikpiya sen xkuajli espíritu. Abraham niman nochimej on tiotlajtojkej omikkej, niman tejua tikijtoua: “Yejuan kichiua on tlen nejua nikijtoua, xkaman mikis.”</verse>
				<verse number="53">¿Tla ijkon, tejua más tiueyixtikaj xken totataj Abraham yejuan omik? Niman on tiotlajtojkej no omikkej. ¿Akinon tikuitia tejua in?</verse>
				<verse number="54">Jesús okinmijlij: —Tla sano nejua ninotlakaita, notlakaitalis xitlaj* kijtosneki. Pero noTajtsin kemaj nechtlakaita, on yejuan nemejuamej nenkijtouaj ika nemoDios.</verse>
				<verse number="55">Nemejuamej xnenkixmatij, pero nejua, kemaj nikixmati. Tla nikijtoskia xnikixmati, tla ijkon, nitlakajkayajki yeskia no ken nemejuamej. Pero nejua melauak nikixmati niman nikchiua nochi on tlen yejua kijtoua.</verse>
				<verse number="56">Abraham on nemoachtojtataj opak pampa okimat ika niuajtlakatiskia ipan in tlaltikpaktli. Yejua itechkopa itlaneltok onechitak niman yejua ika opak.</verse>
				<verse number="57">Kemaj on hebreos* okijlijkej Jesús: —Nion cincuenta xipan xe tikpiya, ¿niman tikijtoua ika otikitak Abraham?</verse>
				<verse number="58">Jesús okinmijlij: —Ika tlen melauak nemechijlia: ijkuak Abraham xe nemiya, nejua ye ninemiya.</verse>
				<verse number="59">Kemaj okontilankej temej para kimojmotlaskiaj. Pero Jesús oniyan, niman okisteu ne ipan on ueyitiopan.</verse>
			</chapter>
			<chapter number="9">
				<verse number="1">Ijkuak Jesús panotiaya, okitak sen tlakatl yejuan otlakat ciego.</verse>
				<verse number="2">Niman on inomachtijkauan* okitlajtoltijkej: —Temachtijketl, ¿tline* otlakat ciego in tlakatl? ¿Tlen manin pampa otlajtlakojkej itajuan, noso sano yejua otlajtlakoj?</verse>
				<verse number="3">Jesús okinmijlij: —Otlakat ciego xpampa tla yejua otlajtlakoj, noso itajuan otlajtlakojkej. Yej ijkon otlakat para itech nopantlantis on tlen Dios ueli kichiua.</verse>
				<verse number="4">Tejuamej ijka onkaj tikchiuaskej itekiu Dios yejuan onechajtitlan ipan in tonaltin pampa yejkoskej on tonaltin ijkuak xakaj uelis tekitis.</verse>
				<verse number="5">Chika ninemi ipan in tlaltikpaktli, nikintlamachilistia on tlakamej para kajsikamatiskej tlajtlamach* itechkopa Dios.</verse>
				<verse number="6">Ijkuak ijkon yokijtoj, ochijchak ipan tlajli, okichijchiu achijtsin sokitl ikan ikualak, niman okitlalilij ipan ixtololojuan on ciego.</verse>
				<verse number="7">Kemaj okijlij: —Xuiya xmixpajpakati ne kampa naltilo itoka Siloé. (Siloé kijtosneki “on yejuan kititlanij.”) Yejua ika on ciego oyaj niman onixpajpak, niman ijkuak ouajnokuepato ye ueliya tlachaya.</verse>
				<verse number="8">Kemaj inisiuchanejkauan* niman on yejuan kixmatiyaj ika ciego katka okijtojkej: —¿Tlen in tlakatl xejua on yejuan nochipa kitlajtlani limosna?</verse>
				<verse number="9">Sekimej kijtouayaj: —Kemaj, yejua. Oksekimej kijtouayaj: —Ka, xejua, pero ijki tlajtlachasneki. Pero sano yejua kijtouaya: —Kemaj, melauak nejua.</verse>
				<verse number="10">Kemaj okitlajtoltijkej: —¿Kenijki tej, onochiu ika aman ueli titlacha?</verse>
				<verse number="11">Yejua okinmijlij: —On tlakatl yejuan itoka Jesús, okichijchiu sokitl niman onechtlalilij ipan nixtololojuan. Kemaj onechijlij: “Xuiya ne kampa naltilo itoka Siloé niman xmixpajpaka.” Nejua oniaj niman ijkuak oninixpajpak, ouel onitlachix.</verse>
				<verse number="12">Kemaj okitlajtoltijkej: —¿Kanon nemi on tlakatl? Yejua okinmijlij: —Xnikmati.</verse>
				<verse number="13">Kemaj on yejuan ciego katka okuikakej intech on fariseos*.</verse>
				<verse number="14">Ijkuak Jesús okichijchiu on sokitl niman okixtlapoj on ciego, on tonajli sábado katka.</verse>
				<verse number="15">On fariseos* okitlajtoltijkej on tlakatl kenijki aman ueli tlacha. Yejua okinmijlij: —Onechtlalilij sokitl ipan nixtololojuan, niman oninixpajpak, niman aman nitlacha.</verse>
				<verse number="16">Kemaj sekimej fariseos* okijtojkej: —On tlakatl ika ijkon okichiu xualeua itech Dios, pampa xkitlakamati on tlanauatijli yejuan technauatia para maka ma titekitikan ipan on tonajli sábado. Pero oksekimej kijtouayaj: —¿Kenijki ueliskia kinchiuaskia in uejueyi milagros* tla yejua tlajtlakolej yeskia? Niman ijkin onotlajkoxelojkej.</verse>
				<verse number="17">Kemaj oksejpa okitlajtoltijkej on yejuan ciego katka: —Niman tejua, ¿tlinon tikijtoua de on tlakatl yejuan omitsimpajtilij mixtololojuan? Niman yejua okijtoj: —Nejua nikijtoua ika yejua sen tiotlajtojketl.</verse>
				<verse number="18">Pero intlayekankauan on hebreos* xkinekiyaj kineltokaskej ika yejua ciego katka niman ika aman ueliya tlacha, hasta okinnotskej itajuan on yejuan opajtik,</verse>
				<verse number="19">niman okintlajtoltijkej: —¿In yejua nemotelpoch yejuan nenkijtouaj ciego otlakat? ¿Kenijki tej, aman ueli tlacha?</verse>
				<verse number="20">On itajuan okijtojkej: —Tikmatij ika in yejua totelpoch niman ika ciego otlakat.</verse>
				<verse number="21">Pero xtikmatij kenijki aman ueli tlacha, nion xtikmatij akinon okimpajtilij ixtololojuan. Yejua xtlajtoltikan. Yejua xok konetl niman sano yejua uelis mechijlis kenijki opajtik.</verse>
				<verse number="22">On intlayekankauan hebreos* yonotlajtolmakakaj para kuajkixtiskej ne sinagoga* san akinon yejuan kijtos ika Jesús yejua Cristo. Yejua ika, ijkon okijtojkej on itajuan pampa kinmakajsiyaj itlayekankauan on hebreos*.</verse>
				<verse number="23">Yejua ika itajuan okijtojkej: “Yejua xtlajtoltikan. Yejua xok konetl.”</verse>
				<verse number="24">Kemaj on hebreos* oksejpa okinotskej on tlakatl yejuan ciego katka, niman okijlijkej: —Xtechijli ixpan Dios tlen melauak. Tejuamej tikmatstokej ika on tlakatl tlajtlakolej.</verse>
				<verse number="25">Ijkuakon yejua okinmijlij: —Nejua xnikmati tla yejua tlajtlakolej noso ka. Yej tlinon nejua nikmatstikaj, niciego katka niman aman nitlacha.</verse>
				<verse number="26">Niman oksejpa okitlajtoltijkej: —¿Tlinon omitschiuilij? ¿Kenijki okichiu para omitsimpajtilij mixtololojuan?</verse>
				<verse number="27">Yejua okinmijlij: —Yonemechijlij, niman xnennechneltokaj. ¿Tline* oksejpa nenkinekij ma nemechijli? ¿Tlen no nenkinekij neninomachtijkauan* yeskej?</verse>
				<verse number="28">Kemaj tlamach okijlikej tlen xkuajli, niman okijlijkej: —Tejua tiinomachtijkau on tlakatl, pero tejuamej tiinnomachtijkauan Moisés.</verse>
				<verse number="29">Tejuamej tikmatstokej ika Dios okinots Moisés, pero on tlakatl, nion achijtsin xtikmatij kanon ualeua.</verse>
				<verse number="30">Kemaj on tlakatl okinmijlij: —¡In yejua nechtlatlachaltia ika nemejuamej xnenkimatij kanon ualeua niman nejua onechimpajtilij nixtololojuan!</verse>
				<verse number="31">Kuajli tikmatstokej ika Dios xkinkaki on tlajtlakolejkej, yej san kinkaki on yejuan kitlakaitaj niman kichiuaj on tlen yejua kineki.</verse>
				<verse number="32">Xkaman otikakej tla yakaj kimpajtilia ixtololojuan sen tlakatl yejuan otlakat ciego.</verse>
				<verse number="33">Tla in tlakatl xualeuaskia itech Dios, xueliskia itlaj kichiuaskia.</verse>
				<verse number="34">Kemaj okijlijkej: —Tejua yejuan otitlakat tentikaj ikan tlajtlakojli, ¿tiknemilia yej tejua titechmachtis? Niman okuajkixtijkej ipan on sinagoga*.</verse>
				<verse number="35">Jesús okimat ika on yejuan ciego katka okuajkixtijkej ne ipan on sinagoga. Niman ijkuak okinamik, okijlij: —¿Tikneltoka iKonetsin Dios?</verse>
				<verse number="36">On tlakatl okijlij: —Señor, xnechijli akinonon para uelis nikneltokas.</verse>
				<verse number="37">Jesús okijlij: —Tejua yotikitak, niman sano nejua yejuan mouan nitlajtojtikaj.</verse>
				<verse number="38">Kemaj on tlakatl onotlakuantelkets ixpan Jesús, niman okijlij: —NoTEKO, nimitsneltoka.</verse>
				<verse number="39">Kemaj Jesús okijlij: —Nejua oniuajlaj ipan in tlaltikpaktli para niteyolkuitis, niman ijkin on yejuan ciegos uelis tlachaskej niman on yejuan tlachaj nochiuaskej ciegos.</verse>
				<verse number="40">Kemaj sekimej fariseos* yejuan ompa iuan nemiyaj, ijkuak ijkon okakkej, okitlajtoltijkej: —¿Tikijtosneki ika tejuamej ken ticiegos ipan totlamachilis niman yejua ika xtikajsikamatij on tlajtlamach* itechkopa Dios?</verse>
				<verse number="41">Jesús okinmijlij: —Tla xnenkajsikamatiskiaj, xnenkipiyaskiaj tlajtlakojli. Pero pampa nenkijtouaj ika nenkajsikamatij, on tlajtlakojli nemopan onkaj.</verse>
			</chapter>
			<chapter number="10">
				<verse number="1">’Ika tlen melauak nemechijlia, on yejuan xkalakis ipan ikalakiyan on corral kampa nemij borregos, yej kalakis san kanon, on sen tlachteketl.</verse>
				<verse number="2">Pero yejuan kalakis ipan ikalakiyan on corral, yejua tlajpixki ika on borregos.</verse>
				<verse number="3">Sen tlakatl kitlapouilia on tsakuijlotl para ma kalaki on tlajpixki. Kemaj on borregos yejuan iyaxkauan* kitenkakij ijkuak kintokayotia para kiminnotsa, niman kemaj kinkixtia.</verse>
				<verse number="4">Niman kemaj ijkuak yokinuajkixtij nochimej iborregos, nejnemi inyakapan, niman on borregos kikuitlapanuiyaj pampa kitenkakij itlajtol.</verse>
				<verse number="5">Pero yejuan xkixmatij, xkikuitlapanuiyaj, yej ontlatlaksaj* pampa xkitenkakij on yejuan xkixmatij.</verse>
				<verse number="6">Jesús okinmijlij in ejemplo, pero yejuamej xokajsikamatkej tlinon kinekiya kimijlis.</verse>
				<verse number="7">Yejua ika, Jesús oksejpa okinmijlij: —Ika tlen melauak nemechijlia: Nejua ninochiua ikalakiyan on corral kampa kalakij on borreguitos.</verse>
				<verse number="8">Nochimej yejuan achtoj oualajkej tlachtekkej, pero on borregos xokintenkakkej.</verse>
				<verse number="9">Nejua niikalakiyan on corral. Yejuan notechkopa kalakis, nomakixtis. Niman yejua yes ken sen borrego yejuan kalakis niman kisas ipan on corral niman kinextis tlen kikuas.</verse>
				<verse number="10">On tlachteketl uajlau san para tlachteki, temiktia niman tlaxoxotonia. Pero nejua oniuajlaj para xpiyakan nemilistli, niman xselikan nochi tlen kuajli.</verse>
				<verse number="11">’Nejua nikuajli tlajpixki. On kuajli tlapixki kitemaka inemilis impampa on borregos.</verse>
				<verse number="12">Pero on yejuan tekiti san pampa kitlaxtlauiliaj, ijkuak kita uajlau on yolki lobo, kinkaua on borregos niman cholojteua, pampa yejua xtlajpixki niman on borregos xiyaxkauan. Kemaj on lobo kinmajsi on borregos niman kinchajchayaua.</verse>
				<verse number="13">Yejua in tlakatl cholojteua pampa tekiti san ika kitlaxtlauiliaj, niman para yejua xitlaj* kijtosneki on borregos.</verse>
				<verse number="14">Nejua nikuajli tlajpixki. Ijkon ken noTajtsin nechixmati niman nejua nikixmati, no ijki nikinmixmati noborregos, niman yejuamej no nechixmatij. Niman impampa on noborregos niktemaka nonemilis.</verse>
				<verse number="15"></verse>
				<verse number="16">No nikimpiya oksekimej borregos yejuan xtlapoualti ipan in corral. No ika onkaj nikinuajuikas. Yejuamej kuajli kitenkakiskej notlajtol niman nechtlakamatiskej. Ijkon tej, san sekan nemiskej niman no san se tlapixki nemis.</verse>
				<verse number="17">’NoTajtsin nechtlajsojtla* pampa niktemaka nonemilis impampa noborregos. Niman kemaj oksejpa ninoyolitis*.</verse>
				<verse number="18">Xakaj nechkuilia nonemilis, yej nejua niktemaka ikan kuajli noyojlo. Niuelis niktemakas nonemilis, niman no niuelis oksejpa ninoyolitis. Ijkon noTajtsin onechnauatij para nikchiuas.</verse>
				<verse number="19">Ijkuak on hebreos* okakkej on tlajtoltin, oksejpa onotlajkoxejlokej.</verse>
				<verse number="20">Miyekej yejuamej kijtouayaj: —¿Tline* nenkikakij in tlakatl? Yejua kipiya sen xkuajli espíritu niman loco.</verse>
				<verse number="21">Pero oksekimej kijtouayaj: —Xakaj yejuan kipiya sen xkuajli espíritu ueli ijkon tlatlajtoua. ¿Tlen ueli sen xkuajli espíritu kimpajtia imixtololojuan on ciegos?</verse>
				<verse number="22">Ipan on tonaltin ne Jerusalén kipiyayaj on iluitl yejuan kimelnamiktiaya on tlakamej ijkuak on ueyitiopan yenkuik katka. On tonaltin invierno katka ijkuak sanoyej seua.</verse>
				<verse number="23">Jesús kistinemiya ijtik on icorredor Salomón yejuan onkaj ikiauak on ueyitiopan.</verse>
				<verse number="24">On hebreos* okiteyeualojkej, niman okijlijkej: —¿Hasta kamanon titechometlamachilispiyas? Tla tejua tiCristo, amantsin kuajli xtechijli.</verse>
				<verse number="25">Jesús okinmijlij: —Yonemechijlij niman xonennechneltokajkej. On tlajtlamach* yejuan nikchiua ikan itokatsin noTajtsin, yejua kiteititia akin nejua.</verse>
				<verse number="26">Pero nemejuamej xnennechneltokaj pampa xnenteuanmej nentlapoualtin intech on noborregos.</verse>
				<verse number="27">Noborregos nechtenkakij, niman nejua nikimixmati niman yejuamej nechkuitlapanuiyaj.</verse>
				<verse number="28">Nejua nikinmaka on nemilistli yejuan para nochipa, niman yejuamej xkaman mikiskej, niman xakaj uelis nechinkuilis.</verse>
				<verse number="29">NoTajtsin yejuan onechinmakak noborregos, yejua más ueyi xken yakaj okse. Yejua ika, xakaj uelis kintekuilis itech.</verse>
				<verse number="30">Nejua niman noTajtsin san se titochiuaj.</verse>
				<verse number="31">Kemaj on hebreos* oksejpa okontilankej temej para kimojmotlaskiaj.</verse>
				<verse number="32">Niman Jesús okinmijlij: —Nemixpan yonikchiu miyek tlajtlamach* tlen kuajli itechkopa ipoder noTajtsin. ¿Katlejua de in tlajtlamach* ika nennechmojmotlasnekij?</verse>
				<verse number="33">On hebreos* okijlijkej: —Nion se de on tlen kuajli otikchiu timitsmojmotlasnekij, yej pampa tikuijuikaltia Dios ikan motlajtol. Tejua san titlakatl, pero timoteneua tiDios.</verse>
				<verse number="34">Kemaj Jesús okinmijlij: —Ipan nemotlanauatil tlajkuilolnestikaj ika Dios okijtoj: “Nemejuamej nendioses.”</verse>
				<verse number="35">Tikmatij ika tlen kijtoua on Yektlajkuilojli xkaman uelis nopatlas. Dios okintokayotij dioses on tlakamej yejuan okiselijkej itlajtoltsin.</verse>
				<verse number="36">Yejua ika tej, tla Dios onechtlapejpenij niman onechajtitlan ipan in tlaltikpaktli, ¿kenijki tej, ueli nenkijtouaj ika nikuijuikaltia pampa onikijtoj niiKoneu?</verse>
				<verse number="37">Tla xnikchiua itekiu noTajtsin, maka xnechneltokakan.</verse>
				<verse number="38">Pero tla melauak nikchiua itekiu, xneltokakan on tlen nikchiua maski xnenkinneltokaj on tlen nemechijlia. Ijkon tej, xneltokakan para xmatikan ika melauak noTajtsin nouan nemi, niman nejua iuan ninemi.</verse>
				<verse number="39">Oksejpa kinekiyaj kajsiskej, pero Jesús ocholojteu intech.</verse>
				<verse number="40">Kemaj Jesús onokuep para oyaj ne ika ikisayan tonaltsintli de on río Jordán niman onokau kampa otlakuatekij Juan.</verse>
				<verse number="41">Miyek tlakatl oyaj okitatoj, niman kijtouayaj: —Maski Juan xitlaj* tlamauisojli okichiu, nochi tlen okijtoj de in tlakatl melauak.</verse>
				<verse number="42">Niman ompa miyekej okineltokakej Jesús.</verse>
			</chapter>
			<chapter number="11">
				<verse number="1">Nemiya sen tlakatl itoka katka Lázaro yejuan kualouaya. Yejua chanej* katka ipan on kalpan itoka Betania yejuan no ikalpan María niman Marta, on ikniuan.</verse>
				<verse number="2">(In María yejua okitekilijka toTEKO on ajuiyalistli itoka nardo ipan ikxiuan niman okinuajuats ikan itson. Yejua ikniu katka Lázaro yejuan kualouaya.)</verse>
				<verse number="3">On omemej siuamej iknijtin otlatitlankej ijkin ma kijlitij Jesús: —ToTEKO, motejtlajsokaikniu* kualo.</verse>
				<verse number="4">Ijkuak Jesús ijkon okak, okijtoj: —On kualolistli xkimiktis, yej san para noteititis iueyilis Dios niman no itechkopa kiteititis noueyilis nejua yejuan niiKoneu Dios.</verse>
				<verse number="5">Jesús kintlajsojtlaya* Marta inuan ikniuan María niman Lázaro.</verse>
				<verse number="6">Pero maski okijlijkej ika Lázaro kualouaya, ome tonajli más onokau ne kampa nemiya.</verse>
				<verse number="7">Kemaj okinmijlij on inomachtijkauan*: —Ma tiuiyan ne Judea oksejpa.</verse>
				<verse number="8">Kemaj on nomachtijkej* okijlijkej: —Temachtijketl, san kemach katka on hebreos* yejuan ompa chanejkej kinekiyaj mitsmiktiskej ikan temej, ¿niman oksejpa tikneki tias ompa?</verse>
				<verse number="9">Jesús okinmijlij: —¿Tline* xmelauak kipiya majtlaktli uan ome horas on tonajli? Tej, tla se kistinemi ikan tonajli, xnajantikisa pampa nochi nesi ikan on tlauijli yejuan onkaj ipan in tlaltikpaktli.</verse>
				<verse number="10">Pero tla se kistinemi ipan yeuajli, najantikisa pampa xkipiya tlauijli.</verse>
				<verse number="11">Kemaj okinmijlij Jesús: —Totetlajsojkaikniu Lázaro kochi, pero nikontlachaltis.</verse>
				<verse number="12">Kemaj on nomachtijkej* okijlijkej: —ToTEKO, tla yokoch, kijtosneki uelis pajtis.</verse>
				<verse number="13">Pero Jesús kijtosnekiya ika Lázaro yomik, niman on nomachtijkej* kinemiliayaj ika Lázaro san kochiya.</verse>
				<verse number="14">Yejua ika Jesús más kuajli okinmijlij: —Lázaro yomik.</verse>
				<verse number="15">Más kuajli para nemejuamej ika xompa ninemiya ijkuak Lázaro kualouaya, pampa aman uelis nikchiuas itlaj yejuan mechpaleuis nentlaneltokaskej. Yejua ika nipaki. Pero ma tiauiyan tikontaj.</verse>
				<verse number="16">Kemaj Tomás, yejuan no kijliayaj kouatsin*, okinmijlij on oksekimej nomachtijkej*: —No ma tiuiyan para san sekan timikiskej iuan Jesús.</verse>
				<verse number="17">Ijkuak Jesús oajsik okimachistijkej ika Lázaro ye kipiya naui tonajli ika okitôkakej.</verse>
				<verse number="18">Betania nisiu katka Jerusalén. San kipiyaya kanaj ome kilómetro uan tlajko,</verse>
				<verse number="19">niman miyekej hebreos* oyajkej okinnotsatoj Marta niman María para kinyoltlaliskej pampa omik inmikniu.</verse>
				<verse number="20">Ijkuak Marta okimat ika Jesús ompa ye ajsitiaya, okis okinamikito, pero María onokau inchan.</verse>
				<verse number="21">Niman Marta okijlij Jesús: —NoTEKO, tla nikan tinemiskia, nokniu xmikiskia.</verse>
				<verse number="22">Pero nejua nikmatstikaj ika Dios mitsmakas nochi tlen tiktlajtlanilis.</verse>
				<verse number="23">Jesús okijlij: —Mokniu oksejpa yoliuis*.</verse>
				<verse number="24">Marta okijlij: —Kemaj, nejua nikmatstikaj ika oksejpa yoliuis* ijkuak yoliuiskej* niman nokuiteuaskej on mikatsitsimej ipan on sa ika nochi tonajli.</verse>
				<verse number="25">Kemaj Jesús okijlij: —Nejua nikinyoliuitia on yejuan yomikkej niman nikinmaka nemilistli oksejpa. Yejuan nechneltokas, maski mikis, nemis oksejpa.</verse>
				<verse number="26">Niman nochi yejuan sanken* nemi niman nechneltoka, nemis para nochipa. ¿Tikneltoka in?</verse>
				<verse number="27">Yejua okijlij: —Kemaj noTEKO. Nejua nikneltoka ika tejua tiCristo yejuan Dios okuajtitlan para tlamandaros. Niman nikneltoka ika tejua tiiKoneu Dios yejuan ye ijki onkatka para uajlas ipan in tlaltikpaktli.</verse>
				<verse number="28">Ijkuak ijkon yokijtoj, Marta oyaj okinotsato María on ikniu, niman ijkin san okichtakaijlij: —On Temachtijketl nikan nemi niman mitsnotsa.</verse>
				<verse number="29">Ijkuak María ijkon okak, nimantsin onotelkets niman oyaj okitato Jesús.</verse>
				<verse number="30">Jesús sanken* xe kalakiya ne kalpan, yej nemiya kampa Marta okinamikito.</verse>
				<verse number="31">Niman ijkuak on hebreos* yejuan kiyoltlaliayaj María ichan okitakej ika María nimantsin okis, okikuitlapanuijkej. Yejuamej kinemiliayaj ika María yau itech on tlalkontli para ompa onchokas.</verse>
				<verse number="32">Kemaj, ijkuak oajsik kampa nemiya Jesús, María onotlakuantelkets ikxitlan, niman okijlij: —NoTEKO, tla nikan tinemiskia, nokniu xmikiskia.</verse>
				<verse number="33">Ijkuak Jesús okitak ika María niman on hebreos* yejuan ompa iuan oyejkokej sanoyej* chokaj, yejua no sanoyej onajman niman iminuan oyolkexan,</verse>
				<verse number="34">niman okintlajtoltij: —¿Kanon onenkitôkakej? Niman okijlijkej: —ToTEKO, xuajla xkitaki.</verse>
				<verse number="35">Kemaj Jesús ochokak.</verse>
				<verse number="36">Niman on hebreos* okijtojkej: —Xkitakan ken sanoyej kitlajsojtlaya*.</verse>
				<verse number="37">Pero semej yejuamej okijtojkej: —In yejuan okimpajtij ixtololojuan on ciego, ¿xueliskia itlaj kichiuaskia para Lázaro maka mikiskia?</verse>
				<verse number="38">Jesús ikan miyek iyolkexanalis okinisiuij on tlalkontli. On tlalkontli sen teostotl katka niman kipiyaya sen tetl yejuan ika tentsakutikatka.</verse>
				<verse number="39">Jesús okijtoj: —Xkejkuanikan on tetl. Pero Marta yejuan ikniu on mikatsintli, okijlij: —NoTEKO, amantsin sanoyej yomoloniak pampa ye kipiya naui tonajli ika omik.</verse>
				<verse number="40">Pero Jesús okijlij: —¿Tlen xonimitsijlij tla titlaneltoka tikitas iueyilis Dios?</verse>
				<verse number="41">Kemaj okejkuanijkej on tetl. Niman Jesús oajkotlachix ne iluikak, niman okijtoj: —NoTajtsin, nimitsmaka tlaxtlauijli pampa tinechkaki.</verse>
				<verse number="42">Nejua nikmatstikaj ika nochipa tinechkaki, pero aman ijkin nikijtoua impampa in tlakamej yejuan nikan nemij, para ma kineltokakan ika tejua otinechajtitlan.</verse>
				<verse number="43">Ijkuak ijkon okijtoj, kemaj ikan chikauak tlajtojli okinots Lázaro: —¡Lázaro, xuajkisa!</verse>
				<verse number="44">Niman on mikatsintli ouajkis uajtejkuixtiaya ipan imauan niman ikxiuan ikan ilpikatl niman ixayak tejkuixtikatka ikan tela. On hebreos* ijkon kitekitiltiayaj ijkuak kintejkuiyaj on yejuan yomikkej. Jesús okinmijlij: —Xtojtomakan niman xkauilikan ma uiya.</verse>
				<verse number="45">Miyekej hebreos* yejuan oualajkej iuan María okineltokakej Jesús ijkuak okitakej on tlen okichiu.</verse>
				<verse number="46">Pero sekimej oyajkej okintatoj on fariseos* niman okintlajtlajtouilijkej on tlen Jesús okichiu.</verse>
				<verse number="47">Yejua ika, on fariseos* niman intlayekankauan on tiopixkej onosentlalijkej inuan on más uejueyi tekiuajkej ipan on sanedrín* niman okijtojkej: —¿Tlinon tikchiuaskej? In tlakatl kichiua miyek milagros.</verse>
				<verse number="48">Tla ijki tikauiliskej ma kichiua, nochi tlakatl kineltokas niman on romanos kixoxotoniskej toueyitiopan niman in topaís.</verse>
				<verse number="49">Pero se de yejuamej, itoka Caifás, yejuan ipan on xipan más ueyi intlayekankau katka on tiopixkej, okinmijlij: —Nemejuamej xitlaj* nenkimatij.</verse>
				<verse number="50">Nemejuamej xnenkimatij ika para tejuamej más kuajli yes tla sen tlakatl mikis para maka kixoxotoniskej nochi in país.</verse>
				<verse number="51">Pero Caifás ijkon okijtoj xpampa melauak ijki okis ipan iyojlo. Yejua okijtoj pampa yejua más ueyi intlayekankau katka on tiopixkej ipan on xipan, niman Dios okitlamachilistij para ma kijto ika Jesús mikis ipampa on país kampa chantij on hebreos*.</verse>
				<verse number="52">Niman ijkon okijtoj xsan ipampa on país, yej no para kinsentlalis nochimej on ikoneuan Dios yejuan nochajchayajtinemij*.</verse>
				<verse number="53">Yejua ika desde ipan on tonajli on tekiuajkej hebreos* okisetlalilijkej para kimiktiskej Jesús.</verse>
				<verse number="54">Yejua ika tej, Jesús xok kistinemiya intsajlan on hebreos*, yej okis de ne Judea niman oyaj ne ipan sen kalpan itoka Efraín yejuan nisiu on xalpatlajkan. Ompa onokau inuan inomachtijkauan*.</verse>
				<verse number="55">Ye nisiu katka para on hebreos* kichiuaskej on iluitl Pascua*, niman miyek tlakatl yejuan ualeuayaj nochiuiyan ipan on país oyaj ne Jerusalén para nochipauaskej ken intlanauatil on hebreos* tlanauatia.</verse>
				<verse number="56">Jesús kitejtemojtinemiyaj. Niman ijkuak ye nemiyaj ne ipan on ueyitiopan, ijkin kinotlajtoltiayaj: —¿Tlinon nenkinemiliaj? ¿Nenkinemiliaj ika uajlas ipan in iluitl, noso ka?</verse>
				<verse number="57">On fariseos* niman intlayekankauan on tiopixkej yotlanauatijkaj ika tla yakaj kimati kanon nemi Jesús, ma kitemachistikan para uelis kajsiskej.</verse>
			</chapter>
			<chapter number="12">
				<verse number="1">Ijkuak chikuasen tonajli poliuiya ika ajsis on iluitl Pascua*, Jesús oyaj ipan on kalpan itoka Betania. Lázaro on tlakatl yejuan Jesús yokiyolitijka, chantiya ipan on kalpan.</verse>
				<verse number="2">Marta kintlamakaya, niman Lázaro katka semej de on tlakamej yejuan ompa tlakuajtikatkaj iuan Jesús.</verse>
				<verse number="3">Kemaj, María okuajkik kanaj tlajko litro ajuiyalistli itoka nardo, yejuan sanoyej* patioj. Niman ikan on ajuiyalistli okimaltij ikxiuan Jesús niman kemaj okinuajuats ikan itson. Ijtik on kajli oten ikan on ajuiyalistli.</verse>
				<verse number="4">Kemaj Judas Iscariote, (ikoneu Simón, yejuan no teuan tlapouajli katka intech on majtlaktli uan ome inomachtijkauan* Jesús yejuan más sakin okitemaktilij), okijlij:</verse>
				<verse number="5">—¿Tline* xmás kuajli nonemakaskia in ajuiyalistli ika yeyi ciento denarios* niman ika on tomin tikimpaleuiskiaj on mayankej?</verse>
				<verse number="6">Pero Judas ijkon okijtoj xpampa melauak kimikneliaya on mayankej, yej pampa yejua tlachtekketl katka. Yejua kejeuaya on bolsa ikan tomin niman kichtekiya seki on tlen kitlaliayaj ipan on bolsa.</verse>
				<verse number="7">Kemaj Jesús okijlij: —Maka xpajsolo. Yejua kejejtikatka in ajuiyalistli para nechmatlaloskia ipan notlalnakayo ipan on tonajli ijkuak nechtôkaskej ipan notlalkon.</verse>
				<verse number="8">Nochipa nemotsajlan nenkimpiyaskej on mayankej, pero nejua xnochipa nikan nennechpiyaskej.</verse>
				<verse number="9">Miyekej on hebreos* okimatkej ika Jesús nemiya Betania niman ompa oyajkej. Oyajkej xsan para kontaskej Jesús, yej no para kontaskej Lázaro yejuan Jesús okiyoliuitij* niman oketsteu ne intsajlan on mikatsitsimej.</verse>
				<verse number="10">Yejua ika intlayekankauan on tiopixkej okitlajtouilijkej para no kimiktiskej Lázaro,</verse>
				<verse number="11">pampa san yejua ipampa miyekej on hebreos* ye notsijtsinkixtiayaj intech niman yej kineltokayaj Jesús.</verse>
				<verse number="12">Uajmostla miyek tlakatl yejuan ye nemiya Jerusalén para kipanoskej on iluitl Pascua* okakkej ika Jesús ajsis ompa Jerusalén.</verse>
				<verse number="13">Yejua ika, okitekej imauan on soyatl niman okiskej okinamikitoj Jesús. Yejuamej ijkin tsajtsitiayaj: —¡Ma kiseli yekteneualistli! ¡Ma Dios kitiochiua on yejuan uajlau ikan itokatsin toTEKO! ¡Ma Dios kitiochiua on iRey Israel!</verse>
				<verse number="14">Jesús okinextij sen poloko* niman ipan onotlalij ken kijtoua on Yektlajkuilojli:</verse>
				<verse number="15">Maka xmomojtikan nemejuamej yejuan nenchantij ipan on ueyikalpan itoka Sión. Xkitakan, nemoRey. Ualetiu ipan sen poloko.</verse>
				<verse number="16">Achtoj on inomachtijkauan* Jesús xokajsikamatkej on tlajtlamach*. Pero ijkuak Jesús otlejkok ne iluikak, okelnamikkej ika nochi on ye ijki tlajkuilolnestikatka itech yejua, niman ijki mero ipan onochiu.</verse>
				<verse number="17">On tlakamej yejuan nemiyaj iuan Jesús ijkuak okonots Lázaro ipan itlalkon para okiyoliuitij, kitetlajtlajtouiliayaj nochi tlen okitakej.</verse>
				<verse number="18">Yejua ika, miyek tlakatl oyajkej okinamikitoj Jesús pampa okimatkej on milagros* yejuan okichiu.</verse>
				<verse number="19">Kemaj on fariseos* okinojlijkej: —¡Xkitakan, xitlaj* otiktlankej! ¡Xkitakan, nochi tlakatl ipan in tlaltikpaktli okiselijkej yejua!</verse>
				<verse number="20">Intsajlan on tlakamej yejuan oyajkej Jerusalén para okimauistilitoj Dios ipan on iluitl, nemiyaj sekimej yejuan chanejkej katkaj Grecia.</verse>
				<verse number="21">Yejuamej okinisiuijkej Felipe yejuan chanej* katka Betsaida de Galilea, niman ijkin okijlijkej: —Señor, tiknekij tikitaskej Jesús.</verse>
				<verse number="22">Felipe oyaj niman okitlajtlajtouilij Andrés on tlen okijlijkej. Niman kemaj on omemej san sekan oyajkej okitlajtlajtouilitoj Jesús on tlen kijtouayaj.</verse>
				<verse number="23">Niman Jesús okinmijlij: —Yoyejkok on tonajli ijkuak nejua yejuan oninochiu Tlakatl nikselis ueyilistli.</verse>
				<verse number="24">Ika tlen melauak nemechijlia ika tla xachtopa nimikis, xuelis niktemakas nemilistli. Nejua no niijki ken se iteyo on trigo. Tla se iteyo on trigo xkitôkaj ipan tlajli, xueli kitlakitia miyek, yej nokaua iselti. Pero tla kitôkaj ipan tlajli, tla ijkon, noskaltia niman kitlakitia miyek.</verse>
				<verse number="25">Yejuan kichiua kanika para maka kipolos inemilis ipampa Cristo xkipiyas nemilistli yejuan para nochipa. Pero on yejuan kitemaka inemilis ipampa Cristo, kiselis nemilistli para nochipa.</verse>
				<verse number="26">Tla yakaj kineki nechtekipanos, ika onkaj yas nouan, niman ijkon kampa nejua ninemis, no ompa nemis on yejuan nechtekipanos. Tla yakaj nechtekipanos, noTajtsin kitlakaitas.</verse>
				<verse number="27">’Aman sanoyej ninoyolkokoua. ¿Tlinon nikijlis noTajtsin? ¿Nikijlis: “NoTajtsin, xnechmanaui de on tlajyouilistli yejuan aman nopan nochiuas”? ¡Ka! Xijkon nikijlis pampa yejua ika oniuajlaj ipan in tlaltikpaktli.</verse>
				<verse number="28">NoTajtsin, xchiua para ma mitsueyilikan. Kemaj okakistik sen tlajtojli de ne iluikak yejuan okijtoj: “Yonikchiu para ma nechueyilikan, niman oksejpa nikchiuas para ma nechueyilikan.”</verse>
				<verse number="29">Niman on tlakamej yejuan ompa tlakaktikatkaj okijtojkej ika okakistik sen tlakomonajli, niman oksekimej kijtouayaj ika sen ángel okuajnots.</verse>
				<verse number="30">Kemaj Jesús okinmijlij: —On tlajtojli okakistik xpara nejua nikakis, yej para nemejuamej nenkakiskej.</verse>
				<verse number="31">Aman yoyejkok on tonajli ijkuak Dios kinyolkuitis niman kintlajtlakolmakas nochimej in tlaltikpaktlakamej. Niman aman yejua kixtilis ipoder on diablo* yejuan kimandaroua in tlaltikpaktli.</verse>
				<verse number="32">Niman ijkuak nechajkopiloskej ipan kojnepanojli* nikan ipan in tlaltikpaktli, sano nejua nikyoltilanas nochi tlakatl notech.</verse>
				<verse number="33">Ijkuak ijkon okijtoj, okitekakistilij kenijki mikis ipan on kojnepanojli.</verse>
				<verse number="34">Niman ijkuak on tlakamej ijkon okakkej, okijlijkej: —On Yektlajkuilojli techmachistia ika Cristo nemis para nochipa. Yejua ika, ¿tline tejua tikijtoua ika on yejuan onochiu Tlakatl ika onkaj kajkopiloskej? ¿Akinon on yejuan onochiu Tlakatl?</verse>
				<verse number="35">Kemaj Jesús okinmijlij: —Nejua yejuan nitlauijli ninemis nemotsajlan sa keski tonaltin más. Yejua ika, xmouikakan ipan on notlauil chika ninemi nemouan, tlamo on tlayouajlotl mechtlanis. Sen tlakatl yejuan nejnemi ipan tlayouajlotl xkimati kanon yau.</verse>
				<verse number="36">Xneltokakan notlauil chika ninemi nemotsajlan para on tlauijli mechyekanas. Ijkuak Jesús otlan kijtoua in tlajtlamach*, oyaj niman yejuamej xok okimatkej kanon nemiya.</verse>
				<verse number="37">Maski Jesús okichiu miyek milagros* imixpan, xkineltokayaj.</verse>
				<verse number="38">Ijkon ye onkatka para nochiuas on tlen okijkuiloj on tiotlajtojketl Isaías: ToTEKO, ¿akinon yokineltokak totemachtil? Maski okitakej mopoder, ¿akinon tlaneltoka?</verse>
				<verse number="39">No xueliyaj kineltokayaj, pampa Isaías ijkin no okijkuilojka:</verse>
				<verse number="40">Dios okinciegojtilij niman okinyoltechikau. Ijkin okichiu para maka ma kajsikamatikan tlinon kijtosneki on tlen okitakej, niman maka tlaneltokaskej impan inyojlo, niman para maka ma uajnokuepakan notech para nikintlapojpoluis.</verse>
				<verse number="41">Yejua in tlajtlamach* okijtoj Isaías pampa okitak iueyilis Jesús niman otlajtoj itechkopa yejua.</verse>
				<verse number="42">Maski ijkon okijtoj on tlajtojli, miyekej on hebreos* okineltokakej Jesús, hasta on yejuan tekiuajkej. Pero, pampa kinmakajsiyaj on fariseos*, xkijtouayaj ika tlaneltokaj tlamo kinuakixtiskej ipan on sinagoga*.</verse>
				<verse number="43">Ijkon tej, xkijtouayaj ika tlaneltokaj pampa yejuamej más kuelitayaj kiseliskej tlakaitalistli de on tlakamej xken kiseliskej tlakaitalistli de Dios.</verse>
				<verse number="44">Jesús okijtoj ikan chikauak tlajtojli: —Yejuan nechneltoka xsan nejua nechneltoka, yej no kineltoka noTajtsin yejuan onechajtitlan.</verse>
				<verse number="45">Niman on yejuan nechita no kita on yejuan onechajtitlan.</verse>
				<verse number="46">Nejua oniuajlaj ipan in tlaltikpaktli ken sen tlauijli para on yejuan nechneltokas xnemis ipan tlayouajlotl.</verse>
				<verse number="47">Tla yakaj kaki notlajtol niman xkitlakamati, xnejua nikyolkuitis nion nikitlajtlakolmakas, pampa nejua oniuajlaj xpara nikinyolkuitis niman nikintlajtlakolmakas in tlaltikpaktlakamej, yej para nikinmakixtis.</verse>
				<verse number="48">Pero ye nemi akin kiyolkuitis niman kitlajtlakolmakas on yejuan xnechselia niman xkitlakamati notlajtol. On tlajtojli yejuan yonikijtoj yejua kiyolkuitis niman kitlajtlakolmakas ipan on sa ika nochi tonajli.</verse>
				<verse number="49">Ijkon nochiuas pampa nejua xnikijtoua on tlen san nejua niknemilia, yej noTajtsin, yejuan onechajtitlan, yejua onechnauatij on tlen nikijtos niman nikteititis.</verse>
				<verse number="50">Niman nikmatstikaj ika on tlen noTajtsin tlanauatia kitemaka nemilistli yejuan para nochipa. Yejua ika, on tlen nejua nikijtoua, nikijtoua on ken yejua onechijlij.</verse>
			</chapter>
			<chapter number="13">
				<verse number="1">Sa se tonajli poliuiya ijkuak on hebreos* kichiuaj on iluitl itoka Pascua*. Jesús kimatstikatka ika yoyejkok on tiempo para yejua kajteuas in tlaltikpaktli niman yas itech iTajtsin. Yejua nochipa okintlajsojtlak* on iyaxkauan* yejuan nemij ipan in tlaltikpaktli, niman aman kintitia kech ika sanoyej* kintlajsojtla.</verse>
				<verse number="2">On diablo* yokitlalijka ipan iyojlo Judas Iscariote, itelpoch Simón, on tlamachilistli para kitemakas Jesús intech on tlayekankej hebreos*. Jesús kimatstikatka ika yejua oualeu itech Dios, niman ika oksejpa yas itech. No ijki kimatstikatka ika toTajtsin yokimakak nochi tlanauatijli. Yejua ika, ijkuak tlakuajtikatkaj, ouajnotelkets ne itech on mesa, okuajkixtij itlaken pani niman onoxijlansaloj ikan sen tela yejuan ika nouajuatsaj.</verse>
				<verse number="3"></verse>
				<verse number="4"></verse>
				<verse number="5">Niman kemaj okitekak atl ipan sen ueyi teposuajkajli niman opeu kimikxipajpaka inomachtijkauan* niman kimikxiuajuatsaya ikan on tela yejuan kipiyaya ixijlan.</verse>
				<verse number="6">Ijkuak ye kimpajpakaskia ikxiuan Simón Pedro, Simón Pedro okijlij: —NoTEKO, ¿tejua tinechimpajpakilis nokxiuan?</verse>
				<verse number="7">Jesús okinankilij: —Aman xtikajsikamati tlinon nikchiua, pero más sakin* tikajsikamatis.</verse>
				<verse number="8">Pero Pedro okijlij: —Nejua xkaman tinechimpajpakilis nokxiuan. Jesús okijlij: —Tla xnimitsimpajpakilis, xok nouan timopouas.</verse>
				<verse number="9">Simón Pedro okijlij: —Tla ijkon, noTEKO, maka san xnechimpajpakili nokxiuan, yej no xnechimpajpakili nomauan niman notsontekon.</verse>
				<verse number="10">Pero Jesús okijlij: —On yejuan kemach otlan naltia xok noneki nochi nopajpakas, yej san ikxiuan, pampa nochiuiyan chipajtikaj. Nemejuamej nenchipajtokej, maski impan nemoyojlo xnochimej nenchipajtokej.</verse>
				<verse number="11">Yejua okijtoj: “Xnochimej chipajtokej”, pampa kimatstikatka akinon kitemakas.</verse>
				<verse number="12">Más sakin* ijkuak yokimikxipajpak, Jesús oksejpa okinakij on itlaken pani, ouajnotlalij itech on mesa, niman okinmijlij: —¿Nenkajsikamatij on tlen onemechchiuilij?</verse>
				<verse number="13">Nemejuamej nennechtokayotiaj Temachtijketl niman nemoTEKO, niman kuajli ken nenkijtouaj, pampa melauak nejua.</verse>
				<verse number="14">Aman tej, tla nejua yejuan melauak nemoTemachtijkau niman nemoTEKO yonemechikxipajpak, tla ijkon, no ijki noneki nenkimochiuiliskej.</verse>
				<verse number="15">Nejua nemechchiuilia in para nemejuamej no xchiuakan ken nejua yonikchiu.</verse>
				<verse number="16">Ika tlen melauak nemechijlia ika sen tetekichiuilijketl xejua más ueyixtikaj ken on iteko, niman nion on yejuan kanaj kititlanij xejua más ueyixtikaj ken on yejuan tetitlani.</verse>
				<verse number="17">Tla nenkajsikamatij in tlajtlamach* niman peua ijki nenkichiuaj, nenkipiyaskej pakilistli.</verse>
				<verse number="18">’In tlen nikijtoua xpara nochimej nemejuamej. Nejua nikixmatstikaj inyojlo nochimej on yejuan yonikintlapejpenij. Pero ika onkaj nochiuas on tlen kijtoua on Yektlajkuilojli: “On yejuan nouan tlakua, yonokuep notlauelikniu.”</verse>
				<verse number="19">In nemechijlia aman ijkuak xe nochiua, para ijkuak nochiuas, nemejuamej nenkineltokaskej niakin nejua.</verse>
				<verse number="20">Ika tlen melauak nemechijlia ika yejuan kiselia on yejuan niktitlani, no nechselia nejua. Niman on yejuan nejua nechselia, no kiselia on yejuan onechajtitlan.</verse>
				<verse number="21">Ijkuak ijkon yokijtoj, Jesús sanoyej onoyolajman, niman imixpan okijtoj: —Ika tlen melauak nemechijlia, semej nemejuamej nechtemakas.</verse>
				<verse number="22">Kemaj on nomachtijkej* opeu nootaj. Yejuamej xkimatiyaj akinon kiteneuaya Jesús.</verse>
				<verse number="23">Niman semej inomachtijkauan*, yejuan Jesús sanoyej kitlajsojtlaya*, nemiya inakastlan kampa tlakuajtikatkaj.</verse>
				<verse number="24">Niman Simón Pedro okixnots para ma kitlajtolti akinon on yejuan kiteneuaya kitemakas.</verse>
				<verse number="25">Yejua ika, on nomachtijketl más okinisiuij niman onotekak iyelpan Jesús, niman okitlajtoltij: —NoTEKO, ¿akinon on yejuan mitstemakas?</verse>
				<verse number="26">Jesús okinankilij: —Nikpatsos se tlajkotipantsin pan, niman on akin nikmakas, on yejua. Ijkon tej, okipatsoj se tlajkotipantsin pan niman okimakak Judas Iscariote, ikoneu Simón.</verse>
				<verse number="27">Niman ijkuak Judas yokikuaj on pan, Satanás nimantsin okalak ipan iyojlo. Kemaj Jesús okijlij: —On tlen tikchiuas, nimantsin xchiua.</verse>
				<verse number="28">Pero nion semej on yejuan tlakuajtikatkaj ne ipan on mesa xokajsikamat tline* ijkon okijlij.</verse>
				<verse number="29">Judas kipiyaya on bolsa kampa kejeuaj tomin. Yejua ika, sekimej okinemilijkej ika Jesús kijliaya itlaj ma kouati yejuan kitekitiltiskej ipan on iluitl, noso itlaj ma kinmaka on mayankej.</verse>
				<verse number="30">Ijkuak Judas yokikuaj on pan, nimantsin okis. Ijkuakon, ye tlayoua katka.</verse>
				<verse number="31">Más sakin* ijkuak Judas yokis, Jesús okijtoj: —Aman noteititia noueyilis, nejua yejuan oninochiu Tlakatl. Niman iueyilis Dios no noteititia notechkopa.</verse>
				<verse number="32">Niman tla nejua nikteititia iueyilis Dios, tla ijkon, Dios no kiteititis noueyilis, niman saniman ijki kichiuas.</verse>
				<verse number="33">Notlajsojkakoneuan, xok ninemis miyek tonaltin nemouan. Nemejuamej nennechtejtemoskej, pero sano ijki ken onikimijlij on hebreos* no ijki nemechijlia aman: Xuelis nenyaskej kampa nejua niau.</verse>
				<verse number="34">Nemechmaka in yenkuik tlanauatijli: xmotlajsojtlakan* inuan oksekimej. Ijkon ken nejua nemechtlajsojtla*, nemejuamej no ijki xmotlajsojtlakan* inuan oksekimej.</verse>
				<verse number="35">Tla nemotlajsojtlaj inuan oksekimej, nochi tlakatl kitas ika nennotemachtijkauan.</verse>
				<verse number="36">Simón Pedro okitlajtoltij Jesús: —NoTEKO, ¿kanon tiau? Niman Jesús okijlij: —Kampa nejua niau, xuelis tias aman, pero más sakin* kemaj tias.</verse>
				<verse number="37">Kemaj Pedro okijlij: —NoTEKO, ¿tline* xuelis nias aman? Nikpiya noyojlo para nimikis san mopampa tla noneki.</verse>
				<verse number="38">Jesús okijlij: —¿Melauak tikpiya moyojlo para timikis san nopampa? Ika tlen melauak nimitsijlia ika antes tsajtsis on kaxtil*, tejua yexpa tinechnenekis.</verse>
			</chapter>
			<chapter number="14">
				<verse number="1">’Nemejuamej maka xmoyolajmanakan. Xneltokakan Dios niman nejua no xnechneltokakan.</verse>
				<verse number="2">Ne ichan noTajtsin onkaj miyek chanyotl* kampa uelis chantiuas. Tla xonyaskia miyek chanyotl*, xnemechijliskia. Aman tej, niau para nikonyektlalis kampa nenchantiskej.</verse>
				<verse number="3">Niman ijkuak yonitlayektlalito, oksejpa niuajlas niman nemechuikas para nemejuamej no nennemiskej kampa nejua ninemis.</verse>
				<verse number="4">Niman nemejuamej ye nenkimatstokej kanon niau, niman ye nenkixmatstokej on ojtli.</verse>
				<verse number="5">Kemaj Tomás okijlij: —NoTEKO, tejuamej xtikmatij kanon tiau. ¿Kenijki tikixmatiskej on ojtli?</verse>
				<verse number="6">Jesús okinankilij: —Nejua niojtli, nitlin melauak, niman ninemilistli. Tej, san nejua notechkopa uelis ajsiskej itech noTajtsin.</verse>
				<verse number="7">Tla nemejuamej nennechixmatiskiaj, no nenkixmatiskiaj noTajtsin. Niman desde aman nenkixmatij niman ye nenkitstokej.</verse>
				<verse number="8">Kemaj Felipe okijlij: —NoTEKO, xtechkauili ma tikitakan toTajtsin, niman ijkon tiyolpachiuiskej.</verse>
				<verse number="9">Jesús okijlij: —Felipe, maski yoniuejkau nemouan ninemi, ¿sanken* xtinechixmati? On yejuan nechita, no kita on noTajtsin. Yejua ika, ¿tline* tinechtlajtlanilia ma nemechititi on noTajtli?</verse>
				<verse number="10">¿Xtikneltoka ika nejua ninemi iuan noTajtsin niman noTajtsin nouan nemi? On tlajtlamach* tlen nemechijlia, xnejua notlajtol. On tekitl yejuan nikchiua, noTajtsin yejua kichiua notechkopa.</verse>
				<verse number="11">Kemaj Jesús okinmijlij inomachtijkauan*: —Xneltokakan ika nejua ninemi iuan noTajtsin, niman noTajtsin nouan nemi. Pero tla xnenuelij nenkineltokaj on tlen nemechijlia, xneltokakan itechkopa on tekitl yejuan nikchiua.</verse>
				<verse number="12">Ika tlen melauak nemechijlia, ika yejuan nechneltokas kichiuas on tekitl tlen nikchiua. Niman yejua kichiuas on tekitl yejuan más uejueyi, pampa nejua niau itech noTajtsin.</verse>
				<verse number="13">Niman nochi tlen nemejuamej nentlajtlaniskej ikan notoka, nejua nikchiuas para noTajtsin kiselis ueyilistli notechkopa yejuan niiKoneu.</verse>
				<verse number="14">San tlinon yejuan nemejuamej nentlajtlaniskej ikan notoka, nikchiuas.</verse>
				<verse number="15">’Tla nemejuamej nennechtlajsojtlaj, xtlakamatikan notlanauatiluan.</verse>
				<verse number="16">Niman nejua niktlajtlanilis noTajtsin ma mechajtitlanili okse yejuan mechyolchikauas, mechpaleuis niman nemouan nemis para nochipa.</verse>
				<verse number="17">Yejua tej, on Espíritu Santo yejuan mechtlamachilistis ika on tlen melauak. On tlaltikpaktlakamej xuelij kiseliaj, pampa xkitaj niman xkixmatij. Pero nemejuamej nenkixmatij, pampa yejua nemouan nemi niman nemouan nokauas.</verse>
				<verse number="18">Nejua xnemechkauas ken iknomej, yej ninokuepas para nemouan nichantis.</verse>
				<verse number="19">Sa keski tonaltin niman on tlaltikpaktlakamej xok nechitaskej, pero nemejuamej nennechitaskej. Niman nemejuamej nennemiskej pampa nejua ninemi.</verse>
				<verse number="20">Ipan on tonajli nemejuamej nenkimatiskej ika ninemi iuan noTajtsin, niman nemejuamej nouan nennemij, niman nejua ninemi nemouan.</verse>
				<verse number="21">Yejuan kimati niman kitlakamati notlanauatiluan, melauak nechtlajsojtla*. Niman on yejuan nechtlajsojtla* noTajtsin no kitlajsojtlas. Niman nejua no niktlajsojtlas niman ninoteititis itech.</verse>
				<verse number="22">Judas, on yejuan xejua Iscariote, okijlij: —NoTEKO, ¿tline timoteititis san totech tejuamej, niman xintech on tlaltikpaktlakamej?</verse>
				<verse number="23">Jesús okijlij: —Yejuan nechtlajsojtla* kejeuas on tlen nikijtoua. Niman noTajtsin kitlajsojtlas, niman noTajtsin niman nejua tiuajlaskej para iuan tichantiskej.</verse>
				<verse number="24">Yejuan xnechtlajsojtla xkejeua on tlen nikijtoua. In kuajli tlajtojli yejuan yonemechijlij xkisa notech, yej kisa itech noTajtsin yejuan onechajtitlan.</verse>
				<verse number="25">’Nochi in nemechijlijtikaj chika ninemi nemouan.</verse>
				<verse number="26">Pero ijkuak noTajtsin kuajtitlanis on Espíritu Santo ikan notokatsin para mechyolchikauas niman mechpaleuis, yejua nochi mechmachtis niman mechelnamiktis nochi tlen yonemechijlij.</verse>
				<verse number="27">’Nejua nemechmaka yolseuilistli yejuan nejua noyoseuilis. Niman xnemechmaka ken on yejuan kitemakaj on tlaltikpaktlakamej. Yejua ika tej, maka xmotenmatikan, nion maka xmomojtikan.</verse>
				<verse number="28">Aman yonenkakej ken nikijtoua ika ye niau, niman ika ninokuepas para oksejpa nemouan ninemis. Tla melauak nennechtlajsojtlaskiaj*, nempakiskiaj ika niau itech noTajtsin, pampa yejua más ueyixtikaj xken nejua.</verse>
				<verse number="29">In aman nemechijlia chika xe nochiua, para ijkuak nochiuas, nemejuamej nentlaneltokaskej.</verse>
				<verse number="30">’Nemouan nitlajtlajtos sa achijtsin más, pampa ye uajlau on diablo* yejuan tlamandaroua ipan in tlaltikpaktli. Maski yejua xkipiya poder para nechtlanis,</verse>
				<verse number="31">nikchiuas on tlen noTajtsin onechnauatij para in tlaltikpaktlakamej kimatiskej ika nejua niktlajsojtla* noTajtsin. Xmotelketsakan, ma titejkuanikan de nikan.</verse>
			</chapter>
			<chapter number="15">
				<verse number="1">’Nejua niken melauak itemekayo* on uvas, niman noTajtsin ken on yejuan cuidaroua on uvas.</verse>
				<verse number="2">Yejua kiteki nochi nomatsitsiuan yejuan xtlakij, pero kitlakuijkuilia niman kichipaua on nomatsitsiuan yejuan tlakij para más ma tlakikan.</verse>
				<verse number="3">Nemejuamej yonenchipajkej itechkopa on temachtijli yejuan yonemechijlij.</verse>
				<verse number="4">Nochipa xnemikan nouan, niman nejua nochipa ninemis nemouan. Tla xnennemiskej nouan, xuelis nentlakiskej sano ijki ken imatsitsiuan on uvas xueliskej tlakiskej tla xonkaj ipan itemekayo.</verse>
				<verse number="5">Nejua ken sen itemekayo on uvas niman nemejuamej ken nennomatsitsiuan. Xitlaj uelis nenkichiuaskej tla xnennemiskej nouan. On yejuan nochipa nemis nouan niman nochipa ninemis iuan kipiyas miyek itlakijlo.</verse>
				<verse number="6">On yejuan xnochipa nemis nouan, kitekecheuaskej notech niman uakis ken sen kuamatli. Tla ijkon nochiuas on kuamatli yej kisentlaliaskej para kitlatiskej.</verse>
				<verse number="7">’Tla nemejuamej nennemiskej nouan niman nenkejeuaskej notlajtol ipan nemoyojlo, nenueliskej nentlajtlaniskej san tlen nenkinekiskej, niman noTajtsin mechmakas.</verse>
				<verse number="8">Ijkuak nemejuamej nenkipiyaj miyek tlakyotl, noTajtsin kiselia ueyilistli, niman ijki nenkiteititiaj ika nemejuamej melauak nennotemachtijkauan.</verse>
				<verse number="9">Nejua nemechtlajsojtla* ijkon ken noTajtsin nechtlajsojtla*. Tla ijkon tej, nochipa xmokauakan ipan notetlajsojtlalis.</verse>
				<verse number="10">Tla nenkitlakamatiskej notlanauatiluan, nemokauaskej ipan notetlajsojtlalis ijkon ken nejua niktlakamati itlanauatiluan noTajtsin niman ninokaua ipan itetlajsojtlalis*.</verse>
				<verse number="11">’Nejua ijkon nemechnojnotsa para nikpiyas paktli nemouan niman nemejuamej nemopakilis ajsitias.</verse>
				<verse number="12">In yejua notlanauatil: Xmotlajsojtlakan iuan oksekimej ijkon ken nejua nemechtlajsojtla*.</verse>
				<verse number="13">On más ueyi tetlajsojtlalistli* yejuan se uelis kipiyas para itlajsojkaikniuan*, tla san impampa mikis.</verse>
				<verse number="14">Niman nemejuamej nennotetlajsojkaikniuan, tla nenkichiuaj tlen nejua nemechnauatia.</verse>
				<verse number="15">Xok nemechtokayotis tekichijkej pampa sen tekichijketl xkimati tlinon kichiua iteko. Pero nemechtokayotia nennotlajsojkaikniuan pampa yonemechijlij nochi tlen noTajtsin onechijlij.</verse>
				<verse number="16">Nemejuamej xonennechtlapejpenijkej, yej nejua onemechtlapejpenij niman onemechtlalij ipan notekiu para xuiyan niman xpiyakan miyek tlakyotl yejuan nokauas para nochipa. Kemaj noTajtsin mechmakas nochi tlen nenkitlajtlaniliskej ikan notokatsin.</verse>
				<verse number="17">Yejua in tej, nemechnauatia: Xmotlajsojtlakan nemejuamej iuan oksekimej.</verse>
				<verse number="18">’Tla on tlaltikpaktlakamej mechtlauelitaj, xmatikan ika achtopa onechtlauelitakej nejua.</verse>
				<verse number="19">Tla nemejuamej nemouikaskiaj ken on tlaltikpaktlakamej yejuan xnechneltokaj, yejuamej mechtlajsojtlaskiaj* ken yejuamej notlajsojtlaj. Pero nejua onemechtlapejpenij intsajlan on tlaltikpaktlakamej. Yejua ika, on tlaltikpaktlakamej mechtlauelitaj pampa xok nemouikaj ken yejuamej.</verse>
				<verse number="20">Xkelnamikikan on tlen onemechijlij: “Xakaj tlakeuajli más ueyixtikaj xken on iteko.” Tla nejua nechtlajyouiltiaj, nemejuamej no mechtlajyouiltiskej. Niman tla okitlakamatkej notemachtil, no kitlakamatiskej on yejuan nemejuamej nemotemachtil.</verse>
				<verse number="21">Nochi in mechchiuiliskej san nopampa, pampa xkixmatij on yejuan onechajtitlan.</verse>
				<verse number="22">’Tla nejua xnikinuajnojnotsaskia, yejuamej xkipiyaskiaj tlajtlakojli. Pero aman xakaj uelis kijtos: “Ijkuak onitlajtlakoj, xnikmatiya ika on tlen onikchiu tlajtlakojli.”</verse>
				<verse number="23">Tej, on yejuan nechtlauelitaj, no kitlauelitaj noTajtsin.</verse>
				<verse number="24">Xkipiyaskiaj tlajtlakojli, tla xnikchiuaskia intsajlan on tlen xkaman yakaj okichiu. Pero miyek tlajtlamach* yokitakej onikchiu, niman yej nechtlauelitaj niman no kitlauelitaj noTajtsin.</verse>
				<verse number="25">Pero ijkin nochiua para nocumpliroua on tlajtojli yejuan tlajkuilolnestikaj ipan intlanauatil yejuan ijkin kijtoua: “Onechtlauelitakej, maski xonikpix tlajtlakojli.”</verse>
				<verse number="26">’Pero nikuajtitlanis on Tlapaleuijketl yejuan kisas itech noTajtsin. Yejua on Espíritu Santo yejuan tekajsikamachiltis on tlen melauak. Ijkuak yejua uajlas noka tenojnotsas.</verse>
				<verse number="27">Niman nemejuamej no nentenojnotsaskej noka nejua, pampa desde onipeu nitemachtia, nouan nennemij.</verse>
			</chapter>
			<chapter number="16">
				<verse number="1">’Nemechijlia nochi in tlajtlamach* para maka nenometlamatiskej niman nennechtlalkauiskej.</verse>
				<verse number="2">Mechajkixtiskej ne ipan on sinagogas*. Niman ajsis on tonajli ijkuak san akinon mechmiktis kinemilis ika kitekipanoua Dios.</verse>
				<verse number="3">Yejua in kichiuaskej pampa xkaman okixmatkej noTajtsin nion nejua.</verse>
				<verse number="4">Pero in nemechijlia para ijkuak ajsis on tonajli ijkuak ijkon mechchiuiliskej, nenkelnamikiskej ika nejua yonemechijlijka. ’Ijkuak onipeu nenmechmachtia, xonenmechijlij in tlajtlamach* pampa nejua nemouan ninemiya.</verse>
				<verse number="5">Pero aman ye niau para ninemis iuan on yejuan onechajtitlan, niman nion se nemejuamej nechtlajtoltia, ¿kanon tias?</verse>
				<verse number="6">Yej sanoyej* yonenmajmankej pampa onemechijlij in tlajtlamach*.</verse>
				<verse number="7">Pero nemechijlia tlen melauak. Más kuajli para nemejuamej tla nias, pampa tla nejua xnias, xuajlas on Tlapaleuijketl. Pero tla nias, nejua nikuajtitlanis nemotech.</verse>
				<verse number="8">Ijkuak yejua uajlas, kintitis on tlaltikpaktlakamej akinomej nemij ipan tlajtlakojli, niman akinomej uelis kipiyaskej yolchipaualistli, niman akinomej Dios kinyolkuitis niman kintlajtlakolmakas.</verse>
				<verse number="9">Yejua kintitis ika tlajtlakolejkej pampa xnechneltokaj.</verse>
				<verse number="10">Yejua kintitis ika uelis kipiyaskej yolchipaualistli, pampa nejua niau kampa nemi noTajtsin, niman nemejuamej xok más nennechitaskej.</verse>
				<verse number="11">Niman yejua kintitis ika kinyolkuitis niman kintlajtlakolmakas, pampa on diablo*, yejuan tlamandaroua ipan in tlaltikpaktli, ye kuajli yokitlajtlakolmakakej.</verse>
				<verse number="12">’Nikpiya miyek tlinon más nemechijlis, pero nemejuamej xuelis nenkajsikamatiskej aman.</verse>
				<verse number="13">Pero ijkuak uajlas on Espíritu Santo, yejuan tekajsikamachiltis on tlen melauak, yejua mechmachtis nochi tlen melauak pampa xmechijlis sano yejua itlamachilis, yej kijtos nochi tlen kaki itech noTajtsin. Niman no mechititis on tlajtlamach* yejuan más sakin* nochiuas.</verse>
				<verse number="14">Yejua nechmakas ueyilistli pampa kiselis on tlen melauak noka nejua niman mechmachistis.</verse>
				<verse number="15">Nochi tlen iyaxka* noTajtsin, no noyaxka. Yejua ika, onikijtoj ika on Espíritu Santo kiselis tlen melauak noka nejua niman mechmachistis.</verse>
				<verse number="16">’San xuejkajtika xok nennechitaskej, niman kemaj sakin san xuejkajtika oksejpa nennechitaskej pampa nejua niau kampa nemi noTajtsin.</verse>
				<verse number="17">Kemaj sekimej nomachtijkej* kinotlajtoltiayaj: —¿Tlinon kijtosneki ijkuak okijtoj: “San xuejkajtika xok nennechitaskej, niman kemaj sakin san xuejkajtika oksejpa nennechitaskej”, niman ika no okijtoj: “Pampa nejua niau kampa nemi noTajtsin”?</verse>
				<verse number="18">¿Tlinon tej, kijtosneki on ika kijtoua, “xuejkajtika yes”? Xtikajsikamatij tlinon ika technojnotsa.</verse>
				<verse number="19">Jesús okimat ika yejuamej kinekiyaj kitlajtoltiskej, niman okinmijlij: —Nejua onemechijlij ika xuejkajtika yes xok nennechitaskej niman kemaj san xuejkajtika más sakin oksejpa nennechitaskej. ¿In yejua nenkimotlajtoltijtokej?</verse>
				<verse number="20">Ika tlen melauak nemechijlia, nemejuamej nenchokaskej niman nenmajmanaskej, niman on tlaltikpaktlakamej pakiskej. Pero maski nenmajmanaskej, nemoajmanalis nokuepas pakilistli.</verse>
				<verse number="21">Ijkuak sen siuatl ye kitlakatilis sen konetsintli, najmana pampa yoyejkok on hora para nokokos. Pero ijkuak yotlakat on konetsintli, xok kelnamiki on tla onokokoj, pampa sanoyej paki ika otlakat sen konetsintli ipan in tlaltikpaktli.</verse>
				<verse number="22">No ijki nochiuas nemouan. Aman nenmajmanaj, pero nejua niuajlas nemechalitas, niman ijkuakon nemoyojlo sanoyej pakis. Niman yejua on pakilistli xakaj uelis mechkuilis.</verse>
				<verse number="23">’Ipan on tonajli xokuitlaj nennechtlajtoltiskej. Ika tlen melauak tej, nemechijlia ika noTajtsin mechmakas nochi tlen nenkitlajtlaniliskej ikan notokatsin.</verse>
				<verse number="24">Hasta aman nemejuamej xe itlaj nenkitlajtlanij ikan notokatsin. Xtlajtlanikan tlen nenkinekiskej niman nenkiseliskej para ajsitias nemopakilis.</verse>
				<verse number="25">’In tlajtlamach* yonemechijlij ikan ejemplos. Pero yejkos on tonajli ijkuak xok nemechnojnotsas ikan ejemplos, yej kuajli nemechmejlakanojnotsas itechkopa noTajtsin.</verse>
				<verse number="26">Ipan on tonajli nemejuamej nenkitlajtlaniliskej noTajtsin tlajtlamach* ikan notokatsin. Niman xnikijtoua tla nejua niktlajtlanilis itlaj nemopampa,</verse>
				<verse number="27">pampa sano yejua toTajtsin mechtlajsojtla*. Mechtlajsojtla pampa nemejuamej nennechtlajsojtlaj niman nenkineltokaj ika nejua itech oniualeu.</verse>
				<verse number="28">Melauak nejua onikis itech noTajtsin niman oniuajlaj ipan in tlaltikpaktli. Niman aman nikajteuas in tlaltikpaktli niman oksejpa nias itech noTajtsin.</verse>
				<verse number="29">Kemaj on inomachtijkauan* okijlijkej: —Aman kemaj kuajli titechnojnotsa xok ikan ejemplos.</verse>
				<verse number="30">Aman tikmatij ika tejua tikmati nochi tlajtlamach*. Niman xpoliui yakaj itlaj mitstlajtoltis, pampa tikmati tlinon sen mitstlajtoltisneki ijkuak xe mitsnotsa. Yejua ika tikneltokaj ika otiualeu itech Dios.</verse>
				<verse number="31">Jesús okinmijlij: —¿Tla ijkon, aman nentlaneltokaj?</verse>
				<verse number="32">Tej, ye uajlau on tonajli niman sano amantsin ijkuak nemejuamej nemoxexeloskej. Cada se yas sa kanika niman noselti nennechkauaskej. Pero xnoselti ninemis pampa noTajtsin nouan nemis.</verse>
				<verse number="33">Nochi in nemechijlia para nenkipiyaskej yolseuilistli, pampa san sekan nennemij nouan. Ipan in tlaltikpaktli nentlajyouiskej, pero xpiyakan yolchikaualistli pampa nejua yoniktlan ipoder in tlaltikpaktli.</verse>
			</chapter>
			<chapter number="17">
				<verse number="1">Ijkuak Jesús yotlan kijtoua in tlajtlamach*, oajkotlachix ne iluikak, niman okijtoj: —NoTajtsin, yoyejkok in hora. Xnechueyili nejua yejuan nimoKoneu para nejua no nimitsueyilis.</verse>
				<verse number="2">Tejua tej, yotinechmakak poder para nikmandaros nochi tlakatl, niman para nikinmakas nemilistli para nochipa on yejuan yotinechinmakak.</verse>
				<verse number="3">In nemilistli yejuan para nochipa se kiselia ijkuak mitsixmati tejua yejuan san moselti melauak tiDios, niman nejua niJesuCristo yejuan otinechajtitlan.</verse>
				<verse number="4">Nejua yonitlan on tlen otinechnauatij nikchiuas. Ijkon tej, yonimitsueyilij ipan in tlaltikpaktli.</verse>
				<verse number="5">Aman tej, noTajtsin, ne kampa tinemi, xnechmaka on ueyilistli yejuan mouan nikpiyaya ijkuak in tlaltikpaktli xe onkatka.</verse>
				<verse number="6">On tlakamej yejuan tejua otinechinmakak intsajlan on tlaltikpaktlakamej onikinmachistij akin tejua. Moyaxkauan* katkaj, niman tejua otinechinmakak, niman yokitlakamatkej on tlen otikijtoj.</verse>
				<verse number="7">Aman kimatstokej ika nochi tlajtlamach* yejuan otinechmakak ualeua motech,</verse>
				<verse number="8">pampa yonikinmakak motemachtil yejuan otinechmakak, niman yejuamej yokiselijkej. Aman yejuamej kimatij ika melauak motech oniualeu, niman kineltokaj ika tejua otinechajtitlan.</verse>
				<verse number="9">’Nejua impampa nitlajtlani motech. Xniktlajtlani impampa on tlaltikpaktlakamej, yej impampa on yejuan otinechinmakak pampa yejuamej moyaxkauan*.</verse>
				<verse number="10">Nochimej yejuan noyaxkauan no moyaxkauan*, niman nochimej yejuan moyaxkauan* no noyaxkauan, niman yejuamej nechueyiliaj.</verse>
				<verse number="11">’Aman nejua niau para mouan nonemis. Xok ninokauas ipan in tlaltikpaktli, pero yejuamej nokauaskej ipan in tlaltikpaktli. NoyekTajtsin, xkinmanaui ikan mopoder yejuan otinechinmakak para san sekan ma nemikan ijkon ken tejua nouan tinemi.</verse>
				<verse number="12">Ijkuak nejua iminuan ninemiya ipan in tlaltikpaktli, on yejuan otinechinmakak onikinmanauij ikan mopoder. Onikinmanauij niman nion se xopoliu, yej san opoliu on yejuan ye ijki onkatka para poliuis para onocumpliroj on tlen kijtoua on Yektlajkuilojli.</verse>
				<verse number="13">’Aman ye niau kampa tejua tinemi, pero chika sanken* ninemi ipan in tlaltikpaktli nikijtoua in tlatlamach para yejuamej ma kipiyakan sano yejua on pakilistli yejuan nejua nikpiya.</verse>
				<verse number="14">Nejua yonikinmakak motlajtoltsin, niman on tlaltikpaktlakamej kintlauelitaj, pampa yejuamej xok nouikaj ken on tlaltikpaktlakamej no ijki ken nejua xninouika ken on tlaltikpaktlakamej.</verse>
				<verse number="15">Nejua xnimitstlajtlanilia xkinkixti intsajlan on tlaltikpaktlakamej, yej nimitstlajtlanilia xkinmanaui de on diablo*.</verse>
				<verse number="16">Ijkon ken nejua xninouika ken on tlaltikpaktlakamej, yejuamej no xnouikaj ken on tlaltikpaktlakamej.</verse>
				<verse number="17">Xkinchipauili innemilis itechkopa on tlen melauak. Motlajtoltsin yejua tlen melauak.</verse>
				<verse number="18">Ijkon ken tejua otinechajtitlan kampa nemij in tlaltikpaktlakamej, no ijki nejua nikintitlani kampa nemij on tlaltikpaktlakamej.</verse>
				<verse number="19">Niman impampa yejuamej sano nejua ninotemaka para yejuamej uelis notemakaskej ipampa motlajtoltsin yejuan melauak.</verse>
				<verse number="20">’Pero xnitlajtlani san impampa yejuamej, yej no impampa on yejuan nechneltokaskej itechkopa on temachtijli yejuan kiteijliskej.</verse>
				<verse number="21">Nimitstlajtlanilia para nochimej yejuamej ma san sekan nemikan. NoTajtsin, yejuamej ma san sekan touan nemikan ijkon ken tejua tinemi nouan niman nejua mouan ninemi. Melauak tej, ma san sekan nemikan touan para on tlaltikpaktlakamej ma kineltokakan ika tejua otinechajtitlan.</verse>
				<verse number="22">Yejuamej yonikinmakak sano yejua on ueyilistli yejuan tejua otinechmakak para san sekan ma nemikan, ijkon ken tejua niman nejua tinemij san seknek.</verse>
				<verse number="23">Nejua ninemi iminuan niman tejua tinemi nouan para yejuamej uajnochiuaj melauak san se niman ijki on tlaltikpaktlakamej uelis kimatiskej ika tejua otinechajtitlan, niman ika mokoneuan tikintlajsojtla* ken nejua tinechtlajsojtla.</verse>
				<verse number="24">’NoTajtsin, nikneki para on yejuan otinechinmakak nouan nemiskej kampa ninemis para ma kitakan on ueyilistli yejuan otinechmakak. Nikpiya on ueyilistli pampa otinechtlajsojtlak desde ijkuak in tlaltikpaktli xe onkatka.</verse>
				<verse number="25">NoyekTajtsin, on tlaltikpaktlakamej xmitsixmatij, pero nejua nimitsixmati, niman in yejuan achtopa otinechinmakak ye kimatstokej ika tejua otinechajtitlan.</verse>
				<verse number="26">Yonikinmachistij akin tejua, niman sanken* moka nitemachistis para on tetlajsojtlalistli* yejuan tinechpiyalia ma kipiyakan, niman para sano nejua intech ma ninemi.</verse>
			</chapter>
			<chapter number="18">
				<verse number="1">Ijkuak Jesús yotlan kijtoua in tlajtlamach*, okis inuan inomachtijkauan* niman oyajkej ipan on okse ilado on río itoka Cedrón. Ompa onkatka sen kojtlakijloj kampa Jesús okalak inuan inomachtijkauan*.</verse>
				<verse number="2">Judas, on yejuan kitemaktiliskia Jesús, no tlaixmatiya ompa, pampa Jesús miyekpa onosentlalitoya inuan inomachtijkauan* ompa ne.</verse>
				<verse number="3">Niman Judas oajsik ompa inuan miyekej soldados. Niman no okinuikak sekimej ipolicías on ueyitiopan yejuan oualajkej ikan intlanauatil on fariseos* niman intlayekankauan on tiopixkej. Yejuamej yayaj ikan armas niman kitkiyaj inlámparas niman okopiltin.</verse>
				<verse number="4">Pampa Jesús ye kimatstikatka tlinon ipan nochiuas, ouajla okinnamikiko, niman okintlajtoltij: —¿Akinon nenkitejtemouaj?</verse>
				<verse number="5">Yejuamej okijlijkej: —Jesús nazareno. Jesús okinmijlij: —Nejua niJesús nazareno. Judas, on yejuan okitemaktilij Jesús no ompa inuan nemiya.</verse>
				<verse number="6">Niman ijkuak Jesús okinmijlij: “Nejua niJesús nazareno”, oajketsteuetstiajkej ipan tlajli.</verse>
				<verse number="7">Kemaj Jesús oksejpa okintlajtoltij: —¿Akinon nenkitejtemouaj? Niman yejuamej okijtojkej: —Jesús nazareno.</verse>
				<verse number="8">Niman Jesús okinmijlij: —Yonemechijlij ika nejua. Tla nejua nennechtejtemouaj, tla ijkon in oksekimej xkinkauilikan ma uiyan.</verse>
				<verse number="9">In onochiu san para onocumpliroj on tlen Jesús okijtoka: “On yejuan otinechinmakak nion se xopoliu.”</verse>
				<verse number="10">Kemaj Simón Pedro, yejuan kipiyaya sen espada, okixikopintiaj niman okitekilij iyekmanakas sen tlakatl itoka Malco. Yejua itlakeual katka on más ueyi tlayekanki itech on tiopixkej.</verse>
				<verse number="11">Pero Jesús okijlij Pedro: —Xkalakti moespada kampa otikixtij. ¿Tlen tiknemilia xijki noneki nitlajyouis ken noTajtsin okitlalij para nitlajyouis?</verse>
				<verse number="12">Kemaj on miyekej soldados iuan intlayekankau niman impolicías on hebreos* okajsikej Jesús, niman okisalojkej.</verse>
				<verse number="13">Kemaj okuikakej itech Anás. Anás imontaj katka Caifás yejuan ipan on xipan más ueyi tlayekanki katka intech on tiopixkej.</verse>
				<verse number="14">Caifás sano yejua okinmijlijka on hebreos* ika más kuajli para yejuamej tla mikis se tlakatl ipampa on país.</verse>
				<verse number="15">Simón Pedro iuan okse nomachtijketl kikuitlapanuiyayaj Jesús. On okse nomachtijketl kixmatiya on más ueyi intlayekankau on tiopixkej. Yejua ika, no okalak iuan Jesús ipan ikiauak on tlayekanki.</verse>
				<verse number="16">Pero Pedro onokau kiauatenko. Yejua ika, on nomachtijketl yejuan kixmatiya inmasueyitlayekankau on tiopixkej okisako niman otlajtlajtoj iuan on siuatl yejuan tlapiya ne kiauatenko, niman okalaktij Pedro.</verse>
				<verse number="17">Kemaj on siuatl yejuan tlapixki ipan on kiauatempan, ijkin okitlajtoltij Pedro: —¿Tlen tejua xno tiitemachtijkau on tlakatl? Pedro okijtoj: —Ka, nejua ka.</verse>
				<verse number="18">On tekitkej niman on policías okitlalijkaj tlitl de tekojli niman majmaniyaj nototonijtikatkaj pampa seuaya. Pedro no ompa inuan nemiya nototonijtikatka itech on tlitl.</verse>
				<verse number="19">On tlayekanketl intech on tiopixkej okitlajtoltij Jesús de on inomachtijkauan*, niman de on tlen kitemachtiaya.</verse>
				<verse number="20">Jesús okinmijlij: —Nejua onitlajtlajtoj ixpan nochi tlakatl. Nochipa nitemachtiaya ipan on sinagogas* niman ipan on ueyitiopan kampa nosentlaliaj nochimej on hebreos*. Ijkon tej, xitlaj* san onikichtakaijtoj.</verse>
				<verse number="21">¿Tline* nejua tinechtlajtoltia? Xkintlajtolti on yejuan nechkakiyaj. Yejuamej ma kijtokan tlinon nikimijliaya. Yejuamej kimatstokej tlinon nikinmachtiaya.</verse>
				<verse number="22">Ijkuak Jesús ijkon okijtoj, sen ipolicía on ueyitiopan yejuan ompa nemiya okixayakauitektiaj, niman okijlij: —¿Ijkon tiknankilia on más ueyi intlayekankau on tiopixkej?</verse>
				<verse number="23">Jesús okijlij: —Tla itlaj xkuajli onikijtoj, xkijto tline xkuajli. Pero tla kuajli on tlen onikijto, ¿tline tinechmailia?</verse>
				<verse number="24">Kemaj Anás okititlan itech Caifás on yejuan inmasueyitlayekankau on tiopixkej. Jesús sanken* salijtiaya.</verse>
				<verse number="25">Chika Pedro sanken* nototonijtikatka itech on tlitl, okijlijkej: —¿Tejua xno tiitemachtijkau on tlakatl? Niman Pedro*, okijtoj: —Ka, nejua ka.</verse>
				<verse number="26">Kemaj se itekichiuilijkau on tlayekanketl itech on tiopixkej, yejuan ken kitaya on tlakatl yejuan Pedro okinakastsonteka, ijkin okitlajtoltij: —¿Xiuan onimitsitak ne ipan kojtlakijloj?</verse>
				<verse number="27">Pedro oksejpa okinenek*, niman kemaj nimantsin otsajtsik sen kaxtil*.</verse>
				<verse number="28">Kemaj okixtijkej Jesús ichan Caifás niman okuikakej ipan ipalacio on gobernador. Ye uajtlanestiaya niman on hebreos* xokalakkej ipan on palacio para maka nijtlakoskej ixpan Dios. Tla nijtlakoskej ixpan Dios xuelis kikuaskej on tiotlak tlajkuajli ipan on iluitl Pascua*. Yejua ika xokalakkej ipan on palacio.</verse>
				<verse number="29">Yejua ika, Pilato ouajkis para okinnots, niman okinmijlij: —¿Tlinon ika nenkiteixpanuiyaj in tlakatl?</verse>
				<verse number="30">Yejuamej okijlijkej: —Tla yejua xkichiuaskia on tlen xkuajli, xtimitsajuikiliskiaj.</verse>
				<verse number="31">Kemaj Pilato okinmijlij: —Xkuikakan. Nemejuamej xyolkuitikan niman xtlajtlakolmakakan ika on nemoleyes. On hebreos* okijlijkej: —Pero itlanauatil César xtechkauilia yakaj tikmiktiskej.</verse>
				<verse number="32">Ijkon onocumpliroj on tlen Jesús okijtojka ika yejua ijkon mikis.</verse>
				<verse number="33">Pilato oksejpa okalakito ipan ipalacio, okinots Jesús niman ijkin okitlajtoltij: —¿Tejua tiinRey on hebreos*?</verse>
				<verse number="34">Jesús okinankijlij: —¿On tlen tinechtlajtoltia san tejua tikonnemilia, noso pampa oksekimej omitsijlijkej akin nejua?</verse>
				<verse number="35">Pilato okinankijlij: —¿Tlen tiknemilia ika nejua nihebreo? On mochannekauan* niman on tlayekankej tiopixkej yejuamej omitstemakako notech. ¿Tlen tlinon otikchiu?</verse>
				<verse number="36">Kemaj Jesús okinankilij: —Nejua xnitlamandaroua nikan ipan in tlaltikpaktli ken se rey. Tla nitlamandaroskia nikan, on yejuan nouan kistinemij nechmanauiskiaj para nejua xnechtemakaskiaj intech on hebreos*. Pero nejua xnitlamandaroua nikan ipan in tlaltikpaktli.</verse>
				<verse number="37">Kemaj Pilato okijlij: —Tla ijkon tej, ¿tejua tiRey? Jesús okinankilij: —Nejua niRey ken tejua tikijtoua. Nejua onitlakat niman oniuajlaj ipan in tlaltikpaktli para onitemachtiko on tlen melauak. Nochimej yejuan kitlakamatij on tlen melauak, kakij tlen nejua nikijtoua.</verse>
				<verse number="38">Pilato okijlij: —¿Niman katlejua on tlen melauak? Ijkuak ijkon yokitlajtoltij, oksejpa ouajkis para okinnots on hebreos*, niman okinmijlij: —Xoniknextij itlaj xkuajli yejuan okichiu in tlakatl para niktlajtlakolmakas.</verse>
				<verse number="39">Pero ye ijki uajnochijtiu para nemechmakauilia ipan in ueyi iluitl Pascua* se yejuan tsakutikaj. ¿Nenkinekij tej, ma nemechmakauili inRey on hebreos*?</verse>
				<verse number="40">Kemaj nochimej otsajtsikej: —¡Yejua maka xmakaua! ¡Xmakaua Barrabás! Niman Barrabás, sen tlachteketl katka.</verse>
			</chapter>
			<chapter number="19">
				<verse number="1">Kemaj Pilato otlanauatij ma kitlatsuitekikan Jesús.</verse>
				<verse number="2">On soldados okichijchijkej sen uitscorona niman okimaniltijkej Jesús. Niman no okitlakentijkej ikan sen tlakentli* morado.</verse>
				<verse number="3">Kemaj okinisiuijkej, niman okijlijkej: —¡Kuajli xnemi, tejua Rey de on hebreos*! Niman okixayakauijuitekej.</verse>
				<verse number="4">Kemaj Pilato oksejpa ouajkis, niman okinmijlij on hebreos*: —Xkitakan, nikan nikuajuika para xmatikan ika xitlaj* niknextilia tlen xkuajli okichiu.</verse>
				<verse number="5">Niman Jesús ouajkis kuajmantiaya iuitscorona niman kuajtlalijtiaya on tlakentli* morado. Kemaj Pilato okinmijlij: —¡Xkitakan, nikan nemi in tlakatl!</verse>
				<verse number="6">Ijkuak on tlayekankej tiopixkej niman on policías okitakej Jesús, opejkej tsajtsij: —¡Xkajkopilo ipan kojnepanojli*! ¡Xkajkopilo ipan kojnepanojli* para ma miki! Pilato okinmijlij: —Nemejuamej xkuikan niman xkajkopilokan ipan kojnepanojli, pampa nejua nion se itlajtlakol xoniknextilij.</verse>
				<verse number="7">Pero on hebreos* okijlijkej: —Tejuamej tikpiyaj sen tlanauatijli niman totlanauatil kijtoua ika onkaj mikis, pampa onoteneu iKoneu Dios.</verse>
				<verse number="8">Ijkuak Pilato ijkon okak, más sanoyej* onomojtij.</verse>
				<verse number="9">Oksejpa okalakito ijtik on palacio, niman okitlajtoltij Jesús: —¿Kanon tiualeua tejua? Pero Jesús xitlaj* ika okinankilij.</verse>
				<verse number="10">Niman Pilato okijlij: —¿Xitlaj ika tinechnankilis? ¿Tlen xtikmati ika nikpiya tekiuajyotl para nimitsajkopilos ipan kojnepanojli, niman no nikpiya tekiuajyotl para nimitsmakauas?</verse>
				<verse number="11">Jesús okijlij: —Xtikpiyaskia itlaj tekiuajyotl noka nejua tla Dios xmitsmakaskia. Yejua ika, kipiya más ueyi tlajtlakojli on yejuan motech onechtemakak xken tejua.</verse>
				<verse number="12">Kemaj Pilato kitejtemouiliaya kenijki kimakauaskia Jesús, pero on hebreos* ijkin okitsajtsilijkej: —¡Tla tikmakauas, timochiuas itlauelikniu César yejuan iueyitekiuaj ipan nochi on iueyitlalpan Roma! ¡San akinon yejuan nochiua rey, yejua nochiua itlauelikniu César!</verse>
				<verse number="13">Kemaj ijkuak Pilato ijkon okak, otlanauatij ma kuajkixtitij Jesús niman yejua onotlalij ipan on itrono kampa tekiuajti niman tetlajtlakolmaka. (Ne kampa onotlalij ikan tlajtojli hebreo* kitokayotiaj Gabata. Kijtosneki tepejpechyoj*.)</verse>
				<verse number="14">Ijkuakon, kanaj tlakualispan katka ijkuak poliuiya se tonajli para on iluitl Pascua*. Kemaj Pilato okinmijlij on hebreos*: —¡Nikan nemi nemoRey!</verse>
				<verse number="15">Pero yejuamej otsajtsikej: —¡Ma miki! ¡Ma miki! ¡Xkajkopilo! Pilato okinmijlij: —¿Tla ijkon, nenkinekij ma nikajkopilo nemoRey? Pero on tlayekankej tiopixkej okijlijkej: —Tejuamej xtikpiyaj okse rey. Yej, César san yejua torey.</verse>
				<verse number="16">Yejua ika, Pilato okinmaktilij para ma kajkopilokan, niman on soldados okuikakej.</verse>
				<verse number="17">Ijkon tej, Jesús okis okimamajtiaj on kojnepanojli* para oyaj ne kampa kitokayatiaj Mikatsontekomatlan, (yejuan ikan tlajtojli hebreo* itoka Gólgota).</verse>
				<verse number="18">Ompa tej, okajkopilojkej ipan kojnepanojli. Niman iuan no okinmajkopilojkej omemej, cada se inajnakastlan niman Jesús onokau intlajkotian.</verse>
				<verse number="19">Pilato okijkuiloj sen tlajkuilojli niman otlanauatij ma kitlalitij ipan on kojnepanojli. On tlajkuilojli kijtouaya: “In yejua Jesús Nazareno yejuan iminRey on hebreos*.”</verse>
				<verse number="20">Miyekej hebreos* okinomachtijkej* on tlajkuilojli pampa on kampa okajkopilojkej Jesús xuejka onkatka de on ueyikalpan. Niman ipan on tlajkuilojli, kijtouaya ikan tlajtojli hebreo, griego* niman latín.</verse>
				<verse number="21">On tlayekankej tiopixkej hebreos* okijlijkej Pilato: —Maka xkijkuilo “IminRey on hebreos*.” Yej xkijkuilo: “In tlakatl noteneua iminRey on hebreos*.”</verse>
				<verse number="22">Pero Pilato okinmijlij: —Tlen yonikijkuiloj, yonikijkuiloj.</verse>
				<verse number="23">Ijkuak on soldados yokajkopilojkej Jesús, okuikej itlaken niman naukantipan okinoxexelouilijkej cada se. Niman no okuikej itlaken pani, itoka manto, yejuan xtlajtsontli katka, yej san se ueyi katka.</verse>
				<verse number="24">On soldados okinojlijkej: —Maka ma tiktsajtsayanakan. Más kuajli ma titotlatlanikan para tikitaskej akin tetlanis yejua kikuis. Ijkon tej, onocumpliroj on Yektlajkuilojli yejuan kijtoua: “Okinoxexelouilijkej notlaken niman ika on notlakempani onotlatlankej para ones akinon iyaxka* yes.” Ijkon tej, okichijkej on soldados.</verse>
				<verse number="25">Nisiu on kojnepanojli* de Jesús nemiya inanaj, niman María on ikniu inanaj yejuan isiuau Cleofas. No ompa teuan nemiya María Magdalena.</verse>
				<verse number="26">Ijkuak Jesús okitak inanaj iuan ijkatikaj on nomachtijketl yejuan sanoyej kitlajsojtla*, okijlij inanaj: —Siuatl, ompa on nemi mokoneu.</verse>
				<verse number="27">Kemaj okijlij on nomachtijketl: —Ompa on nemi monanaj. Niman desde ijkuakon on nomachtijketl okiselij María ipan ichan ken inanaj.</verse>
				<verse number="28">Kemaj ijkuak nochi in yopanok, Jesús kimatstikatka ika nochi itekiu yotlan, niman para onocumpliroj on Yektlajkuilojli, ijkin okijtoj: —Nejua namiki.</verse>
				<verse number="29">Ompa onkatka sen jarro tentikatka ikan vinagre. Yejua ika okipatsojkej sen esponja ikan on vino. Kemaj okitlalijkej ipan sen akatl, niman okontlalilijkej ne ipan ikamak.</verse>
				<verse number="30">Ijkuak Jesús okonik on vinagre, okijtoj: —Nochi kuajli yonocumpliroj. Kemaj onotsonakapiloj, niman ouajnomikilij.</verse>
				<verse number="31">On hebreos* okitlajtlanilijkej Pilato ma tlanauati ma kimikxipojpostekikan on yejuan okinmajkopilojkej, niman ma kintemoltikan intlalnakayo. Ijkon okitlajtlanilijkej Pilato pampa ye viernes katka niman xkinekiyaj para on imintlalnakayo nokauas ipan on kojnepanoltin ijkuak sábado. In sábado más ueyikijtosneki xken on okseki sábados, pampa yoajsika on iluitl Pascua*.</verse>
				<verse number="32">Kemaj on soldados oyajkej niman okikxipojpostekkej on achtoj tlakatl, niman kemaj kej on okse tlakatl yejuan no pilkaya iuan Jesús.</verse>
				<verse number="33">Pero ijkuak on soldados oyajkej itech Jesús okitakej ika yomik. Yejua ika, xok okikxipojpostekkej.</verse>
				<verse number="34">Pero sen soldado okitsopinij ijtinakastlan ikan ilanza. Kemaj nimantsin okis yestli niman atl.</verse>
				<verse number="35">Nochi in kuajli onikitak. Nemechijlia on tlen onikitak niman toTEKO kimati ika nemechijlia tlen melauak. Nejua nemechijlia in para nemejuamej no xneltokakan.</verse>
				<verse number="36">In tlajtlamach* onochiu para onocumpliroj on Yektlajkuilojli kampa kijtoua: “Nion se iomiyo xkipostekiliskej.”</verse>
				<verse number="37">Niman oksekan no kijtoua: “Kitaskej on yejuan okitsopinijkej.”</verse>
				<verse number="38">Más sakin* ijkuak ijkon yonochiu, José, on yejuan chanej* Arimatea, okitlajtlanilij Pilato permiso para kiktis itlalnakayo Jesús. José san ichtaka* inomachtijkau katka Jesús, pampa kinmakasiya on hebreos*. Pilato okauilij, niman José oyaj niman okitkik itlalnakayo Jesús.</verse>
				<verse number="39">No ijki Nicodemo, on yejuan achtoj oyajka okinotsato Jesús ijkuak tlayoua, oajsik niman kuajkiya kanaj treinta kilos ajuiyalistli tlachijchijtli ikan mirra niman iyayo sen xojtli itoka áloe.</verse>
				<verse number="40">Ijkon tej, José niman Nicodemo okiktikej itlalnakayo Jesús, niman okitetejkuixkej ikan sen tela fina itoka lienzo yejuan okitlalilijkej se tlaneloltipan ajuiyalistli. Okichijkej ken kichiuaj on hebreos* ijkuak kintokaj on mikatsistimej.</verse>
				<verse number="41">Ne kampa okajkopilojkej Jesús, onkatka sen kojtlakijloj. Niman ipan on kojtlakijloj onkatka sen yenkuik tlalkontli ijtik sen teostotl kampa xe yakaj kitôkayaj.</verse>
				<verse number="42">Ompa okitlalijkej itlalnakayo Jesús pampa on tlalkontli nisiu onkatka, niman pampa ye peuaya on tonajli sábado.</verse>
			</chapter>
			<chapter number="20">
				<verse number="1">Saniman ipan on tonajli domingo ijkuak sanken* tlayouatok katka, María Magdalena oyaj itech on tlalkontli. Niman ijkuak oajsik, okitak ika xok ompa onkatka on tetl yejuan kitentsakutikatka on tlalkontli.</verse>
				<verse number="2">Kemaj onotlaloj ne kampa nemiyaj Simón Pedro niman on nomachtijketl yejuan Jesús sanoyej* kitlajsojtlaya*, niman okinmijlij: —Yokejkuanijkej toTEKO ipan itlalkon niman xtikmatij kanon okauatoj.</verse>
				<verse number="3">Kemaj Pedro niman on okse nomachtijketl okiskej niman oyajkej itech on tlalkontli.</verse>
				<verse number="4">On omemej onotlajtlalojkej, pero on okse más sanoyej onotlaloj xken Pedro niman achtopa yejua oajsik itech on tlalkontli.</verse>
				<verse number="5">Onopachoj para ontlachix ijtik on tlalkontli niman san okitak ompa onkaj on telas istakkej, pero xokalakito.</verse>
				<verse number="6">Kemaj Simón Pedro oajsik ikuitlapan niman okalakito ijtik on tlalkontli. Yejua no okitak ompa onkaj on telas istakkej.</verse>
				<verse number="7">Niman no okitak on tela yejuan ika okuatejkuixkaj Jesús. On tela yejuan ika okuatejkuixkaj xsan sekan onkatka iuan on telas istakej, yej tepayolijtikatka niman oksekan onkatka.</verse>
				<verse number="8">Kemaj no okalakito on okse nomachtijketl yejuan achtopa oajsik. Ijkuak kuajli okitak tlinon yonochiu, okineltokak ika Jesús nemi.</verse>
				<verse number="9">Yejuamej tej, sanken* xe kajsikamatiyaj on Yektlajkuilojli yejuan kijtoua ika Jesús ika onkatka yoliuis* niman nokuiteuas ipan itlalkon.</verse>
				<verse number="10">Kemaj yejuamej on nomachtijkej* oyajkej para inchan.</verse>
				<verse number="11">Pero María onokau ikiauak on tlalkontli niman chokaya. Chika chokatikatka onopachoj para ontlachix ijtik on tlakontli,</verse>
				<verse number="12">niman okintak omemej ángeles ikan intlaken istak. Yejuamej yejyeuatikatkaj ne kampa onkatka on itlalnakayo Jesús. Se yeuatikatka kampa itsontlan niman okse ikxitlan ika.</verse>
				<verse number="13">Niman on ángeles okitlajtoltijkej: —Siuatl, ¿tline* tichoka? Yejua okinmijlij: —Pampa yokejkuanijkej noTEKO niman xnikmati kanon okauatoj.</verse>
				<verse number="14">Kemaj ijkuak ijkon okijtoj, onomalakachoj niman okitak Jesús ika ompa ijkatikatka, pero xkimatiya ika yejua Jesús.</verse>
				<verse number="15">Kemaj Jesús okitlajtoltij: —Siuatl, ¿tline tichokatikaj? ¿Akinon tiktejtemoua? Yejua kinemiliaya ika on akin okinots, on yejuan kijtlapiya on kojtlakijloj. Yejua ika okijlij: —Señor, tla tejua otikuikak, xnechijli kanon otikauato para nejua nikonanas.</verse>
				<verse number="16">Kemaj Jesús okijlij: —¡María! Yejua onomalakachojtikis, niman okijlij ikan tlajtojli hebreo: —¡Raboni! —yejuan kijtosneki “Temachtijketl”.</verse>
				<verse number="17">Jesús okijlij: —Maka xnechkiktsi pampa xe niau itech noTajtsin. Pero xuiya niman xkimijliti nokniuan ika yeniau itech noTajtsin niman nemoTajtsin, itech noDios niman nemoDios.</verse>
				<verse number="18">Kemaj María Magdalena oyaj okinmachistito on nomachtijkej* ika yejua yokitak inTEKO, niman ika yejua okijlij in tlajtlamach*.</verse>
				<verse number="19">Sano ipan on tonajli domingo ijkuak tlayoua, on nomachtijkej* onosentlalijkej ipan sen kajli. Kuajli okintsajtsakukej on tsakuijlomej* pampa kinmakajsiyaj on hebreos*. Pero maski kuajli tlatsajtsakutoya, Jesús okalak niman onotelketstajsik intlajkotian, niman ijkin okintlajpaloj: —Xyolsejtiakan nemejuamej.</verse>
				<verse number="20">Ijkuak ijkon yokinmijlij, okintitij imauan, niman no ijtinakastlan. Niman on nomachtijkej* sanoyej opakkej ika okitakej inTEKO.</verse>
				<verse number="21">Kemaj Jesús oksejpa okinmijlij: —Xyolsejtiakan nemejuamej. Ijkon ken noTajtsin onechajtitlan, no ijki nemechtitlani.</verse>
				<verse number="22">Niman ijkuak ijkin yokijtoj, okinmilpits niman okinmijlij: —Xselikan on Espíritu Santo.</verse>
				<verse number="23">Tla nemejuamej nenkintlapojpoluiliaj intlajtlakoluan on tlakamej, intlajtlakoluan popoliuis. Niman tla xnenkintlapojpoluiliaj intlajtlakoluan, intlajtlakoluan xpopoliuis.</verse>
				<verse number="24">Pero Tomás yejuan teuan tlapouajli intech on majtlaktli uan ome nomachtijkej*, niman yejuan kuitiaj kouatsin*, xompa inuan nemiya ijkuak oualajka Jesús.</verse>
				<verse number="25">Yejua ika on oksekimej nomachtijkej* okijlijkej: —Yotikitakej toTEKO. Pero Tomás okinmijlij: —Tla nejua xnikita imauan kampa okalak on clavos, niman xompa nikalaktia nomajpil, niman no xnikalaktia noma ipan ijtinakastlan, xnikneltokas ika nemi.</verse>
				<verse number="26">Chikueyi tonajli más sakin*, on nomachtijkej* oksejpa onosentlalijkej ipan sen kajli, niman ijkuakon ompa inuan nemiya Tomás. Kemaj, maski tlatsajtsakutoya kuajli, Jesús okalak, onotelketstajsik intlajkotian niman okintlajpaloj, okinmijlij: —Xyolsejtiakan nemejuamej.</verse>
				<verse number="27">Kemaj okijlij Tomás: —Nikan xkalakti momajpil ipan nomauan. Xkinta nomauan. Niman xkuajki moma niman xkalakti nikan nojtinakastlan. Maka sa xometlamatstia, yej xnechneltoka.</verse>
				<verse number="28">Kemaj Tomás okijlij: —¡NoTEKO niman noDios!</verse>
				<verse number="29">Jesús okijlij: —Tomás, tejua otitlaneltokak pampa otinechitak. Sanoyej tlatiochijtin on yejuan xonechitakej niman otlaneltokakej.</verse>
				<verse number="30">Jesús okichiu okseki miyek milagros* imixpan on inomachtijkauan* yejuan xtlajkuilolnestikaj ipan in amamoxtli*.</verse>
				<verse number="31">Pero yejua in tlen okijkuilojkej, okijkuilojkej para nemejuamej xneltokakan ika Jesús yejua Cristo iKonetsin Dios, niman para ijkuak nenkineltokaskej nenkipiyaskej nemilistli itechkopa JesuCristo.</verse>
			</chapter>
			<chapter number="21">
				<verse number="1">Ijkuak ijkon yonochiu, Jesús oksejpa okinnotitij inomachtijkauan* ne itenko on mar itoka Tiberias. Ijkuakon ijkin okinnotitij.</verse>
				<verse number="2">Simón Pedro, Tomás, on yejuan kuitiayaj kouatsin*, Natanael yejuan chanej Caná de Galilea, Santiago niman Juan, ikoneuan Zebedeo, niman okse omemej inomachtijkauan* Jesús san sekan nemiyaj.</verse>
				<verse number="3">Simón Pedro okinmijlij: —Nejua nonmichajsis. Yejuamej on oksekimej okijlijkej: —Tejuamej no mouan tiaskej. Yejua ika oyajkej niman otlejkokej ipan sen barco. Pero ipan nochi on tlayoua xitlaj* michin okajsikej.</verse>
				<verse number="4">Ijkuak ye uajtlanestiaya, Jesús nemiya itenko on mar, pero on nomachtijkej* xkimatiyaj ika yejua.</verse>
				<verse number="5">Kemaj okomintsajtsilij niman okintlatoltij: —Nokoneuan, ¿xitlaj* michin nenkajsij? Niman yejuamej okijlijkej: —Ka, xitlaj tikajsij.</verse>
				<verse number="6">Kemaj Jesús okinmijlij: —Xkonchapanikan nemomatlau iyekmakopa on barco niman nenkimajsiskej michimej. Ijki okichijkej niman kemaj xok ueliyaj kixtiayaj on inmatlau ne ijtik on atl pampa sanoyej* miyek michin ijtik uajlaya.</verse>
				<verse number="7">Kemaj on nomachtijketl yejuan Jesús sanoyej kitlajsojtlaya*, okijlij Pedro: —¡Tlakaj yejua toTEKO! Niman ijkuak Simón Pedro okak ika yejua inTEKO, nimantsin onotlakentij pampa onotlakenkixtijka. Kemaj, ijkuak yonotlakentij, onatlajkal.</verse>
				<verse number="8">Niman on nomachtijkej* xuejka nemiyaj itenko on mar, yej san kanaj cien metros. Yejua ika okuajuikakej on barco niman okuajteuilantiajkej on inmatlau yejuan tentiaya ikan michimej, niman oajsikej itenko on atl.</verse>
				<verse number="9">Ijkuak oajsikej ipan tlajli, okitakej ye onkaj tlixochtli, niman ipan onkatka michin niman pan.</verse>
				<verse number="10">Jesús okinmijlij: —Xkinuajuikakan sekimej on michimej yejuan kemach onenkinmajsikej.</verse>
				<verse number="11">Simón Pedro otlejkok ipan on barco niman okitilantiaj on matlatl hasta atlatenko tentiaya ikan michimej uejueyimej. Okajsikej michin se ciento uan tlajko ipan yeyi. Niman maski sanoyej miyek katka, on matlatl xotsayan.</verse>
				<verse number="12">Kemaj Jesús okinmijlij: —Xuajlakan, xtlakuakij. Niman nion semej de on nomachtijkej* xokinemilij kitlajtoltis akin yejua, pampa kimatstikatkaj ika yejua inTEKO.</verse>
				<verse number="13">Kemaj Jesús okinnisiuij, niman okontilan on pan niman okinmakak, niman sano ijki okichiu ikan on michin.</verse>
				<verse number="14">In yejua tej, ika yexpa okinnotitij Jesús on inomachtijkauan* ijkuak yoyoliu* niman yonoketsteu ipan itlalkon.</verse>
				<verse number="15">Ijkuak yotlakuajkej, Jesús okitlajtoltij Simón Pedro: —Simón, ikoneu Jonás, ¿más tinechtlajsojtla* xken yejuamej in? Pedro okinankijlij: —Kemaj. NoTEKO, tejua tikmati ika nimitstlajsojtla. Jesús okijlij: —Tla ijkon xkintlakualti noborreguitos.</verse>
				<verse number="16">Ika okpa oksejpa okitlajtoltij: —Simón, ikoneu Jonás, ¿tinechtlajsojtla? Pedro okijnankijlij: —Kemaj. NoTEKO, tejua tikmatstikaj ika nimitstlajsojtla. Yejua okijlij: —Tla ijkon xkincuidaro noborregos.</verse>
				<verse number="17">Ika yexpa okitlajtoltij: —Simón, ikoneu Jonás, ¿tinechtlajsojtla? Pedro onajman pampa ika yexpa okitlajtoltij tla kitlajsojtla, niman yejua okinankijlij: —NoTEKO, tejua nochi tikmati. Tejua tikmatstikaj ika nimitstlajsojtla. Jesús okijlij: —Tla ijkon xkintlakualti noborregos.</verse>
				<verse number="18">Ika tlen melauak nimitsijlia ika ijkuak más tikonetl katka, san tiuajmotlakentiaya niman tiaya kampaka tejua tiknekiya, pero ijkuak ye tiueuentsin yes, san tikinuajmelauas momauan niman okse mitstlakentis, niman mitsuikas kampa xtiknekis tias.</verse>
				<verse number="19">Ijkuak Jesús ijkon okijtoj, okimachistij kenijki mikis Pedro niman ijki kueyilis Dios. Kemaj okijlij: —¡Xuajla nouan!</verse>
				<verse number="20">Kemaj Pedro ouajnokuep, niman okitak ika kikuitlapanuiya on nomachtijketl yejuan Jesús sanoyej kitlajsojtlaya. (On nomachtijketl katka yejuan nemiya inakastlan Jesús ijkuak otlakuajkej, niman ijkin okitlajtoltij: “NoTEKO, ¿akinonon yejuan mitstemakas?”)</verse>
				<verse number="21">Niman ijkuak Pedro okontak, ijkin okitlajtoltij Jesús: —NoTEKO, niman in uej, ¿tlinon ipan nochiuas?</verse>
				<verse number="22">Jesús okijlij: —Tla nejua nikneki para yejua ma nemi hasta ijkuak oksejpa niuajlas, on xejua motekiu. Tejua xuajla nouan.</verse>
				<verse number="23">Yejua ika intech on nomachtijkej* opeu kiteneuaj ika on nomachtijketl xmikis. Pero Jesús xokijlij ika yejua xmikis, yej okijtoj: “Tla nejua nikneki para yejua nemis hasta ijkuak oksejpa niuajlas, on xtejua motekiu.”</verse>
				<verse number="24">In yejua nomachtijketl yejuan kitemachistia nochi ken okitak in tlajtlamach*, niman okijkuiloj nochi in tlajtlamach* ipan in amamoxtli*. Niman tikmatij ika on tlen kijtoua, yejua tlen melauak.</verse>
				<verse number="25">Niman no onkaj okseki miyek tlajtlamach* yejuan Jesús okichiu. Niman niknemilia ika tla nijkuiloskia cada se de nochi on tlajtlamach*, xonyaskia kanon kintlaliskiaj ipan in tlaltikpaktli nochi on amamoxtin. Ma ijki nochiua.</verse>
			</chapter>
		</book>
		<book number="44">
			<chapter number="1">
				<verse number="1">NotlajsojkaTeófilo, ipan on achtoj amamoxtli* onikijkuiloj nochi on tlajtlamach* tlen Jesús okichiu niman okitemachtij ijkuak opeu itekiu</verse>
				<verse number="2">hasta ijkuak yejua otlejkok iluikak. Ijkuak yejua xe tlejkouaya iluikak, ika ipoder on Espíritu Santo, Jesús okinnauatij tlinon kichiuaskej on tlakamej yejuan okintlapejpenij ken iapóstoles*.</verse>
				<verse number="3">Sakin* ijkuak yotlajyouijka niman yokimiktikaj, miyekpa okinnotitij ikan miyek tlajtlamach* yejuan okichiu, para okintitij yejuamej ika melauak yoltikaj. Ijkon kiminnonextijtinemiya ipan cuarenta tonaltin, niman kinnojnotsaya ken Dios tlanauatia.</verse>
				<verse number="4">Chika Jesús sanken* nemiya iuan iapóstoles* ijkin okinnauatij: —Maka xkisakan Jerusalén, yej xchakan para nenkiseliskej on Espíritu Santo yejuan toTajtsin okijtoj ika mechajtitlanilis ijkon ken nejua onemechijlij.</verse>
				<verse number="5">On melauak ika Juan otlakuatekij ikan atl, pero xuejkajtikaj yes nemejuamej nentlakuatekiltin yeskej ikan on Espíritu Santo.</verse>
				<verse number="6">Ijkuak on apóstoles* onosentlalijkej iuan Jesús, ijkin okitlajtoltijkej: —ToTEKO, ¿tikmanauis ipan in tonaltin in país de Israel para oksejpa iselti noyekanas?</verse>
				<verse number="7">Jesús okinnankilij: —Aman xnoneki nenkimatiskej kamanon niman tlen tonajli toTajtsin okitlalij para nochiuas. San yejua kipiya tekiuajyotl para kijtoua kamanon nochiuas.</verse>
				<verse number="8">Yej, ijkuak on Espíritu Santo uajlas nemopan, nenkiseliskej poder. Niman noka nentenojnotsaskej ne Jerusalén, niman imanian Judea, niman Samaria, niman nochiuiyan ipan in tlaltikpaktli.</verse>
				<verse number="9">Ijkuak yotlan kijtoua on tlajtlamach*, Jesús otlejkotiaj ipan cielo* chika on apóstoles* sa konitstikatkaj. Niman kemaj sen moxtli okitlapachoj niman xok ouel okitakej.</verse>
				<verse number="10">Chika Jesús tlejkotiaya ne iluikak niman yejuamej ontlachixtikatkaj, omemej tlakamej tlakenistakkej ouajnonextijkej intech,</verse>
				<verse number="11">niman okinmijlijkej: —Tlakamej galileos, ¿man tline* sa nemonajkotlachixtokej ne ipan cielo? Yejua in Jesús sano ijki ken nemotsajlan yokis para otlejkok ne iluikak, oksejpa sano ijki uajlas ken onenkitakej oyaj.</verse>
				<verse number="12">Kemaj on apóstoles* ouajtemokej de ne ipan on tepetl, yejuan kitokayotiaj Olivos, niman oksejpa oyajkej Jerusalén. On tepetl Olivos onkaj san ompaka nisiu Jerusalén, san kanaj se kilómetro ika nisiu, san ichkich ken itlanauatil Moisés kitekauilia nejnemij ipan sábado.</verse>
				<verse number="13">Ijkuak oajsikej ipan on ueyikalpan, otlejkotoj ipan on kajli kampa ika ome piso kampa nosentlaliayaj. Ompa nemiyaj Pedro, Santiago, Juan, Andrés, Felipe, Tomás, Bartolomé, Mateo, Santiago on ikoneu Alfeo, Simón on yejuan nopoua ipan on partido itoka Celote, niman Judas ikoneu Santiago.</verse>
				<verse number="14">Nochimej yejuamej san se inyojlo kipiyayaj niman nosentlaliayaj mojmostla para kichiuayaj oración. Ijkon okichijkej iuan ikniuan Jesús, niman María on inanaj Jesús niman iuan oksekimej siuamej.</verse>
				<verse number="15">Ipan semej on tonaltin, ompa nemiyaj kanaj 120 yejuan nosentlalijtikatkaj. Niman kemaj Pedro ouajnotelkets intlajkotian, niman okijtoj:</verse>
				<verse number="16">—Nokniuan, ye ijki onkatka para nochiuas on tlen okijtojka on Espíritu Santo itechkopa David ipan on Yektlajkuilojli itechkopa Judas on akin okinyekan on yejuan okajsikej Jesús.</verse>
				<verse number="17">Judas tej, touan nopouaya, niman yejua no otekit san sekan touan.</verse>
				<verse number="18">(Pero okitlaxtlau sen tlajli ika on tomin yejuan okitlaxtlauilijkej ikan on tlen xkuajli okichiu. Niman ouajnotlajkal kampa tlakpak niman oijtitetsayan niman nochi on ikuitlaxkol ochajchapan.</verse>
				<verse number="19">Niman nochimej on chanejkej Jerusalén kuajli okimatkej ken onochiu, niman ijkon tej, on tlajli okitokayotijkej Acéldama, yejuan ikan intlajtol* kijtosneki Yestlajli.)</verse>
				<verse number="20">Ipan on amamoxtli* itoka Salmos ijkin kijtoua: Ma tla kajteua ichan niman maka sa yakaj chantis ompa. Niman oksekan no ijkin kijtoua: Ma okse kajsi itekiu.</verse>
				<verse number="21">’Yejua ika tej, noneki ma tiktlapejpenijkan se intech in tlakamej yejuan onenkej sa sekan touan nochipa ijkuak toTEKO Jesús kistinemiya totsajlan.</verse>
				<verse number="22">Noneki se yejuan okitak nochi desde ijkuak Juan okikuatekij Jesús hasta on tonajli ijkuak yejua oyaj iluikak. Ijki noneki para se ma nochiua testigo touan ika melauak Jesús onoyolitij niman onokuiteu ipan itlalkon.</verse>
				<verse number="23">Niman yejuamej okintlapejpenijkej omemej: sen tlakatl itoka José, yejuan no itoka Barsabás yejuan no san kixmatiyaj Justo, niman okse yejuan itoka Matías.</verse>
				<verse number="24">Niman kemaj ijkin okichikej oración: —ToTEKO, tejua yejuan tikixmati iyojlo nochi tlakatl, xtechititi katlejua tiktlapejpenia intech in omemej</verse>
				<verse number="25">para ma kichiua on tekitl ken apóstol, pampa Judas okipoloj on tekitl ipampa itlajtlakol niman oyaj ne kampa kitocaroua.</verse>
				<verse number="26">Kemaj onotlatlankej niman on suerte ouets ipan Matías. Yejua ika, Matías opeu inuan nopoua on majtlaktli uan se apóstoles*.</verse>
			</chapter>
			<chapter number="2">
				<verse number="1">Ijkuak oajsik on iluitl itoka Pentecostés*, nochimej on tlaneltokakej san sekan ompa nemiyaj, niman san se inyojlo kipiyayaj.</verse>
				<verse number="2">Kemaj nimantsin ouajtlakokomokak ne ipan cielo ken ijkuak sanoyej* chikauak ajaka. Niman on ajakatl okakistik ijtik nochi on kajli kampa yejuamej yejyeuatikatkaj.</verse>
				<verse number="3">Niman ouajnonextij ken itlaj tlitl yejuan onoxexeloj impan cada se ken itlan nenepiltin.</verse>
				<verse number="4">Niman on Espíritu Santo nochimej okinyolten. Kemaj opejkej tlajtlajtouaj ikan sesekneka yenkuik tlajtojli* ijkon ken on Espíritu Santo kimpaleuiyaya para ma tlajtlajtokan.</verse>
				<verse number="5">Ipan on tonaltin chantiyaj ompa Jerusalén hebreos* yejuan kuajli kitlakaitayaj Dios. Yejuamej uajualeuayaj de nochiuiyan ipan in tlaltikpaktli.</verse>
				<verse number="6">Niman ijkuak okakistik on kokomokalistli, onosentlalijtetskej on tojlamej. Ijkuakon on tlakamej xkimatiyaj tlinon kinemiliskej pampa cada se kakiliayaj tlajtlajtoua ikan intlajtol.</verse>
				<verse number="7">Yejuamej sa tlatlachayaj niman mojkatlachayaj. Niman kijtouayaj: —¿Tlen xchanejkej Galilea nochimej in yejuan tlajtlajtouaj?</verse>
				<verse number="8">¿Man tline* cada se de tejuamej tikinkakij tlajtouaj ikan totlajtol yejuan tejuamej ipan otixtlamatkej*?</verse>
				<verse number="9">Nikan nemij tlakamej yejuan ualeuaj miyekan. Sekimej de Partia, sekimej de Media, sekimej de Elam, sekimej de Mesopotamia, sekimej de Judea, sekimej de Capadocia, sekimej de Ponto niman sekimej de Asia.</verse>
				<verse number="10">No nikan nemij yejuan ualeuaj Frigia, niman de Panfilia niman de Egipto, niman de ipan iueyitlalpan Africa yejuan nisiu onkaj itech Cirene. Niman no nikan nemij yejuan ualeuaj Roma, sekimej hebreos* pampa ijkon otlakatkej, niman oksekimej onokuepkej hebreos* pampa okineltokakej intlaneltok on hebreos*.</verse>
				<verse number="11">No nikan nemij on tlakamej yejuan ualeuaj Creta niman de Arabia. Tinochimej tikinkakij on apóstoles* tlajtlajtouaj cada se ikan totlajtol de on tlamauisoltin yejuan Dios okichiu.</verse>
				<verse number="12">Niman nochimej sanoyej okintlatlachaltij niman xkimatiyaj tlinon kinemiliskej. Niman kinotlajtoltiayaj: —¿Tlinon kijtosneki in?</verse>
				<verse number="13">Pero sekimej san kimpijpinauiyayaj, niman kijtouayaj: —On yej tlajtlauankej.</verse>
				<verse number="14">Kemaj Pedro ouajnotelkets inuan on majtlaktli uan se apóstoles*, niman ikan chikauak tlajtojli, okijtoj: —Tlakamej hebreos* niman nemochimej* akin nenchantij nikan Jerusalén, xmatikan nemejuamej yejua in, niman kuajli xkakikan tlinon nemechijlis.</verse>
				<verse number="15">Yejuamej in tlakamej xtlajtlauankej ken sekimej nenkinemiliaj, pampa kemach las nueve ika kualkan ijkuak chiknaui hora.</verse>
				<verse number="16">In yejua on ken okijtoj on tiotlajtojketl Joel ijkuak okijtoj:</verse>
				<verse number="17">Dios kijtoua: “Ipan on sa ika nochi tonaltin, niktlalis noEspíritu ipan nochimej tlaltikpaktlakamej. Niman nemokoneuan tlakamej niman siuamej, kiteijliskej tiotlajtojli yejuan kiseliskej itech Dios. Niman nemotelpochuan kitaskej tlatlachalistli yejuan ken intemikpan, niman on ueuentsitsinmej temikiskej.</verse>
				<verse number="18">Niman melauak ipan on tonaltin niktlalis noEspíritu ipan notekitkauan tlakamej niman siuamej, niman kiteijliskej on tiotlajtojli yejuan kiseliskej itech Dios.</verse>
				<verse number="19">Ne tlakpak ipan cielo* nikteititis tlamauisoltin, niman ipan tlaltikpaktli nikteititis miyek milagros. Onyas yestli, tlitl niman poktli yejuan tlapoktemas.</verse>
				<verse number="20">On tonaltsintli kapotseuis*, niman on metstli chichiliuis ken itlaj yestli. In nochiuas achtoj ijkuak xe yejko on ueyi tonajli ijkuak iluiu yes toTEKO.</verse>
				<verse number="21">Niman san akinon yejuan kitlajtlanilis toTEKO para ma makisa, toTEKO kimakixtis.”</verse>
				<verse number="22">Pedro no okijtoj: —Tlakamej hebreos*, xkakikan in tlen nikijtos. Dios kuajli omechititij ika on Jesús Nazareno, melauak yejua iKoneu. Ijkon tej, Dios omechititij ikan uejueyi tetlatlachalistli, milagros* niman tlamauisoltin yejuan yejua okichiu nemotsajlan itechkopa Jesús ijkon ken nemejuamej kuajli nenkimatstokej.</verse>
				<verse number="23">Dios kimatstikatka on tlen nenkichiuiliskiaj Jesús niman yejua okitlalij ipan iyojlo para notekauilis nenkitemaktiliskej intech on xkuajkualtin tlakamej para ma kajkopilokan ipan kojnepanojli*.</verse>
				<verse number="24">Pero Dios okiyoliuitij* niman okuiteu ipan itlalkon. Yejua okimanauij ipan ipoder on mikilistli pampa ipoder on mikilistli xouel okiteltlalij Jesús.</verse>
				<verse number="25">On rey David otlajtlajtoj itechkopa Jesús, ijkuak okijtoj: Nejua nochipa nikitaya toTEKO nixpan nemi. Xonkaj itlaj yejuan nechmojtis pampa yejua noyekmakopa nemi.</verse>
				<verse number="26">Yejua ika, noyojlo sanoyej paki niman nipakatlajtoua. Niman maski notlalnakayo mikis, ninoseuis ikan tlamachalistli*,</verse>
				<verse number="27">pampa xtikauilis noalma nokauas ne miktlan, nion xtikauilis itlalnakayo moyolchipajkatekitkau para ma ijtlakaui.</verse>
				<verse number="28">Otinechititij on ojtli yejuan nechuika kampa onkaj nemilistli. Niman tinechyoltemitis ikan paktli chika ninemi mixpan.</verse>
				<verse number="29">’Nokniuan, in kuajli panestikaj ika toachtojtataj David omik niman okitlaltokakej ipan itlalkon, niman on itlalkon sanken* nikan touan onkaj.</verse>
				<verse number="30">Pero David tiotlajtojketl katka niman yejua kimatstikatka ika Dios okijtojka kichiuas niman okimelajkaijtoj ika semej iuejkakoneuan notlalis ipan itrono para rey yes.</verse>
				<verse number="31">Ye uejkaui chika nemiya David okajsikamat tlinon nochiuas. Yejua ika otlajtoj ika Cristo yoliuis* niman nokuiteuas ipan itlalkon, niman ika ialma xnokauas miktlan, nion itlalnakayo ijtlakauis.</verse>
				<verse number="32">Aman tej, Dios yokiyolitij niman yokuiteu ipan itlalkon sano yejua in Jesús. Yejua ika tej, tinochimej tiktemachistiaj.</verse>
				<verse number="33">Ijkon tej, Dios yokitlejkoltij yokitlalij iyekmakopa para más ueyixtias. Niman Jesús yokiselij on Espíritu Santo itech iTataj yejuan okiprometerouilij kimakas. Niman aman yotechmakak on tlen nenkitaj niman nenkakij.</verse>
				<verse number="34">David xotlejkok iluikak, pero sano yejua kijtoua: On noTajtsin Dios okijlij noTEKO: “Xmotlali nikan ipan noyekmakopa</verse>
				<verse number="35">hasta ma nimitstlali tetlanki intech motlauelikniuan.”</verse>
				<verse number="36">’Yejua ika, nochi kech nenhebreos* ipan in país de Israel xmatikan kuajli niman maka xometlamatikan ika in Jesús yejua on yejuan nemejuamej onenkajkopilojkej ipan kojnepanojli, Dios yokitlalij para yejua toTEKO niman yejua Cristo.</verse>
				<verse number="37">Ijkuak ijkin okakkej, sanoyej onoyolkokojkej niman okitlajtoltijkej Pedro niman on oksekimej apóstoles*: —Tokniuan, ¿tlinon tikchiuaskej?</verse>
				<verse number="38">Kemaj Pedro okinmijlij: —Xmoyolpatlakan niman xmokuatekikan cada se de nemejuamej ikan itokatsin JesuCristo para nemotlajtlakoluan mechtlapojpoluiliskej, niman nenkiseliskej on itetlayokolil Dios yejuan Espíritu Santo.</verse>
				<verse number="39">In yejua ipromesa Dios para nemejuamej, niman para nemokoneuan, niman para nochimej nemouejkakoneuan, niman para nochimej on kech toTEKO Dios kinnotsas nochiuiyan ipan in tlaltikpatli.</verse>
				<verse number="40">Niman ika in niman miyek okseki tlajtojli, Pedro okinmixpantijli niman okintlakanojnots, niman okinmijlij: —Xmejkuanikan itech on temojtij castigo yejuan kiseliskej on xompayejyeuamej tlakamej.</verse>
				<verse number="41">Ijkon tej, on yejuan okiselijkej itemachtil Pedro onokuatekijkej. Ipan on tonajli kanaj yeyi mil tlakamej teuan onopojkej intech on tlaneltokakej.</verse>
				<verse number="42">Niman nochimej kuajli nouikayaj ken on apóstoles* kitemachtiayaj, niman kisepamatiyaj niman nosentlaliayaj para kikuayaj on Santa Cena, niman kichiuayaj oraciones.</verse>
				<verse number="43">On apóstoles* miyek milagros* niman tlamauisoltin okichijkej. Yejua ika nochimej tlapakaitayaj.</verse>
				<verse number="44">Nochimej yejuan otlaneltokakej kuajli nouikayaj san sekan ikan san se inyojlo. Niman nochimej kinomakayaj nochi tlajtlamach* tlen kipiyayaj.</verse>
				<verse number="45">Kinamakayaj intlal niman okseki tlajtlamach* tlen kipiyayaj, niman on tomin kinxelouiliayaj ken cada se kipolojtikatka.</verse>
				<verse number="46">Mojmostla nosentlaliayaj ipan on ueyitiopan, niman inchajchan kikuayaj on Santa Cena, niman tlakuayaj san sekan ikan paktli niman yolyemanilistli.</verse>
				<verse number="47">Kiyekteneuayaj Dios, niman nochi tlakatl kinmixpakaitaya kuajli. Niman toTEKO más kinmiyekilijtiaya mojmostla on yejuan nomakixtiayaj.</verse>
			</chapter>
			<chapter number="3">
				<verse number="1">Se tonajli Pedro niman Juan san sekan tlejkotiayaj ipan on ueyitiopan ipan yeyi hora ika tiotlak, on hora ijkuakon nochiuaya oración.</verse>
				<verse number="2">Mojmostla ompa nemiya sen tlakatl yejuan uilatsin katka desde ijkuak onen. Konkauayaj ipan ueyitiopan niman kitlaliayaj ipan on tiopankiauatenko yejuan itoka “Kualtetsin” para kitlajtlaniya limosna intech on yejuan kalakij ipan on ueyitiopan.</verse>
				<verse number="3">Ijkuak on uilatsin okitak Pedro niman Juan ika onkalakiskej ipan on ueyitiopan, okintlajtlanilij sen limosna.</verse>
				<verse number="4">Kemaj Pedro iuan Juan okixkechijkej, niman Pedro okijlij: —Xtechalita.</verse>
				<verse number="5">Kemaj on tlakatl sa kominitstikatka kinemiliaya itlaj kimakaskej.</verse>
				<verse number="6">Pero Pedro okijlij: —Xnikpiya plata nion oro, yej tlen nejua nikpiya nimitsmaka. Ikan itokatsin JesuCristo, yejuan ualeua Nazaret, nimitsnauatia xmotelketsa niman xnejnemi.</verse>
				<verse number="7">Kemaj Pedro okontilan ipan iyekma on uilatsin niman okipaleuij para ma notelketsa. Nimantsin on uilatsin opajtikej ikxiuan niman ikajkayoluan*.</verse>
				<verse number="8">Kemaj on uilatsin otsikuin, niman ijkuak onotelkets, opeu nejnemi. Kemaj inuan Pedro niman Juan okalak ne ipan on ueyitiopan, nejnentiaya, niman tsikuintiaya niman kiyektenejtiaya Dios.</verse>
				<verse number="9">Ijkuak nochi tlakatl okitak nejnemi niman kueyilia Dios,</verse>
				<verse number="10">sanoyej* okintlatlachaltij niman omojmojkatlachixkej ika on tlen onochiu. Ijkon onochiu pampa kixmatiyaj on tlakatl niman kimatiyaj ika sano yejua on akin notlaliaya ne tiopankiauatenko itoka “Kualtetsin”, para kitlajtlaniya limosna.</verse>
				<verse number="11">Chika on uilatsin yejuan opajtik kimayantiaya Pedro niman Juan, nochi tlakatl isijkapan oyajkej intech ikan tlatlachalistli niman mojkatlachalistli ne kiauak kampa itoka iCorredor Salomón.</verse>
				<verse number="12">Niman ijkuak ijkon okitak, Pedro okinmijlij on tlakamej: —Tlakamej hebreos*, ¿tline* mechtlatlachaltia in tlen onochiu? ¿Tline nentechtlajtlataj ken tla tejuamej tikpajtiskiaj in tlakatl ikan topoder, noso toyolchipaualis para ma nejnemi?</verse>
				<verse number="13">On iDios Abraham niman Isaac, niman Jacob niman yejuan no iminDios on toachtojtajuan okueyilij Jesús on iKonetsin. Pero nemejuamej yej onenkitemaktilijkej, niman onenkinenekej* ixpan Pilato ijkuak yejua kinekiya kimakauas.</verse>
				<verse number="14">Xonenkiselijkej on yejuan yolchipauak niman yolmelajki, yej onenkitlajtlanilijkej Pilato ma mechmakauili sen temiktijketl.</verse>
				<verse number="15">Ijkon tej, nemejuamej onenkimiktijkej on yejuan kitemaka yenkuik nemilistli. Pero Dios okiyolitij* niman okuiteu ipan itlalkon, niman yejua ika tejuamej tiktepanextiliaj.</verse>
				<verse number="16">San ikan itokatsin Jesús, niman itechkopa totlaneltok itech itokatsin, in tlakatl yejuan nemejuamej nenkitaj niman nenkixmatij, opajtik ipan ikxiuan. Niman ika itlaneltok itech Jesús, in tlakatl kuajli opajtik ijkon ken nemejuamej nenkitaj.</verse>
				<verse number="17">’Ye nikmatstikaj, nokniuan, ika ijkuak nemejuamej niman nemotlayekankauan onenkimiktijkej Jesús xnenkimatiyaj tlinon nenkichiuayaj.</verse>
				<verse number="18">Pero ijkin Dios okichiu on tlen ye uejkaui nochi on kech tiotlajtojkej okijtojkaj nochiuas. Nochimej yejuamej okijtojkej ika Cristo ikoneu Dios tlajyouis.</verse>
				<verse number="19">Tla ijkon tej, xmoyolpatlakan niman xpatlakan nemonemilis para nemotlajtlakol popoliuis. Niman toTEKO Dios mechajtitlanilis yoltlalilistli,</verse>
				<verse number="20">niman kuajtitlanis Jesús on Cristo yejuan Dios yokitlalij para tlamandaros.</verse>
				<verse number="21">Pero Cristo ika onkaj nokauas ne iluikak hasta ijkuak Dios nochi tlajtlamach* kuajli kitlalis, ijkon ken okijtoj intechkopa on iyektiotlajtojkauan yejuan onenkej ye uejkaui.</verse>
				<verse number="22">Ijkin tej, Moisés okinmijlij toachtojtajuan: “Ijkon ken toTEKO Dios onechajtitlan no ijki kuajtitlanis sen tiotlajtojketl, niman on tiotlajtojketl kisas intsajlan nemokniuan. Xtenkakikan nochi on kech tlajtlamach* tlen yejua mechijlis,</verse>
				<verse number="23">pampa san akinon yejuan xkitenkakis tlen kijtoua on tiotlajtojketl, xoxotonis, niman kixeloskej itech on ipaís Israel.” Ijkon tej, okijtoj Moisés.</verse>
				<verse number="24">Nochi on tiotlajtojkej desde Samuel hasta aman otlajtlajtojkej ika ijkon nochiuaskia ipan in tonaltin.</verse>
				<verse number="25">On promesas, yejuan Dios okitemakak intechkopa on tiotlajtojkej, on para nemejuamej. Niman no para nemejuamej on pacto* yejuan Dios okitlalij inuan on toachtojtajuan ijkuak okijlij Abraham: “Nochi chanej* ipan in tlaltikpaktli kiselis tlatiochiualistli itechkopa mouejkakoneu.”</verse>
				<verse number="26">Ijkuak Dios okiyolitij niman okuiteu Jesús, on iKoneu, achtoj omechajtitlanilij nemejuamej para mechtiochiuas para cada se de nemejuamej nenkipatlaskej nemonemilis niman nenkitlalkauiskej on tlen xkuajli.</verse>
			</chapter>
			<chapter number="4">
				<verse number="1">Chika Pedro niman Juan sanken* kinnojnotsayaj on tlakamej, oualajkej on tiopixkej iuan intlayekankau on policías ipan on ueyitiopan niman on saduceos.</verse>
				<verse number="2">Yejuamej kualaniyaj pampa Pedro niman Juan kinmachtiayaj on tlakamej ika Jesús onoyolitij niman onokuiteu ipan itlalkon niman yejua ika on mikatsitsimej no yoliskej*.</verse>
				<verse number="3">Okimajsikej niman okintsakukej hasta uajmostla, pampa ijkuakon ye tiotlak katka.</verse>
				<verse number="4">Pero miyekej yejuan okakkej on temachtilistli otlaneltokakej. Niman okimpojkej san on yejuan tlakamej oajsik kanaj makuijli mil tlakamej.</verse>
				<verse number="5">Niman uajmostla onosentlalijkej ne Jerusalén on intlayekankauan on hebreos*, on tlajtlajmatkej niman on temachtijkej ikan tlanauatijli.</verse>
				<verse number="6">No ompa nemiya Anás on más ueyixtikaj tlayekanki intech on tiopixkej, Caifás, Juan, Alejandro niman on oksekimej yejuan nopouaj ipan ifamilia on más ueyixtikaj tlayekanki intech on tiopixkej.</verse>
				<verse number="7">Niman ijkuak Pedro niman Juan okintlalijkej imixpan, okintlajtoltijkej: —¿Akinon itlanauatil, noso akinon ika itoka onenkipajtijkej on tlakatl?</verse>
				<verse number="8">Kemaj Pedro yejuan yoltentikatka ikan Espíritu Santo, okinmijlij: —Nemejuamej tlayekankej intech on tlakamej, niman nemejuamej akin ueuetkej tlayekankej hebreos*,</verse>
				<verse number="9">tla nemejuamej nentlajtlanij de on tlen kuajli ipan onochiu in tlakatl uilatsin, niman kenijki opajtik, nemechijlis.</verse>
				<verse number="10">Kuajli xmatstiakan nemochimej* nemejuamej, niman nochimej on kech chanejkej ipan in país de Israel, ika in tlakatl, yejuan nikan nemixpan nemi, opajtik ikan ipoder JesuCristo yejuan ualeua Nazaret. Yejua onenkajkopilojkej ipan kojnepanojli*, niman Dios okiyolitij* niman okuiteu ipan itlalkon.</verse>
				<verse number="11">In Jesús, yejuan ken sen tetl yejuan nemejuamej tepanchijkej xonenkiselijkej. Pero aman yejua yonochiu yakatstikaj.</verse>
				<verse number="12">Niman xakaj okse ueli temakixtia, pampa Dios xokuajtitlan yakaj okse tlakatl ipan in tlaltikpaktli yejuan itechkopa uelis timakisaskej.</verse>
				<verse number="13">Ijkuak on más uejueyitekiuajkej ipan on Sanedrín* okitakej ken yolchikajkej Pedro niman Juan, niman ika yejuamej xonomachtijkej* ipan escuela nion xuejueyixtokej, okintlatlachaltij niman okinomakakej cuenta ika yejuamej iuan onouikakej Jesús.</verse>
				<verse number="14">Niman pampa on tlakatl yejuan okipajtijkej ompa inuan ijkatikatka, yejuamej xouelkej itlaj okimixkomakakej.</verse>
				<verse number="15">Yejua ika, okinnauatijkej ma uajkisakan ne kampa onosentlalijkej on más uejueyitekiuajkej ipan on Sanedrín*, niman kemaj on tekiuajkej onotlajtlajtoltijkej.</verse>
				<verse number="16">Kijtouayaj: —¿Tlinon tikinchiuiliskej in tlakamej? Nochimej yejuan chantij Jerusalén kimatstokej ika yejuamej okichijkej sen ueyi milagro niman tejuamej xuelis tikiyanaskej.</verse>
				<verse number="17">Pero san para maka más machiyas intsajlan on tlakamej on tlen okichijkej, ma tikinchikajkanauatikan para maka sa ma tenojnotsakan ikan itoka Jesús.</verse>
				<verse number="18">Niman kemaj oksejpa okinnotskej niman okinnauatijkej para maka más tenojnotsaskej nion temachtiskej ikan itokatsin Jesús.</verse>
				<verse number="19">Pero Pedro niman Juan otlanankilijkej: —Xkixtlalokan nemejuamej ixpan Dios. ¿Akinon kitocarouaj tiktlakamatiskej, nemejuamej noso Dios?</verse>
				<verse number="20">Tejuamej tej, xuelis tikajkauaskej ika tikijtoskej on tlajtlamach* yejuan yotikitakej niman yotikakej.</verse>
				<verse number="21">Kemaj on tekiuajkej ipan on Sanedrín okinchikajkaajuakej, niman kemaj okinmakajkej. Xokinextijkej kenijki uelis kincastigaroskej pampa nochi tlakatl kiyekteneuaya Dios ipampa on tlen onochiu.</verse>
				<verse number="22">On tlakatl, yejuan opajtik ikan on milagro, kipiyaya más de cuarenta xipan.</verse>
				<verse number="23">Ijkuak Pedro niman Juan yokinmakajkej, oyajkej ne kampa nemiyaj on oksekimej tlaneltokakej, niman okintlajtlajtouilijkej nochi tlen okimilijkej intlayekankauan on tiopixkej niman on ueuetkej tlayekankej.</verse>
				<verse number="24">Niman ijkuak on tlaneltokakej ijkon okakkej, nochimej yejuamej onoueyikatsajtsilijkej itech Dios ikan san se inyojlo, niman okijlijkej: —ToTEKO, tejua tiDios yejuan otikchijchiu on cielo*, niman in tlaltikpaktli, niman on mar niman nochi tlajtlamach* tlen impan onkaj.</verse>
				<verse number="25">Tejua otikijtoj itechkopa moEspíritu Santo niman itechkopa motekitkau David: ¿Tline* najkomanaj on países? ¿Tline on tlaltikpaktlakamej kinemiliaj on tlen xitlaj* kijtosneki?</verse>
				<verse number="26">Inreyes in tlaltikpaktli niman on tlayekankej nosentlaliaj para kixnamikij ikan tlauejli toTEKO Dios niman on Cristo yejuan okitlapejpenij para techmandaros.</verse>
				<verse number="27">’Melauak ijkon onochiu pampa Herodes niman Poncio Pilato onosentlalijkej nikan ipan in ueyikalpan inuan on yejuan xhebreos* niman no inuan on hebreos*. Yejuamej tej, onosentlalijkej para okixnamikkej ikan tlauejli on moyekKonetsin Jesús yejuan otiktlapejpenij para techmandaros.</verse>
				<verse number="28">Ijkon tej, yejuamej okichijkej nochi tlen tejua otiknek niman yotiktlalijkaj ipan moyojlo para nochiuas.</verse>
				<verse number="29">Niman aman toTEKO Dios, xkita ken techchikajkanauatiaj, niman xkinkauili motekitkauan para ma kiteijlijkan motlajtol ikan nochi yolchikaualistli.</verse>
				<verse number="30">Niman ikan mopoder ma kimpajtikan on kokoxkej niman ma kichiuakan tlamauisoltin niman milagros* ikan itokatsin moyekKonetsin Jesús.</verse>
				<verse number="31">Ijkuak otlan noueyikatsajtsiliaj, ne kampa onosentlalijkej otlalolin, niman on Espíritu Santo nochimej okinyoltemitij, niman otemachtijkej itlajtol Dios ikan yolchikaualistli.</verse>
				<verse number="32">Nochimej on miyekej tlaneltokakej san se inyojlo niman san se intlamachilis kipiyayaj. Niman xakaj kijtouaya tla itlaj iyaxka* on tlen kipiyaya, yej nochi on tlajtlamach* insepanyaxka katka.</verse>
				<verse number="33">Niman ikan miyek poder, on apóstoles* sanken* tenojnotsayaj ken toTEKO Jesús onoyolitij* niman onokuiteu ipan itlalkon. Niman Dios sanoyej* okintiochiu nochimej yejuamej.</verse>
				<verse number="34">Intsajlan xakaj nemiya yejuan itlaj kipolouaya pampa nochimej on yejuan kipiyayaj intlaluan noso inkaluan kinnamakayaj, niman on tomin kuajkiyaj</verse>
				<verse number="35">niman kinmaktiliayaj on apóstoles*. Niman on apóstoles* kinxelouiliayaj oksekimej ken se itlaj kipolouaya.</verse>
				<verse number="36">Ompa tetsajlan nemiya sen levita, itoka katka José, yejuan ijki okichiu. Yejua otlakat ipan on tlaluaktli itoka Chipre. Niman on apóstoles* okitokayotijkej Bernabé yejuan kijtosneki teyoltlalijketl.</verse>
				<verse number="37">Yejua in tlakatl okinamakak sen tlajli niman on tomin okuajkik niman okinmaktilij on apóstoles* para kimpaleuiskej on yejuan kimpoloua.</verse>
			</chapter>
			<chapter number="5">
				<verse number="1">Pero sen tlakatl itoka Ananías iuan Safira isiuau no okinamakakej sen tlajli.</verse>
				<verse number="2">In tlakatl okixpachoj tlajkotipan on tomin niman okinmaktilij on apóstoles* ken nochi yeskia. Niman isiuau iuan okimat.</verse>
				<verse number="3">Niman kemaj Pedro okijlij: —Ananías, ¿tline* otikauilij Satanás okalak ipan moyojlo niman omitschiualtij para tikajkayauasnekiya on Espíritu Santo? ¿Tline tej, seki otikixpachoj on tomin yejuan ika omitstlaxtlauilijkej on motlal?</verse>
				<verse number="4">Ijkuak xe tiknamakaya, ¿xmoyaxka* katka on tlajli? Niman ijkuak otiknamakak, ¿xmoyaxka* katka on tomin? ¿Tline tej, ijkon otiknemilij tikchiuas? Xotitechkajkayau tejuamej, yej otikajkayau Dios.</verse>
				<verse number="5">Ijkuak Ananías ijkin okak, ouetstiaj niman omik. Niman nochimej yejuan okimatkej on tlen onochiu sanoyej* onomojtijkej.</verse>
				<verse number="6">Kemaj oualajkej semej telpokamej, niman okitejkuixkej itlalnakayo. Kemaj okuikakej niman okitokatoj.</verse>
				<verse number="7">Kanaj ipan okse yeyi hora okalakito on isiuau Ananías. Yejua xkimatiya tlinon yonochiu.</verse>
				<verse number="8">Kemaj Pedro okitlajtoltij: —Xnechijli, ¿melauak san ichkich* in onenkinamakakej nemotlal? Niman yejua okinankilij: —Kemaj, san ichkich.</verse>
				<verse number="9">Kemaj Pedro okijlij: —¿Man tline onemotlajtolmakakej para nenkitlatlataskej iEspíritu toTEKO? Aman nikan kiauatenko uajlauij on yejuan yokitokatoj moueuentsin, niman aman tejua no mitsuikaskej niman mitsontôkaskej.</verse>
				<verse number="10">Kemaj nimantsin ouetstiaj ikxitlan Pedro niman omik. Ijkuak okalakitoj on telpokamej, okitatoj yomik. Yejuamej okixtijkej niman okitokatoj inakastlan iueuentsin.</verse>
				<verse number="11">Niman nochimej on tlaneltokakej, niman nochimej yejuan okimatkej on tlen onochiu, sanoyej onomojtijkej.</verse>
				<verse number="12">On apóstoles* kichiuayaj miyek milagros* niman tlamauisoltin intech on chanejkej. Niman nochimej on tlaneltokakej nosentlaliayaj ipan iCorredor Salomón.</verse>
				<verse number="13">Niman on oksekimej chanejkej xkinekiyaj teuan noneloskej, maski kipiyayaj miyek tetlakaitalistli intech on apóstoles* niman on tlaneltokakej.</verse>
				<verse number="14">Niman on yejuan tlaneltokayaj itech toTEKO más miyekiyayaj, tlakamej niman siuamej.</verse>
				<verse number="15">Ijkon tej, kinuajkixtiayaj on kokoxkej ipan calles niman kintlaliayaj ipan intlapech noso ipan impetl para ijkuak panos Pedro maski san itlaseuajlo* kimajsis semej yejuamej.</verse>
				<verse number="16">Niman de on kalpanmej yejuan onokej iyeualkan Jerusalén, no kinuajuikayaj ompa inkokoxkauan niman on yejuan kimpiyayaj on xkuajkualtin espíritus. Niman nochimej pajtiyaj.</verse>
				<verse number="17">Kemaj on inmasueyitlayekankau on tiopixkej niman on saduceos yejuan iuan nouikaj sanoyej okinnexilolitakej on apóstoles*.</verse>
				<verse number="18">Yejua ika tej, yejuamej okimajsikej on apóstoles* niman okintsakuatoj.</verse>
				<verse number="19">Pero ijkuak tlayoua sen ángel, yejuan toTEKO okuajtitlan, okitlapoj itsakuijlou* on cárcel, okinkixtij, niman okinmijlij:</verse>
				<verse number="20">—Xuiyan niman xmomanakan ne ipan on ueyitiopan. Xkintlajtlajtouilikan on tlakamej on temachtijli ika in yenkuik nemilistli.</verse>
				<verse number="21">On apóstoles* okitlakamatkej niman ijkuak otlanes okalakkej ipan on ueyitiopan niman opeu temachtiaj. Ijkuak oajsik inmasueyitlayekankau on tiopixkej niman on yejuan iuan ompa nemiyaj, okinsentlalijkej nochimej on tetlakanonotskej niman nochimej on ueuetkej tlayekankej hebreos*. Kemaj okintitlankej on policías ne ipan cárcel para kominnanaskiaj on apóstoles*.</verse>
				<verse number="22">Pero ijkuak on policías oajsikej xokinnextijkej on apóstoles*. Yejua ika ouajnokuepkej niman okinmachistitoj on más uejueyitekiuajkej ipan on Sanedrín*.</verse>
				<verse number="23">Niman okijtojkej: —Ijkuak otajsikej, otiknextijkej on cárcel kuajli tsakutikaj ikan llave niman on soldados majmantokej ixpan on tsakuijlomej. Pero ijkuak otitlatlapojkej xakaj otiknextijkej ompa tlaijtik.</verse>
				<verse number="24">Ijkuak okakkej on tlajtojli, intlayekankauan on tiopixkej niman intlayekankau on policías de on ueyitiopan oometlamatkej*, niman kinotlajtoltiayaj kanon onkisas nochi in tlen onochiu.</verse>
				<verse number="25">Kemaj oyejkok sen tlakatl yejuan okinmijlij: —Xkakikan, on tlakamej yejuan onenkintsakukaj nemij ne ueyitiopan, niman kinmachtiaj on tlakamej.</verse>
				<verse number="26">Kemaj on intlayekankau on policías niman on policías oyajkej niman okimanatoj on apóstoles* san kuajlotika, pampa kinmakajsiyaj on tlakamej. Kuitiayaj ika on tlakamej kinmojmotlaskiaj.</verse>
				<verse number="27">Ijkuak okinuajuikakej, okinmankej inmixpan on más uejueyi tekiuajkej ipan on Sanedrín*, niman on más ueyi tlayekanki intech on tiopixkej. Ijkin okinmijlij:</verse>
				<verse number="28">—Sanoyej otemechchikajkanauatijkej para maka sa xtemachtikan ikan itoka Jesús. Aman xkitakan on tlen onenkichijkej. Yonenkitemiltijkej ikan nemotemachtil imanian nochi Jerusalén niman nenkinekij nentechtlajtlakoltiskej ika imikilis on tlakatl.</verse>
				<verse number="29">Kemaj Pedro niman on oksekimej apóstoles* otlanankilijkej: —Kitocaroua achtoj tiktlakamatiskej Dios xken nemejuamej yejuan san nentlakamej.</verse>
				<verse number="30">IminDios on toachtojtajuan okiyolitij* niman okuiteu Jesús on yejuan onenkimiktijkej ijkuak onenkajkopilojkej ipan kojnepanojli*.</verse>
				<verse number="31">Dios okitlalij Jesús ueyi tlayekanketl niman temakixtijketl ne iyekmakopa para kinkauilis on hebreos* ma noyolpatlakan niman para kipopoloskej nochi kech intlajtlakol.</verse>
				<verse number="32">Niman tejuamej tiktepanextiliaj nochi in kech tlajtlamach*, niman no kitepanextilia on Espíritu Santo yejuan okinmakak Dios on yejuan kitlakamatij.</verse>
				<verse number="33">Ijkuak on más uejueyi tekiuajkej ipan on Sanedrín* ijkon okakkej, sanoyej kualaniyaj hasta kinekiliayaj para kinmiktiskej on apóstoles*.</verse>
				<verse number="34">Pero ne intsajlan on tetlakanonotskej nemiya sen fariseo itoka Gamaliel, yejuan temachtijketl katka ika on tlanauatijli. Nochi tlakatl sanoyej kitlakaitaya. Yejua onotelkets niman otlanauatij ma kinkixtikan on apóstoles* achijtsin ne kiauak.</verse>
				<verse number="35">Kemaj okinmijlij on más uejueyi tekiuajkej ipan on Sanedrín: —Tlakamej hebreos*, kuajli xmonemilikan tlinon nenkinchiuiliskej in tlakamej.</verse>
				<verse number="36">Xkelnamikikan nemejuamej ika nemiya sen tlakatl itoka Teudas yejuan kijtouaya ika yejua sen tlakatl ueyixtikaj, niman okistinen iuan kanaj naui ciento tlakamej. Pero se tonajli yakaj okimiktij niman nochimej yejuan iuan kistinemyaj onochajchayajkej*, niman nochi ompa otlan.</verse>
				<verse number="37">Más sakin* Judas, yejuan chanej* Galilea, ouajlaj ipan on tonaltin ijkuak onijkuilolok ne ipan on poualistli. Niman miyekej iuan okistinenkej, pero no omik niman nochimej yejuan iuan kistinemiyaj onochajchayajkej*.</verse>
				<verse number="38">Yejua ika, nemechijlia xkinkauakan in tlakamej. Maka itlaj ika xmokalaktikan, pampa on intemachtil on apóstoles* noso on tlen nochiua tla san intech tlakamej kisa, popoliuis.</verse>
				<verse number="39">Pero tla kisa itech Dios, xnenueliskej nenkixoxotoniskej, yej nenkitlauelixnamikiskej Dios.</verse>
				<verse number="40">Niman on más uejueyi tekiuajkej ipan on sanedrín* okiselijkej on tlen Gamaliel okijtoj. Kemaj ijkuak okinuajuikakej on apóstoles*, okinnotskej, niman ijkuak yokinuijuitekej, okinnauatijkej maka sa tenojnotsakan ikan itoka Jesús. Kemaj okinmakajkej.</verse>
				<verse number="41">On apóstoles* ouajkiskej ne imixpan on más uejueyi tekiuajkej ipan on Sanedrín* ikan paktli, pampa Dios okinkauilij okimpijpinauijkej pampa kineltokayaj Jesús.</verse>
				<verse number="42">Niman mojmostla ne ueyitiopan niman techajchan xkajkauayaj ika temachtiayaj niman tenojnotsayaj itechkopa JesuCristo.</verse>
			</chapter>
			<chapter number="6">
				<verse number="1">Ipan on tonaltin on nomachtijkej* más sanoyej* miyekixtiayaj. Niman on yejuan tlajtlajtouaj griego* opeu chikotlatouaj* intech on yejuan tlajtlajtouaj hebreo, pampa on siuakaualtsitsimej* de on griegos* xijki kiseliayaj tlakuajli ken on siuakaualtsitsimej intech on hebreos* mojmostla ijkuak kinxelouiliayaj on tlakuajli.</verse>
				<verse number="2">Kemaj, on majtlaktli uan omemej apóstoles* okinsentlalijkej nochimej on nomachtijkej*, niman okinmijlijkej: —Xkuajli para tejuamej tikajkauaskej ika tikteijliskej on itlajtol Dios niman yej titexelouiliskej on tlakuajli.</verse>
				<verse number="3">Yejua ika tej, nokniuan, xkintlapejpenikan chikomemej tlakamej nemotsajlan yejuan kintlakaitaj, niman yejuan on Espíritu Santo kinyoltema, niman yejuan kipiyaj miyek tlamatkilistli*. Kemaj yejuamej tikinkalaktiskej ipan on tekitl.</verse>
				<verse number="4">Niman ijkon tej, tejuamej xtikajkauaskej ika tikchiuaskej oración niman ika tiktemachtiskej itlajtol Dios.</verse>
				<verse number="5">Niman nochimej okuelkakej, niman okitlapejpenijkej Esteban yejuan kineltokaya Jesús ikan nochi iyojlo, niman yejuan yoltentikatka ika on Espíritu Santo. No okintlapejpenijkej Felipe, Prócoro, Nicanor, Timón, Parmenas niman Nicolás yejuan ualeuaya Antioquía. Ijkuak yejua xe kineltokaya Cristo, onochijka hebreo.</verse>
				<verse number="6">Kemaj okinuajuikakej imixpan on apóstoles*, niman on apóstoles* impampa onoueyikatsajtsilijkej niman okitlalijkej inmauan impan.</verse>
				<verse number="7">On itlajtol Dios nochayajtiaya intech miyekej oksekimej. Niman on nomachtijkej* sanoyej miyekixtiayaj ne Jerusalén, niman hasta tiopixkej miyekej kiseliayaj on tlaneltoktli.</verse>
				<verse number="8">Dios sanoyej okitiochiu Esteban niman okimakak poder. Yejua ika, Esteban kichiuaya milagros* niman tlamauisoltin intsajlan on tlakamej.</verse>
				<verse number="9">Kemaj sekimej on yejuan nopouaj ipan on insinagoga* on hebreos*, itoka “Esclavos Tlamakaualtin”, inuan oksekimej yejuan ualeuayaj on kalpan Cirene, on ueyikalpan Alejandría, niman ipan on uejueyitlalpanmej Cilicia niman Asia, opejkej kitlajtolixnamikij Esteban.</verse>
				<verse number="10">Pero xueliyaj kitentlaniyaj, pampa yejua tlajtouaya ika on tlamachilistli yejuan kimakaya on Espíritu Santo.</verse>
				<verse number="11">Yejua ika, kimichtakanauatiayaj sekimej tlakamej para ma kijtokan ika yejuamej okakilijkaj kuijuikaltia Moisés niman Dios.</verse>
				<verse number="12">Niman ijkin tej, okimajkomankej on tlakamej inuan on ueuetkej tlayekankej niman on temachtijkej ikan tlanauatijli. Yejuamej oyajkej itech Esteban, okajsikej niman okuajuikakej imixpan on más uejueyi tekiuajkej ipan on Sanedrín*.</verse>
				<verse number="13">Niman no okintlalijkej on istlakatkej para ijkin ma kijtokan: —In tlakatl xkajkaua ika kuijuikaltia in yektitikaj tiopan, niman itech on itlanauatil Moisés.</verse>
				<verse number="14">Tikakiliaj kijtoua ika Jesús yejuan ualeua Nazaret kuajxoxotonis in yektitikaj ueyitiopan, niman kuajpatlas in tlajtlamach* tlanauatijli yejuan Moisés otechmakak.</verse>
				<verse number="15">Kemaj nochimej on más uejueyi tekiuajkej ipan on Sanedrín* yejuan ompa yejyeuatikatkaj, ontlachixkej ixko Esteban, niman okitakej ixayak yonokau ken ixayak sen ángel.</verse>
			</chapter>
			<chapter number="7">
				<verse number="1">Kemaj inmasueyitlayekankau on tiopixkej okitlajtoltij Esteban: —¿Tlen melauak nochi in ken mitsteixpanuiyaj?</verse>
				<verse number="2">Niman yejua okinankilij: —Notlajsojkaikniuan niman tatajtin, xnechkakikan. On ueyixtikaj Dios okinotitij totataj Abraham ijkuak yejua nemiya ne Mesopotamia, ijkuak xe onchantiya Harán.</verse>
				<verse number="3">Niman Dios okijlij: “Xkisa nikan motlalpan niman xkinkajteua mochanejkauan*, niman xuiya ipan on tetlalpan yejuan nimitsititis.”</verse>
				<verse number="4">Kemaj Abraham okis ne intlalpan on caldeos niman ochantito ipan on kalpan itoka Harán. Niman ijkuak yomik itataj, Dios okititlan Abraham ipan in tlajli kampa aman nenchantij.</verse>
				<verse number="5">Pero xokimakak nion sen herencia ipan in tlajli, nion siquiera kampa kitlalis sen ikxi. Pero Dios okimakak ipromesa ika kimakas, niman sankin ijkuak mikis kinkauilijteua iuejkakoneuan, maski ipan on tonaltin Abraham sanken* xkimpiyaya ikoneuan.</verse>
				<verse number="6">Niman Dios okijlijka ika iuejkakoneuan chanejkej yeskej ipan sen tlajli yejuan xinyaxka*, niman ika ompa esclavos yeskej, niman kintlajyouiltiskej naui ciento xipan.</verse>
				<verse number="7">Pero Dios no okijlij: “Niktlajtlakolmakas on país yejuan kimpiyas esclavos niman kemaj yejuamej kisaskej ompa, niman nechajtekipanoskej nikan.”</verse>
				<verse number="8">Kemaj Dios okitlalij sen pacto* iuan Abraham niman okinauatij ma kitlali sen neskayotl, itoka circuncisión*, ipan itlalnakayo para nestias ika okiselij on pacto*. Kemaj Abraham onochiu tajtli de Isaac niman okitlalilij on neskayotl de circuncisión ijkuak kipiyaya chikueyi tonajli ika onen. Niman no ijki okichiu Isaac iuan Jacob on ikoneu, niman Jacob no ijki okichiu inuan ikoneuan on yejuan onochijkej tatajtin intech on majtlaktli uan ome tribus* de Israel.</verse>
				<verse number="9">’Ikoneuan Jacob okinexikolitakej José on imikniu, niman okinamakakej para okuikakej ipan on país Egipto. Pero Dios xkaman okau José</verse>
				<verse number="10">niman okimanauij ipan nochi tlen teyolkokoj. Okimakak tlamachilistli niman okipaleuij para kipaktis irey on país Egipto. Niman on rey okitlalij José ken más ueyi tlayekanketl ipan on país Egipto niman no ipan nochi tlen iyaxka* on rey.</verse>
				<verse number="11">’Kemaj ouajlaj sen mayantli yejuan sanoyej* okintlajyouiltij on chanejkej nochiuiyan Egipto niman Canaán. Ijkon tej, on totajuan xkinextiayaj tlen kikuaskej.</verse>
				<verse number="12">Niman ijkuak Jacob okimat ika Egipto onkatka trigo, ompa okintitlan ikoneuan yejuan toachtojtajuan. Ipan on tonaltin kemach yeika oyajkej.</verse>
				<verse number="13">Ijkuak on toachtojtajuan ika okpa oyajkej Egipto, José okichiu para ma kixmatikan ikniuan, niman no okichiu para irey Egipto ma kimati akinon itech ualeuaya.</verse>
				<verse number="14">Kemaj José otlatitlan ma kuajuikilikan itataj Jacob ne Egipto niman nochi ifamilia yejuan katkaj kanaj setenta y cinco tlakamej.</verse>
				<verse number="15">Niman ijkon Jacob otemok, niman ochantito Egipto kampa yejua sakin* omik niman no omikkej on toachtojtajuan.</verse>
				<verse number="16">Sakin okinuikakej on mikatsitsintin ne Siquem niman ompa okintôkakej ipan on tlalkontli yejuan Abraham okinkouilijka on ikoneuan Hamor ne Siquem.</verse>
				<verse number="17">’Ijkuak ye nisiu para nochiuas on tlen Dios yokimelajkaijlijka Abraham, on hebreos* ne Egipto sanoyej omiyekiyakej.</verse>
				<verse number="18">Kemaj ne Egipto opeu tlamandaroua oksen rey yejuan xokixmat José.</verse>
				<verse number="19">In yenkuik rey tlamach ika okinkajkayau on toachtojtajuan, niman xkuajli okimpix hasta kinchiualtiaya para ma kinkauatij inkoneuan yejuan kemach tlakatij ne xalpatlajkan para ompa ma mikikan.</verse>
				<verse number="20">Sano ipan on tonaltin otlakat Moisés, niman yejua sanoyej kualtsin tlajtlachaya. Niman Moisés okiskaltijkej yeyi metstli ichan itajuan.</verse>
				<verse number="21">Niman ijkuak okauatoj ne kampa mikiskia, ichpoch on rey de Egipto okinextito, niman okiskaltij ken ikoneu yeskia.</verse>
				<verse number="22">Niman Moisés okimachtijkej nochi on tlamatkilistli niman tlajtlamach* yejuan on egipcios nomachtiaj. Ijkon tej, Moisés nochi ueliya kijtouaya niman kichiuaya.</verse>
				<verse number="23">’Ijkuak Moisés ye kipiyaya cuarenta xipan, okinek okinnotsato on israelitas yejuan ken kintaya.</verse>
				<verse number="24">Ompa okitak ika sen egipcio kuijsokiya sen hebreo. Yejua okimanauij on hebreo, niman okimailij on egipcio hasta okimiktij.</verse>
				<verse number="25">Ijkuak ijkon okichiu, kinemiliaya ika on yejuan ken kinta kimatiskiaj ika Dios yejua itechkopa kinmakixtiskia, pero yejuamej xokajsikamatkej.</verse>
				<verse number="26">Niman uajmostla, Moisés okinnextito omemej hebreos* nouijsokiyaj. Pampa kinekiya kintlauelseuis, okinmijlij: “Tlakamej, nemejuamej nemiknijtin. ¿Tline* tej, ijkon nenkimochiuiliaj?”</verse>
				<verse number="27">’Kemaj, on yejuan kuijsokia on okse tlakatl okimapejtiaj Moisés, niman okijlij: “¿Akinon omitstlalij para titechmandaros niman para titechtlajtlakolmakas?</verse>
				<verse number="28">¿No tikneki tinechmiktis ken yaloua otikmiktij on egipcio?”</verse>
				<verse number="29">Ijkuakon Moisés okimat ika on tlakamej kimatiyaj ika okimiktij sen egipcio. Yejua ika, ocholojteu niman oyaj para iueyitlalpan Madián. Ompa ochantik ken se yejuan xchanej, niman okipix ome ikoneu.</verse>
				<verse number="30">’Sakin ijkuak yopanok cuarenta xipan, sen ángel okinotitij ikan sen tlimilinajli ipan sen tlakotepajsojli kampa xalpatlajkan, nisiu on tepetl itoka Sinaí.</verse>
				<verse number="31">Moisés sa tlamojkaitstikatka ika on tlen kitstikatka. Niman ijkuak okinisiuij para más kuajli kitas, okak itlajtol toTEKO yejuan kijliayaj:</verse>
				<verse number="32">“Nejua niiminDios on moachtojtajuan. NiiDios Abraham, Isaac niman Jacob.” Kemaj Moisés opeu mojkakuekuetlaka, niman nion xkinekiya ontlachas.</verse>
				<verse number="33">Kemaj toTEKO okijlij: “Xkinkixti mokakuan pampa nikan kampa ticholojtikaj sanoyej tlayekkan.</verse>
				<verse number="34">Melauak yonikintak ken tlajyouiyaj nokoneuan yejuan chantij Egipto, niman nikinkaki ken chokaj ikan ajmantli. Aman yonitemok para nikinmanauis. Xuajla tej, nimitstitlanis Egipto.”</verse>
				<verse number="35">Ijkon tej, sano yejua on Moisés yejuan xokitlakamatkaj niman okijlijkaj: “¿Akinon omitstlalij para titechmandaros niman para titechtlajtlakolmakas?” Dios okititlan para tlayekanketl niman temakixtijketl. Ijkon, okititlan itechkopa on ángel yejuan okinotitij ipan on tlakotepajsojli.</verse>
				<verse number="36">Moisés, yejua okinkixtij on hebreos* ne Egipto. Niman yejua okichiu milagros* niman tlamauisojli ompa Egipto niman ipan on mar Rojo, niman ipan on xalpatlajkan kampa onenkej cuarenta xipan.</verse>
				<verse number="37">Moisés sano yejua okinmijlijka on hebreos*: “Dios mechajtitlanilis sen tiotlajtojketl yejuan sano nemotsajlan kisas ijkon ken nejua onechajtitlan. Yejua xkakikan tlinon yejua mechijlis.”</verse>
				<verse number="38">Moisés onen inuan on tlakamej yejuan onosentlalijkej ipan on xalpatlajkan. Yejua onen inuan on toachtojtajuan niman iuan on ángel ijkuak okinots Moisés ipan on tepetl itoka Sinaí. Ompa okiselij on kuajli tlajtojli yejuan kitemaka nemilistli para otechpanoltilij.</verse>
				<verse number="39">’Pero on toachtojtajuan xokinekkej okitlakamatkej, yej xokiselijkej, niman oksejpa kinekiyaj para nokuepaskej Egipto.</verse>
				<verse number="40">Yejuamej okijlijkej Aarón: “Xtechchijchiuili totajtsitsiuan para techyekanaskej, pampa Moisés, on yejuan otechkixtij ne tetlalpan Egipto, xtikmatij tlinon ipan yonochiu.”</verse>
				<verse number="41">Kemaj okichijchijkej sen uakaxkonetl niman okinmiktijkej yolkej para okuentlalilijkej on intotajtsin, niman opakkej ika on tlen okichijchijkej ikan inmauan.</verse>
				<verse number="42">Yejua ika Dios okintlalkauij niman okinkauilij para ma kinmauistilikan on tlauiltin yejuan tlauilouaj ipan cielo* ijkon ken tlajkuilolnestikaj ipan on amamoxtli* de on tiotlajtojkej: Nemejuamej chanejkej de Israel, ¿onenkinmiktijkej on yolkej para onennechuentlalilijkej ipan on cuarenta xipan ne xalpatlajkan?</verse>
				<verse number="43">Ka. Yej nenkiktiyaj on itiopantsin on dios Moloc niman on isitlalin on dios Refán. Yejua in tlajtlamach* onenkinmachijchijkej para onenkinmauistilijkej. Yejua ika tej, nejua nemechkixtis ipan nemopaís niman nemechtotokas más uejka iyakapan on Babilonia.</verse>
				<verse number="44">’Ne kampa xalpatlajkan on toachtojtajuan kipiyayaj on tabernáculo* kampa kejeuayaj on tepatlachtin yejuan ipan tlajkuilolnestikatka on tlanauatijli. Ijkon tej, kipiyayaj on ken Dios okinauatij Moisés para ma kichijchiua ijkon ken yejua okititij.</verse>
				<verse number="45">Kemaj más sakin* toachtojtajuan okinmakakej inkoneuan on tabernáculo. Niman kemaj yejuamej okitkikej ijkuak oyajkej iuan Josué niman okinoyaxkatijkej intlal on yejuan xhebreos* yejuan Dios okinkixtij imixpan on toachtojtajuan. Ijkon tej, onochiu hasta ipan on tonaltin ijkuak David nemiya.</verse>
				<verse number="46">Dios ikan iteiknelilis* okiselij David, niman David okitlajtlanilij para ma kauili kichijchiuilis sen ueyitiopan para chantis iDios Jacob.</verse>
				<verse number="47">Pero Salomón yejua okichijchiuilij iueyitiopan Dios.</verse>
				<verse number="48">Xkaua tej, toueyi Dios xchanti ipan tiopantin yejuan tlakamej kichijchiuaj. Ijkin kijtoua on tiotlajtojketl:</verse>
				<verse number="49">ToTEKO Dios kijtoua: “On iluikak yejua kampa neuatikaj, niman on tlaltikpaktli yejua kampa nicholojtikaj. Tla ijkon tej, xuelis tinechchijchiuilis sen kajli kampa nichantis. Nion xonkaj kanon kampa ninoseuis.</verse>
				<verse number="50">¿Tlen xnejua ikan nomauan onikchijchiu nochi in tlajtlamach*?”</verse>
				<verse number="51">Kemaj Esteban okinmijlij: —Nemejuamej nochipa ijkon nenkichiuaj, sanoyej nenyoltechikajkej. Xnenkinekij nenkakiskej itlajtol Dios nion xnenkinekij nenkitlakamatiskej. Yej nochipa xipan nenkitaj on Espíritu Santo. Ijkon ken nemotajuan onouikakej, no ijki nemejuamej nemouikaj.</verse>
				<verse number="52">Nemoachtojtajuan nochimej on tiotlajtojkej, niman tlamach ika okintlajyouiltijkej. Okinmimiktijkej on yejuan okiteijlijkej ika uajlas on yolmelajki, niman aman ika youajlaj nemejuamej onenkitemaktilijkej niman onenkimiktijkej.</verse>
				<verse number="53">Maski onenkiselijkej itlanauatil Moisés intechkopa on ángeles, xnenkitlakamatij.</verse>
				<verse number="54">Ijkuak yejuamej okakkej on tlajtlamach*, sanoyej okualankej ipan inyojlo itechkopa Esteban, hasta notlantisiyaj ikan intlauel.</verse>
				<verse number="55">Pero Esteban yejuan yoltentikatka ikan Espíritu Santo ontlachix iluikak niman okitak iueyilis Dios, niman Jesús ompa ijkatikatka iyekmakopa Dios.</verse>
				<verse number="56">Kemaj okijtoj: —¡Xkitakan! Nejua nikita on iluikak tlapojtikaj, niman on yejuan onochiu Tlakatl ompa ijkatikaj iyekmakopa Dios.</verse>
				<verse number="57">Kemaj yejuamej ononakastsajtsakukej niman chikauak otsajtsikej niman kemaj nochimej san sekan ipan oyajkej.</verse>
				<verse number="58">Okixtijkej de on ueyikalpan. Kemaj opeu kitemojmotlaj Esteban, niman on yejuan kiteixpanuiyayaj okitlalijkej intlakeuan ikxitlan sen telpochtli itoka Saulo.</verse>
				<verse number="59">Niman chika kitemojmotlayaj, Esteban onoueyikatsajtsilij. Ijkin okijtoj: —NoTEKO Jesús, xnechselili nonemilis.</verse>
				<verse number="60">Kemaj onotlakuantelkets niman chikauak otsajtsik: —NoTEKO, maka tikintlajtlakolmakas ika in tlajtlakojli. Niman kemaj ijkuak ijkin okijtoj, ouajnomikilij.</verse>
			</chapter>
			<chapter number="8">
				<verse number="1">Niman Saulo okitak kuajli ika okimiktijkej Esteban. Ipan on tonajli opeu kintlaueltotokatinemij niman sanoyej* kintlajyouiltiayaj on yejuan tlaneltokakej ne Jerusalén. Ijkon tej, nochimej on tlaneltokakej ochojcholojkej miyekan ipan iueyitlalpan Judea niman ne ika Samaria, pero on apóstoles* onokajkej.</verse>
				<verse number="2">Kemaj sekimej tlakamej yejuan kuajli kitlakamatij Dios okitokatoj Esteban, niman sanoyej okichokilijkej.</verse>
				<verse number="3">Niman Saulo opeu kintlaueltotokatinemi niman kintlajyouiltiaya on yejuan tlaneltokaj. Yejua kalakiya techajchan niman kinuajkixtiaya hasta kintejchiuilanaya on tlakamej niman siuamej para komintsakuaya.</verse>
				<verse number="4">On yejuan onochajchayajkej* oyajkej nochiuiyan kiteijlijtiayaj on kuajli tlajtojli yejuan kiteijlia ken Dios temakixtia.</verse>
				<verse number="5">Kemaj Felipe otemok ipan sen ueyikalpan de Samaria niman opeu tenojnotsa itechkopa Cristo.</verse>
				<verse number="6">On tojlamej nosentlaliayaj niman kuelkakiyaj on tlajtlamach* yejuan Felipe kijtouaya, niman kitayaj on tlamauisoltin yejuan kichiuaya.</verse>
				<verse number="7">Ijkon tej, miyekej tlakamej yejuan kipiyayaj on xkuajkualtin espíritus kimpajtiaya niman on xkuajkualtin espíritus tsajtsiyaj chikauak ijkuak kisayaj impan on tlakamej. Niman miyekej on yejuan sepouiyaj niman uilatsitsintin pajtiaya.</verse>
				<verse number="8">Ijkon tej, ipan on ueyikalpan nochimej sanoyej pakiyaj.</verse>
				<verse number="9">Pero ipan on kalpan nemiya sen tlakatl itoka katka Simón. Yejua nauajli katka, niman yokinkajkayajka on chanejkej Samaria, kinmijliaya ika yejua sen tlakatl ueyixtikaj.</verse>
				<verse number="10">Nochimej kakiyaj kuajli desde on pipitikej hasta on yejuan uejueyimej, niman kijtouayaj: “In tlakatl yejua iueyi poder Dios.”</verse>
				<verse number="11">Niman sanoyej kuelitayaj kakiyaj, pampa ye kipiyaya miyek tiempo yokimixkajkayajka ika inauajlo yejuan ueliya kichiuaya.</verse>
				<verse number="12">Pero ijkuak okineltokakej on kuajli tlajtojli yejuan kiteijlia ken Dios temakixtia niman itechkopa JesuCristo yejuan Felipe temachtiaya, nokuatekiyayaj tlakamej niman siuamej.</verse>
				<verse number="13">Niman hasta Simón no otlaneltokak niman onokuatekij. Yejua opeu kuikatinemi Felipe, niman ika okitak on uejueyi tlamauisoltin niman milagros* yejuan nochiuaya sanoyej tlapakaitaya.</verse>
				<verse number="14">Ijkuak on apóstoles* yejuan nemiyaj Jerusalén okimatkej ika miyek tlakatl de Samaria yokiselij itemachtil Dios, ompa okintitlankej Pedro niman Juan.</verse>
				<verse number="15">Ijkuak oajsikej, okichijkej oración impampa on tlaneltokakej de Samaria para ma kiselikan Espíritu Santo.</verse>
				<verse number="16">Ijkon okichijkej pampa xe yakaj kiseliaya on Espíritu Santo, yej san onokuatekijkaj ikan itokatsin Jesús.</verse>
				<verse number="17">Kemaj Pedro niman Juan okintlalijkej inmauan impan yejuamej, niman ijki okiselijkej on Espíritu Santo.</verse>
				<verse number="18">Ijkuak Simón okitak ika on Espíritu Santo uajlaya ijkuak on apóstoles* kitlaliayaj inmauan impan on tlaneltokakej, okintekiuiltij tomin,</verse>
				<verse number="19">niman okinmijlij: —Nejua no xnechmakakan in poder para ijkuak niktlalis nomauan san ipan akinon, yejua no kiselis on Espíritu Santo.</verse>
				<verse number="20">Kemaj Pedro okijlij: —Motomin mouan ma popoliui, pampa tiknemilia ika in poder yejuan Dios kitemaka uelis tikouas.</verse>
				<verse number="21">Xuelis timopouas touan nion xmitstocaroua tikchiuas in tekitl, pampa xtiyolchipauak ixpan Dios.</verse>
				<verse number="22">Xkajkaua on tlen xkuajli tikchiua, niman xtlajtlanili Dios para tikitas tla mitstlapojpoluilis on tlen tiknemilia ipan moyojlo,</verse>
				<verse number="23">pampa nikita ika titentikaj ikan chichiyalistli, niman mitspiya on motlajtlakol ken esclavo.</verse>
				<verse number="24">Kemaj Simón okinmijlij: —Nopampa xchiuakan oración itech toTEKO para maka nopan nochiuas on tlen yonennechijlijkej.</verse>
				<verse number="25">Ijkuak yotepannextilijkej niman yotenojnotskej ikan itlajtoltsin Dios, Pedro niman Juan onokuepkej para Jerusalén. Niman ipan miyekej kalpantsitsimej de Samaria kampa uajpanotiayaj kiteijliayaj on kuajli tlajtojli yejuan kiteijlia ken Dios temakixtia.</verse>
				<verse number="26">Niman ijkuak yonochiu nochi on, toTEKO okititlan sen ángel yejuan okinots Felipe, niman okijlij: —Xuiya neka kampaka sur ipan on ojtli yejuan temoua para Jerusalén niman yau hasta Gaza. On ojtli panoua ipan xalpatlajkan.</verse>
				<verse number="27">Kemaj, Felipe oyaj, niman ipan ojtli okinamik sen tlakatl yejuan ualeua Etiopía. On tlakatl eunuco* katka. Yejua ueyi tekiuaj katka yejuan nemiya ken tesorero ika on miyek tomin kipiyaya on siuatl itoka Candace yejuan tekiuaj katka ipan nochi iueyitlalpan Etiopía. On tlakatl oyajka Jerusalén para okimauistilito Dios.</verse>
				<verse number="28">In tlakatl nokuepaya para ichan ipan icarreta, niman uajnomachtijtiaya on amamoxtli* de on tiotlajtojketl Isaías.</verse>
				<verse number="29">Kemaj on Espíritu Santo okijlij Felipe: —Xuiya niman xnisiui on carreta.</verse>
				<verse number="30">Felipe okinisiuij niman okak ika nomachtiaya on amamoxtli* de on tiotlajtojketl Isaías. Niman okitlajtoltij: —¿Tikajsikamati on tlen tikmomachtia?</verse>
				<verse number="31">Niman yejua okinankilij: —¿Kenijki nikajsikamatis tla xakaj nechijlia tlinon kijtosneki? Kemaj okitlajtlanilij Felipe para ma tlejko ipan icarreta, niman ma notlali iuan.</verse>
				<verse number="32">Niman ipan on Yektlajkuilojli kampa kinomachtijtiaya ijkin kijtoua: Okuikakej para mikis ken itlaj borrego. Niman ijkon ken on borreguito xnauati ijkuak kiximaj, no ijki yejua xitlaj* okijtoj.</verse>
				<verse number="33">Okipijpinauijkej niman okitlajtlakolmakakej maski yejua xokichiu itlaj tlen xkuajli. Xkaman yakaj uelis kinteneuas ikoneuan, pampa okixtilijkej inemilis nikan tlaltikpak.</verse>
				<verse number="34">On ueyi tekiuaj okitlajtoltij Felipe: —Xchiua sen favor. Xnechijli, on tiotlajtojketl, ¿akinon kiteneua yejuan ipan onochiu in tlajtlamach*? ¿Sano yejua noteneuaya, noso yakaj okse?</verse>
				<verse number="35">Kemaj Felipe okipeualtij kinojnotsa desde ipan on Yektlajkuilojli yejuan kinomachtiaya, niman nochi okitlajtlajtouilij hasta on kuajli tlajtojli itechkopa Jesús.</verse>
				<verse number="36">Niman ijkuak panotiayaj ipan ojtli, oyejkokej kampa onkatka atl. Niman on ueyi tekiuaj okijlij Felipe: —Nikan onkaj atl. ¿Xuelis tinechkuatekis?</verse>
				<verse number="37">Felipe okijlij: —Tla tikneltoka Cristo ikan nochi moyojlo, uelis. On tlakatl okijlij: —Nikneltoka ika JesuCristo yejua iKonetsin Dios.</verse>
				<verse number="38">Niman kemaj on ueyi tekiuaj otlanauatij ma kiteltikan on carreta. Kemaj Felipe niman on ueyi tekiuaj otemokej ompa ne itech on atl, niman Felipe okuatekij.</verse>
				<verse number="39">Niman ijkuak uajtlejkotiayaj de on atl, on iEspíritu toTEKO okejkuanij Felipe san ouajpoliu, niman on ueyi tekiuaj xok okitak, pero oyaj ipan iojui ikan paktli.</verse>
				<verse number="40">Felipe ononextito ipan on ueyikalpan itoka Azoto. Yejua panotiaya niman kiteijlijtiaya on kuajli tlajtojli yejuan kiteijlia ken Dios temakixtia. Ijkon kichiuaya nochiuiyan ipan on kalpanmej hasta ijki oajsik Cesarea.</verse>
			</chapter>
			<chapter number="9">
				<verse number="1">Saulo sanken* kinmomojtijtinemiya niman kintlajtouiliya para kinmiktis on tlaneltokakej itech toTEKO. Yejua ika tej, oyaj itech on inmasueyitlayekankau on tiopixkej,</verse>
				<verse number="2">niman okitlajtlanilij sen amatlanauatijli yejuan ika nopresentaroskia ipan insinagogas* on hebreos* ipan on ueyikalpan Damasco, para komintejtemoskia on yejuan kitlakamatij on kuajli temachtijli. Niman ijkuak kinnextiskia tlakamej niman siuamej, kinuajtsakuaskia ne Jerusalén.</verse>
				<verse number="3">Pero chika yaya ipan ojtli nisiu Damasco, nimantsin sen tlauijli ouajpetlan iyeualkan yejuan oualeu iluikak.</verse>
				<verse number="4">Niman Saulo ouetstiaj ipan tlajli, niman kemaj okak sen tlajtojli yejuan okijlij: —Saulo, Saulo, ¿tline* tinechtlaueltotokatinemi?</verse>
				<verse number="5">Niman yejua okinankilij: —¿Akin tejua Señor? Niman on tlajtojli okinankilij: —Nejua niJesús akin tinechtlaueltotokatinemi. Sano tejua timokojkokoua ijkon ken nokojkokoua sen uakax ijkuak kiteliksa ikuayakapitsko on tlen ika kitsopinijtiuij ijkuak tekiti.</verse>
				<verse number="6">Ijkuakon yejua sa mojkakuekuetlakatikatka, niman okijlij: —Señor, ¿tlinon tikneki ma nikchiua? Niman on toTEKO okijlij: —Xmokuiteua niman xuiya ne ipan on ueyikalpan, niman ompa mitsijliskej tlinon tikchiuas.</verse>
				<verse number="7">On tlakamej yejuan yayaj iuan Saulo onomojtijkej pampa okakkej on tlajtojli pero xakaj okitakej.</verse>
				<verse number="8">Kemaj Saulo onokuiteu, pero ijkuak okintlapoj ixtololojuan xok ouel otlachix. Yejua ika, okimayantiajkej hasta Damasco.</verse>
				<verse number="9">Ompa onen yeyi tonajli kampa xotlachix, xotlakuaj nion xitlaj* okonik.</verse>
				<verse number="10">Ompa Damasco chantiya sen nomachtijketl itoka Ananías. Niman toTEKO okinots ipan sen tlatlachalistli yejuan ken itemikpan, niman okijlij: —Ananías. Niman yejua okinankilij: —Nikan ninemi noTEKO.</verse>
				<verse number="11">Niman toTEKO okijlij: —Xuiya ipan on calle kitokayotiaj “Melajki”. Niman ompa ichan Judas, xtejtemo sen tlakatl itoka Saulo yejuan ualeua ipan on ueyikalpan Tarso. Aman yejua noueyikatsajtsilijtikaj.</verse>
				<verse number="12">Niman ipan sen tlatlachalistli yejuan ken itemikpan yejua okitak sen tlakatl itoka Ananías yejuan okalakito, niman ipan okitlalij imauan para oksejpa uelis tlachas.</verse>
				<verse number="13">Ijkuak Ananías ijkon okak, okijlij: —NoTEKO, miyekej onechijlijkej ika on tlakatl sanoyej yokintlajyouiltij on yejuan mitsneltokaj chanejkej Jerusalén.</verse>
				<verse number="14">Niman aman yejua ouajlaj nikan ikan sen amatlanauatijli yejuan intlayekankauan on tiopixkej okimakakej para kinmajsis nochimej on yejuan kiyekteneuaj motokatsin.</verse>
				<verse number="15">Pero on toTEKO okijlij: —Xuiya, pampa on tlakatl yoniktlapejpenij para tenojnotsas noka nejua intech on yejuan xhebreos*, reyes niman on hebreos*.</verse>
				<verse number="16">Nejua nikititis ika miyek tlajtlamach* kijyouis nopampa.</verse>
				<verse number="17">Kemaj Ananías oyaj ipan on kajli kampa nemiya Saulo. Ijkuak okalakito, okitlalij imauan ipan Saulo, niman okijlij: —Nokniu Saulo, on toTEKO Jesús yejuan omitsnotitij ipan on ojtli kampa tiuajlaya, onechajtitlan para oksejpa uelis titlachas, niman para on Espíritu Santo mitsyoltemitis.</verse>
				<verse number="18">Kemaj nimantsin oxinkej de ipan ixtololojuan ken itlaj iixtakajlouan, niman oksejpa ouel otlachix. Kemaj Saulo ouajnotelkets, niman onokuatekij.</verse>
				<verse number="19">Niman ijkuak yotlakuaj, oksejpa okajsik chikaualistli. Niman Saulo onokau keski tonajli inuan on tlaneltokakej yejuan ompa chanejkej Damasco.</verse>
				<verse number="20">Kemaj Saulo nimantsin opeu temachtia ipan insinagogas* on hebreos* ika Jesús yejua iKonetsin Dios.</verse>
				<verse number="21">Niman nochimej on yejuan kikakiyaj sa mojkatlachayaj, niman kijtouayaj: —¿In tlakatl xejua kintlauelita niman kintlajyouiltia on yejuan ne Jerusalén kiyekteneuaj itokatsin Jesús? ¿Xsanno yejua yejuan ouajlaj nikan para kinuikas presos on yejuan tlaneltokakej itech Jesús, niman komintemaktilis intech intlayekankauan on tiopixkej?</verse>
				<verse number="22">Pero Saulo kinmijliaya ikan más yolchikaualistli on hebreos* ika Jesús melauak yejua Cristo yejuan Dios okitlalij para techmakixtis. Ijkon okichiu hasta opejkej ometlamatij on yejuan chantiyaj Damasco.</verse>
				<verse number="23">Miyek tonaltin más sakin* on hebreos* yokitlajtouilijkaj Saulo para kimiktiskej.</verse>
				<verse number="24">Pero yejua okimat tlinon kichiuilisnekiyaj on hebreos*. Ikan tonajli niman yeuajli yejuamej kipijpiyayaj ipan itsakuijlouan on ueyikalpan para kimiktiskej.</verse>
				<verse number="25">Pero ijkuak tlayoua, on tlaneltokakej okitlalijkej Saulo ijtik sen ueyi chikiutli ne kampa tlapojtikaj on tepanchinantli yejuan kiyeualojtoya on ueyikalpan. Kemaj okitemoltijkej niman ijki ocholoj.</verse>
				<verse number="26">Ijkuak Saulo oajsik Jerusalén, kichiuaya kanika para nosentlalis inuan on tlaneltokakej, pero nochimej kimakajsiyaj pampa xkineltokayaj ika yejua no yotlaneltokak itech Jesús.</verse>
				<verse number="27">Kemaj, Bernabé okontilan Saulo niman okimixpantilij on apóstoles*. Okintlajtlajtouilij kenijki Saulo okitak toTEKO ne ipan ojtli, niman kenijki toTEKO okinots. Niman no okitetlajtlajtouilij ken ne Damasco Saulo otemachtij ikan yolchikaualistli ipampa Jesús.</verse>
				<verse number="28">Kemaj Saulo onokau ompa Jerusalén, niman ikan nochi yolchikaualistli tenojnotsaya itechkopa toTEKO.</verse>
				<verse number="29">Yejua tlajtlajtouaya niman nokamatlaniya inuan on hebreos* yejuan tlajtouaj on tlajtojli griego, pero yejuamej kinemiliayaj kimiktiskej.</verse>
				<verse number="30">Niman ijkuak on tokniuan okimatkej on, okuikakej Saulo para Cesarea, niman ompa okontitlankej para Tarso.</verse>
				<verse number="31">Kemaj on yejuan tlaneltokaj nouiyan ipan inueyitlalpan Judea, Galilea niman Samaria kipiyayaj yolseuilistli niman noyolchikauayaj. Kitlakaitayaj on toTEKO, niman kimpaleuiya on Espíritu Santo. Ijkon tej, más miyekixtiayaj.</verse>
				<verse number="32">Pedro kinnojnotstinemiya on tokniuan nochiuiyan, niman oyaj para okintato on yolchipajkej itech Dios yejuan chantiyaj ipan on kalpan Lida.</verse>
				<verse number="33">Ompa okinextito sen tlakatl itoka Eneas yejuan ye kipiyaya chikueyi xipan ika onoya ipan itlapech, pampa sepojtoya.</verse>
				<verse number="34">Niman Pedro okijlij: —Eneas, JesuCristo yomitspajtij. Xmotelketsa niman xkuektlali motlapech. Kemaj nimantsin Eneas onotelkets.</verse>
				<verse number="35">Nochimej on yejuan chantiyaj ipan on kalpanmej Lida niman Sarón okitakej ika opajtik. Yejua ika, yejuamej okitlalkauijkej inachtoj tlaneltok niman okineltokakej toTEKO.</verse>
				<verse number="36">Ne ipan on ueyikalpan Jope nemiya sen siuatl tlaneltokaketl itoka katka Tabita, yejuan ipan griego* tlajtojli kijtosneki Dorcas. Yejua in siuatl nochipa kichiuaya tlen kuajli niman kimpaleuiyaya on yejuan itlaj kimpolouaya.</verse>
				<verse number="37">Ipan on tonaltin Dorcas okualok niman omik. Niman ijkuak yokipajpakkej itlalnakayo, okauatoj ipan sen kalijtik kampa ika ome piso niman ompa okitekakej.</verse>
				<verse number="38">Lida san nisiu kitstikatka on ueyikalpan Jope. Yejua ika ijkuak on tlaneltokakej de Jope okakkej ika Pedro nemiya Lida, okintitlankej omemej tlakamej para okijlijtoj: —Maka tiuejkauis para tiuajlas Jope kampa tejuamej tinemij.</verse>
				<verse number="39">Kemaj, Pedro ouajnotelkets niman oyaj inuan. Ijkuak oajsik, okuikakej ipan on kalijtik kampa onkatka itlalnakayo on mikatsintli. Niman nochimej on siuakauatsitsimej* chokayaj niman okiteyeualojkej Pedro para okititijkej on tlakentin niman on tlakenpanimej yejuan Dorcas okinchijchiu ijkuak nemiya.</verse>
				<verse number="40">Kemaj Pedro okinkixtij nochimej, niman kemaj onotlakuantelkets niman okichiu oración. Kemaj ouajnokuep niman okontak on siuatl yejuan miktoya. Niman okijlij: —Tabita, xmokuiteua. Niman yejua okinuajtlapoj ixtololojuan, niman ijkuak okitak Pedro, ouajnotlalij.</verse>
				<verse number="41">Pedro okiktsij ipan ima niman okipaleuij para onotelkets. Kemaj okominnots on siuakauatsitsimej* niman on tokniuan, niman okimixpantilij yoltikaj.</verse>
				<verse number="42">Yejua in omachiyato nouiyan ipan on ueyikalpan de Jope, niman miyekej otlaneltokakej itech toTEKO.</verse>
				<verse number="43">Niman Pedro onokau miyek tonaltin ne Jope ipan ichan sen kuetlaxinketl itoka Simón.</verse>
			</chapter>
			<chapter number="10">
				<verse number="1">Nemiya ipan on ueyikalpan Cesarea sen tlakatl itoka Cornelio. On tlakatl tlayekanki katka ika se ciento soldados, niman on se ciento soldados notokayotiaya Italiano.</verse>
				<verse number="2">Cornelio kitlakaitaya Dios niman san sekan iuan nochi ifamilia kimauistiliayaj Dios ikan nochi inyojlo. No kitemakaya miyek tomin para kimpaleuiyaya on hebreos* mayankej, niman nochipa okichiuaya oración itech Dios.</verse>
				<verse number="3">Se tonajli, kanaj ipan yeyi hora ika tiotlak, okitak sen tlatlachalistli ken itemikpan, sen ángel yejuan Dios okuajtitlan. On ángel okijlij: —¡Cornelio!</verse>
				<verse number="4">Cornelio okimojkaitak on ángel, niman okitlajtoltij: —¿Tlinon Señor? Niman on ángel okijlij: —Dios yokinkak mooraciones niman okitak on tlen tiktetlayokolia para tikimpaleuiyaj on yejuan mayankej. Ijkon tej, yomitselnamik.</verse>
				<verse number="5">Aman tej, xkintitlani tlakamej ipan on ueyikalpan Jope para ma kuajuikakan sen tlakatl itoka Simón, yejuan no san kixmatij Pedro.</verse>
				<verse number="6">Niman yejua mitsijlis tlinon tikchiuas. Yejua chanti iuan okse tlakatl itoka Simón yejuan kuetlaxinketl. Ichan on kuetlaxinketl onkaj nisiu itech on mar.</verse>
				<verse number="7">Ijkuak oyaj on ángel yejuan iuan tlajtouaya, Cornelio okinnots omemej itlakeualuan. Niman no okinots sen soldado yejuan no kuajli kitlakaitaya Dios.</verse>
				<verse number="8">Nochi okintlajtlajtouilij tlen onochiu, niman kemaj okintitlan para Jope.</verse>
				<verse number="9">Niman uajmostla, chika yejuamej yajtiayaj ipan ojtli niman sa nisiu para ajsiskej Jope, Pedro otlejkok ikuapan on kajli kanaj tlakualispan, para okichiuato oración.</verse>
				<verse number="10">Yejua sanoyej* apismikiya niman okinek tlakuas. Pero chika kichijchiuiliayaj tlen kikuas, okitak sen tlatlachalistli ken itemikpan.</verse>
				<verse number="11">Okitak on cielo tlapouiya niman uajtemotiaya ipan tlajli sen ueyi manta istak, uajsasalijtiaya ipan nochi inaui esquina.</verse>
				<verse number="12">Ipan on ueyi manta uajlayaj nochi sesentlamantikej yolkej yejuan najnaui imikxiuan, niman on kech yolkej yejuan notilanaj ipan tlajli niman on kech totomej yejuan patlanij.</verse>
				<verse number="13">Kemaj okak sen tlajtojli yejuan okijlij: —Pedro, xmotelketsa. Xtlamikti niman xtlakua.</verse>
				<verse number="14">Pero Pedro okijlij: —Ka, noTEKO, pampa nejua xkaman nikua itlaj on tlen xchipauak yejuan itlanauatil Moisés xtechkauilia tikuaskej.</verse>
				<verse number="15">Kemaj, on tlajtojli oksejpa okinots, niman okijlij: —Tlen Dios okichipau, maka xkijto ika xchipauak.</verse>
				<verse number="16">Yejua in onochiu yexpa, niman kemaj nimantsin on ueyi manta istak oksejpa otlejkok.</verse>
				<verse number="17">Chika Pedro tlanemilijtikatka niman sa komatstikatka tlinon kijtosneki on tlatlachalistli yejuan okitak ken itemikpan, on tlakamej yejuan okinuajtitlan Cornelio, tlajtlantiayaj kanon ichan Simón. Kemaj oajsikej ne ikiauatenko.</verse>
				<verse number="18">Niman ontsajtsikej okitetlajtoltijkej tla ompa ipan on kajli nemi Simón, yejuan no itoka Pedro.</verse>
				<verse number="19">Niman chika Pedro sanken* kinemilijtikatka tlinon kijtosneki on tlen okitak, on Espíritu Santo okijlij: —Xkita. Mitstejtemouaj yeyimej tlakamej.</verse>
				<verse number="20">Xmotelketsa, xtemoti niman maka xometlamati, yej inuan xuiya, pampa nejua onikinuajtitlan.</verse>
				<verse number="21">Kemaj Pedro otemoto kampa nemiyaj on tlakamej yejuan Cornelio okinuajtitlan, niman okinmijlij: —On akin nenkitejtemouaj, nejua. ¿Tline* onenualajkej?</verse>
				<verse number="22">Yejuamej okijlijkej: —Se tlakatl itoka Cornelio, yejuan tlayekanketl ika se ciento soldados, otechajtitlan. In tlakatl yolmelajki niman kitlakaita Dios. Nochi kech hebreos* kitlakaitaj in tlakatl. Sen iángel Dios okijlij para ma mitsajtekuitlani ichan, niman tikijlis on tlen tikpiya para tikijlis.</verse>
				<verse number="23">Kemaj Pedro okinkalaktij, niman ompa onokajkej ipan on tlayoua. Niman uajmostla oyaj inuan. Niman oyajkej san sekan inuan oksekimej tokniuan yejuan chanejkej ompa Jope.</verse>
				<verse number="24">Niman uajmostla oajsikej Cesarea kampa Cornelio kinchixtikatka inuan oksekimej yejuan achi ken kinta niman on yejuan más kuajli itlajsojkaikniuan* yejuan yokinsentlalijka.</verse>
				<verse number="25">Ijkuak Pedro oajsik ipan on kajli, Cornelio ouajkis para okinamikito niman onotlakuantelkets ixpan para kimauistiliskia.</verse>
				<verse number="26">Pero Pedro okontilan ipan ima, niman okijlij: —Xmotelketsa, pampa nejua no san nitlaltikpaktlakatl ken tejua.</verse>
				<verse number="27">Niman chika iuan tlajtlajtojtiaya, okalakkej kalijtik kampa okinnextijtajsik miyekej yejuan yonosentlalijkaj.</verse>
				<verse number="28">Niman Pedro okinmijlij: —Nemejuamej nenkimatstokej ika itlaneltok sen hebreo* xkauilia nosentlalis inuan on yejuan xhebreos* noso kalakis inchan. Pero Dios onechititij ika xkuajli para yakaj nikuitis tetlajyeloj* noso xchipauak ixpan Dios.</verse>
				<verse number="29">Yejua ika tej, ijkuak onennechnotskej, oniuajlaj niman xitlaj* onikijtoj. Aman tej, nikneki nikmatis tline onennechtekuitlankej.</verse>
				<verse number="30">Kemaj Cornelio okinankilij: —Ye kipiya naui tonajli ipan in hora nejua ninosauaya. Niman ipan yeyi hora ika tiotlak ijkuak nikchijtikatka nooración ne nochan, nimantsin sen tlakatl tlakemej ikan tlakentli* petlanki onotelkets nixpan.</verse>
				<verse number="31">Niman onechijlij: “Cornelio, Dios yokiselij mooración, niman yokitak on tlen tejua tiktetlayokolia para tikimpaleuiya yejuan mayankej.</verse>
				<verse number="32">Xtlanauati tej, ma kanatij Simón, yejuan no itoka Pedro, ne ipan on ueyikalpan Jope. Yejua nemi ichan sen tlakatl, no itoka Simón, yejuan kuetlaxinketl niman chanti nisiu itech mar. Ijkuak uajlas, tlajtos mouan.”</verse>
				<verse number="33">Ijkon tej, nimantsin onitlatitlan ma mitstejtemotij, niman otikchiu kuajli ika otiuajlaj. Aman tej, tinochimej tinemij nikan ixpan Dios para tikakiskej nochi tlen toTEKO omitsnauatij.</verse>
				<verse number="34">Kemaj Pedro opeu kinnojnotsa, niman okinmijlij: —Aman nikmati ika melauak Dios xkichikoita* se tlakatl iuan okse,</verse>
				<verse number="35">yej kiselia san akinon yejuan kitlakaita niman kuajli nouika maski ualeua san katlejua país.</verse>
				<verse number="36">Dios okinuajtitlanilij in tlajtojli on hebreos*. Okimijlij on kuajli tlajtojli yejuan kitemaka yolseuilistli niman ueli tikseliaj itechkopa JesusCristo yejuan iTEKO nochi tlakatl.</verse>
				<verse number="37">Nemejuamej kuajli nenkimatstokej tlinon onochiu nochiuiyan ne ipan iueyitlalpan Judea. Ouajpeu ipan iueyitlalpan Galilea, sakin* ijkuak Juan yotemachtij niman yotlakuatekij.</verse>
				<verse number="38">Nemejuamej nenkimatstokej kenijki Dios okimakak poder Jesús yejuan ualeua ne Nazaret, nimanokiyoltemitij ikan on Espíritu Santo. Niman no ijki nemejuamej nenkimatstokej kenijki Jesús nouiyan okichijtinen on tlen kuajli niman nochimej on yejuan itlaj ika kintlajyouiltiaya ipoder on diablo* okimpajtij, pampa Dios iuan nemiya.</verse>
				<verse number="39">Niman tejuamej titestigos de nochi ika on tlajtlamach* tlinon Jesús okichiu ipan iueyitlalpan Judea niman on ueyikalpan Jerusalén. Niman más sakin* okimiktijkej, okajkopilojkej ipan kojnepanojli*,</verse>
				<verse number="40">pero ipan yeyi tonajli Dios okiyoliuitij* niman okuiteu ipan itlalkon, niman okichiu para ma noteititi.</verse>
				<verse number="41">Xokinotitij nochi tlakatl, yej san tejuamej yejuan Dios otechtlapejpenij para titestigos, tejuamej yejuan iuan otitlakuajkej niman iuan otatlikej sakin* ijkuak yonoyolitij* niman yonokuiteu ipan itlalkon.</verse>
				<verse number="42">Niman yejua otechnauatij ma tikteijlikan in kuajli tlajtojli yejuan kiteijlia ken Dios temakixtia, niman ma tiktepanextilikan ika Dios yokitlalij Jesús para kinyolkuitis niman kintlajtlakolmakas on yejuan nemij niman yejuan yomikkej.</verse>
				<verse number="43">Niman no ye uejkaui nochimej on kech tiotlajtojkej yotepannextilijkej ika nochimej yejuan tlaneltokaskej itech kiseliskej tetlapojpoluilistli de intlajtlakol itechkopa itokatsin Jesús.</verse>
				<verse number="44">Chika Pedro sanken* tlajtlajtojtikatka, on Espíritu Santo impan oyejkok nochimej on yejuan kakiyaj on kuajli tlajtojli.</verse>
				<verse number="45">Niman on tlaneltokakej hebreos* yejuan oualajkej iuan Pedro okintlatlachaltij ika on yejuan xhebreos* no okiselijkej Espíritu Santo yejuan Dios okinmakak.</verse>
				<verse number="46">Ijkon okintlatlachaltij pampa kinkakiyaj on yejuan xhebreos* tlajtlajtouayaj ika sesetlamantik yenkuik tlajtoltin*, niman kiyekteneuayaj Dios.</verse>
				<verse number="47">Kemaj Pedro okijtoj: —¿In tlakamej yejuan no yokiselijkej Espíritu Santo ken tejuamej, uelis yakaj xkinkauilis para nokuatekiskej?</verse>
				<verse number="48">Niman Pedro otlanauatij ma kinkuatekikan ikan itokatsin Jesucristo. Kemaj okitlajtlanilijkej Pedro para ma nokaua ompa inuan keski tonajli.</verse>
			</chapter>
			<chapter number="11">
				<verse number="1">On apóstoles* niman on tokniuan yejuan nemiyaj imanian Judea okakkej ika on yejuan xhebreos* no yokiselijkej itlajtoltsin Dios.</verse>
				<verse number="2">Niman ijkuak Pedro onokuep Jerusalén, on tlaneltokakej hebreos* yejuan kejeuayaj on circuncisión* tlamach okijlijkej.</verse>
				<verse number="3">Yejuamej okijlijkej: —¿Tline* otikalak inchan on tlakamej yejuan xhebreos* yejuan xokiselijkej on neskayotl de circuncisión, niman otitlakuaj inuan?</verse>
				<verse number="4">Kemaj, Pedro okintlajtlajtouilij desde ijkuak opeu nochi tlen ipan onochiu, niman okinmijlij:</verse>
				<verse number="5">—Nejua ninemiya ipan on ueyikalpan Jope. Niman ijkuak nikchiuaya nooración, onikitak sen tlatlachalistli ken notemikpan. Onikitak ken itlaj ueyi manta istak yejuan uajtemouaya. Uajsasalijtiaya ipan inaukan esquina niman yejkotoya hasta kampa nejua ninemiya.</verse>
				<verse number="6">Ijkuak onikchiu para kuajli nikitas tlinon uajlau ijtik, onikitak on yolkej yejuan najnaui imikxi, niman on kech yolkej yejuan notilanaj ipan tlajli niman on kech totomej yejuan patlanij.</verse>
				<verse number="7">Kemaj onikak sen tlajtojli yejuan onechijlij: “Xmotelketsa, Pedro. Xtlamikti niman xtlakua.”</verse>
				<verse number="8">Pero onikijtoj: “Ka, noTEKO, pampa nejua xkaman nikua itlaj tlen xchipauak yejuan itlanauatil Moisés xtechkauilia tikuaskej.”</verse>
				<verse number="9">Kemaj, on tlajtojli de iluikak onechajnankilij ika okpa: “Tlen Dios okichipau, maka xkijto ika xchipauak.”</verse>
				<verse number="10">In onochiu yexpa, niman kemaj nimantsin on ueyi manta istak oksejpa otlejkok.</verse>
				<verse number="11">Kemaj nimantsin oyejkokej yeyimej tlakamej ipan on kajli kampa ninemiya. Okinuajtitlankej de on ueyikalpan Cesarea.</verse>
				<verse number="12">Niman on Espíritu Santo onechijlij ma niuiya inuan niman maka itlaj ika ma niometlamati. Niman no nouan oyajkej chikuasemej tokniuan. Niman ijkuak otejkokej, otikalakkej ichan on tlakatl yejuan kinekiya nechnotsas.</verse>
				<verse number="13">Yejua otechtlajtlajtouilij kenijki okitak sen ángel yejuan ijkatikatka ne ichan, niman okijlij: “Xkintitlani Jope tlakamej para ma kuajuikakan sen tlakatl itoka Simón, yejuan no itoka Pedro.</verse>
				<verse number="14">Yejua mitsijlis on kuajli tlajtojli yejuan mitsmakas temakixtilistli iuan nochi mofamilia.”</verse>
				<verse number="15">Niman ijkuak opeu nikinnojnotsa, on Espíritu Santo impan ouajlaj ijkon ken topan ouajlaj ijkuak kemach yeika topan oyejkok.</verse>
				<verse number="16">Ijkuak in onochiu, onikelnamik on tlen okijtoj toTEKO. Ijkin okijtoj: “On melauak ika Juan otlakuatekij ikan atl, pero nemejuamej mechkuatekiskej ikan Espíritu Santo.”</verse>
				<verse number="17">Ijkon tej, tla aman yejuamej Dios no okinmakak on tetlayokolijli* yejuan tejuamej otechmakak ijkuak otikneltokakej toTEKO JesuCristo, ¿akin nejua para nikixnamikis Dios?</verse>
				<verse number="18">Ijkuak nochimej on tlaneltokakej hebreos* ne Jerusalén yokakkej on tlajtlamach*, xok itlaj okijtouilijkej Pedro, yej okiyektenejkej Dios, niman okijtojkej: —Tla ijkon, Dios no yokinkauilij on yejuan xhebreos* ma noyolpatlakan, niman ijkon kipiyaskej yenkuik nemilistli para nochipa.</verse>
				<verse number="19">On tlaneltokakej yejuan ochojcholojkej ipampa on xkuajkualtin tlakamej yejuan okimiktijkej Esteban, oyajkej hasta neka Fenicia, Chipre, niman ipan on ueyikalpan Antioquía. Ompaka, kiteijlijtiayaj itlajtoltsin Dios, pero san kinmijliayaj on hebreos*.</verse>
				<verse number="20">Pero sekimej tlaneltokakej yejuan ualeuaj Chipre niman Cirene okalakej Antioquía kampa okinnojnotskej on yejuan xhebreos*. Okintlajtlajtouilijkej on kuajli tlajtojli itechkopa toTEKO Jesús.</verse>
				<verse number="21">On ipoder toTEKO kimpaleuiyaya. Yejua ika miyekej otlaneltokakej niman onoyolpatlakej itech ika toTEKO.</verse>
				<verse number="22">Ijkuak on tlaneltokakej ipan on tiopan de Jerusalén okimatkej in tlajtlamach*, yejuamej okititlankej Bernabé hasta Antioquía.</verse>
				<verse number="23">Ijkuak oajsik niman okitak kenijki Dios yokintiochiu, sanoyej* opak. Kemaj yejua okintlakanonots on tlaneltokakej para nochipa ma tlaneltokatiakan itech toTEKO niman ma kitokatiakan ikan nochi inyojlo.</verse>
				<verse number="24">Bernabé sen kuajli tlakatl katka, yejuan on Espíritu Santo kiyoltemitiaya. No ijki okipix sanoyej ueyi itlaneltok. Niman on yejuan tlaneltokayaj itech toTEKO más omiyekiyakej.</verse>
				<verse number="25">Ijkuak ijkin yopanok, Bernabé oyaj on ueyi kalpan itoka Tarso para okitejtemoto Saulo, niman ijkuak okinextij, okuikak ne Antioquía.</verse>
				<verse number="26">Niman ompa onokajkej inuan on tlaneltokakej ken kanaj se xipan, niman okinmachtijkej sanoyej miyekej. Ompa Antioquía on tlaneltokakej kemach ye ika okintokayotijkej cristianos.</verse>
				<verse number="27">Ipan on tonaltin sekimej tiotlajtojkej ouajtemokej de Jerusalén niman oyajkej para Antioquía.</verse>
				<verse number="28">Niman ouajnotelkets sen tiotlajtojketl itoka Agabo, niman okitemachistij itechkopa on Espíritu Santo ika onyas chikauak mayantli imanian in tlaltikpaktli. Niman yejua in onochiu ijkuak Claudio ueyi tekiuaj katka Roma.</verse>
				<verse number="29">Kemaj, on nomachtijkej* cada se okitlalij ipan iyojlo para tlapaleuis san kech uelis niman kintitlaniliskej on tokniuan yejuan chantij Judea.</verse>
				<verse number="30">Niman ijkon okichijkej. Okintitlankej Bernabé niman Saulo para okauatoj on intetlayokolil intech on ueuetkej tlayekankej ipan on tiopan ne Jerusalén.</verse>
			</chapter>
			<chapter number="12">
				<verse number="1">Ipan in tiempo on rey Herodes opeu kintlauelita niman kintlajyouiltia sekimej yejuan tlaneltokaj itech toTEKO.</verse>
				<verse number="2">Niman Herodes otlanauatij ma kimiktikan ikan espada Santiago, ikniu Juan.</verse>
				<verse number="3">Niman ika okitak on hebreos* okuelitakej on tlen okichiu, no okajsik niman okitsaku Pedro. In onochiu ipan on iluitl ijkuak nokua on pan yejuan xkipiya tlaxokolilistli*.</verse>
				<verse number="4">Sakin ijkuak yokajsikej Pedro, okalaktijkej ipan cárcel kampa okitemaktilijkej itech naui grupo de soldados niman cada grupo kipiyaya naui soldado. Herodes kinemiliaya kixtis inmixpan on chanejkej para kiyolkuitis ijkuak yopanok on iluitl Pascua*.</verse>
				<verse number="5">Ijkon tej, Pedro nemiya ne ipan cárcel, pero on tlaneltokakej ipampa noueyikatsajtsiliayaj itech Dios ikan nochi inyojlo.</verse>
				<verse number="6">Ipan on tlayoua, ijkuak uajmostla Herodes kinekiya kixtis Pedro inmixpan on chanejkej, Pedro kochtikatka intsajlan omemej soldados. Yejua salijtikatka ikan ome teposcadena, niman on oksekimej soldados tlacuidarouayaj ipan on carcejkiauatenko.</verse>
				<verse number="7">San amanamantsin sen ángel yejuan toTEKO okuajtitlan ouajnonextij, niman on cárcel oten ikan tlauijli. Kemaj on ángel okuiuixoto Pedro inakastlan, niman okitlachaltij. Kemaj okijlij: —Xmokuiteua nimantsin. Kemaj on teposcadenas oxixinkej de ipan imauan Pedro.</verse>
				<verse number="8">Niman on ángel okijlij: —Xmotlakenti niman xkintlali mokakuan. Ijkuak Pedro yokichiu, on ángel okijlij: —Xtlali motlaken ueyak niman xnechajkuitlapanui.</verse>
				<verse number="9">Pedro okikuitlapanuij on ángel, niman xkimatiya tla melauak noso ka on tlen kichiuaya on ángel. Yejua kinemiliaya ika kitstikatka sen tlatlachalistli yejuan ken itemikpan.</verse>
				<verse number="10">Okimpanauijkej on achtoj tlajpixkej, kemaj kej on ika okan tlajpixkej. Niman ijkuak oajsikej itech on tepostsakuijlotl yejuan onkaj ipan calle, on tepostsakuijlotl san iselti otlapou. Kemaj okiskej, niman ijkuak yokipanauijkej se calle, on ángel nimantsin okitlalkauij.</verse>
				<verse number="11">Kemaj tej, Pedro okimat on tlen onochiu, niman okijtoj: —Aman nikajsikamati ika melauak toTEKO okuajtitlan iángel para onechmanauiko itech ipoder Herodes niman itech nochi tlen on hebreos* kinemiliayaj nechchiuiliskej.</verse>
				<verse number="12">Niman ijkuak in okajsikamat, oyaj ichan María yejuan inanaj Juan. (Juan no itoka katka Marcos.) Ompa miyekej on tlaneltokakej san sekan nemiyaj noueyikatsajtsilijtikatkaj.</verse>
				<verse number="13">Niman ijkuak Pedro okonteteloj on tsakuijlotl* de on kiauak, se ichpochtli itoka Rode oyaj para kitas akinon.</verse>
				<verse number="14">Niman ijkuak okitenkak ika Pedro, sanoyej* opak. Yejua ika xokitlatlapouilij, yej onotlaloj ne kalijtik niman okiteijlito ika Pedro nemi ne kiauatenko.</verse>
				<verse number="15">Niman okijlijkej: —¡Tejua yej tiloca! Pero yejua kiteijliaya ika melauak. Niman yejuamej kijtouayaj: —On xejua Pedro. Kas yej san iángel.</verse>
				<verse number="16">Chika ijkuakon Pedro sanken* kitetelouaya on tsakuijlotl. Niman ijkuak otlatlapojkej niman okitakej ika yejua, sanoyej okintlatlachaltij.</verse>
				<verse number="17">Kemaj yejua okintlajtlanilij ikan ima para maka ma nauatikan niman kemaj okintlajtlajtouilij kenijki toTEKO okixtij ipan cárcel. No ijki okinmijlij: —In ken nopan onochiu xkinmachistikan tokniu Santiago niman on oksekimej tokniuan. Kemaj okis niman oyaj ne ika oksekan.</verse>
				<verse number="18">Ompa ipan carcel, ijkuak otlanes, sanoyej onajkomankej on soldados pampa xkimatiyaj tlinon onochiu iuan Pedro.</verse>
				<verse number="19">Herodes otlanauatij ma kitejtemotij, pero xouel okinextijkej. Yejua ika okinyolkuitij on soldados niman kemaj otlanauatij ma kinmiktikan. Kemaj Herodes okis ompa Judea niman oyaj para Cesarea kampa onokau keski tonajli.</verse>
				<verse number="20">Herodes kualaniya intechkopa on tlakamej yejuan chantiyaj ipan inuejtlalpan Tiro niman Sidón. Yejua ika, on chanejkej Tiro niman Sidón okipixkej san se tlajtojli, niman oyajkej itech Herodes. Pero achtoj okinoamigojtijkej niman okitlakejkej sen tlakatl itoka Blasto yejuan ueyi tlayekanki katka ichan on rey Herodes. Kemaj oyajkej itech Herodes niman okitlajtlanilijkej maka sa ma kintlauelita. Ijkin okitlajtlanilijkej, pampa yejuamej kiseliayaj tlakuajli yejuan kisaya ipan ipaís on rey.</verse>
				<verse number="21">Kemaj Herodes okitlalij se tonajli para tlajtos inuan on chanejkej ne Tiro niman Sidón. Niman kemaj ipan on tonajli onotlakentij ika on tlakentli* yejuan kintlaliaj on reyes. Kemaj ouajnotlalito ipan itrono kampa tekiuajti niman okinnots on tlakamej ikan se kualtsin tenojnotsalistli.</verse>
				<verse number="22">Kemaj on tlakamej opejkej tsajtsij: —¡In yejuan tlajtoua xsan yakaj tlakatl, yej sen dios!</verse>
				<verse number="23">Herodes okiselij inyekteneualis on tlakamej ken Dios yeskia. Yejua ika, nimantsin se ángel yejuan toTEKO okuajtitlan ocastigaroj ikan okuilimej niman opeu kikuaj hasta ijki omik, pampa yejua xokueyilij Dios.</verse>
				<verse number="24">Pero on itlajtoltsin toTEKO nochayajtiaya niman noteijliaya nochiuiyan.</verse>
				<verse number="25">Ijkuak Bernabé niman Saulo otlankej intekiu ne Jerusalén, ouajnokuepkej. Niman no okuajuikakej Juan yejuan no itoka Marcos.</verse>
			</chapter>
			<chapter number="13">
				<verse number="1">Nemiyaj intsajlan on yejuan tlaneltokaj ne Antioquía semej tiotlajtojkej niman temachtijkej. Yejuamej katkaj Bernabé, Simón yejuan no itoka Niger, Lucio on yejuan ualeua Cirene, Manaén yejuan iuan onoskaltij Herodes on yejuan gobernador ne Galilea niman Saulo.</verse>
				<verse number="2">Se tonajli, ijkuak yejuamej in kitekipanouayaj toTEKO niman nosauayaj, on Espíritu Santo okijtoj: —Xnechinmaxkatikan Bernabé niman Saulo para on tekitl yejuan oniktlapejpenij para kichiuaskej.</verse>
				<verse number="3">Kemaj ijkuak yokichijkej oración niman yonosaukej, okitlalijkej inmauan impan yejuamej niman okintitlankej ipan inojui.</verse>
				<verse number="4">On Espíritu Santo okintitlan Bernabé niman Saulo, niman yejuamej otemotoj ne Seleucia niman ompa onatlalijkej para oyajkej ipan on tlaluaktli itoka Chipre yejuan onkaj itlajkotian mar.</verse>
				<verse number="5">Ijkuak oajsikej ompa Chipre, okalakkej ipan sen ueyikalpan itoka Salamina. Ompa opejkej kiteijliaj on itlajtoltsin Dios ne ipan insinagogas* on hebreos*, niman Juan, yejuan no itoka Marcos, kimpaleuiyaya.</verse>
				<verse number="6">Yejuamej okistinenkej imanian on tlaluaktli hasta oajsikkej ne ipan on kalpan itoka Pafos. Ompa okinamikej sen tlakatl hebreo* itoka Barjesús, yejuan nauajli katka. Yejua sen tlakajkayajketl katka pampa kiteijliaya tenojnotsa itechkopa Dios.</verse>
				<verse number="7">Yejua nouikaya iuan on gobernador Sergio Paulo, sen tlakatl yejuan kipiya kajsikamatilistli. On gobernador otlanauatij ma kinotsatij Bernabé niman Saulo pampa kinekiya kakis on itlajtoltsin Dios.</verse>
				<verse number="8">Pero on nauajli Barjesús, yejuan no itoka katka Elimas, kimixnamikiya Bernabé niman Saulo. Kinekiya kiyolmajxalos on gobernador para maka tlaneltokas.</verse>
				<verse number="9">Pero on Espíritu Santo okiyoltemitij Saulo, yejuan no itoka Pablo, niman Pablo opeu kitlajtlata Elimas.</verse>
				<verse number="10">Niman ijkin okijlij: —¡Ueyi tlakajkayajketl niman xompayejyeua! Tejua tiikoneu on diablo* niman tikixnamiki nochi on tlen kuajli. ¿Xkaman tikajkauas ika titepopolojtinemis de on imelajkaojuitsin toTEKO?</verse>
				<verse number="11">Aman tej, on toTEKO mitscastigaros ikan ipoder. Tixpajpayatis niman keski tonajli xuelis tikitas on tonaltsintli. Kemaj nimantsin oixpajpayat niman ipan otlayouatiak. Opeu nopapalakachoua niman kitejtemouaya akinon kiktsis ipan ima pampa xok tlachaya.</verse>
				<verse number="12">Ijkuak on gobernador okitak on tlen onochiu, otlaneltokak, niman kipakaitaya on itemachtil toTEKO.</verse>
				<verse number="13">Pablo niman icompañeros okalakkej ipan barco ne Pafos niman oyajkej ipan on kalpan Perge de Panfilia. Pero Juan okinkau niman onokuep para Jerusalén.</verse>
				<verse number="14">Kemaj okiskej Perge niman oyajkej ipan on kalpan itoka Antioquía de Pisidia. Niman ipan sábado, okalakkej ipan insinagoga* on hebreos* niman onotlalijkej.</verse>
				<verse number="15">Niman ijkuak yakaj yokinomachtij on itlanauatil Moisés niman on intlajkuilolamau on tiotlajtojkej, on uejueyixtokej tlayekankej ipan on sinagoga* otlatitlankej ma kimijlitij Pablo niman icompañeros: —Nokniuan, tla nenkipiyaj itlaj tlajtojli para más nentechyoleuaskej, uelis nenkijtoskej.</verse>
				<verse number="16">Kemaj Pablo ouajnotelkets, niman okintlajtlanilij ikan ima para maka ma nauatikan. Kemaj okijtoj: —Tlakamej hebreos* niman on yejuan xehebreos* niman nochimej on akin nenkitlakaitaj Dios, xkakikan.</verse>
				<verse number="17">IminDios on hebreos* okintlapejpenij toachtojtajuan, niman okinmiyekilij ijkuak chantiyaj ne tetlalpan Egipto. Niman ikan ipoder okinkixtij ompa.</verse>
				<verse number="18">Niman ipan kanaj cuarenta xipan Dios okimijyouilij on ken yejuamej nouikayaj ipan on xalpatlajkan.</verse>
				<verse number="19">Niman on chikome países yejuan onkatkaj ipan on tlajli itoka Canaán okinxoxotonij para okinmakak intlaluan ken inherencia on hebreos*.</verse>
				<verse number="20">Más sakin* kanaj ipan 450 xipan, okinyekan on hebreos* intechkopa on jueces, hasta ipan on tonaltin ijkuak onemiko on tiotlajtojketl Samuel.</verse>
				<verse number="21">Kemaj ijkuakon on tlakamej okitlajtlankej sen rey para yejua kinyekanas, niman Dios okinmakak Saúl ken rey para cuarenta xipan. Saúl ikoneu Quis, kisaya itech on itribu* Benjamín.</verse>
				<verse number="22">Más sakin* Dios okixtij Saúl ken rey, niman okalaktij David para rey. Niman ijkin okijtoj itechkopa: “Nejua nikixmati David, ikoneu Isaí. Yejua sen tlakatl yejuan sanoyej nechpaktia niman kichiuas nochi tlen nikneki.”</verse>
				<verse number="23">Niman Dios okinmakak on hebreos* sen temakixtijketl itoka Jesús yejuan teuejkakoneu itech David ken Dios yokitlalijka ipan ipromesa.</verse>
				<verse number="24">Ijkuak xe uajlaya Jesús, Juan okinmijlij nochimej on chanejkej Israel ika noneki noyolpatlaskej niman nokuatekiskej.</verse>
				<verse number="25">Niman ijkuak Juan ye tlantiaya itekiyo, okijtoj: “¿Ken nenkinemiliaj akin nejua? Xnejua on akin nemejuamej nenkinemiliaj. Pero on yejuan uajlau sakin* de nejua, xnechmelaua* para niktojtomilis ikakuan ipan ikxiuan.”</verse>
				<verse number="26">’Nokniuan, uejkatekoneuan itech Abraham, niman nemejuamej yejuan xnenhebreos* yejuan nenkitlakaitaj Dios, in kuajli tlajtojli yejuan kitemaka temakixtilistli omechajtitlanilijkej nemejuamej.</verse>
				<verse number="27">On chanejkej Jerusalén niman intlayekankauan xkimatiyaj akinon katka Jesús, nion xkajsikamatiyaj on tlen kinomachtiayaj ipan inamauan on tiotlajtojkej ipan sábados. Pero sano yejuamej inpan onocumpliroj intlajtol* on tiotlajtojkej ijkuak okimiktijkej Jesús.</verse>
				<verse number="28">Niman maski xokinextilijkej itlaj xkuajli okichiu para uelis kimiktiskej, yejuamej okitlajtlanilijkej Pilato para ma tlanauati ma kimiktikan.</verse>
				<verse number="29">Kemaj ijkuak yokichiuilijkej nochi on tlajtlamach* ijkon ken on Yektlajkuilojli kijtoua ika ipan nochiuas, okitemoltijkej ipan on kojnepanojli* niman okitokakej ipan sen tlalkontli.</verse>
				<verse number="30">Pero Dios okiyoliuitij* niman okuiteu ipan itlalkon.</verse>
				<verse number="31">Niman kemaj miyek tonajli okinnotitijtinen on yejuan iuan okiskej de Galilea para Jerusalén. Niman aman yejuamej kimpanextiliaj on hebreos* itechkopa Jesús.</verse>
				<verse number="32">’Niman aman tejuamej no temechmachistiaj on kuajli tlajtojli de on tlen Dios okitlalij ipan ipromesa para on toachtojtajuan.</verse>
				<verse number="33">Aman yocumpliroj ipromesa para tejuamej yejuan tiinuejkakoneuan. In onochiu ijkuak okiyoliuitij* niman okuiteu Jesús ne ipan itlalkon. Ijkon onochiu ken tlajkuilolnestikaj ipan on ika ome salmo: “Tejua tinoKoneu niman aman on tlakamej kimatiskej ika tejua tinoKoneu.”</verse>
				<verse number="34">Niman Dios ijkin okijtoj ika kikuiteuas intech on mikatsitsimej para xok kaman ijtlakauis itlalnakayo. Uelis nenkitaskej ipan in Yektlajkuilojli yejuan kijtoua: “Nemejuamej nemechmakas on melauak niman yektlatiochiualistli yejuan onikprometerouilij David.”</verse>
				<verse number="35">Niman no kijtoua ipan okse salmo: “Xtikauilis para ma ijtlakaui itlalnakayo moyekTekitkau.”</verse>
				<verse number="36">Ika tlen melauak, David ipan on tonaltin ijkuak nemiya niman ijkuak yokintekipanoj ichanejkauan ken Dios kinekiya, yejua omik. Niman kemaj okauatoj ne kampa toktokej itajuan niman opalan itlalnakayo.</verse>
				<verse number="37">Pero itlalnakayo on yejuan Dios okiyoliuitij* niman okuiteu xopalan.</verse>
				<verse number="38">Xmatstiakan tej, nokniuan, ika san itechkopa Jesús ueli temechmachistiaj ken Dios mechtlapojpoluilia nemotlajtlakol.</verse>
				<verse number="39">Niman de nochi on tlajtlamach* yejuan ika itlanauatil Moisés xouel omechtlapojpoluijkej, itechkopa Jesús, nochimej yejuan kineltokaj, Dios kijtoua ika nochi intlajtlakoluan yokimpopoloj.</verse>
				<verse number="40">Xmotakan sano nemejuamej. Maka tej, nemopan nochiuas on tlen okijkuilojkej on tiotlajtojkej ijkuak ijkin okijtojkej:</verse>
				<verse number="41">Xkitakan tepijpinauijkej. Xmojkatlachakan niman xmopolokan, pampa nejua yejuan niDios, nikchiuas ipan in tonaltin chika nennemij sen tekitl sanoyej ueyi yejuan xnenkineltokaskej maski yakaj mechtlajtlajtouilis.</verse>
				<verse number="42">Ijkuak Pablo niman icompañeros okiskej ipan insinagoga* on hebreos*, on yejuan xhebreos* sanoyej okintlajtlanilijkej para oksejpa ma kinnojnotsakan ika in tlajtlamach* tlajtojli ipan okse sábado.</verse>
				<verse number="43">Niman ijkuak yotlankej nomachtiaj ipan on sinagoga, miyekej hebreos* niman on yejuan xhebreos* yejuan okiselijkej intlaneltok on hebreos*, oyajkej iuan Pablo niman Bernabé. Niman yejuamej kintlakanonotsayaj on tlakamej ma nemikan melajki ipan itetlajsojtlalis* Dios.</verse>
				<verse number="44">Niman ipan on okse sábado onosentlalijkej sa ken nochimej on chanejkej para kakiskej on itlajtoltsin Dios.</verse>
				<verse number="45">Ijkuak on hebreos* okitakej on tojlamej, sanoyej onexikolmikkej. Kemaj opeu kitlajtolixnamikij Pablo niman kuijuikaltiayaj.</verse>
				<verse number="46">Kemaj Pablo niman Bernabé onixkojtilijkej, niman okinmijlijkej: —Ijki nonekiya para achtopa nemejuamej yejuan nenhebreos* temechmakaskej itlajtoltsin Dios. Pero aman pampa xnenkinekij nenkiseliskej, niman pampa nenkuitiaj xmechmelaua* on nemilistli yejuan para nochipa, temechtlalkauiskej niman yej tiaskej intech on yejuan xhebreos*.</verse>
				<verse number="47">Ijkin tikchiuaskej pampa ijki otechnauatij toTEKO: Onimitstlalij para tiktepannextilis intech on yejuan xhebreos*, niman para tejua tikiktis in temakixtijli imanian in tlaltikpaktli.</verse>
				<verse number="48">Niman ijkuak yejuamej on yejuan xhebreos okakkej on tlajtojli, opakkej niman opejkej kijtouaj ika on itlajtoltsin toTEKO sanoyej kuajli. Niman otlaneltokakej nochimej on yejuan Dios okintlapejpenij para kipiyaskej nemilistli para nochipa.</verse>
				<verse number="49">Niman itlajtoltsin toTEKO nochayauaya imanian nochi on región.</verse>
				<verse number="50">Pero on hebreos* okimajkomankej on siuamej yejuan kitlakaitaj Dios niman yejuan uejueyixtokej niman on tlakamej yejuan uejueyixtokej de on ueyikalpan. Kemaj opeu kintlauelitaj niman kintlayouiltiaj Pablo niman Bernabé hasta kaman okintotokakej de on región.</verse>
				<verse number="51">Kemaj on apóstoles* okitsejtselojkej imikxiuan para okixinijkej on tlalteutli. Ijkon okichijkej para okintitijkej ika Dios xkinselis, yej kintlajtlakolmakas. Kemaj oyajkej ipan on ueyikalpan itoka Iconio.</verse>
				<verse number="52">Pero on tlaneltokakej sanoyej pakiyaj niman on Espíritu Santo nochimej okinyoltemitij.</verse>
			</chapter>
			<chapter number="14">
				<verse number="1">Ipan on ueyikalpan Iconio Pablo niman Bernabé san sekan okalakkej ipan insinagoga* on hebreos* niman kualtsin okinnojnotskej. Ijkon tej, miyekej otlaneltokakej, on hebreos* niman on yejuan xhebreos*.</verse>
				<verse number="2">Pero on hebreos* yejuan xkinekiyaj tlaneltokaskej okimajkomankej niman tlamach* okinmijlijkej on yejuan xhebreos* para ma kualanikan intechkopa on tokniuan.</verse>
				<verse number="3">Pero Pablo niman Bernabé onokajkej miyek tonaltin niman otlajtojkej ikan yolchikaualistli. Niman kitlaliayaj inyojlo itech toTEKO. Niman toTEKO kinmakaya ipoder para ma kichiuakan tlamauisoltin niman milagros. Ijkon tej, kiteititiayaj ika melauak on tlen kitouayaj ika itetlajsojtlalis* Dios.</verse>
				<verse number="4">Pero on chanejkej ipan on ueyikalpan tlajkoxelijtikatkaj. Sekimej nopouayaj inuan on hebreos* niman sekimej inuan on apóstoles*.</verse>
				<verse number="5">Kemaj on hebreos* niman on xhebreos* onotlajtolmakakej inuan on tekiuajkej para kinuijuikaltiskej niman kintemojmotlaskej on apóstoles*.</verse>
				<verse number="6">Pero ijkuak Pablo niman Bernabé okimatkej tlinon kinchiuiliskej, ocholojtejkej niman oyajkej ne ipan on ueyitlalpan de Listra niman Derbe yejuan onkaj ipan Licaonia. Niman no kistinemiyaj imanian ompaka.</verse>
				<verse number="7">Niman ompa kiteijliayaj on kuajli tlajtojli yejuan kiteijlia ken Dios temakixtia.</verse>
				<verse number="8">Ipan on kalpan Listra yeuatikatka sen tlakatl yejuan xueliya nejnemiya pampa ikxiuan xkojtikej katka desde ijkuak otlakat. Xkaman ouel onejnen.</verse>
				<verse number="9">On uilatsin kaktikatka tlinon kijtouaya Pablo. Kemaj Pablo okixkechij niman okitak ika on uilatsin kineltokaya ika Dios uelis kipajtis.</verse>
				<verse number="10">Kemaj Pablo okijlij ikan chikauak tlajtojli: —Xmokuiteua niman xmomelajkatelketsa. Kemaj on koxo otsikuin niman opeu nejnemi.</verse>
				<verse number="11">Ijkuak on chanejkej okitakej on tlen Pablo okichiu, opeu tsajtsij ikan intlajtol* Licaonia, kijtouayaj: —¡On dioses yonopanextijkej ken tlakamej niman yotemokej totsajlan!</verse>
				<verse number="12">Kijtouayaj ika Bernabé yejua dios Júpiter, niman Pablo yejua dios Mercurio, pampa yejua más tlajtlajtouaya.</verse>
				<verse number="13">Itiopan Júpiter onkatka ne ixpan on ueyikalpan. Niman itiopixkau Júpiter okinuajuikak uakaxtin niman xochikoskamej ixpan ikalakiyan on ueyikalpan pampa yejua niman on chanejkej kinekiyaj kinuentlaliliskej on uakaxtin para ijki kinmauistiliskej Pablo niman Bernabé.</verse>
				<verse number="14">Pero ijkuak Bernabé niman Pablo okimatkej, onotlakentetsajtsayankej para okiteititijkej ika on tlakamej kichiuayaj on tlen xkuajli. Kemaj isijkapan onokalaktijkej intsajlan on tojlamej niman tsajtsitiayaj:</verse>
				<verse number="15">—Tlakamej, ¿tline* ijkin nenkichiuaj? Tejuamej san titlakamej no ken nemejuamej. Niman temechijliaj on kuajli tlajtojli yejuan kiteijlia ken Dios temakixtia, para maka sa xchiuakan in tlajtlamach* yejuan xitlaj* ika mechpaleuiya. Yej xmokuepakan itech Dios on yejuan melauak yoltikaj, on akin okichijchiu cielo*, niman in tlaltikpaktli, niman on mar niman nochi tlen impan onkaj.</verse>
				<verse number="16">Yeuejkaui Dios okauilij nochi tlakatl ma kichiua on tlen kinekiya.</verse>
				<verse number="17">Dios nochipa kintitiaya ika nemi ika on tlen kuajli kichiuaya impampa. Yejua kichiua para ma kiaui niman para kuajli ma tlatlaki. Yejua tej, techmaka on tlen tikuaj para kuajli tinemij niman tipakij ikan nochi toyojlo.</verse>
				<verse number="18">Pero maski ijkin okimilijkej on tlakamej, hasta axkan* ouelkej okinteltijkej on tlakamej yejuan kinekiyaj kinuentlaliliskej uakaxtin para ijki kinmauistiliskej.</verse>
				<verse number="19">Kemaj oyejkokej semej hebreos* yejuan ualeuaj Antioquía niman Iconio. Niman yejuamej okinchiualtijkej on tlakamej de Listra para ma kitemojmotlakan Pablo. Kemaj okimojmotlakej, niman ijkuak kuitiayaj ye kuajli yomik, okitejchiuilankej para neka kaltenko.</verse>
				<verse number="20">Pero ijkuak okiteyeualotoj on tlaneltokakej, Pablo onotelkets niman oksejpa okalak ipan on kalpan. Niman uajmostla okis iuan Bernabé niman oyajkej ipan on kalpan itoka Derbe.</verse>
				<verse number="21">Niman ijkuak yokiteijlijkej on kuajli tlajtojli yejuan kiteijlia ken Dios temakixtia ipan on kalpan, miyekej otlaneltokakej. Kemaj yejuamej onokuepkej para oyajkej ipan on kalpan Listra, Iconio niman Antioquía.</verse>
				<verse number="22">Ipan on kalpanmej okinyolejtiajkej on tlaneltokakej niman kintlakanonotsayaj para maka kaman kitlalkauiskej intlaneltok. No kinmijliayaj ika para se kalakis kampa Dios tlamandaroua noneki kijyouis miyek tlajtlamach*.</verse>
				<verse number="23">Niman ipan cada tiopan okintlalijkej on ueuetkej tlayekankej intech tokniuan. Niman ijkuak yokichijkej oración niman yonosaukej, okintlatlautijkej itech toTEKO on yejuan itech tlaneltokaj.</verse>
				<verse number="24">Más sakin* opanokej ipan iueyitlalpan Pisidia, niman oajsikej ipan on ueyitlalpan Panfilia.</verse>
				<verse number="25">Niman ijkuak yotenojnoskej ika on itlajtol Dios ne ipan on kalpan Perge, otemotoj ne Atalía.</verse>
				<verse number="26">Niman ompa onatlalijkej oyajkej para Antioquía on ueyikalpan kampa on tlaneltokakej impampa okitlajtlanilijkej Dios para ma kintiochiua ipan on tekitl yejuan aman yotlankej.</verse>
				<verse number="27">Ijkuak oajsikej ompa Antioquía, okinsentlalijkej on tlaneltokakej niman okintlajtlajtouilijkej nochi on tlajtlamach* yejuan Dios okichiu intechkopa, niman kenijki toTEKO okinkauilij on yejuan xhebreos* ma uelikan tlaneltokakan.</verse>
				<verse number="28">Niman Pablo iuan Bernabé miyek tonaltin onokajkej ompa inuan on tlaneltokakej.</verse>
			</chapter>
			<chapter number="15">
				<verse number="1">Ipan on tonaltin sekimej tlakamej oualejkej Judea, oyajkej hasta Antioquía niman kinmachtiayaj on tokniuan ika tla xkiseliskej on neskayotl itoka circuncisión ipan innakayo ijkon ken Moisés okinnauatij on hebreos*, xueliskej makisaskej.</verse>
				<verse number="2">Pablo niman Bernabé sanoyej* onotenkuikuikej inuan on tlakamej de on circuncisión*. Kemaj on tlaneltokakej okinemilijkej kintitlaniskej Pablo niman Bernabé inuan oksekimej tlaneltokakej yejuan ompa nemiyaj para oyajkej Jerusalén niman okinnotsatoj on apóstoles* niman on ueuetkej tlayekankej itech tokniuan. Ijkon tej, nochimej kimatiskej katlejua temachtijli yejuan melauak más kuajli.</verse>
				<verse number="3">On tlaneltokakej okintitlankej niman chika panouayaj ipan inregión Fenicia niman Samaria, kitetlajtlajtouiliayaj kenijki on yejuan xhebreos* okipatlakej innemilis niman aman kitlakamatij Dios. Niman nochimej on tokniuan pakiyaj yejua ika in tlen kinmijliayaj.</verse>
				<verse number="4">Ijkuak Pablo niman Bernabé oajsikej Jerusalén, okinselijkej on tlaneltokakej, on apóstoles* niman on uejuetekej tlayekankej itech tokniuan. Kemaj yejuamej okitetlajtlajtouilijkej nochi on tlajtlamach* tlen Dios okichiu intechkopa yejuamej.</verse>
				<verse number="5">Pero sekimej tlaneltokakej yejuan nopouaj intech on fariseos*, ouajnotelketskej niman okijtojkej: —On yejuan xhebreos* yejuan tlaneltokaj ika onkaj kiseliskej on neskayotl itoka circuncisión ipan innakayo, niman nonauatiskej ma kitlakamatikan itlanauatil Moisés.</verse>
				<verse number="6">Kemaj onosentlalijkej on apóstoles* niman on ueuetkej tlayekankej itech tokniuan para kimatiskej tlinon kichiuaskej ika on tlen nochijtikaj.</verse>
				<verse number="7">Niman ijkuak sanoyej yonotenkuikuikej, ouajnotelkets Pedro niman okijtoj: —Nokniuan, nemejuamej nenkimatstokej ika ye uejkaui Dios onechtlapejpenij nemotsajlan para nikimijlis on yejuan xhebreos* on kuajli tlajtojli yejuan kiteijlia ken Dios temakixtia para yejuamej no ma tlaneltokakan.</verse>
				<verse number="8">Niman Dios yejuan nochi tlakatl kixmati ipan iyojlo, otechpantlantilij ika no kinselia ijkuak okititlan impan on iEspíritu Santo ijkon ken tejuamej otechajtitlanilij.</verse>
				<verse number="9">Niman Dios xakaj okichikouij touan yejuan tihebreos* niman yejuamej yejuan xhebreos*, yej no okinyolchipau pampa otlaneltokakej.</verse>
				<verse number="10">Aman tej, ¿tline* nenkitlatlataj Dios ika nenkintlaliliaj in tlaneltokakej sen tlamamajli yejuan nion tejuamej, nion toachtojtajuan xtiuelij tikiktij?</verse>
				<verse number="11">Yej tikneltokaj ika yotimakiskej ikan iueyitetlajsojtlalis* toTEKO Jesús yejuan xtechtocarouaya tikseliskej no ijki ken yejuamej.</verse>
				<verse number="12">Kemaj nochimej xok onauatkej, niman san tlakakiyaj chika Bernabé niman Pablo kitemachistiayaj de on tlamauisoltin niman milagros* yejuan Dios okichiu intechkopa yejuamej intsajlan on yejuan xhebreos*.</verse>
				<verse number="13">Ijkuak otlankej tlajtouaj, Santiago okijtoj: —Nokniuan, xnechkakikan:</verse>
				<verse number="14">Simón Pedro yotechtlajtlajtouilij kenijki Dios okinmiknelij kemach ye ika on yejuan xhebreos, niman okinselij sekimej ken ikoneuan.</verse>
				<verse number="15">In kuajli nesi ika onocumpliroj on tlen okijkuilojkaj on tiotlajtojkej. Yejuamej ijkin okijkuilojkaj ipan on Yektlajkuilojli:</verse>
				<verse number="16">“Ijkuak yopanok in tlajtlamach*, oksejpa niuajlas niman nikuektlalis ikal David kampa xoxotontikaj. Ijkon ken sen tlakatl oksejpa kichijchiua ikal ijkuak tlaxixini, nejua no nikchiuas para on hebreos* ma kipiyakan sen rey,</verse>
				<verse number="17">para nochimej oksekimej tlaltikpaktlakamej ma kitejtemokan toTEKO niman on yejuan xhebreos* yejuan kiteneuaj notokatsin.</verse>
				<verse number="18">Ijkon kijtoua toTEKO yejuan okitemachistij in tlajtlamach* desde yeuejkaui.”</verse>
				<verse number="19">’Yejua ika tej, nikijtoua ika xkuajli para tikimpajsoloskej on yejuan xhebreos* yejuan kajkauaj on inachtojtlaneltok para kitlakamatij Dios.</verse>
				<verse number="20">Yej, san ma tikintlajkuiluikan para maka kikuaskej nakatl yejuan kiuentlaliliaj on idolos, maka yakaj auilnemis, maka kuaskej innakayo on yolkej yejuan san kechmikij, niman no maka kuaskej yestli.</verse>
				<verse number="21">Ijkon tej, ma tikinmijlikan pampa ye uejkaui hasta aman ye tikmatstokej ika ijki ipan cada kalpan nemij on yejuan kitekakistiliaj itlanauatil Moisés, niman nemij on yejuan kinomachtiaj cada sábado ipan insinagoga* on hebreos*.</verse>
				<verse number="22">Kemaj on apóstoles* niman on ueuetkej tlayekankej intech tokniuan, iuan nochi on tlaneltokakej ipan on tiopan, okinemilijkej ika kuajli yes para kintlapejpeniskej sekimej tlakamej intech niman kintitlaniskej ne Antioquía iuan Pablo niman Bernabé. In yejuamej okintlapejpenijkej: Judas, yejuan no itoka katka Barsabás, niman Silas. Yejuamej in omemej tlakamej ueyixtikatkaj intsajlan on tokniuan.</verse>
				<verse number="23">Niman okinmakakej para okiktikej in tlajkuilolamatl: Tejuamej apóstoles*, niman ueuetkej tlayekankej yejuan nemokniuan, temechontlajpalouaj nemochimej* tokniuan yejuan xnenhebreos* yejuan nenchantij Antioquía, niman yejuan nenchantij ipan iueyitlalpan Siria niman Cilicia.</verse>
				<verse number="24">Tikakij ika totsajlan okiskej sekimej tlakamej yejuan xikan totlanauatil oyajkej niman yomechnojnotsatoj. Yejuamej mechpajsolouaj ikan intlajtol* niman yomechtlamachilispolojkej, pampa omechijlijtoj ika noneki nenkiseliskej on neskayotl itoka circuncisión ipan nemonakayo niman noneki nenkitlakamatiskej itlanauatil Moisés.</verse>
				<verse number="25">Yejua ika, san sekan otitlanemilijkej ika kuajli para tikintlapejpeniskej sekimej tlakamej yejuan totsajlan kisaj para mechontaskej. Yejuamej yaskej san sekan inuan in totlajsojkaikniuan Bernabé niman Pablo</verse>
				<verse number="26">yejuan yokitlalijkej innemilis hasta mikiskej san ipampa toTEKO JesuCristo.</verse>
				<verse number="27">Ijkon tej, tikintitlanij Judas niman Silas yejuan no mechmachistiskej de in tlen temechtlajkuiluiyaj.</verse>
				<verse number="28">On Espíritu Santo niman tejuamej otiknemilijkej ika kuajli yes para xitlaj* okse más tlamamajli temechmakaskej, yej san in tlajtlamach* tlen más noneki nenkimatiskej:</verse>
				<verse number="29">maka xkuakan innakayo on yolkej yejuan yokuentlalijkaj intech on ídolos; no ijki maka xkuakan yestli nion innakayo on yolkej yejuan san nokechmiktiaj, niman maka yakaj auilnemis. Tla nenkitlakamatiskej in, kuajli nenkichiuaskej. Kuajli xnemikan.</verse>
				<verse number="30">Kemaj yejuamej on yejuan okintitlankej oajsikej Antioquía, niman ijkuak yokinsentlalijkej on tlaneltokakej, okinmakakej on tlajkuilolamatl.</verse>
				<verse number="31">Niman ijkuak on tokniuan okinomachtijkej* on tlajkuilolamatl, sanoyej opakkej ipampa on yoltlalilistli yejuan okiselijkej.</verse>
				<verse number="32">Kemaj Judas niman Silas yejuan no tiotlajtojkej katkaj, sanoyej okinyolejkej niman okinyolchikajkej on tokniuan ikan miyek tlajtojli.</verse>
				<verse number="33">Niman ijkuak ompa yonenkej kanaj keski tonajli, on tokniuan de Antioquía iminuan ononauatijkej. Okinnekilijkej ikan yolseuilistli ma nokuepakan kuajli intech on yejuan okintitlankej.</verse>
				<verse number="34">Pero Silas okinek para nokauas ne Antioquía.</verse>
				<verse number="35">Pablo niman Bernabé no onokajkej ompa ne Antioquía, niman inuan miyekej oksekimej temachtiayaj niman kiteijliayaj itlajtol toTEKO.</verse>
				<verse number="36">Ipan keski tonajli sakin*, Pablo okijlij Bernabé: —Ma tiuiyan oksejpa para tikominnotsaskej on tokniuan, niman tikintaskej kenijki nemij yejuan chantij nochiuiyan ipan on kalpanmej niman ueyikalpanmej kampa otikteijlijkej itlajtol toTEKO.</verse>
				<verse number="37">Bernabé kinekiya ma kuikakan Juan, yejuan no itoka Marcos.</verse>
				<verse number="38">Pero Pablo kinemiliaya xkuajli para kuikaskej pampa ne Panfilia onoxelojka intech niman xoyaj inuan ipan on tekitl.</verse>
				<verse number="39">San ipampa Marcos onokamauijsokkej, niman yejua ika onoxelojkej. Bernabé okuikak Marcos niman okajsikej sen barco para oyajkej Chipre.</verse>
				<verse number="40">Niman Pablo okitlapejpenij Silas. Kemaj on tokniuan okintemaktilijkej ipan itetlajsojtlalis* toTEKO, niman Pablo iuan Silas oyajkej.</verse>
				<verse number="41">Yejuamej opanokej Siria niman Cilicia, niman ompaka kinyolejtiayaj on yejuan tlaneltokaj.</verse>
			</chapter>
			<chapter number="16">
				<verse number="1">Pablo niman Silas oajsikej ipan on kalpanmej itoka Derbe niman Listra kampa nemiya sen tlaneltokaketl itoka Timoteo. Yejua tekoneu katka itech se siuatl hebrea yejuan tlaneltoka, pero itataj griego* katka.</verse>
				<verse number="2">On tokniuan yejuan chanejkej Listra niman Iconio kuajli kiteneuayaj Timoteo.</verse>
				<verse number="3">Pablo okinek para Timoteo iuan ma uiya, niman yejua okitlalilij on neskayotl itoka circuncisión*. Ijkin okichiu para maka kualaniskej on hebreos*, pampa on hebreos* yejuan ompa chantiyaj kimatstikatkaj ika yejua itataj sen griego.</verse>
				<verse number="4">Niman ipan on kalpanmej kampa panotiayaj kinmachistijtiayaj on tlanauatiltin yejuan otlanauatijkej on apóstoles* niman on ueuetkej tlayekankej itech tokniuan yejuan nemiyaj ne Jerusalén.</verse>
				<verse number="5">Ijkon tej, on tlaneltokakej ipan on tiopantin noyolchikauayaj ipan intlaneltok niman on tlaneltokakej mojmostla más miyekixtiayaj.</verse>
				<verse number="6">Yejuamej san okonmelajkej ipan inueyitlalpan Frigia niman Galacia, pampa on Espíritu Santo xokinkauilij para kiteijliskej on kuajli tlajtojli ne Asia.</verse>
				<verse number="7">Niman ijkuak oajsikej ne kampa tlami iueyitlalpan Misia, kichiuayaj kanika para panoskej ipan iueyitlalpan Bitinia, pero on Espíritu Santo xokinkauilij.</verse>
				<verse number="8">Yejua ika, san opanokej itechika Misia niman otemotoj ipan on kalpan itoka Troas.</verse>
				<verse number="9">Ompa Pablo ijkuak tlayoua, okitak sen tlatlachalistli ken itemikpan. Okitak sen tlakatl yejuan chanej* Macedonia ijkatikatka ixpan niman ijkin sanoyej* kitlajtlaniliaya: “Xuajla Macedonia niman xtechpaleui.”</verse>
				<verse number="10">Ijkuak Pablo okitak on tlatlachalistli, nimantsin otikchijkej kanika para otiajkej Macedonia. Ye kuajli tikmatstikatkaj ika Dios technotstikatka para tikimijliskej on kuajli tlajtojli yejuan kiteijlia ken Dios temakixtia.</verse>
				<verse number="11">Ijkuak otikiskej de Troas, otiakej ipan barco melajki hasta otajsikej ipan on tlaluaktli yejuan onkaj atlajkotian itoka Samotracia. Niman uajmostla otajsikej hasta on kalpan itoka Neápolis.</verse>
				<verse number="12">Kemaj otiajkej ipan on ueyikalpan itoka Filipos yejuan más ueyixtikaj ompa ne Macedonia. On ueyikalpan inyaxka* katka on romanos. Ompa otinenkej keski tonajli.</verse>
				<verse number="13">Se tonajli sábado otikiskej ipan on ueyikalpan niman otiajkej itech iatenko sen río kampa on hebreos* kichiuaj oración. Ompa otijtotlalijkej niman otikinnojnotskej on siuamej yejuan yonosentlalijkaj.</verse>
				<verse number="14">Semej de on siuamej itoka katka Lidia. Yejua ualeuaya ipan on ueyikalpan itoka Tiatira, niman tlanamakaketl katka ikan telas yejuan morada niman patioj. Yejua in siuatl kitlakaitaya Dios. Yejua tlakaktikatka niman toTEKO okitlapouilij iyojlo niman okiselij on tlen Pablo kijtouaya.</verse>
				<verse number="15">Yejua onokuatekij niman nochi ifamilia. Kemaj ijkin otechtlajtlanilij: —Tla nemejuamej nenkitaj ika melauak yonikneltokak toTEKO, tiauij nochan niman nemoseuiskej ompa. Niman otechteltij para ma titokauakan ichan.</verse>
				<verse number="16">Ipan se tonajli ijkuak tejuamej tiayaj kampa kichiuaj oración, otiknamikej sen ichpochtli yejuan kipiyaya sen xkuajli espíritu yejuan kichiualtiaya para kimatiya tlinon nochiuas. Yejua esclava katka itech sen familia niman kitlaniya miyek tomin para itekouan.</verse>
				<verse number="17">On ichpochtli opeu techkuitlapanuiya Pablo niman tejuamej. Niman chikauak ijkin tsajtsiya: —In tlakamej kitekipanouaj on más ueyixtikaj Dios, niman mechpantlantiliaj on ken Dios ueli temakixtia.</verse>
				<verse number="18">Ijkin okichiu miyek tonaltin. Ijkuak Pablo okiyolajxitij, ouajnokuep niman okijlij on xkuajli espíritu yejuan ipan nemiya: —Ikan itokatsin JesuCristo nimitsnauatia xkisa itech in ichpochtli. Niman on espíritu nimantsin okitlalkauij.</verse>
				<verse number="19">Niman ijkuak itekouan on esclava okitakej ika xok uelis kitlaniskej tomin yejua itechkopa, okajsikej Pablo niman Silas niman okinuikakej ipan on ueyi plaza kampa nemij on tekiuajkej.</verse>
				<verse number="20">Ijkuak okimixpantilijkej on uejueyi tekiuajkej, ijkin okiteijlijkej: —In tlakamej yejuan hebreos*, kajkomantinemij in toueyikan.</verse>
				<verse number="21">Yejuamej kitemachtiaj costumbres yejuan tejuamej xuelis tikseliskej, nion tikchiuaskej, pampa tiromanos.</verse>
				<verse number="22">Kemaj on tojlamej ouajnotelketskej para okinmixnamikej Pablo niman Silas, niman on uejueyi tekiuajkej okinnauatijkej sekimej tlakamej ma kintlakenkixtikan niman ma kinuijuitekikan.</verse>
				<verse number="23">Niman ijkuak sanoyej yokinkojkokojkej ika sanoyej yokintlajtlatsuitekkej, okintsakuatoj. Niman on carcejtlajpixki okinauatijkej sanoyej kuajli ma kincuidaro.</verse>
				<verse number="24">Ijkuak on carcejtlajpixki okiselij on tlanauatijli, okintsaku Pablo niman Silas más hasta tlaijtik. Niman ompa onkatka se kojtli* yejuan kojkoyonki itoka cepo. Niman ompa okinkalaktilijkej imikxiuan niman kuajli okintepitskualtilijkej.</verse>
				<verse number="25">Niman ijkuak kanaj tlajkoiuan katka, Pablo niman Silas kichiuayaj oración niman nokuitiayaj itech Dios. On oksekimej yejuan tsakutikatkaj kominkaktikatkaj.</verse>
				<verse number="26">Kemaj, amanaman chikauak ouajtlalolin hasta ouiuixkak icimiento* on cárcel. Kemaj, nimantsin nochimej on tsakuijlomej* otlapojkej niman onomajmakajkej on teposcadenas yejuan ika sasalijtikatkaj on yejuan tsakutikatkaj.</verse>
				<verse number="27">Kemaj on carcejtlajpixki otlachix, niman ijkuak okitak ika itsakuijlouan on cárcel tlapojtokej, okuajxikopin iespada para nomiktiskia, pampa kinemiliaya ija on yejuan tsakutokej yochojcholojkej.</verse>
				<verse number="28">Pero Pablo okitsajtsilijtiaj chikauak, niman okijlij: —Maka itlaj xmochiuili. Tinochimej nikan tinemij.</verse>
				<verse number="29">Kemaj on carcejtlajpixki okitlajtlan tlauijli, niman okalaktikis ne ipan cárcel. Niman mojkakuekuetlakatiaya, onotlajkaltajsik ikxitlan Pablo niman Silas.</verse>
				<verse number="30">Kemaj okinuajkixtij, niman okintlajtoltij: —Tlakamej, ¿tlinon noneki nikchiuas para nimakisas?</verse>
				<verse number="31">Niman yejuamej okinankilijkej: —Xneltoka toTEKO JesuCristo niman timakisas, tejua niman mofamilia.</verse>
				<verse number="32">Kemaj okitlajtlajtouilijkej on itlajtoltsin toTEKO niman nochimej on oksekimej yejuan iuan chantiyaj.</verse>
				<verse number="33">Niman sano ipan on tlayoua, on carcejtlajpixki okinuajkixtij niman okimpajpakilij on kampa okinuijuitekkej. Niman kemaj nimantsin yejua niman nochimej ifamilia onokuatekijkej.</verse>
				<verse number="34">Niman ijkuak okinuikak ichan, ompa okintlakualtij. Niman sanoyej opak inuan nochimej pampa yokineltokak Dios.</verse>
				<verse number="35">Niman ijkuak otlanes, yejuamej on yejuan tekiuajkej okintitlankej on policías ikan sen tlanauatijli para ma kinmakauakan.</verse>
				<verse number="36">Kemaj, on carcejtlajpixki okimachistij Pablo, niman ijkin okijlij: —On uejueyi tekiuajkej nechnauatiaj para ma nemechmakaua. Amantsin uelis nenyaskej. Xuiyan ikan yolseuilistli.</verse>
				<verse number="37">Pero Pablo okinmijlij: —Tejuamej, yejuan no tiromanos, otechuijuitekej teixpan niman xachtoj otechyolkuitijkej, niman otechtsakukej. ¿Niman aman kinekij san ichtaka* techmakauaskej? ¡Ka, ijkon ka! Ma uajuiyan yejuamej, ma techkixtikij.</verse>
				<verse number="38">Kemaj on policías okinmachistijkej on uejueyi tekiuajkej on tlinon okijtoj Pablo. Niman onomojtijkej ijkuak okakkej ika yejuamej romanos.</verse>
				<verse number="39">On uejueyi tekiuajkej oyajkej niman okitlajtlanitoj tetlapojpoluilistli itech Pablo niman Silas. Niman kemaj okinkixtijkej niman okintlajtlanilijkej yej ma kisakan de ipan on ueyikalpan.</verse>
				<verse number="40">Ijkuak okiskej ipan on cárcel, yejuamej oyajkej ichan Lidia. Ijkon tej, Pablo niman Silas okintakej on tokniuan. Niman ijkuak Pablo niman Silas yoteyoltlalijkej, oyajkej.</verse>
			</chapter>
			<chapter number="17">
				<verse number="1">Ipan inojui, Pablo niman Silas opanokej ipan on uejueyikalpanmej Anfípolis niman Apolonia, niman kemaj oajsikej ipan on ueyikalpan Tesalónica, kampa on hebreos* kipiyayaj insinagoga*.</verse>
				<verse number="2">Pablo, ijkon ken nochipa kichiuani, oyaj ipan on sinagoga, niman yeyi sábados otlajtlajtoj inuan on tlakamej.</verse>
				<verse number="3">Ijkon tej, kitemelajkaijliaya niman kiteititiaya ikan iyektlajkuilol Dios, ika Cristo ye onkatka para tlajyouis, kimiktiskej, niman oksejpa yoliuis*. Niman kinmijliaya: —Sano yejua in Jesús, yejuan nejua itechkopa nemechnojnotsa, yejua Cristo yejuan Dios okitlalij para techmakixtis.</verse>
				<verse number="4">Kemaj otlaneltokakej sekimej hebreos*, niman onosentlalijkej iuan Pablo niman Silas. No otlaneltokakej miyekej griegos* yejuan kitlakaitayaj Dios, niman miyekej siuamej yejuan uejueyixtokej.</verse>
				<verse number="5">Pero on hebreos* yejuan xtlaneltokayaj okinexikolitakej Pablo, niman yejua ika okinsentlalijkej sekimej xkuajkualtin tlakamej yejuan san calles kitokatinemij. Yejuamej okimajkomankej on chanejkej ipan on ueyikalpan. Yejuamej oyajkej ichan Jasón, okaltemojmotlakej, niman kichiuayaj kanika para kinkixtiskej Pablo niman Silas para kinuikaskiaj intech on tlakamej.</verse>
				<verse number="6">Pero pampa ompa xokinnextijkej, okuajtejchiuilankej Jasón inuan oksekimej tokniuan imixpan on tekiuajkej ipan on ueyikalpan, niman otsajtsitiajkej: —In tlakamej nochiuiyan yokajkomankej nochi tlaltikpaktlakatl. Aman youalajkej nikan,</verse>
				<verse number="7">niman Jasón okinselij ichan. Niman nochimej yejuamej xipan kitaj on itlanauatil César toueyi tlayekankau de Roma, pampa kijtouaj ika nemi oksen rey yejuan itoka Jesús.</verse>
				<verse number="8">Ijkuak on tlakamej niman on tekiuajkej ipan on ueyikalpan okakkej in tlajtlamach*, onajkomankej.</verse>
				<verse number="9">Pero on tekiuajkej okinchiualtijkej Jasón niman on oksekimej ma kitemakan tomin, niman kemaj okinmakakej.</verse>
				<verse number="10">Ipan on tlayoua amanaman on tokniuan okintitlankej Pablo niman Silas para oyajkej Berea. Niman ijkuak oajsikej ompa ipan on ueyikalpan, okalakkej ipan insinagoga* on hebreos*.</verse>
				<verse number="11">On tlakamej de Berea más kuajli tlaneltokayaj xken on yejuan chantiyaj Tesalónica. Ikan kuajli inyojlo okiselijkej on temachtijli, niman mojmostla kitejtemouayaj ipan on Yektlajkuilojli para kitaskej tla melauak on tlen kinmijliayaj.</verse>
				<verse number="12">Ijkon tej, miyekej hebreos* otlaneltokakej niman intsajlan on griegos* no miyekej otlaneltokakej, siuamej yejuan más kintlakaitaj niman on tlakamej.</verse>
				<verse number="13">Pero ijkuak on hebreos* de Tesalónica okimatkej ika Pablo kiteijlijtikatka itlajtoltsin Dios ne Berea, ompa oyajkej niman okimajkomankej on tlakamej.</verse>
				<verse number="14">On tokniuan nimantsin okititlankej Pablo para ne ika kampa onkaj mar, pero Silas iuan Timoteo onokajkej ompa Berea.</verse>
				<verse number="15">On yejuan oyajkej iuan Pablo okuikakej hasta ne ipan on ueyikalpan itoka Atenas. Kemaj ouajnokuepkej ikan sen tlanauatijli para Silas niman Timoteo ma uiyan itech Pablo más nimantsin ken ueliskej.</verse>
				<verse number="16">Chika Pablo kinchaya Silas niman Timoteo ompa Atenas, noyolkokouaya, pampa okitak ika on ueyikalpan tentikatka ikan ídolos.</verse>
				<verse number="17">Yejua ika, inuan tlajtlajtouaya ipan insinagoga* on hebreos* niman on griegos* yejuan kitlakaitayaj Dios, niman mojmostla tlajtlajtouaya ipan on plaza inuan on yejuan ompa nemiyaj.</verse>
				<verse number="18">Niman sekimej tlajtolmatkej, on yejuan notokayotiaj epicúreos niman estoicos, opejkej iuan notenkuikuij. Niman sekimej kijtouayaj: —¿Tlinon techijlisneki in chakuaketl? Niman oksekimej kijtouayaj: —Nesi ken tenojnotsketl de oksekimej dioses. Ijkin kijtouayaj pampa Pablo kinmijliaya itechkopa Jesús niman kenijki yoliuiskej* on yejuan yomikkej.</verse>
				<verse number="19">Kemaj okanatoj Pablo niman okuikakej ipan on ueyi tetlakanonotsaloyan itoka Areópago. Ompa okijlijkej: —Xtechijli tlinon kijtosneki in yenkuik temachtijli yejuan tikuajki.</verse>
				<verse number="20">Titechijlia tlajtlamach* yejuan xkaman tikakiyaj niman tiknekij tikmatiskej tlinon kijtosneki.”</verse>
				<verse number="21">(Nochimej on chanejkej de Atenas niman on uejka chanejkej yejuan no ompa chantiyaj xitlaj* kinekiyaj, yej san kinekiyaj kitetlajtlajtouiliskej noso kakiskej itlaj yejuan yenkuik.)</verse>
				<verse number="22">Kemaj Pablo ouajnotelkets intlajkotian ipan on Areópago, niman okijtoj: —Tlakamej yejuan nenchantij nikan Atenas, nejua nikita ika nemejuamej sanoyej* nentlaneltokaj.</verse>
				<verse number="23">Ijkin nikijtoua pampa kampaka oniuajpanotiaj onikitak miyekan kampa nenkinmauistiliaj nemodioses. Niman no onikitak sen tlaixpan* kampa tlajkuilolnestikaj in tlajtojli: “Para on Dios yejuan xakaj kixmati.” On tej, yejuan nemejuamej nenkimauistiliaj maski xnenkixmatij, on yejua Dios yejuan nejua nemechmachistia.</verse>
				<verse number="24">’On Dios yejuan okichijchiu in tlaltikpaktli niman nochi tlajtlamach* yejuan onkaj, yejua iyaxka* niman kimandaroua on iluikak niman in tlaltikpaktli. Yejua xchanti ipan on tiopanmej yejuan on tlakamej kinchijchiuaj.</verse>
				<verse number="25">Nion xuelis itlaj ika kitekipanoskej on tlakamej, pampa yejua xitlaj* kipoloua, yej sano yejua otechmakak tinochimej tijyo*, tonemilis, niman nochi tlajtlamach*.</verse>
				<verse number="26">’Yejua okixtij itech san se tlakatl nochi kech tlakamej nemij ipan in países yejuan onokej imanian in tlaltikpaktli. Niman kuajli okitlalij kamanon niman kanon tlamandaroskej,</verse>
				<verse number="27">para ma kitejtemokan Dios niman kas kinextiskej, maski sa majmayautiaskej, maski melauak yejua xuejka nemi cada se de tejuamej.</verse>
				<verse number="28">Niman san ipampa yejua tiyoltokej, niman titoliniaj niman tinemij. In nochiua ken on sekimej nemokuikatijkauan okijtojkej: “Tejuamej titekoneuan itech Dios.”</verse>
				<verse number="29">Yejua ika, tla tejuamej tiualejtokej itech Dios ken tiikoneuan, xkitocaroua tiknemiliskej tla Dios ken on dioses tlamachijchijualtin yejuan tlachijchijtin ikan oro, noso plata noso itlaj tetl, on yejuan san tlachijchijtli kualtsin noso tla on yejuan san tlakamej kinejnemiliaj.</verse>
				<verse number="30">Yeuejkaui Dios okimijyouilij on tlakamej on tlen xkuajli kichiuayaj, pampa xkimatiyaj tlinon kuajli kichiuaskej. Pero aman nochi tlakatl kinnauatia nouiyan para ma kajkauakan ika kichiuaj on tlen xkuajli.</verse>
				<verse number="31">Ijkin Dios okinnauatij pampa yokitlalij on tonajli ijkuak nochi tlakatl kiyolkuitis ken kitocaroua itechkopa Cristo. Dios nochi tlakatl okititij ika melauak kichiuas ijkuak okiyoliuitij* Jesús niman okuiteu ipan itlalkon.</verse>
				<verse number="32">Ijkuak okakkej ika on mikatsitsimej yoliskej* niman nokuiteuaskej ipan intlalkon, sekimej san kuejuetskiliayaj, pero oksekimej kijtouayaj: —Tiknekij timitskakiskej oksejpa de on tlen titemachtia.</verse>
				<verse number="33">Niman Pablo okis ompa intlajkotian yejuamej.</verse>
				<verse number="34">Pero sekimej onosentlalijkej iuan, niman otlaneltokakej. Se yejuan otlaneltokak itoka Dionisio yejuan tetlakanonotsketl ompa ne Areópago. Niman sen siuatl itoka Dámaris inuan oksekimej no otlaneltokakej.</verse>
			</chapter>
			<chapter number="18">
				<verse number="1">Ijkuak yopanok on tlajtlamach*, Pablo okis de Atenas niman oyaj ipan on ueyikalpan itoka Corinto.</verse>
				<verse number="2">Niman ompa okinamik sen hebreo* itoka katka Aquila yejuan otlakat ipan on ueyitlalpan itoka Ponto. Xe uejkajtika ika oyejkok de Italia iuan Priscila isiuau, pampa on más ueyi tlayekanketl de Roma itoka Claudio otlanauatij ma kisakan de Roma nochimej on hebreos*. Pablo oyaj okinnotsato,</verse>
				<verse number="3">niman ika sano yejua tekitl kipiyaya ken yejuamej para kichijchiuaj kaltin de tela, yejua ompa inuan onokau para san sekan tekitiyaj.</verse>
				<verse number="4">Niman cada sábado Pablo yaya ipan insinagoga* on hebreos* kampa inuan notentlaniya hasta kaman kintlaneltoktiaya on hebreos* niman on griegos*.</verse>
				<verse number="5">Niman ijkuak Silas niman Timoteo ouajlajkej de Macedonia niman oyejkokej kampa nemiya Pablo, Pablo xok okinchijchiu on kaltin de tela, yej san ika nokauaya kiteijliaya on temachtijli niman kimixpantiliaya on hebreos* ika Jesús yejua Cristo yejuan Dios okitlalij para tlamandaros.</verse>
				<verse number="6">Pero on hebreos* opeu kitlajtolixnamikij niman opeu kuijuikaltiaj Pablo. Kemaj, okuajtsejtseloj itlaken para okintitij ika kinkajteua, niman okinmijlij: —Nemejuamej nenkipiyaskej tlajtlakojli tla nemixpoliuiskej. Nejua xok ninotekimakas para nemejuamej. Nejua aman nias intech on yejuan xhebreos*.</verse>
				<verse number="7">Kemaj, Pablo okis ipan on sinagoga niman oyaj kampa chantiya sen tlakatl itoka Ticio Justo yejuan kimauistiliaya Dios. In tlakatl chantiya inakastlan on sinagoga.</verse>
				<verse number="8">Niman Crispo, on tlayekanketl ipan insinagoga on hebreos*, okineltokak toTEKO iuan nochi ifamilia. Niman miyekej yejuan chanejkej ne Corinto, ijkuak okakkej on temachtijli, no otlaneltokakej niman onokuatekijkej.</verse>
				<verse number="9">Ipan sen tlayoua, toTEKO okinots Pablo ipan sen tlatlachalistli yejuan ken itemikpan, niman ijkin okijlij: —Maka xmomojti, yej sanken* xteijli on temachtijli niman maka xmokamatsakua,</verse>
				<verse number="10">pampa nejua mouan ninemi. Xakaj uelis itlaj mitschiuilis, pampa miyek tlakatl noyaxkauan* ipan in ueyikalpan.</verse>
				<verse number="11">Ijkon tej, Pablo onokau se xipan uan tlajko ompa Corinto, niman okinmachtij itlajtoltsin Dios.</verse>
				<verse number="12">Pero ijkuak Galión gobernador katka ipan iueyitlalpan Acaya, on hebreos* san sekan okixnamikkej Pablo. Yejuamej okajsikej niman okuikakej ne kampa tetlakanonotsalo.</verse>
				<verse number="13">Niman okijlijkej on gobernador: —In tlakatl kitlaneltoktia nochi tlakatl para ma kimauistilikan Dios oksekneka, xijki ken on tlanauatijli tlanauatia.</verse>
				<verse number="14">Niman ijkuak Pablo ye tlajtoskia, Galión okinmijlij on hebreos*: —Tla nennechajkuiliskiaj itlaj tlen sanoyej* xkuajli noso itlaj sanoyej ueyi tlajtlakojli yeskia, kemaj nemechtenkakiskia nemejuamej hebreos*.</verse>
				<verse number="15">Pero nennechajnotstiuij ika on temachtiltin niman tokayomej niman on nemotlanauatiluan. Yejua ika, san nemejuamej ompa xkitilikan. Nejua xnikneki nitekiuaj yes ika in ken in tlajtlamach*.</verse>
				<verse number="16">Niman okinuajtotokak ne kampa tetlakanonotsalo.</verse>
				<verse number="17">Yejua ika tej, nochimej on griegos* okajsikej Sóstenes, on yejuan tlayekanketl ipan insinagoga* on hebreos*, niman okuijuitekkej. Maski ijkon okichiuilijkej sano ompa ixpan on gobernador, yejua xitlaj* okijtoj.</verse>
				<verse number="18">Pablo miyek tonajli ompa onokau. Kemaj ononauatij inuan on tokniuan niman okalak ipan barco para oyaj iueyitlalpan Siria. Niman no iuan oyajkej Priscila niman Aquila. Pero ne Cencrea, ijkuak xe kalakiya ipan barco, Pablo achtopa onokuatexikaloj pampa kipiyaya sen promesa itech Dios niman ijkon ocumpliroj.</verse>
				<verse number="19">Ijkuak oajsikej ipan on ueyikalpan Éfeso, Pablo okinkau Priscila niman Aquila, niman oyaj ipan insinagoga on hebreos*, niman notentlaniya inuan on yejuan ompa nosentlaliayaj.</verse>
				<verse number="20">Yejuamej okitlajtlanilijkej para ompa ma nokaua inuan keski tonajli, pero yejua xokinek.</verse>
				<verse number="21">Pero ijkuak ononauatij inuan, okinmijlij: —Ika onkaj nias Jerusalén para ompa nikpanos on iluitl yejuan uajlau. Pero oksejpa nemechalitas tla Dios kineki. Kemaj oksejpa okalak ipan barco niman okis ompa Éfeso.</verse>
				<verse number="22">Kemaj ijkuak oajsik Cesarea, oyaj para Jerusalén. Niman ijkuak ompa yokintlajpaloj on tlaneltokakej, oyaj para Antioquía.</verse>
				<verse number="23">Niman ijkuak youejkau ompa nemiya, oksejpa okis niman okistinen imanian on regiones de Galacia niman Frigia. Kinyolchikajtiaya nochimej on tlaneltokakej.</verse>
				<verse number="24">Ipan on tonaltin oajsik ne Éfeso sen hebreo* itoka katka Apolos yejuan otlakat ipan on ueyikalpan itoka Alejandría. Yejua sanoyej kuajli temachtiaya niman kuajli kixmatiya on Yektlajkuilojli.</verse>
				<verse number="25">Yejua kuajli okimachtijkej on iojui toTEKO, niman tlajtouaya ikan miyek yolchikaualistli. Yejua temachtiaya melajki itechkopa Jesús, maski yejua san kixmatiya itlakuatekil Juan.</verse>
				<verse number="26">Apolos opeu tenojnotsa ipan insinagoga on hebreos* ikan yolchikaualistli. Pero ijkuak Priscila niman Aquila okakkej, okinotskej san iselti niman más kuajli okitlajtlajtouilijkej on itlajtoltsin Dios.</verse>
				<verse number="27">Kemaj ijkuak Apolos okinek yas para Acaya, on tokniuan de Éfeso okiyolejkej, niman yejuamej okintitlanilijkej sen tlajkuilolamatl on tlaneltokakej yejuan chantij Acaya, para kuajli ma kiselikan Apolo. Ijkuak yejua oajsik Acaya, sanoyej okimpaleuij on yejuan Dios ikan iueyitetlajsojtlalis* okichiu para ma tlaneltokakan.</verse>
				<verse number="28">Niman ikan nochi chikajkatlajtojli, okinkamatlan on hebreos* teixpan. Yejua, ika on Yektlajkuilojli kiteititiaya ika Jesús yejua Cristo yejuan Dios okitlalij para tlamandaros.</verse>
			</chapter>
			<chapter number="19">
				<verse number="1">Kemaj chika Apolos nemiya ne Corinto, Pablo opanok kampaka tepeyoj niman oajsik ne Éfeso. Niman ompa okinnextij sekimej tlaneltokakej.</verse>
				<verse number="2">Niman okintlajtoltij: —¿Onenkiselijkej Espíritu Santo ijkuak onentlaneltokakej? Yejuamej okinankilijkej: —Ka, tejuamej xkaman otikakkej tla nemi on Espíritu Santo.</verse>
				<verse number="3">Kemaj, Pablo okintlajtoltij: —¿Tlinon ika onemokuatekijkej? Niman yejuamej okijlijkej: —Ikan itlakuatekilis Juan.</verse>
				<verse number="4">Kemaj Pablo okinmijlij: —Juan kinkuatekiyaya on tlakamej para kiteititiayaj ika yejuamej yokajkajkej ika kichiuaj on tlen xkuajli. Niman kemaj kinmijliaya ika noneki kineltokaskej on akin uajlas sakin*. On akin uajlas sakin* kijtosneki Jesús on Cristo yejuan Dios okitlalij para tlamandaros.</verse>
				<verse number="5">Niman ijkuak okakkej yejua in, onokuatekijkej ikan itokatsin toTEKO Jesús.</verse>
				<verse number="6">Niman ijkuak Pablo impan okitlalij imauan, on Espíritu Santo impan ouajlaj, niman opeu tlajtlajtouaj ikan sesekneka yenkuik tlajtojli niman okijtojkej on tiotlajtojli yejuan okiselijkej itech Dios.</verse>
				<verse number="7">Nochimej on tlakamej ken kanaj majtlaktli uan omemej katkaj.</verse>
				<verse number="8">Yeyi metstipan Pablo nochipa yaya ipan insinagoga* on hebreos* kampa kiteijliaya itlajtol Dios ikan yolchikaualistli. Yejua notentlaniya niman kintlaneltoktiaya on tlakamej itechika on ken Dios tlamandaroua.</verse>
				<verse number="9">Pero sekimej onoyoltechikajkej niman xokinekkej otlaneltokakej, yej imixpan on tlakamej opeu kuijuikaltiaj on Yenkuik Tlaneltoktli. Yejua ika tej, Pablo onoxeloj intech niman okinuikak on tlaneltokakej ipan iescuela sen tlakatl itoka Tiranno. Niman mojmostla ompa tlajtlajtouaya.</verse>
				<verse number="10">Niman ome xipan okinmachtij. Ijkon tej, on hebreos* niman on griegos* yejuan chantiyaj Asia okakkej on itlajtoltsin toTEKO Jesús.</verse>
				<verse number="11">Niman Dios kichiuaya uejueyi milagros* itechkopa Pablo.</verse>
				<verse number="12">Hasta opajtikej on kokoxkej ijkuak ika kintejtemoltiayaj on pañitos niman on tlakentin yejuan Pablo okinteloj. Niman on xkuajkualtin espíritus no kisayaj intech on tlakamej.</verse>
				<verse number="13">Pero sekimej hebreos* yejuan kintekixtiliayaj on xkuajkualtin espíritus okinekkej kitekitiltiskej itokatsin toTEKO Jesús para kitekixtiliskej on xkuajkualtin espíritus. Yejua in kichiuayaj on chikomemej ikoneuan on hebreo* itoka Esceva yejuan tlayekanki katka intech on tiopixkej. Kimijliayaj on xkuajkualtin espíritus: —Temechnauatiaj xkisakan ikan itokatsin Jesús on yejuan Pablo kiteijlia.</verse>
				<verse number="14"></verse>
				<verse number="15">Pero se tonajli ijkuak ijkon okichijkej, on xkuajli espíritu ijkin okinnankilij: —Nikixmati Jesús, niman nikmati akinon on Pablo, pero nemejuamej, ¿nenakinomej?</verse>
				<verse number="16">Ijkuak ijkon okinmijlij, on tlakatl yejuan kipiyaya on xkuajli espíritu impan oyaj niman kechika kojtik okintlajtlan. Ijkon tej, on tlakamej ontlatlaksakej para ipan calle tetsotsoltikej niman tlakokoltin.</verse>
				<verse number="17">Ijkuak nochimej on hebreos* niman on yejuan xhebreos* yejuan chantiyaj Éfeso okimatkej tlen onochiu, onomojtijkej niman sanoyej* okitlakaitakej toTEKO Jesús.</verse>
				<verse number="18">Niman miyekej on yejuan otlaneltokakej teixpan noyolkuitiayaj de on tlen xkuajli tlajtlamach* okichijkej.</verse>
				<verse number="19">No ijki, miyekej yejuan kichiuayaj nauajlotl okuajkikej on amamoxtin de nauajlotl niman okintlatijkej teixpan. Ijkuak okixitilijkej kech valerouayaj nochi on amamoxtin, nochi katka kanaj cincuenta mil tomin de plata.</verse>
				<verse number="20">Niman ijkon itlajtoltsin toTEKO nochayajtiaya niman nopanextiaya ipoder.</verse>
				<verse number="21">Ijkuak yopanok in tlajtlamach*, Pablo okitlalij iyojlo para ontenotsas Macedonia niman Acaya, niman kemaj yas Jerusalén. Niman kijtouaya ika sakin* ijkuak yotenotsato ne Jerusalén, ika onkaj no yas hasta Roma.</verse>
				<verse number="22">Kemaj okintitlan para Macedonia omemej itlapaleuijkauan Timoteo niman Erasto, niman yejua onokau keski tonajli ompa Asia.</verse>
				<verse number="23">Ipan on tonaltin onajkomanalok ipampa on Yenkuik Tlaneltoktli.</verse>
				<verse number="24">Sen tlakatl itoka Demetrio yejuan platero katka, kinchijchiuaya ikan plata tiopantsitsimej yejuan nesiyaj ken itiopan on iminnantsin Diana. Ika in tekitl kitlaniyaj miyek tomin on yejuan inuan tekitiyaj.</verse>
				<verse number="25">Demetrio okinsentlalij yejuamej niman oksekimej yejuan no yejua tekitl kipiyayaj, niman okinmijlij: —Tlakamej, nemejuamej nenkimatstokej ika, ika in tekitl titopanoltiaj sanoyej kuajli.</verse>
				<verse number="26">Pero nemejuamej nenkitaj niman nenkakij tlinon kichiua in tlakatl itoka Pablo. Yejua kiteijlijtinemi ika on dioses yejuan tlamachijchijtin xmelauak dioses. Ijkon tej, yokintlaneltoktij miyekej in chanejkej, niman xsan nikan Éfeso, yej sa ken nochi iueyitlalpan Asia.</verse>
				<verse number="27">In sanoyej xkuajli, pampa on tlakamej xok kitlakaitaskej totekiyo, niman itiopan tonantsin Diana no xok yakaj kitlakaitas. Niman ijki xok kitlakaitaskej iueyilis in tonantsin yejuan nochi chanej* nikan Asia niman nochiuiyan imanian in tlaltikpaktli kiueyiliaj.</verse>
				<verse number="28">Ijkuak ijkin okakkej, sanoyej okualankej niman otsajtsikej: —¡Ma nemi toueyinantsin Diana para tejuamej efesios!</verse>
				<verse number="29">San xuejkajtika nochimej on chanejkej ipan on ueyikalpan onajkomankej niman oometlamatkej*. Yejuamej nimantsin impan oyajkej niman okajsikej on tokniu itoka Gayo niman Aristarco yejuan chanejkej Macedonia niman yejuamej iuan Pablo kistinemiyaj. Ijkuak okinmajsikej, nochimej san sekan okintejchiuilankej hasta ipan on plaza kampa onosentlaliaj ijkuak itlaj noteititia.</verse>
				<verse number="30">Pablo kinekiya kalakis ompa para kinnotsas on tlakamej, pero on tlaneltokakej xokauilijkej.</verse>
				<verse number="31">No ijki sekimej itlajsojkaikniuan* Pablo yejuan tekiuajkej ne Asia okitlajtlanilijkej niman okijlijkej maka kalakis ipan on plaza.</verse>
				<verse number="32">Ipan on plaza on yejuan onosentlalijkej tsajtsiyaj. Sekimej kitsajtsiyaj itlaj niman oksekimej kitsajtsiyaj itlaj okse, pampa on tojlamej yonajkomankaj, niman on más miyekej xkimatiyaj tline* onosentlalijkej.</verse>
				<verse number="33">On hebreos* okomapejkej Alejandro ne teixpan, niman semej on tlakamej yejuan nemiyaj ne intsajlan on tojlamej okitlajtlajtouilijkej on tlen nochiua. Kemaj Alejandro okichiuilij señas on tlakamej para maka sa ma nauatikan, pampa kinekiya tlajtos ne teixpan para kinmanauis on yejuan kintlauelitaj.</verse>
				<verse number="34">Pero ijkuak okimatkej ika yejua hebreo, san setipan nochimej otsajtsikej hasta kanaj ome hora: —¡Ma nemi toueyi tonantsin Diana para tejuamej efesios!</verse>
				<verse number="35">Kemaj ijkuak on yejuan itlajkuilojkau on ueyikalpan ouel okintlakaualtij on tlakamej, okinmijlij: —Tlakamej chanejkej nikan Éfeso, nochi tlakatl kimatstikaj ika in ueyikalpan Éfeso yejua okimaktilijkej para cuidaros itiopan in toueyinantsin Diana, niman de on ixneskayo yejuan oualeu iluikak.</verse>
				<verse number="36">Niman pampa in nochimej kimatstokej, noneki maka sa xnauatikan niman maka itlaj xchiuakan tla xachtopa kuajli nenkinemiliaj tlinon nenkichiuaskej.</verse>
				<verse number="37">In tlakamej yejuan nemejuamej onenkinuajuikakej nion ichtekej ipan tiopantin nion kuijuikaltiaj tonantsin.</verse>
				<verse number="38">Tla Demetrio niman on yejuan iuan tekitij kipiyaj itlaj para kinteixpanuiskej in omemej tlakamej, on tekipan tlapojtikaj niman on yejuan uejueyi tekiuajkej nemij. Kuajli uelis kinmixkomakaskej ixpan on tekiuajkej niman in omemej tlakamej no uelis nomanauiskej ken kitocaroua.</verse>
				<verse number="39">Pero tla nentlajtlanij itlaj okse más ueyi kijtosneki, noneki nenyaskej ijkuak nosentlaliskej on uejueyi tekiuajkej.</verse>
				<verse number="40">Kas uelis techajuaskej yejua ika in tlen aman onochiu niman xtikpiyaj tlinon ika titenankiliskej tla techtlajtoltiskej tline otajkomankej.</verse>
				<verse number="41">Niman ijkuak ijkon okijtoj, okinnauatij on tojlamej ma uijuiyan.</verse>
			</chapter>
			<chapter number="20">
				<verse number="1">Ijkuak yopanok on ika onajkomanalok, Pablo okintekuitlan nochimej on tlaneltokakej para okintlakanonots. Niman ijkuak inuan ononauatij, okinnajnapaloj, niman oyaj para Macedonia.</verse>
				<verse number="2">Chika panouaya nochiuiyan, okinyolchikajtiaj on tokniuan ikan itlajtol. Kemaj oajsik Grecia</verse>
				<verse number="3">kampa onokau yeyi metstli. Niman ijkuak ye kalakiskia ipan barco para yaskia Siria, okimat ika on hebreos* okipijpiyatoj para kimiktiskej. Yejua ika okinemilij para nokuepas niman oksejpa panos ompa Macedonia.</verse>
				<verse number="4">Niman iuan oyajkej hasta Asia, Sópater yejuan chanej* Berea, Aristarco niman on tlakat itoka Segundo yejuan chanekej Tesalónica, Gayo yejuan chanej* Derbe, Timoteo, Tíquico niman Trófimo yejuan chanejkej ipan iueyitlalpan Asia.</verse>
				<verse number="5">Yejuamej in tokniuan oyakatstiajkej niman otechchatoj ipan on ueyikalpan itoka Troas.</verse>
				<verse number="6">Niman ijkuak yopanok on iluitl ijkuak nokua on pan yejuan xkipiya tlaxokolilistli*, tejuamej otikiskej de Filipos ipan barco, niman ipan makuijli tonajli otikinmajsitoj ipan on ueyikalpan Troas kampa otitokajkej chikome tonajli.</verse>
				<verse number="7">Ipan on tonajli domingo, tinochimej otitosentlalijkej para san sekan otitlakuajkej niman no otikpixkej Santa Cena. Niman Pablo otechmachtij hasta tlajkoiuan, pampa okinek kisas ijkuak uajmostla.</verse>
				<verse number="8">Niman onkatkaj miyekej tlauiltin ipan on kajli tlakpak kampa tinemiyaj san sekan.</verse>
				<verse number="9">Niman sen telpochtli yejuan itoka katka Eutico yeuatikatka ipan sen ventana. Niman ika Pablo onouejkau ika temachtia, on telpochtli okajsik kochistli. Ijkuak kochtikatka sanoyej, ouetstetsiko kampa ika yeyi piso de on kajli hasta ipan tlajli. Niman oketsteuatoj yomik.</verse>
				<verse number="10">Kemaj Pablo otemok niman onixakaman ipan on telpochtli. Kemaj okinapaloj, niman okinmijlij on tokniuan: —Maka xmomojtikan, yejua yoltikaj.</verse>
				<verse number="11">Kemaj Pablo oksejpa otlejkok, niman ijkuak yokixeloj on pan niman yotlakuaj touan, oksejpa otlajtlajtoj hasta ijki otlanes. Ijkuak nochi otlan, okis ompa.</verse>
				<verse number="12">Kemaj okuikakej on telpochtli yoltikaj, niman sanoyej onoyoltlalijkej.</verse>
				<verse number="13">Tejuamej otiyakatstiajkej niman otitatlalijkej ipan barco hasta on kalpan Asón. Nepa otikantikiskej Pablo ken yejua okijtoj, pampa yejua san onejnentiaj.</verse>
				<verse number="14">Niman ijkuak otonamikej ne Asón, ompa otikselijkej ipan barco, niman otiajkej para Mitilene.</verse>
				<verse number="15">Ompa otikiskej, niman uajmostla otajsikej ixpan Quío. Niman ipan okse tonajli más, otajsikej iatlatenko on tlaluaktli yejuan onkaj atlajkotian itoka Samos, niman otitoseuijkej Trogilio. Niman uajmostla otajsikej Mileto.</verse>
				<verse number="16">Ipan iojui, Pablo xoyaj Éfeso para xmás miyek tonaltin nemis Asia. Ijkon okichiu pampa kinekiya saniman ajsis Jerusalén para ompa nemis ipan on iluitl itoka Pentecostés* tla yejua ueliskia.</verse>
				<verse number="17">Kemaj ompa Mileto Pablo okintekuitlan on ueuetkej tlayekankej intech on tlaneltokakej de Éfeso.</verse>
				<verse number="18">Niman ijkuak ouajlajkej itech okinmijlij: —Nemejuamej ye nenkimatij ken oninouikak nemotech desde ipan on achtoj tonajli ijkuak oniuajlaj nikan Asia.</verse>
				<verse number="19">Nochipa oniktekipanoj toTEKO ikan nochi yolyemanilistli, niman ikan miyek chokistli niman ika miyek tlajyouilistli yejuan onechchiuilijkej on hebreos*.</verse>
				<verse number="20">Pero xkaman onikajkau ika onemechtlajtlajtouilij niman onemechmachtij nochi on tlen mechpaleuis. Ijkon onikchiu teixpan kampa tojlan niman ipan techajchan.</verse>
				<verse number="21">Nochimej onikintlakanonots on hebreos* niman on yejuan xhebreos* ika noneki noyolpatlaskej itech Dios niman para ma kineltokakan toTEKO JesuCristo.</verse>
				<verse number="22">’Aman tej, on Espíritu Santo nechchiualtia ma niuiya Jerusalén, niman nion nikmati tlinon ompa nopan nochiuas.</verse>
				<verse number="23">Nejua san nikmati ika ipan nochi uejueyikalpanmej kampa niau, on Espíritu Santo nechmachistia ika nechtsakuaskej niman on tlen teyolkokoj tlajyouilistli nechcha.</verse>
				<verse number="24">Pero nejua xitlaj* nikchiuilia cuenta, nion nonemilis xitlaj* kijtosneki para nejua. Yej san nikneki niknejnemis in ojtli ikan paktli hasta kampa tlamis nonemilis. Niman nikneki kuajli nitlamis on tekitl yejuan onechmakak toTEKO Jesús para niktepannextilis on kuajli tlajtojli yejuan kiteijlia ken Dios temakixtia itechkopa iueyitetlajsojtlalis* yejuan xtechtocarouaya tikseliskej.</verse>
				<verse number="25">’Xkakikan kuajli. Ipan noyojlo nikmati ika nion nensemej nemejuamej yejuan nemotsajlan onitlajtlajtoj kenijki Dios tlamandaroua, xok oksejpa nennechitaskej.</verse>
				<verse number="26">Yejua ika, aman nikneki nemechilis ika nejua xok nikpiyas tlajtlakojli tla yakaj ixpoliuis,</verse>
				<verse number="27">pampa yonemechpantlantilij nochi on kech itetlakanonotsalis Dios.</verse>
				<verse number="28">Niman aman sano nemejuamej nemopan xtlachakan niman impan xtlachakan nochimej on tlaneltokakej yejuan on Espíritu Santo intech omechtlalij ken tlajpixkej para impan nentlachaskej. Xkincuidarokan on tlaneltokakej yejuan iyaxkauan* Dios toTEKO, yejuan okinkou ikan iyesyo.</verse>
				<verse number="29">Nikmatstikaj ika ijkuak nejua yoniaj, uajlaskej xkuajkualtin tlakamej yejuan kinekiskej kinchajchayauaskej on tlaneltokakej yejuan iyaxkauan* Dios ijkon ken on yolkej lobos kinchajchayauaj on borreguitos.</verse>
				<verse number="30">Niman sano nemotsajlan kisaskej on yejuan kitemachtiskej on tlen xmelauak, para on tlaneltokakej kinuikaskej.</verse>
				<verse number="31">Sanoyej xpiyakan cuidado. Xkelnamikikan ika yeyi xipan ikan tonajli niman yeuajli xoninoteltij onemechtlakanonots cada se hasta ikan nixayo.</verse>
				<verse number="32">’Aman, nokniuan, nemechtemaktilia itech Dios niman itech itlajtoltsin de on iueyitetlajsojtlalis* yejuan xtechtocarouaya tikseliskej yejuan kipiya poder para mechyolchikauas ipan nemotlaneltok, niman mechmakas sen herencia intech on yejuan yolchipajkej.</verse>
				<verse number="33">Xakaj onikeleuilij* itomin nion itlaken para nejua.</verse>
				<verse number="34">Yej nemejuamej kuajli nenkimatstokej ika onitekit ikan nomauan para oniktlan on tlen nechpolouaya niman no para on yejuan nouan nemiyaj.</verse>
				<verse number="35">Nochi tlen nejua onikchiu, ika onemechititij ika ijkin noneki nentekitiskej niman nenkimpaleuiskej on yejuan mayankej. Niman xkelnamikikan on itlajtoltsin toTEKO Jesús ken yejua okijtoj: “Más paki yejuan kitemaka xken on yejuan kiselia.”</verse>
				<verse number="36">Ijkuak otlan kijtoua in tlajtlamach*, Pablo onotlakuantelkets inuan niman okichiu oración.</verse>
				<verse number="37">Nochimej ochokakej, niman okinajnapalojkej niman okitenkuajkej* Pablo.</verse>
				<verse number="38">Niman más najmanayaj pampa okinmijlij ika xok kaman kitaskej. Kemaj iuan oyajkej hasta itech on barco.</verse>
			</chapter>
			<chapter number="21">
				<verse number="1">Ijkuak otikinkajkej on tokniuan, otikalakej ipan barco niman melajki otiajkej hasta on tlaluaktli yejuan onkaj atlajkotian itoka Cos. Niman uajmostla otajsikej on okse tlaluaktli itoka Rodas yejuan onkaj atlajkotian. Niman ompa otikiskej otiajkej para on ueyikalpan itenko on mar itoka Pátara.</verse>
				<verse number="2">Ompa Pátara otiknextijkej sen barco yejuan yaya para Fenicia. Otikalakej niman otiajkej.</verse>
				<verse number="3">Chika ompaka tipanouayaj, otikontakej on tlaluaktli itoka Chipre yejuan onkaj atlajkotian. Niman otikontakej on tlaluaktli ipan toopochmakopa niman otikomelajkej para on país Siria. Kemaj otajsikej on ueyikalpan itoka Tiro kampa on barco okajtikis itlamamal.</verse>
				<verse number="4">Niman otikinnextijkej on tlaneltokakej yejuan chantiyaj ompa, niman ompa inuan otitokajkej chikome tonajli. On tlaneltokakej okijlijkej Pablo para maka ma uiya Jerusalén ken on Espíritu Santo okinmachistij.</verse>
				<verse number="5">Pero ijkuak oajsik on chikome tonajli, otikiskej. Nochimej on tlaneltokakej inuan insiuauan niman inkoneuan otechkauatoj hasta ne atlatenko. Niman ne itenko on mar otitotlakuantelketskej niman otikchijkej oración.</verse>
				<verse number="6">Niman ijkuak yotitonajnapalojkej, otitlejkokej ipan barco niman yejuamej onokuepkej para inchajchan.</verse>
				<verse number="7">Ijkuak otikiskej on ueyikalpan Tiro ipan barco, otajsikej ipan on ueyikalpan itoka Tolemaida. Ompa otikintlajpalojkej on tokniuan niman se tonajli inuan otitokajkej.</verse>
				<verse number="8">Niman uajmostla otikiskej niman otajsikej Cesarea. Ompa otitokajkej ichan Felipe on yejuan tenojnotsaya on kuajli tlajtojli yejuan kiteijlia ken Dios temakixtia. Yejua teuan kalaktikatka diácono* inuan on oksekimej chikuasen diáconos.</verse>
				<verse number="9">Yejua kimpiyaya nauimej ichpochuan yejuan xe nonamiktiayaj. Yejuamej kiteijliayaj on tiotlajtojli yejuan kiseliayaj itech Dios.</verse>
				<verse number="10">Ijkuak ye ompa tinemiyaj keski tonajli, sen tiotlajtojketl itoka Agabo oualeu Judea.</verse>
				<verse number="11">Yejua ouajlaj totech niman okontilan ixijlanilpika Pablo. Kemaj ika onokxisaloj niman imauan no okinsaloj, niman okijtoj: —On Espíritu Santo kijtoua ika ne Jerusalén on hebreos* ijkin kisasaloskej on yejuan iyaxka* in xijlanilpikatl, niman kitemaktiliskej intech on yejuan xhebreos*.</verse>
				<verse number="12">Ijkuak ijkon otikakkej, tejuamej niman on tokniuan yejuan chanejkej ipan on ueyikalpan Cesarea sanoyej* otikajmankatlajtlanilijkej Pablo para maka ma uiya Jerusalén.</verse>
				<verse number="13">Pero yejua okijtoj: —¿Tline* nenchokaj niman nennechyolajmanasnekij? Nejua tej, nikpiya noyojlo xsan para nechsasaloskej, yej no para ipampa toTEKO Jesús nimikis Jerusalén.</verse>
				<verse number="14">Niman ika xotiuelkej otikchijkej ma techtenkaki, ijki otikajkej, yej otikijtojkej: —Ma nochiua tlen toTEKO kinekis.</verse>
				<verse number="15">Más sakin* otitotlatlajtlalilijkej niman otiajkej para Jerusalén.</verse>
				<verse number="16">Niman touan oyajkej sekimej on nomachtijkej* yejuan ualeuaj Cesarea para otechuikakej ichan sen tlakatl, itoka Mnasón, on yejuan ualeua Chipre. Niman yejua ye uejkaui tlaneltokaketl katka. Ompa ichan otitoseuijkej.</verse>
				<verse number="17">Ijkuak otajsikej Jerusalén, on tokniuan otechselijkej ikan paktli.</verse>
				<verse number="18">Niman uajmostla Pablo niman tejuamej otiajkej para otiknotsatoj Santiago, niman no ompa nemiyaj nochimej on ueuetkej tlayekankej itech tokniuan.</verse>
				<verse number="19">Pablo okintlajpaloj, niman kemaj okintlajtlajtouilij nochi on tlajtlamach* yejuan Dios okichiu, intsajlan on yejuan xhebreos* itechkopa yejua.</verse>
				<verse number="20">Ijkuak yokakkej in tlajtlamach*, okueyilijkej Dios. Kemaj okijlijkej Pablo: —Kuajli, tokniu, ye tikita ika intsajlan on hebreos* miyek miles nemij yejuan yotlaneltokakej, niman nochimej yejuamej kinekij, para ma notlakamati itlanauatil Moisés.</verse>
				<verse number="21">Niman nochimej yokakkej ika tejua tikinmachtia nochi kech hebreos* yejuan nemij intsajlan on yejuan xhebreos* ne ipan okseki ueyitlalpanmej, ma kitlalkauikan on tlen otlanauatij Moisés. Yejuamej kinmijliaj ika tikinmachtia maka ma kitlalikan on neskayotl itoka circuncisión* ipan inkoneuan nion maka ma nouikakan ken on hebreos*.</verse>
				<verse number="22">Aman, ¿tlinon tikchiuaskej? On tojlamej kakiskej ika yotiuajlaj, niman ijkuakon nosentlaliskej.</verse>
				<verse number="23">Más kuajli para tikchiuas in ken timitsijliskej. Nikan totsajlan nemij nauimej tlakamej yejuan okitlalijkej sen promesa itech Dios, niman aman ye kinekij kichiuaskej.</verse>
				<verse number="24">Xkinuika niman xmochipaua san sekan inuan. Kemaj xtlaxtlaua para noximaskej. Ijki nochimej kitaskej ika xnejli on tlen moka okinmijlijkej, yej kitaskej ika tejua no kuajli tiktlakamati on tlanauatijli.</verse>
				<verse number="25">Aman tej, on yejuan xhebreos* yejuan yotlaneltokakej, yotikintlajkuiluijkej ika xnoneki kejeuaskej on okseki tlajtlamach* tlanauatiltin, yej san maka ma kuakan itlaj nakatl yejuan okiuentlalijkej imixpan on ídolos, nion yestli, nion on yolkej yejuan san kinkechmiktiaj. Niman no maka yakaj auilnemis.</verse>
				<verse number="26">Uajmostla, Pablo okinuikak on tlakamej, niman onochipauato inuan. Kemaj okalak ne ueyitiopan para okinmachistito on tiopixkej kamanon tlamis on tonajli de chipaualistli, niman kamanon kintlaxtlauilis inofrenda on nauimej tlakamej.</verse>
				<verse number="27">Pero ijkuak ye ajsitikatka on chikome tonajli de chipaualistli, semej on hebreos* yejuan ualeuaj Asia okitakej Pablo ipan on ueyitiopan. Niman yejuamej okimajkomankej on tlakamej niman okajsikej.</verse>
				<verse number="28">Niman ijkin otsajtsikej: —¡Tlakamej hebreos*, xtechpaleuikan! In tlakatl yejuan nouiyan kimachtia nochi tlakatl para más ma kintlauelitakan on hebreos*, niman para maka kitlakamatikan on itlanauatil Moisés niman para maka kitlakaitakan in ueyitiopan. Niman aman yokinkalaktij sekimej griegos* nikan ipan in ueyitiopan niman yotlaijtlakojkej nikan kampa tlayekkan.</verse>
				<verse number="29">Ijkon kijtouayaj ika achtopa okitakaj Pablo ipan on ueyikalpan iuan Trófimo, on yejuan chanej* Éfeso. Yejua ika, kinemiliayaj ika Pablo yokuikak ne ipan on ueyitiopan.</verse>
				<verse number="30">Nochi kech chanej* ipan on ueyikalpan onajkoman niman nochimej ouajnotlajtlalojkej. Yejuamej okajsikej Pablo niman okuajteuilankej ikiauak on ueyitiopan, niman nimantsin okintsakukej on itsakuijlouan* on ueyitiopan.</verse>
				<verse number="31">Niman ijkuak ye kimiktiskiaj Pablo, okimachistijtetsitoj on soldadojtlayekanki ika nochi kech chanej* ipan Jerusalén yonajkoman.</verse>
				<verse number="32">Kemaj nimantsin on soldadojtlayekanki okinsentlalij isoldados niman intlayekankauan niman nochimej yejuamej onotlajtlalojkej* ne kampa nemiyaj on tlakamej. Ijkuak on tlakamej okitakej on soldadojtlayekanki niman isoldados, xok okimailijkej Pablo.</verse>
				<verse number="33">Kemaj on soldadojtlayekanki okinisiuij, niman ijkuak yokajsik Pablo, otlanauatij ma kisalokan ikan ome teposcadenas. Kemaj okintlajtoltij on tojlamej akinon yejua niman tlinon okichiu.</verse>
				<verse number="34">Niman ompa intsajlan on tojlamej sekimej sa tlamach kitsajtsiyaj niman oksekimej no okse kitsajtsiyaj. Niman ika xitlaj* ueliya kajsikamati on tlen melauak de on pampa onajkomanalok, otlanauatij ma kuikuakan Pablo ne ijtik on ueyi tepankajli itoka cuartel kampa chantij on soldados.</verse>
				<verse number="35">Niman ijkuak oajsikej kampa ontletlejkotiaskiaj ipan igradas on tepankajli, okichijkej para okechpanojtiajkej Pablo pampa on tlakamej sanoyej kualaniyaj.</verse>
				<verse number="36">Niman nochimej uajlayaj ikuitlapan, uajtsajtsitiayaj: —¡Ma miki! ¡Ma miki!</verse>
				<verse number="37">Niman ijkuak ye konkalaktiskiaj ne ijtik on ueyi tepankajli itoka cuartel, Pablo okijlij on soldadojtlayekanki: —¿Tinechkauilia ma nitlajto achijtsin? Niman yejua okijlij: —¿Ueli titlajtoua griego?</verse>
				<verse number="38">¿Tlen xtejua on egipcio akin okipeualtij para onajkomanalok san kemach katka niman okinuikak on naui mil tlakatl temiktianimej neka kampa tlakauyan?</verse>
				<verse number="39">Kemaj Pablo okijlij: —Nejua nihebreo. Onitlakat ipan on ueyitlalpan itoka Cilicia ipan on ueyixtikaj ueyikalpan Tarso. Nimitstlajtlanilia tej, xnechkauili para ma nikinnotsa in tlakamej.</verse>
				<verse number="40">Niman ika on soldadojtlayekanki okauilij, Pablo ompa ouajnotelkets ipan igradas on kajli, niman okintlajtlanilij ikan ima on chanejkej para maka sa nauatikan. Ijkuak xok yakaj onauat, okinnots Pablo ikan tlajtojli hebreo, okinmijlij:</verse>
			</chapter>
			<chapter number="22">
				<verse number="1">—Nokniuan niman tatajtin, xkakikan tlinon nikneki nikijtos nemixpan para ninomanauis.</verse>
				<verse number="2">Ijkuak on tojlamej okakkej ika kinnojnotsa ikan tlajtojli hebreo, más xok onauatkej, niman Pablo okinmijlij:</verse>
				<verse number="3">—Nejua nihebreo. Onitlakat ipan on ueyikalpan Tarso yejuan onkaj ipan iueyitlalpan Cilicia, pero oninoskaltij nikan Jerusalén. Gamaliel onechmachtij. Yejua onechmachtij kuajli ken melauak tlanauatia on tlanauatijli de toachtojtajuan. Niman nikchiuaya kanika para ikan nochi noyojlo niktlakamatiya Dios ijkon ken nemejuamej nenkichiuaj aman.</verse>
				<verse number="4">Nikintlauelitaya niman nikintlajyouiltiaya hasta sekimej omikkej on yejuan kitokayaj on Yenkuik Tlajtojli. Nikinmajsiya tlakamej niman siuamej para nikintsakuaya ipan cárcel.</verse>
				<verse number="5">On más ueyi tlayekanki tiopixki niman nochimej on uejueyi tekiuajkej ipan on Sanedrín* uelis kiteixpantiliskej ika melauak ijkon onikchiu. Yejuamej hasta onechmakakej sekimej amatlanauatiltin para nikintitiskia on tlayekankej hebreos* ne Damasco. Niman ompa oniaj para nikinuajuikaskia ken presos nikan Jerusalén on yejuan kineltokaj JesuCristo para ma kintlajyouiltikan.</verse>
				<verse number="6">’Pero kanaj tlakualispan ijkuak niaya ipan noojui, niman sa nisiu katka para najsiskia Damasco, nimantsin ouajtlapetlan noyeualkan sen kojtik tlauijli yejuan oualeu iluikak.</verse>
				<verse number="7">Niman oniuets ipan tlajli. Kemaj onikak sen tlajtojli nechijliaya: “Saulo, Saulo, ¿tline* tinechtlauelita niman tinechtlajyouiltia?”</verse>
				<verse number="8">Kemaj oniknankilij: “¿Akin tejua Señor?” Niman yejua onechijlij: “Nejua niJesús yejuan niualeua Nazaret, sano yejua yejuan tiktlaueltotokatinemi.”</verse>
				<verse number="9">Niman on yejuan nouan nemiyaj okitakej on tlauijli niman onomojtijkej, pero xokakkej itlajtol on yejuan nechnotstikatka.</verse>
				<verse number="10">Kemaj oniktlajtoltij: “¿Tlinon tikneki ma nikchiua noTEKO?” Niman toTEKO onechijlij: “Xmotelkets niman xuiya Damasco. Ompa mitsijliskej nochi tlen Dios okitlalij para tikchiuas.”</verse>
				<verse number="11">Niman ika on ipetlanalis on tlauijli onechciegojtilij, on yejuan nouan nemiyaj onechmayantiajkej hasta Damasco.</verse>
				<verse number="12">’Ompa nemiya sen tlakatl itoka Ananías. Yejua kuajli kitlakamatiya itlanauatil Moisés niman nochimej on hebreos* yejuan chantiyaj ompa Damasco kuajli kitlakaitayaj.</verse>
				<verse number="13">Yejua ouajlaj onechitako, niman ijkuak oyejkok onechijlij: “Nokniu Saulo, oksejpa xseli motlachalis.” Niman nimantsin onitlachix niman onikitak yejua.</verse>
				<verse number="14">Kemaj onechijlij: “On yejuan iminDios toachtojtajuan omitstlapejpenij para tikixmatis on tlen yejua kineki, niman para tikitas on akin Yolmelajki niman para tikakis itlajtol yejuan yejua kijtoua.</verse>
				<verse number="15">Tejua tikpanextilis nochi tlakatl on tlen otikitak niman otikak.</verse>
				<verse number="16">Aman tej, ¿tlinon tikcha? Xmotelkets niman xmokuateki, niman xkijli toTEKO para ma mitschipaua de motlajtlakoluan.”</verse>
				<verse number="17">’Ijkuak onejkok nikan Jerusalén niman nikchiuaya oración ipan on ueyitiopan, onikitak se tlatlachalistli ken notemikpan.</verse>
				<verse number="18">Onikitak toTEKO, niman onechijlij: “Isijkapan xkisa nikan Jerusalén pampa xkiseliskej on tlen noka tikijtos.”</verse>
				<verse number="19">Kemaj nejua onikijlij: “NoTEKO, yejuamej kimatstokej ika nouiyan ipan insinagogas* on hebreos* onikinkixtij para nikintsakuaya ipan cárceles, niman nikinmajmailiaya on yejuan mitsneltokaj.</verse>
				<verse number="20">Niman ijkuak okimiktijkej Esteban motenojnotskau, nejua no teuan ompa ninemiya. Nejua no oniktemakak notlajtol para okimiktijkej. Niman onikimpiyalij intlakeuan on yejuan okimiktijkej Esteban.”</verse>
				<verse number="21">Pero toTEKO onechijlij: “Xuiya, pampa nejua nimitstitlani uejka intech on yejuan xhebreos*.”</verse>
				<verse number="22">Hasta nikan ipan in tlajtojli yejuamej on tlakamej okakkej, pero ijkuak ijkin okakkej opejkej tsajtsij chikauak, kijtouayaj: —¡Ma miki on tlakatl! ¡Xok kitocaroua nemis!</verse>
				<verse number="23">Niman pampa tsajtsiyaj niman tlakpak kichapaniayaj intlaken niman tlakpak kixiniayaj tlajli,</verse>
				<verse number="24">on soldadojtlayekanki otlanauatij para ma kuikakan ne ijtik on ueyi tepankajli. Kemaj otlanauatij ma kuijuitekikan para ma kijto tline on tlakamej itechkopa tsajtsiyaj ikan tlauejli.</verse>
				<verse number="25">Pero ijkuak yokisasalojkaj para kimajmailiskiaj, Pablo okijlij on soldadojtlayekanki romano yejuan ompa nemiya: —¿Tlen on tlanauatijli romano mechkauiliaj para nenkuijuitekiskej sen romano yejuan nion xe kiyolkuitiaj niman xe kitlajtlakolmakaj?</verse>
				<verse number="26">Ijkuak on soldadojtlayekanki romano ijkon okak, oyaj okimachistito on itlayekankau, niman okijlij: —Kuajli xnemili tlinon tikchiuas, pampa tlakaj in tlakatl romano.</verse>
				<verse number="27">Kemaj on más ueyi soldadojtlayekanki okinisiuij Pablo, niman okijlij: —¿Tlen melauak tiromano? Niman yejua okijlij: —Kemaj, melauak.</verse>
				<verse number="28">Kemaj on más ueyi soldadojtlayekanki okijlij: —Nejua ika miyek tomin oniktlaxtlau para oninochiu romano. Niman Pablo okijlij: —Pero nejua ka, pampa ijki onitlakat.</verse>
				<verse number="29">Yejua ika itej, on yejuan kuitekiskiaj Pablo nimantsin onejkuanijkej. Niman on más ueyi soldadojtlayekanki, ijkuak okimat ika Pablo no romano, onomojtij ika okisalojka.</verse>
				<verse number="30">On más ueyi soldadojtlayekanki kinekiya kajsikamatis on tlen melauak de on tlinon ika on hebreos* kiteixpanuiyaj Pablo. Yejua ika, uajmostla okitojton Pablo de on teposcadena niman otlanauatij ma uajuiyan niman ma nosentlalikan on tiopixkej tlayekankej niman nochimej on más uejueyi tekiuajkej ipan on Sanedrín*. Kemaj okixtij Pablo niman okitelkets imixpan.</verse>
			</chapter>
			<chapter number="23">
				<verse number="1">Kemaj Pablo okimixkechij on más uejueyi tekiuajkej ipan on Sanedrín* niman okinmijlij: —Nokniuan, hasta ipan in tonajli nejua ninemi ixpan Dios ikan chipajkatlamachilistli.</verse>
				<verse number="2">Kemaj Ananías, on más ueyitlayekanki tiopixki, okinnauatij on yejuan nisiu nemiyaj itech Pablo ma kamauitektiakan.</verse>
				<verse number="3">Pero Pablo okijlij: —¡Dios mitsmailis tejua, omexayakyej! Ompa on teuatikaj para tinechtlajtlakolmakas ken kijtoua on tlanauatijli. ¿Tline* titlanauatia ma nechmailikan niman ijkon xtiktlakamati on tlanauatijli?</verse>
				<verse number="4">Niman on yejuan ompa nemiyaj itech Pablo okijlijkej: —¿Ijkon tikuijuikaltia on más iueyitiopixkau Dios?</verse>
				<verse number="5">Pablo okijtoj: —Xnechtlapojpoluikan nokniuan. Nejua xnikmatiya ika yejua más ueyitlayekanki tiopixki, pampa ijkin kijtoua on Yektlajkuilojli: “Maka tikuijuikaltis on yejuan tekiuaj intech mochanejkauan*.”</verse>
				<verse number="6">Pablo okimat ika ne ipan on Sanedrín*, nemiyaj sekimej saduceos* niman sekimej fariseos*. Yejua ika ikan chikauak tlajtojli okijtoj: —Nokniuan, nejua nifariseo* niman nochi nofamilia fariseos. Niman nemejuamej nennechtlajtlakolmakatokej pampa nikneltoka ika yoliuiskej* niman noketsteuaskej on mikatsitsimej.</verse>
				<verse number="7">Ijkuak ijkin okijtoj, on fariseos* iuan on saduceos opeu notenkuikuij niman onotlajkoxelojkej.</verse>
				<verse number="8">(Ijkon onochiu pampa on saduceos kijtouaj ika on mikatsitsimej xyoliuiskej* oksejpa niman ika xnemij ángeles nion espíritus, pero on fariseos* kineltokaj nochi in tlajtlamach*.)</verse>
				<verse number="9">Niman nochimej sanoyej* tsajtsiyaj. Kemaj ouajnotelketstejkej sekimej on temachtijkej ikan itlanauatil Dios yejuan nopouaj intech on fariseos*, niman chikauak onotenkuikuikej. Ijkin kijtouayaj: —Xitlaj tlen xkuajli tiknextiliaj in tlakatl. Kas sen espíritu noso sen ángel melauak iuan otlajtoj. Maka ma titoxixikojtiakan iuan Dios.</verse>
				<verse number="10">Niman ika más sanoyej notenkuikuiyaj, on más ueyi soldadojtlayekanki onomojtij niman kuitiaya kojkokoskej Pablo. Yejua ika, yejua okintekuitlan on soldados para konkixtiskej Pablo intsajlan on tlakamej niman kuiskakej ipan on ueyi tepankajli kampa on soldados chantij.</verse>
				<verse number="11">Niman uajmostla tlayoua, toTEKO okinotitij Pablo niman okijlij: —Xmoyolchikaua Pablo. Ijkon ken noka otitlajtoj nikan Jerusalén, no ijki ika onkaj noka titlajtos ipan on ueyikalpan Roma.</verse>
				<verse number="12">Niman uajmostla ijkuak yotlanes, sekimej on hebreos* onosentlalijkej niman okitlajtouilijkej para kimiktiskej Pablo. Yejuamej okitlajtolmakakej para xtlakuaskej nion xitlaj* koniskej hasta kaman kimiktiaj Pablo.</verse>
				<verse number="13">Niman on yejuan ijkon okitlalijkej on promesa más de cuarenta tlakamej katkaj.</verse>
				<verse number="14">Yejuamej oyajkej intech on tiopixkej tlayekankej niman on ueuetkej tlayekankej niman okinmijlijkej: —Tejuamej yotiktlalijkej in promesa para xitlaj* tikuaskej hasta kaman tikmiktiaj Pablo.</verse>
				<verse number="15">Aman tej, nemejuamej inuan on más uejueyi tekiuajkej ipan on Sanedrín*, xkijlikan on más ueyi soldadojtlayekanki para mostla ma mechajuikili Pablo. Ika xmotlamikan niman xkijlikan kitl nenkinekij nenkimatiskej más de on tlajtlamach* para nenkimatiskej tla melauak. Niman tejuamej tinemiskej listos para tikmiktiskej ijkuak xe yejko.</verse>
				<verse number="16">Pero itelpokakoneu on siuatl yejuan ikniu Pablo okak on tlen okitojkej. Yejua ika, oyaj ipan on ueyi tepankajli niman okimachistij Pablo.</verse>
				<verse number="17">Kemaj Pablo okinots semej on ueyi soldadojtlayekankej niman okijlij: —Xkuika in telpokakonetl itech on más ueyi soldadojtlayekanki, pampa kipiya tlinon komachistis.</verse>
				<verse number="18">On soldadojtlayekanki okuikak on telpokakonetl itech on más ueyi soldadojtlayekanki, niman okijlij: —Pablo yejuan tsakutikaj onechnots niman onechtlajtlanilij para ma nikuajuika motech in telpokakonetl, pampa kipiya tlinon mitsijlis.</verse>
				<verse number="19">Kemaj on más ueyi soldadojtlayekanki okontilan on telpokakonetl ipan ima, niman okuikak neka oksekan niman okitlajtoltij: —¿Tlinon tikneki tinechijlis?</verse>
				<verse number="20">Kemaj yejua okijlij: —On hebreos* yonotlajtolmakakej mitstlajtlaniliskej para mostla xkuika Pablo imixpan on más uejueyi tekiuajkej ipan on Sanedrín*, yejuamej ika notlamiskej kitl kinekij kimatiskej más de on tlajtlamach* para kimatiskej tla melauak.</verse>
				<verse number="21">Pero tejua maka xkinneltokili, pampa más de cuarenta tlakamej kipijpiyaskej, niman onotlajtolmakakej ika xtlakuaskej nion xitlaj* koniskej hasta kaman kimiktiaj Pablo. Aman tej, ye nemij listos niman sa kichaj para tikinnankilis ika on tlen kitlajtlanij.</verse>
				<verse number="22">Kemaj on más ueyi soldadojtlayekanki okititlan on telpokakonetl, niman okinauatij maka yakaj kijlis ika yokitemachistij.</verse>
				<verse number="23">Kemaj on más ueyi soldadojtlayekanki okinnots omemej soldadojtlayekankej, niman okinnauatij para ma kisentlalikan ome ciento soldados yejuan nejnemiskej, niman setenta yejuan yaskej ipan caballos niman ome ciento más yejuan kitkiskej lanzas para yaskej ne Cesarea ijkuak las nueve ika tlayoua.</verse>
				<verse number="24">Niman no otlanauatij ma kimpiyakan caballos para yetias Pablo, para maka itlaj ipan nochiuas, yej kuikaskej kuajli hasta itech on gobernador Félix.</verse>
				<verse number="25">No okititlan in tlajkuilolamatl:</verse>
				<verse number="26">Nejua niClaudio Lisias. Nimitsontlajpaloua tejua ueyi gobernador Félix.</verse>
				<verse number="27">In tlakatl okajsikej on hebreos* niman kimiktiskiaj, pero nejua onikmanauij ikan nosoldados pampa onikajsikamat ika yejua romano.</verse>
				<verse number="28">Nejua niknekiya nikmatis tline kiteixpanuiyaj. Yejua ika, onikuikak imixpan on más uejueyi tekiuajkej ipan on Sanedrín*.</verse>
				<verse number="29">Niman onikmat ika san kiteixpanuiyaj yejua ika on intlanauatiluan, pero xonkatka tline kimiktiskiaj nion siquiera para kalaktiskej ipan cárcel.</verse>
				<verse number="30">Niman ijkuak onechmachistijkej ika yokitlajtoluikaj para kimiktiskiaj, nimantsin onimitsontitlanilij. Niman no onikimijlij on yejuan kiteixpanuiyaj para mitsijliskej tline kitlauelitaj. Kuajli xnemi.</verse>
				<verse number="31">Kemaj on soldados okantekej Pablo ijkon ken okinnauatijkej. Niman ijkuak tlayoua okuikakej hasta ipan on ueyikalpan itoka Antípatris.</verse>
				<verse number="32">Niman uajmostla on soldados yejuan nejnentiayaj onokuepkej para oyajkej ipan on ueyi tepankajli kampa on soldados nemij, niman on yejuan yayaj ipan caballos okuikakej Pablo.</verse>
				<verse number="33">Ijkuak oajsikej Cesarea, on gobernador okimakakej on tlajkuilolamatl niman no okimaktilijkej Pablo.</verse>
				<verse number="34">On gobernador okinomachtij on tlajkuilolamatl niman kemaj okitlajtoltij Pablo kanon otlakat. Niman ijkuak okimat ika yejua otlakat ipan iueyitlalpan Cilicia,</verse>
				<verse number="35">okijlij: —Nimitskakis ijkuak yejkoskej on yejuan mitsteixpanuiyaj. Kemaj otlanauatij ma kuikakan niman ma kipiyakan ipan on ipalacio Herodes.</verse>
			</chapter>
			<chapter number="24">
				<verse number="1">Niman ipan makuijli tonajli Ananías, on más ueyi tlayekanki intech on tiopixkej, ouajlaj ne Cesarea inuan keskimej on ueuetkej tlayekankej niman iuan sen tepantlajtojketl yejuan itoka katka Tértulo. Yejuamej oyajkej itech on gobernador niman okiteixpanuijkej Pablo.</verse>
				<verse number="2">Ijkuak intech okuajuikakej Pablo, Tértulo opeu kiteixpanuiya, niman ijkin okijlij Félix: —Timitstlajsojkamachiliaj tejua ueyi señor gobernador pampa san mopampa tla tipaktokej niman kuajlotika tinemij. Niman no miyek nochijtikaj tlen kuajli ika motlamatkilis* intech in chanejkej yejuan chantij ipan in región.</verse>
				<verse number="3">Niman in nochipa niman nochiuiyan kuajli tikseliaj. Yejua ika, sanoyej* timitstlasojkamachiliaj tejua ueyixtikaj gobernador Félix.</verse>
				<verse number="4">Pero para maka sanoyej nimitsuejkauitis, nimitstlajtlanilia ika motetlajsojtlalis* xtechkaki ika in keski tlajtojli.</verse>
				<verse number="5">Kuajli tej, yotikmatkej ika in tlakatl ken sen kualolistli yejuan sanoyej tepajsoloj. Yejua kichijtinemi para ma najkomanakan on hebreos* nouiyan imanian in tlaltikpaktli. Niman yejua tlayekanki intech on yejuan noxelojtinemij kinkuitiaj nazarenos.</verse>
				<verse number="6">Niman no kinekiya tlaijtlakos ipan on ueyitiopan. Pero otikajsikej niman otiknekej tikyolkuitiskej niman tiktlajtlakolmakaskej ijkon ken tlanauatia on totlanauatil.</verse>
				<verse number="7">Pero on más ueyi soldadojtlayekanki Lisias ouajlaj niman otechkuijkuilij.</verse>
				<verse number="8">Niman okijtoj ika on yejuan kiteixpanuiyaj ika onkaj uajlaskej motech. Aman sano tejua uelis tikyolkuitis niman ijkon tikmatis ika nochi in tlajtlamach* yejuan tejuamej ika tikteixpanuiyaj melauak.</verse>
				<verse number="9">On hebreos* yejuan ompa nemiyaj nochimej kijtouayaj ika nochi in tlajtlamach* yejuan ika kiteixpanuiyayaj melauak.</verse>
				<verse number="10">Kemaj on gobernador okichiuilij señas para Pablo ma tlajto. Niman Pablo okijtoj: —Ikan paktli nikchiua para ninomanauis mixpan, pampa nikmatstikaj ika tejua ye kipiya miyek xipan ika titekiuaj ipan in país.</verse>
				<verse number="11">Tejua tej, uelis kuajli tiktetlajtoltis ika kemach kipiya majtlaktli uan ome tonajli ijkuak oniaj Jerusalén para onikmauistilito Dios.</verse>
				<verse number="12">On hebreos* xonechnextijkej teuan ninotenkuikui, nion nikinmajkomantinemiya on tlakamej ipan on ueyitiopan, noso ipan insinagogas* on hebreos*, nion xkanaj ipan on ueyikalpan.</verse>
				<verse number="13">Yejuamej in tlakamej nion xkipiyaj tlinon ika kiteititiskej tla melauak onikchiu on tlajtlamach* yejuan ika nechteixpanuiyaj.</verse>
				<verse number="14">Pero tlinon nejua niknokuitia niman xnikiyana, yej ika nejua niktekipanoua iminDios noachtojtajuan ijkon ken kitocaroua yejuan aman kuitiaj Yenkuik Tlaneltoktli, niman on hebreos* kijtouaj ika xkuajli on Yenkuik Tlaneltoktli. Niman nikneltoka nochi tlen tlajkuilolnestikaj ipan itlanauatil Moisés niman ipan intlajkuiloluan on tiotlajtojkej.</verse>
				<verse number="15">Niman nikpiya tlamachalistli* itech Dios no ijki ken kipiyaj in tlakamej, ika on mikatsitsimej yoliuiskej* nochimej yejuan yolmelajkej niman on yejuan xyolmelajkej.</verse>
				<verse number="16">Yejua ika nochipa nikchiua kanika para nochipajkatlamachilis xnechtlajtlakolmakas ixpan Dios niman ixpan nochi tlakatl.</verse>
				<verse number="17">’Tej, ye kipiya keski xipan ika xniaya Jerusalén, niman aman oniaj para oniktekauilito tetlayokoliltin para on nochannekauan* mayankej niman para onikauato ofrendas itech Dios.</verse>
				<verse number="18">Niman chika ijkon nikchiuaya, sekimej hebreos* yejuan ualeuaj Asia onechnextitoj ipan on ueyitiopan. Nichipauak katka ijkon ken tlanauatia on tlanauatijli. Xmiyek tlakatl nemiya ompa, nion xakaj nikajkomanaya.</verse>
				<verse number="19">Pero on hebreos* yejuan ualeuaj Asia niman yejuan ompa nemiyaj noneki uajlaskiaj nikan mixpan niman nechteixpanuiskiaj tla itlaj ika nechtlauelitaj.</verse>
				<verse number="20">Noso on yejuan nikan nemij, ma kijtokan tla itlaj xkuajli okinextijkej notech ijkuak nejua oninen imixpan on más uejueyi tekiuajkej ipan on Sanedrín*,</verse>
				<verse number="21">noso kas tla ika onikijtoj ikan chikauak tlajtojli ijkuak ompa oninen ne intlajkotian. Ompa tej, ijkin onikijtoj: “Aman nemejuamej nennechtlajtlakolmakatokej pampa nikneltoka ika yoliuiskej* niman nokuiteuaskej on mikatsitsimej.”</verse>
				<verse number="22">Ijkuak Félix, yejuan ye kuajli kajsikamatiya itechkopa on Yenkuik Tlaneltoktli, okak in tlajtlamach*, okintlalilij para okse tonajli kitaskej ken kichiuaskej. Ijkin okinmijlij: —Ijkuak uajlas Lisias on más ueyi soldadojtlayekanki, tlamis nikmatis on tlinon nikchiuas nemouan.</verse>
				<verse number="23">Kemaj Félix okinauatij on soldadojtlayekanki ma kitsakuakan Pablo, pero no ma kauilikan ma kisa kamanian. Niman no ma kinkauili itlajsojkaikniuan* ma kitakij niman ma kipaleuikan itlaj ika.</verse>
				<verse number="24">Ipan keski tonajli, oksejpa ouajlaj Félix iuan Drusila isiuau, yejuan hebrea katka. Kemaj okitekuitlan Pablo niman okak de on tlaneltoktli itechkopa JesuCristo.</verse>
				<verse number="25">Pero ijkuak Pablo okijlij ika noneki kipiyas yolmelajkilistli, niman kiteltis ixkuajlieleuilis niman ika Dios techyolkuitis niman techtlajtlakolmakas, Félix onomojtij niman okijlij: —Aman ye kuajli. Xuiya. Ijkuak niuelis oksejpa nimitstekuitlanis.</verse>
				<verse number="26">Félix kinekiya niman kichixtikatka para Pablo ma kimaka tomin para kimakauas. Yejua ika, miyekpa kitekuitlaniya para iuan tlajtouaya.</verse>
				<verse number="27">Kemaj ipan ome xipan Porcio Festo okipatlak Félix ken gobernador. Niman pampa Félix kinekiya inuan kuajli nokauas on hebreos*, okau Pablo ipan cárcel.</verse>
			</chapter>
			<chapter number="25">
				<verse number="1">Festo ouajlaj para kalakis ken gobernador ne Judea. Niman ijkuak ye kipiyaya yeyi tonajli, okis ne Cesarea niman oyaj para Jerusalén.</verse>
				<verse number="2">Ompa on intlayekankauan on tiopixkej niman on hebreos* yejuan más uejueyixtokej oyajkej itech niman opeu kiteixpanuiyaj Pablo.</verse>
				<verse number="3">Sanoyej okitlajtlanilijkej, ken ueyi favor, para ma kinuajtitlanili Pablo ompa Jerusalén. Ijkin okijlijkej pampa yejuamej kinemiliayaj kompijpiyaskej ipan ojtli para kimiktiskej.</verse>
				<verse number="4">Pero Festo okinnankilij ika Pablo tsakutikaj Cesarea, niman ika yejua yas nimantsin ompa.</verse>
				<verse number="5">Kemaj, ijkin okinmijlij: —Noneki tej, nouan yaskej para Cesarea on yejuan más uejueyixtokej nemotech, niman tla itlaj onkaj tlen xkuajli itech on tlakatl, uelis kiteixpanuiskej.</verse>
				<verse number="6">Festo ompa onokau Jerusalén kanaj chikueyi tonajli noso majtlaktli, niman kemaj oyaj para Cesarea. Niman uajmostla onotlalij ne kampa tetlakanonotsalo. Kemaj otlanauatij ma kuajuikilikan Pablo.</verse>
				<verse number="7">Ijkuak okalakito Pablo, okiteyeualotoj on hebreos* yejuan oualejkej Jerusalén. Niman okiteixpanuijkej ikan miyek tlajtlamach* yejuan temojtij, pero xueliyaj itlaj kiteititiayaj tla melauak.</verse>
				<verse number="8">Kemaj Pablo opeu tlajtoua para nomanauis, niman okijtoj: —Xitlaj ika nitlajtlakoua ipan intlanauatil on hebreos*, nion itech on ueyitiopan, niman nion itech César yejuan más ueyi tekiuaj ne Roma.</verse>
				<verse number="9">Pero pampa Festo kinekiya inuan kuajli nokauas on hebreos*, okitlajtoltij Pablo: —¿Tikneki tias Jerusalén niman ompa nikixtlalos nochi moka tejua?</verse>
				<verse number="10">Kemaj Pablo okinankilij: —Ninemi nikan kampa tetlamandaroua itekiuaj César, niman nikan nechtocaroua nechyolkuitiskej. On hebreos* xitlaj* nikinchiuiliaya tlen xkuajli, ijkon ken tejua kuajli tikmatstikaj.</verse>
				<verse number="11">Tla itlaj xkuajli onikchiu niman nechmelaua* para nimikis, xninoneneki* nimikis. Pero tla nochi on tlajtlamach* ika nechteixpanuiyaj xitlaj* onkaj yejuan melauak onikchiu, tla ijkon, xakaj kitocaroua para intech nechtemakaskej on hebreos*. Nejua yej niktlajtlani para ma nipano ixpan César para yejua nechyolkuitis.</verse>
				<verse number="12">Kemaj Festo, ijkuak yokintlajtoltij on itetlakanonotskauan, okinankilij Pablo: —Otiktlajtlan para tipanos ixpan César. Aman tej, itech César tias.</verse>
				<verse number="13">Ipan keski tonajli más sakin* on rey Agripa iuan Berenice oyajkej Cesarea para okitlajpalotoj Festo.</verse>
				<verse number="14">Niman ika ompa onenkej keski tonajli, Festo okitlajtlajtouilij on rey tlinon ika kiteixpanuiyaj Pablo. Ijkin okijlij: —Nikan nemi sen tlakatl yejuan Félix okajteu tsakutikaj.</verse>
				<verse number="15">Niman ijkuak oniaj Jerusalén, on tiopixkej tlayekankej niman on ueuetkej tlayekankej ne intech on hebreos* oualajkej notech ipampa on tlakatl. Yejuamej kiteixpanuiyayaj niman nechtlajtlaniliayaj ma niktlajtlakolmaka.</verse>
				<verse number="16">Nejua onikinnankilij ika xijki nouikaj on romanos para yakaj kitemaktiliaj ma kimiktikan, tla xchatopa kuikaj imixpan on yejuan kiteixpanuiyaj para uelis nomanauis.</verse>
				<verse number="17">Yejua ika, ijkuak oualajkej nikan san sekan, xuejkajtikaj, yej uajmostla nimantsin oninotlalij ne kampa niteyolkuitia niman onitlanauatij ma nechanilitij on tlakatl.</verse>
				<verse number="18">Niman ijkuak ye ompa nemiyaj on tlateixpanuijkej, xitlaj* okuajkikej tlinon ika kiteixpanuiyaj tlen sanoyej xkuajli ken nejua niknemiliaya.</verse>
				<verse number="19">Yejuamej yej kiteixpanuiyayaj de on intlaneltok niman de on tlakatl itoka Jesús yejuan yomik niman Pablo kijtoua ika nemi.</verse>
				<verse number="20">Ika nejua xnikmatiya kenijki uelis nikyolkuitis de in tlajtlamach*, oniktlajtoltij tla kinekiskia yas Jerusalén, niman ompa kiyolkuitiskej yejua ika in tlajtlamach*.</verse>
				<verse number="21">Pero pampa Pablo otlajtlan ajsis hasta itech on más ueyi tekiuaj romano para ompa kiyolkuitis, nejua onitlanauatij para sanken* ma tsakutia hasta ijkuak niuelis niktitlanis itech César.</verse>
				<verse number="22">Kemaj Agripa okijlij Festo: —Nejua no niknekiskia nikakis on tlakatl. Niman Festo okijlij: —Mostla tikakis.</verse>
				<verse number="23">Niman uajmostla Agripa niman Berenice oajsikej ipan on ueyi kajli kampa teyolkuitiua. Niman yejuamej sanoyej kuajli niman kualtsin okinselijkej niman ompa okalakitoj inuan on soldadojtlayekankej niman on tlakamej más uejueyixtokej ne ipan on ueyikalpan. Kemaj ikan itlanauatil Festo, okanatoj Pablo.</verse>
				<verse number="24">Kemaj Festo okijtoj: —Rey Agripa, niman tlakamej yejuan nikan touan onemosentlalijkej, nikan nenkitaj in tlakatl yejuan nochi tlakatl hebreo* kiteixpanuiya, on yejuan chanejkej Jerusalén niman on yejuan chanejkej nikan Cesarea. Yejuamej sanoyej tsajtsij, nechtlajtlaniliaj niman kijtouaj ika xok kitocaroua para nemis in tlakatl.</verse>
				<verse number="25">Pero nejua xoniknextilij itlaj tlen xkuajli okichiu para yejua mikis. Niman ika sano yejua otlajtlan para panos itech César Augusto, yonikijtoj para niktitlanis itech.</verse>
				<verse number="26">Niman ika xnikpiya tlinon nikijkuilouilis on toueyi tekiuaj César de in tlakatl, onikuajuikak nemixpan, niman más tejua mixpan, rey Agripa, para tikyolkuitiskej niman ijki nejua nikpiyas tlinon nikijkuilos.</verse>
				<verse number="27">Ijkin nikneki nikchiuas pampa nikuitia xkuajli niktitlanis itech César yakaj yejuan tsakutikaj niman xnikijtos tlinon ika kiteixpanuiyaj.</verse>
			</chapter>
			<chapter number="26">
				<verse number="1">Kemaj Agripa okijlij Pablo: —Uelis titlajtos para timomanauis. Kemaj, Pablo okitelkets ima niman opeu tlajtoua ijkin para nomanauis:</verse>
				<verse number="2">—Mixpan tejua rey Agripa, sanoyej nipaki pampa aman ninomanauis de nochi on tlajtlamach* yejuan ika nechteixpanuiyaj on hebreos*.</verse>
				<verse number="3">Niman más nipaki pampa tejua tikixmati nochi on ken nouikaj on hebreos* niman nochi on tlajtlamach* yejuan ika notenkuikuij. Yejua ika, nimitstlajtlanilia kuajli xnechkaki ikan ijyouilistli.</verse>
				<verse number="4">’Nochimej on hebreos* kimatstokej kenijki ninouikaya intsajlan desde ijkuak nikonetl. Yejuamej kimatstokej ken ninouikaya ipan no país niman ne Jerusalén.</verse>
				<verse number="5">Yejuamej no kimatstokej, niman uelis kitoskej ika desde ye uejkaui nifariseo. Tejuamej yejuan tifariseos* más chikauak titouikayaj ipan totlaneltok xken on oksekimej hebreos*.</verse>
				<verse number="6">Niman aman nechyolkuitiaj san ipampa on tlamachalistli* yejuan nikpiya ika Dios kinyoliuitis* on mikatsitsimej ijkon ken yokinmijlijkaj on toachtojtajuan.</verse>
				<verse number="7">On majtlaktli uan ome tribus* yejuan ualeuaj itech toachtojtataj Israel kichixtokej para nocumpliros ipromesa Dios chika kitekipanouaj niman kimauistiliaj ikan tonajli niman ikan yeuajli. Ipampa in tlamachalistli* yejuan nejua no nikpiya, tejua rey Agripa, aman nechteixpanuiyaj on hebreos*.</verse>
				<verse number="8">¿Man tline* nemejuamej xnenkineltokaj ika Dios uelis kichiuas para kinyoliuitis* on mikatsitsimej?</verse>
				<verse number="9">’Sano nejua achtoj niknemiliaya ika onkatka para nikinchiuilis miyek tlajtlamach* tlen xkuajli on yejuan kineltokaj Jesús yejuan ualeua Nazaret.</verse>
				<verse number="10">Niman ijki onikchiu ne Jerusalén. Ikan intlanauatil on yejuan tlayekankej intech on tiopixkej, miyekej on yolchipajkej itech Dios nikintsajtsakuaya. Niman nejua no teuan onikmat para ma kinmiktikan.</verse>
				<verse number="11">Miyekpa nejua nikintlauelitaya niman nikintlajyouiltiaya ipan on sinagogas* pampa niknekiya ma kinenekikan* intlaneltok. Niman ika sanoyej nechkualaniayaj, miyekan nikintejtemojtinemiya para nikintlajyouiltis.</verse>
				<verse number="12">’Se tonajli niaya ne ipan on ueyikalpan itoka Damasco para nikonminanaskia on yejuan kineltokaj Jesús. Nejua onikpix sen amatlanauatijli yejuan on tlayekankej intech on tiopixkej onechmakakej.</verse>
				<verse number="13">Kemaj kanaj tlakualispan, tejua ueyixtika rey, chika niaya ipan nojui, onikitak sen tlauijli yejuan oualeu iluikak. On tlauijli más sanoyej petlaniya xken tonaltsintli. Niman noyeualkan opetlan niman no inyeualkan on yejuan nouan yayaj.</verse>
				<verse number="14">Kemaj tinochimej otiuetskej ipan tlajli. Niman nejua onikak sen tlajtojli yejuan nechijliaya ikan tlajtojli hebreo: “Saulo, Saulo, ¿tline tinechtlaueltotokatinemi? Sano tejua timokojkokoua no ijki ken sen uakax kichiua ijkuak kiteliksa ikuatipan on ojtlatl yejuan ika kitsopinijtiuj.”</verse>
				<verse number="15">Kemaj oniktlajtoltij: “¿Akin tejua Señor?” Niman on toTEKO onechnankijlij: “Nejua niJesús on yejuan tejua tiktlaueltokatinemi.</verse>
				<verse number="16">Aman xmotelkets, pampa nejua yonimitstlapejpenij para tejua tinechtekipanos niman tiktepannextilis on tlajtlamach* tlen yotikitak de nejua niman on tlen tikitas de nejua.</verse>
				<verse number="17">Nejua nimitsmanauis intech on hebreos* niman intech on yejuan aman intech nimitstitlani.</verse>
				<verse number="18">Nejua intech nimitstitlani para tikintitis on tlen melauak. Ijkon tej, tikintitis para xok yaskej ipan on ojtli yejuan kinuika para mikilistli, yej para uelis kajsiskej on ojtli yejuan kinuikas ipan temakixtilistli. No ijki tej, tikintitis para maka sa ma kinyekana ipoder on Satanás, yej ma kitokatiakan Dios. Ijkon tej, nochimej on yejuan nechneltokaj kiseliskej on tetlapojpoluilistli de on intlajtlakol niman sen chanyotl* intsajlan on yolchipajkej.”</verse>
				<verse number="19">’Yejua ika, tejua rey Agripa, oniktlakamat itlajtol Jesús yejuan ne iluikak oualeu.</verse>
				<verse number="20">Achtoj oniaj intech on yejuan nemij Damasco, kemaj intech on yejuan nemij Jerusalén niman kemaj oniaj ipan nochi iueyitlalpan Judea niman no intech on yejuan xhebreos*. Onikinmachtij para ma kajkauakan on tlen xkuajli niman para ma nokuepakan itech Dios, niman ma kichiuakan kuajli tlajtlamach* yejuan ika kiteititiskej ika yonoyolpatlakej.</verse>
				<verse number="21">Niman san yejua ika on onechajsikej on hebreos* ipan on ueyitiopan niman kichiuayaj kanika para nechmiktiskej.</verse>
				<verse number="22">Pampa Dios onechpaleuij hasta ipan in tonajli, nikinmixpantilia on yejuan uejueyixtokej niman on yejuan xuejueyixtokej. Niman xkaman itlaj okse más nikimijlia, yej san nikinmijlia on tlen on tiotlajtojkej niman Moisés okijtojkej ika nochiuas.</verse>
				<verse number="23">Yejuamej okijkuilojkej ika Cristo yejuan Dios okitlalij para tlamandaros ye onkatka para tlajyouis niman ika ijkuak yomik yejua achtopa yoliuis* intsajlan on mikatsitsimej, niman kimijlis on yejuan hebreos* niman on yejuan xhebreos* kenijki uelis kiseliskej temakixtilistli.</verse>
				<verse number="24">Ijkuak Pablo okijtoj in tlajtlamach* para nomanauis, Festo okijtoj chikauak: —¡Tejua tiloco, Pablo! Pampa sanoyej yotimomachtij, yotilocojtiak.</verse>
				<verse number="25">Pero Pablo okijlij: —Nejua xniloco, ueyixtikaj Festo, yej tlen nikijtoua melauak niman se uelis kajsikamatis.</verse>
				<verse number="26">Nikan nemi in rey Agripa yejuan kuajli kixmati in tlajtlamach*. Xninomojtia para nitlajtoua nikan ixpan pampa kuajli nikmatstikaj ika yejua no kimati nochi in tlajtlamach*, pampa xonochiu ichtaka.</verse>
				<verse number="27">Tejua rey Agripa, ¿tikneltoka on tlen okijtojkej on tiotlajtojkej? Nejua nikmatstikaj ika tikneltoka.</verse>
				<verse number="28">Niman Agripa okijlij: —¿Tiknemilia ika san ika in keski tlajtojli tinechyoleuas para ninokuepas Cristiano?</verse>
				<verse number="29">Kemaj Pablo okijtoj: —Ika keski tlajtojli noso tla miyek, nejua niktlajtlanilia Dios para maka san tejua timokuepaskia Cristiano, yej hasta nochimej on yejuan nechkakij, aman nokuepaskiaj Cristianos ken nejua. Pero xniknekiskia para no nensalijtiaskiaj ika in teposcadenas ken nejua nisalijtika.</verse>
				<verse number="30">Niman ijkuak otlan kijtoua in tlajtlamach*, ouajnotelkets on rey, niman on gobernador, niman Berenice, niman on yejuan teuan onotlalijkaj ompa.</verse>
				<verse number="31">Niman ijkuak onejkuanijkej san onkuaj, otlajtlajtojkej, kijtouayaj: —In tlakatl xitlaj* okichiu tlen xkuajli yejuan kimelaua para mikis, nion para kitsakuaskej.</verse>
				<verse number="32">Niman Agripa okijlij Festo: —In tlakatl ueliskia tikmakauaskiaj tla xkitlajtlaniskia para ajsis ixpan César.</verse>
			</chapter>
			<chapter number="27">
				<verse number="1">Ijkuak okijtojkej tlen tonajli techtitlaniskej para Italia, Pablo niman oksekimej yejuan tsakutokej okintemaktilijkej itech sen soldadojtlayekanki itoka Julio. Yejua kisa itech on grupo de soldados yejuan itoka Augusto.</verse>
				<verse number="2">Otitlekokej ipan sen barco teyaxka* katka ipan on ueyikalpan itoka Adramitio yejuan onkaj ne atlatenko. On barco onkatka listo para kisas, niman yas ipan on uejueyikalpanmej onokej atlatenko de Asia. Kemaj otitatlalijkej, niman no ompa touan nemiya Aristarco, yejuan ualeua ipan on ueyikalpan itoka Tesalónica yejuan onkaj ipan on iueyitlalpan Macedonia.</verse>
				<verse number="3">Niman uajmostla otajsikej ipan on ueyikalpan itoka Sidón yejuan onkaj atlatenko. Niman Julio opeu kitlajsojkaita Pablo. Yejua ika, okauilij para ma kinnotsati itlajsojkaikniuan* para yejuamej ueliskej itlaj ika kipaleuiskej.</verse>
				<verse number="4">Kemaj otitlejkokej ipan barco niman otikiskej de ompa Sidón, niman pampa on ajakatl techixnamikiya, otiajkej toopochmakopa inakastlan on tlaluaktli itoka Chipre yejuan onkaj atlajkotian kampaka xmás nojuitia ajakatl.</verse>
				<verse number="5">Otikonmelajkej nisiu iatlatenko on ome ueyitlalpanmej Cilicia niman Panfilia, niman otajsikej ne Mira, yejuan sen ueyikalpan de Licia.</verse>
				<verse number="6">Kemaj Julio, on soldadojtlayekanki, okinextij sen barco yejuan teyaxka* Alejandría yejuan yaya para Italia. Niman otechkalaktij ipan on barco.</verse>
				<verse number="7">Miyek tonajli sanoyej* yolik yaya on barco niman sa axkan* otajsikej ixpan on ueyikalpan Gnido. Niman ika sanken* techixnamikiya on ajakatl, xok tiueliyaj tinejnemiyaj. Yejua ika, otiajkej oksekan inakastlan on tlaluaktli itoka Creta yejuan onkaj atlajkotian kampaka xnojuitiayaj más on ajakatl niman otipanokej imelajkan Salmón.</verse>
				<verse number="8">Sa axkan* otipanokej iatlatenko on mar san nisiu on tlaluaktli niman otajsikej ne kampa itoka Buenos Puertos. Sa nisiu ompaka onkatka on kalpan itoka Lasea.</verse>
				<verse number="9">Sanoyej yotiuejkajkaj tinejnemij, niman ye temojtij katka para tiaskiaj ipan mar, pampa ye nisiu katka on invierno ijkuak sanoyej seua niman ajaka. Yejua ika, Pablo ijkin okinmixtlaloltij niman okinmijlij:</verse>
				<verse number="10">—Tlakamej, nikita ika ipan in toojui nochiuas on tlen temojtij. In barco niman itlamamal tikpoloskej, niman hasta no uelis timikiskej tejuamej.</verse>
				<verse number="11">Pero on soldadojtlayekanki más okitlakamat iteko on barco niman on yejuan kiyekana on barco pero xokinek okak Pablo.</verse>
				<verse number="12">Ompa tej, xonkatka kanon kuajli panoskiaj on invierno ijkuak sanoyej seua. Yejua ika, sa ken nochimej okinemilijkej ika más kuajli kisaskej ompa, para kitaskej tla uelij ajsij ipan on ueyikalpan itoka Fenice. Fenice onkaj ipan on iatlatenko on tlaluaktli itoka Creta yejuan onkaj itlajkotian mar. Yejua kipiya kanon kuajli nokauaskiaj on invierno, pampa on tlachixtikaj neka ikisayan tonajli.</verse>
				<verse number="13">Niman ijkuak opeu ajaka achijtsin ika on tonalajakatl yejuan ualeuaya ne ika sur, yejuamej kuitiayaj ye kuajli para oksejpa yaskej. Yejua ika, okintlejkoltijkej on uejueyi tepostin intoka anclas, niman oyajkej san atlatentli imelajkan ika Creta.</verse>
				<verse number="14">Pero san xuejkajtikaj itech on barco sanoyej chikauak otlauitek on ajakatl itoka Nordeste.</verse>
				<verse number="15">Opeu techmapeua niman ika xok ouel otiajkej kampa tiknekiyaj tiaskiaj pampa on ajakatl sanoyej kojtik, otiktokauilijkej ma techuika sa kanika.</verse>
				<verse number="16">Niman ijkuak otiajkej otipanokej itech sen tlaluaktsintli itoka Clauda yejuan onkaj atlajkotian. Otipanokej ikuitlapan on tlaluaktsintli kampaka xnojuitia más on ajakatl. On ueyi barco kitilantiaya sen barquito yejuan sa axkan* otiktlejkoltijkej ipan on ueyi barco.</verse>
				<verse number="17">Niman ijkuak yokitlejkoltijkej ipan on ueyi barco, kemaj okitlajkosalojkej on ueyi barco para maka postekis. Kemaj pampa nomojtiayaj konteloskej niman nokauaskej ipan on xajli itoka Sirte, okintemoltijkej on telas* intoka velas niman ijki okinuikak on ajakatl sa kanika.</verse>
				<verse number="18">Niman ika sanken* sanoyej chikauak ajakaya, niman on ajakatl sanoyej techkojkoxoniaya, uajmostla seki itlamamal on barco opeu kominxiniaj ipan mar.</verse>
				<verse number="19">Niman ipan yeyi tonajli más, tejuamej ikan tomauan otikominxinijkej ipan mar okseki tlajtlamach* on tlen tekiti ipan on barco.</verse>
				<verse number="20">Miyek tonajli xotikitakej tonaltsintli nion sitlalimej, niman ika sanoyej temojtij techuitekiya on ajakatl, tikuitiayaj ompa timikiskiaj.</verse>
				<verse number="21">Pampa ye tikpiyayaj miyek tonajli ika xtitlakuayaj, Pablo ouajnotelkets totlajkotian niman okijtoj: —Señores, más kuajli nennechtenkakiskiaj niman xtikisaskiaj de ne Creta para xtitlajyouiskiaj nion xitlaj* ixpoliuiskia.</verse>
				<verse number="22">Pero aman, xmoyolchikauakan pampa xakaj kipolos inemilis nion nensemej, yej san in barco poliuis.</verse>
				<verse number="23">Aman tej, ipan in tlayoua onechnotitij sen ángel yejuan okuajtitlan Dios, on yejuan itech niteyaxka niman niktekipanoua.</verse>
				<verse number="24">Niman on ángel onechijlij: “Maka xmomojti Pablo, pampa ika onkaj tajsis ixpan César, on más ueyi tekiuaj romano, niman san mopampa Dios xkauilis yakaj mikis on yejuan mouan nemij ipan in barco.”</verse>
				<verse number="25">Yejua ika tej, xmoyolchikauakan, señores, pampa aman kuajli nikmati ika nochi nochiuas ijkon ken onechijlij on iángel Dios.</verse>
				<verse number="26">Pero ika onkaj tonteliuiskej ipan sen tlaluaktli yejuan onkaj atlajkotian.</verse>
				<verse number="27">Kampa ika ome semana on ajakatl sanken* techuijuikaya sa kanika ipan on atl itoka Mar Adriático. Niman ipan se tlayoua kanaj tlajkoiuan, on tlakamej yejuan kinejnemiltiaj on barco okimatkej ika on barco ye ajsitikatka itech sen tlajli.</verse>
				<verse number="28">Kemaj okitemachijkej on atl para kimatiskej kech ika uejkatlan, niman okipojkej kipiya treinta y seis metros. Niman ijkuak otinejnenkej achijtsin, oksejpa okitemachijkej on atl, niman okipojkej kipiya san veintisiete metros.</verse>
				<verse number="29">Yejuamej onomojtijkej, pampa kuitiayaj onoteloskej ikan temej yejuan onokej ijtik mar. Yejua ika ne ikuitlapan on barco okimpilouilijkej on naui uejueyi tepostin intoka anclas, niman sanoyej kinekiyaj ma tlanestetsi.</verse>
				<verse number="30">Kemaj on tlakamej yejuan kiyekanaj on barco kinemiliayaj choloskej de ipan on barco. Yejuamej okijtojkej ika kimpilouiliskiaj anclas iyakapan on barco maski tla xnejli. Yej yokitemoltijkaj on barquito ne ipan mar.</verse>
				<verse number="31">Pero Pablo okimachistij on soldadojtlayekanki niman isoldados: —Tla yejuamej in yejuan kinejnemitiaj in barco choloteuaj, nemejuamej xnenueliskej nenmakisaskej.</verse>
				<verse number="32">Yejua ika, on soldados okintejtekej imekayouan on barquito niman okauilijkej ma uiya.</verse>
				<verse number="33">Kemaj ijkuak ye uajtlanestiu, Pablo okinyoleu nochimej para ma tlakuakan, niman ijkin okinmijlij: —Aman kipiya majtlaktli uan naui tonajli ika nenkichixtokej tlinon topan nochiuas, niman ijki nennemij xnentlakuaj.</verse>
				<verse number="34">Nemechtlajtlanilia para xtlakuakan para nenkojtikej yeskej, pampa xakaj kipolos nion se itson.</verse>
				<verse number="35">Ijkuak ijkon okijtoj, Pablo okonkuik pan niman imixpan nochimej okimakak tlaxtlauijli Dios. Kemaj okuajtlapan niman opeu tlakua.</verse>
				<verse number="36">Kemaj nochimej onoyolejkej niman no otlakuajkej.</verse>
				<verse number="37">Niman on kech tinemiyaj ompa ipan barco titlapoualtin katkaj 276.</verse>
				<verse number="38">Kemaj ijkuak kuajli yotlakuajkej, okonxinijkej on trigo ipan on mar para maka sa yetixtias on barco.</verse>
				<verse number="39">Niman ijkuak yotlanes, xtlaixtlaliayaj ipan on tlaluaktli, pero kontayaj on kampa nesiya ken onkalaktok on atl kampa kipiya on xalatentli itoka bahía. Ompa tej, kinekiyaj konkalaktiskej on barco tla ueliskiaj.</verse>
				<verse number="40">Yejua ika, okintejtekej imekayouan on anclas niman okinkajkej ipan mar. Kemaj nimantsin okexanijkej on mekamej yejuan ika sasalijtikaj on kojtli yejuan kiyekanaya on barco. Niman ijkuak okitlejkoltijkej ipan ajakatl on tela itoka vela yejuan tlayakapan yau, on barco opeu kinisiuiya on atlatenko.</verse>
				<verse number="41">Niman ijkuak oteliuito kampa mimiltemi xajli ijtik on mar, ompa onokauato on barco. Niman on kampa iyakapan ompa otilinito ijtik on xajli niman xok ouel onolinij. Niman ikuitlapan on barco otlapou ikan atl, pampa sanoyej kojtik tlauitekiya on mar yejuan noketsteuaya.</verse>
				<verse number="42">Kemaj on soldados kinekiyaj kinmiktiskej nochimej on presos para maka chojcholoskej tlanelojtiaskej.</verse>
				<verse number="43">Pero ika on soldadojtlayekanki kinekiya kimanauis Pablo, xokinkauilij para ijkon kichiuaskej. Yej otlanauatij para yejuan uelij tlanelouaj ma natlajkalikan achtopa niman ma kisatij ipan tlajli.</verse>
				<verse number="44">Niman kemaj otlanauatij para on oksekimej ma uiyan ipan tablas noso ipan ipedasos on barco. Niman ijkon tinochimej otajsikej ne ipan on tlajli niman xotimikkej.</verse>
			</chapter>
			<chapter number="28">
				<verse number="1">Ijkuak tinochimej yotomanauijkej otechijlijkej ika on tlaluaktli kampa tinemiyaj itoka Malta.</verse>
				<verse number="2">On yejuan ompa chanejkej sanoyej* kuajli otechselijkej. Niman pampa kiauiya niman ika sanoyej seua katka, yejuamej okitlalijkej sen ueyi tlitl para ompa ma titototonikan.</verse>
				<verse number="3">Pablo okisentlalij keski kojtli* yejuan uaki niman okontlalij tliko. Kemaj sen kouatl ompa ouajkis ika ye tlatlaya niman onopiloj ipan ima Pablo niman okikuaj.</verse>
				<verse number="4">Kemaj ijkuak on chanejkej okitakej on kouatl onopiloj ipan ima Pablo niman okikuaj, opeu kinojliaj: —Sa ika melauak, in tlakatl kas sen ueyi temiktiani. Maski tla omakis ipan mar, ika onkaj kiselia itlaxtlauil. On diosa yejuan tetlajtlakolmaka xkauilia nemis.</verse>
				<verse number="5">Pero Pablo onomatsejtseloj ipan on tlitl niman on kouatl ompa ouetsito niman xitlaj* okichiuilij Pablo.</verse>
				<verse number="6">On chanejkej kichixtikatkaj tla posauis ima noso tla nimantsin uetsis niman mikis. Pero ijkuak youejkau kichixtokej niman ika okitakej xitlaj* ipan nochiuaya, okipatlakej intlamachilis niman opeu kijtouaj ika Pablo yejua sen dios.</verse>
				<verse number="7">Nisiu sa ompaka onkatkaj itlaluan on tlakatl itoka Publio yejuan más ueyi tlalekanki ipan on tlaluaktli. Yejua sanoyej kuajli otechselij, niman ompa otinenkej iuan yeyi tonajli.</verse>
				<verse number="8">Niman itataj Publio onoya tlapechko, kualouaya ikan totonalistli* niman yestlalijli*. Pablo oyaj okinotsato, niman ijkuak yokichiu oración, ipan okintlalij imauan niman okipajtij.</verse>
				<verse number="9">Kemaj ijkuak ijkon yonochiu, nochimej oksekimej yejuan kualoj ipan on tlaluaktli no ouajlakej, niman no okimpajtij.</verse>
				<verse number="10">Niman yejuamej otechtlajsojkaitakej sanoyej. Niman ijkuak otikiskej, otechtlayokolijkej miyek tlajtlamach* yejuan otiktekitiltijkej ipan toojui.</verse>
				<verse number="11">Kemaj, ijkuak yotinenkej yeyi metstli ipan on tlaluaktli, otitatlalijkej ipan sen barco yejuan ompa onokajka ijkuak invierno. On barco teyaxka* katka de on ueyikalpan Alejandría niman ipan ixnestiayaj on dioses Cástor niman Pólux para ueliya kixmatiyaj on barco.</verse>
				<verse number="12">Niman ijkuak otajsikej ipan on ueyikalpan itoka Siracusa yejuan onkaj ipan itenko on mar, ompa otinenkej yeyi tonajli.</verse>
				<verse number="13">Kemaj ompa otikiskej otiajkej san atlatentli hasta otajsikej ipan sen ueyikalpan itoka Regio. Niman uajmostla opeu ajaka achijtsin ika on tonalajakatl yejuan uajleua ne ika sur. Niman uajmostla, otajsikej ipan on kalpan itoka Puteoli.</verse>
				<verse number="14">Ompa otikinnextijkej sekimej tokniuan, niman otechnotskej para se semana ompa inuan ma titokauakan. Niman kemaj, ompa otikiskej niman otiajkej para on ueyikalpan Roma.</verse>
				<verse number="15">Niman ika okimatkej on tokniuan de Roma ika sa nisiu tinemij, okiskej para otechnamikikoj hasta ipan on kalpan pitentsin itoka Tres Tabernas. Niman oksekimej oualajkej más tlayakapan hasta on plaza itoka Apio. Niman ijkuak Pablo okintak, okimakak tlaxtlauijli Dios, niman más onoyolchikau.</verse>
				<verse number="16">Ijkuak otajsikej Roma, on soldadojtlayekanki okinmaktilij on presos on carcejtlapixki. Pero Pablo okauilijkej nemis oksekan iuan sen soldado yejuan okitlalijkej para cuidaros.</verse>
				<verse number="17">Ijkuak kipiyaya yeyi tonajli ika otajsikej ompa Roma, Pablo okintekuitlan on hebreos* yejuan tlayekankej. Niman ijkuak yonosentlalijkej, okinmijlij: —Nokniuan, maski nejua xonikchiu itlaj yejuan xkuajli intech on hebreos* nion itech on incostumbres on toachtojtajuan, onechtemakakej preso ne Jerusalén intech on tekiuajkej romanos.</verse>
				<verse number="18">Ijkuak onechyolkuitijkej, kinekiyaj nechmakauaskej, pampa xonechnextilijkej itlaj yejuan ika nechmelauaskia nimikis.</verse>
				<verse number="19">Pero pampa sanoyej onechtlauelixnamikkej on hebreos*, onikitak ika nonekiya nipanos nikan itech César para yejua nechyolkuitis, maski nejua xnikpiya tlinon ika nikinteixpanuis on nochanejkauan*.</verse>
				<verse number="20">Yejua ika tej, onemechtekuitlan para nemechitas niman nemechnojnotsas. Aman tej, nikan ninemi nisalijtikaj ika in teposcadena san ipampa on totlamachalis* itech Cristo on Mesías yejuan tikpiyaj tejuamej tihebreos*.</verse>
				<verse number="21">Kemaj yejuamej okijlijkej: —Tejuamej xitlaj* amatlajkuilojli tikseliaj moka tejua yejuan ualeua Judea. Nion xakaj tokniu hebreo* yejuan ompa ualeua xitlaj* kuajtetlajtlajtouiliaj tlen xkuajli moka tejua.</verse>
				<verse number="22">Pero tiknekiskiaj tikakiskiaj tlinon tejua tiknemilia, pampa tikmatstokej ika nochiuiyan xkuajli kinteneuiliaj on yejuan kineltokaj on yenkuik tlamachtijli.</verse>
				<verse number="23">Ijkon tej, okitlalijkej se tonajli para tlajtlajtoskej, niman ijkuak oajsik on tonajli, oyaj miyek tlakatl ne kampa Pablo chantiya. Niman kualkan hasta tiotlak kinmelajkaijliaya niman kimixpantiliaya ken Dios tlamandaroua. Kichiuaya kanika para kinyoleuas ma kineltokakan Jesús itechkopa on itlanauatil Moisés niman on tlen okijkuilojkej on tiotlajtojkej.</verse>
				<verse number="24">Sekimej okineltokakej on tlen Pablo kijtouaya, pero oksekimej xokiselijkej.</verse>
				<verse number="25">Niman ika xsan se tlajtojli okipixkej, opeu nosesemanaj. Pero ijkuak xe nosesemanayaj, Pablo okinmijlij in tlajtojli: —Kuajli otlajtoj on Espíritu Santo itechkopa on tiotlajtojketl Isaías ijkuak okinmijlij on toachtojtajuan:</verse>
				<verse number="26">Xuiya niman ijkin xkinmijli on tlakamej: Ika nemonakasuan nentlakakiskej, pero xitlaj* nenkajsikamatiskej. Niman ika nemixtololojuan nentlachaskej, pero xitlaj* nenkitaskej.</verse>
				<verse number="27">Ijkin nochiuas, pampa iminyojlo in tlakamej yotechikajkej, niman innakasuan tsajtsakutokej, niman imixtololojuan xtlachaj. Yejua ika, innakasuan xtlakakij, nion imixtololojuan tlachaj, nion iminyojlo kajsikamati. Tla xijkon nochiuaskia, noyolpatlaskiaj, niman nikimpajtiskia inalma.</verse>
				<verse number="28">Kemaj Pablo okinmijlij: —Xmatikan ika desde aman para tlayakapan in itemakixtil Dios kititlaniskej intech on yejuan xhebreos*, niman yejuamej kakiskej.</verse>
				<verse number="29">Ijkuak Pablo okijtoj in tlajtojli, on hebreos* okiskej, niman sano yejuamej onokamauijsokej.</verse>
				<verse number="30">Pablo kuajli ome xipan ompa onokau ipan on kajli yejuan okitlaneu. Niman yejua kinseliaya nochimej on yejuan yayaj itech.</verse>
				<verse number="31">Niman kiteijliaya on ken Dios tlamandaroua niman kitemachtiaya itechkopa toTEKO JesuCristo. Niman Pablo xitlaj* ika noteltiaya ijkuak temachtiaya, niman xakaj kipajsolouaya.</verse>
			</chapter>
		</book>
		<book number="45">
			<chapter number="1">
				<verse number="1">Nejua, Pablo, niitekitkau JesuCristo. Dios onechnots niman onechkalaktij para niapóstol. Yejua onechtlapejpenij para nikteijlis on kuajli tlajtojli yejuan kiteijlia ken Dios temakixtia.</verse>
				<verse number="2">In kuajli tlajtojli Dios yokiprometerojka intechkopa on tiotlajtojkej ken tlajkuilolnestikaj ipan on Yektlajkuilojli.</verse>
				<verse number="3">In kuajli tlajtojli technojnotsa itechkopa toTEKO JesuCristo yejuan iKonetsin Dios. Niman yejua otlakat ken sen teuejkakoneu itech on rey David.</verse>
				<verse number="4">Pero ijkuak okitôkakej niman onokuiteu ipan itlalkon, on Espíritu Santo okipanextij ikan poder ika yejua iKoneu Dios.</verse>
				<verse number="5">Itechkopa JesuCristo, Dios onechmakak iueyitetlajsojtlalis* yejuan xnechtocarouaya nikselis. Niman ikan iteiknelilis* onechtitlan ken apóstol* para ma nikinnojnotsa on yejuan xhebreos* yejuan chantij ipan nochi países. Nikinnojnotsa para ma kineltokakan niman ma kitlakamatikan Dios.</verse>
				<verse number="6">Niman nemejuamej no nenteuamej omechnots para no nenteyaxkauan* yeskej itech Cristo.</verse>
				<verse number="7">Nemechtlajkuiluiya tej, nochimej nemejuamej yejuan nenchantij ipan on ueyikalpan Roma yejuan nenitetlajsojkayaxkauan Dios. Ma Dios toTajtsin niman toTEKO JesuCristo mechmakakan inueyitetlajsojtlalis* niman inyolseuilis.</verse>
				<verse number="8">Aman tej, itechkopa JesuCristo nikmaka tlaxtlauijli noDios nemopampa nemochimej* pampa nochiuiyan yokakkej ken nemejuamej nentlaneltokaj.</verse>
				<verse number="9">Niktekipanoua Dios ikan nochi noyojlo ika nikteijlia on kuajli tlajtojli de on iKonetsin. Dios kualitstikaj ika nochipa nemechelnamiki ipan nooración.</verse>
				<verse number="10">Desde ye uejkaui oniknek nemechonnotsas. Yejua ika tej, niktlajtlanilia Dios ma nechkauili nemechnotsati tla yejua kineki.</verse>
				<verse number="11">Sanoyej nikneki nemechitas para nemechmakas itlaj tlatiochiualistli yejuan kisa itech on Espíritu Santo para xmelajkanemikan.</verse>
				<verse number="12">Nikijtosneki, ma titoyoleuakan ika on tlaneltoktli yejuan tikpiyaj.</verse>
				<verse number="13">Nokniuan, nikneki xmatikan ika miyekpa oniknek nemechonnotsas, pero hasta aman tlamach nechteltia. Nikneki nias para yakajmej nikinyolpatlas para más mieyekej ma kineltokakan Dios ijkon ken nikchiua inuan on oksekimej yejuan xhebreos*.</verse>
				<verse number="14">Nikmati ika, ika onkaj nitekitis intech on yejuan griegos* niman yejuan xgriegos*, niman intech on yejuan tlamatkej* niman on yejuan xtlamatkej*.</verse>
				<verse number="15">Yejua ika, aman ika yoninokau para no nemechmachtis on kuajli tlajtojli yejuan kiteijlia ken Dios temakixtia nemejuamej yejuan nenchanejkej Roma.</verse>
				<verse number="16">Xnipinaua tej, para nikteijlis on kuajli tlajtojli yejuan kiteijlia ken Dios temakixtia, pampa on yejua ipoder Dios para kinmaka temakixtilistli nochimej on yejuan kineltokaj. On temakixtilistli achtoj opeu kipiyaj on hebreos*, pero aman no peua intech on yejuan xhebreos*.</verse>
				<verse number="17">In kuajli tlajtojli yejuan kiteijlia ken Dios temakixtia techmachistia kenijki Dios kimaka sen tlakatl yolmelaualistli. Dios kimaka yolmelaualistli san ipampa itlaneltok niman xitlaj* okse ipampa ijkin ken kijtoua in Yektlajkuilojli: “On tlakatl yejuan yolmelajki san itechkopa itlaneltok nemis.”</verse>
				<verse number="18">Tikitaj tej, ika itlauel Dios, desde ne iluikak ualeua para kincastigaroua on yejuan xkuajkualtin niman xyolmelajkej tlakamej yejuan ika intlajtlakoluan xkitekauiliaj ma kimatikan on tlen melauak.</verse>
				<verse number="19">Yejuamej kuajli kimatstokej on tlajtlamach* itechkopa Dios, pampa sano yejua Dios yokintitij.</verse>
				<verse number="20">Desde ijkuak opeu in tlaltikpaktli, nochi tlakatl ueli kita in tlaltikpaktli, on cielo niman nochi on tlen Dios okichijchiu. Itechkopa nochi on tlajtlamach*, yejuamej ueli kimatij ika Dios kipiya poder yejuan xkaman tlamis niman de on inemilis. Yejua ika tej, ijkuak kintlajtlakolmakaskej, xueliskej itlaj ika tenankiliskej yejuan kimpaleuis para nomanauiskej.</verse>
				<verse number="21">Maski yejuamej okimatkej ika Dios nemi, xokitlakaitakej ken Dios nion xokimakakej tlaxtlauijli. Pero intlamachilis yej xok ueli kinemilia on tlen uelis kinpaleuis, niman inyoltechikaualis hasta xok ueli itlaj kuajli kajsikamatij.</verse>
				<verse number="22">Maski noteneuaj tlamatkej*, yejuamej onochijkej tontos.</verse>
				<verse number="23">Yejuamej okikajkej iueyilis Dios yejuan xkaman miki, yej kinmauistiliaj on yejuan tlamachijchiualtin ídolos yejuan tlajtlachaj ken tlakamej yejuan mikij, noso ken totomej, kouamej* niman on yolkej yejuan kipiyaj naui inmikxi.</verse>
				<verse number="24">Yejua ika tej, Dios okinkauilij ma kichiuakan tlajtlamach* tlen xchipauak yejuan inxkuajlieleuilis okinek. Niman ijki onochijkej on tlen sanoyej tepinajti ken on ika sano tlakamej noejeleuiyaj* niman no ijki on siuamej noejeleuiyaj.</verse>
				<verse number="25">Yejuamej okipatlakej on tlen melauak de Dios ika on tlen tlakajkayaualistli. Yejuamej kitlakaitaj niman kimauistiliaj on tlen Dios okichijchiu, pero xkitlakaitaj niman xkimauistiliaj Dios akin kitocaroua kiselis yekteneualistli para nochipa. Ma ijki nochiua.</verse>
				<verse number="26">Yejua ika, Dios okinkauilij ma kichiuakan on xkuajli tlajtlamach* yejuan inxkuajlieleuilis okinek. Niman inejeleuis sanoyej tepinajtij. On siuamej hasta notekaj inuan insiuaxiuan, ijkon ken xkitocaroua kichiuaskej.</verse>
				<verse number="27">On tlakamej no ijki yej intlakaxiuan kinejeleuiyaj hasta kampa xok ueli. Yejuamej tej, kichiuaj tlamach tlen tepinajtij, niman pampa ijkon nonejnekij, aman tlajyouiya intlalnakayo pampa kiselia on castigo yejuan kitocaroua kiselis.</verse>
				<verse number="28">Pampa xok kinekij kimatiskej tlajtlamach* de Dios, Dios okinkau okinemilijkej on tlen sanenkaj. Yejua ika, yejuamej kichiuaj on tlen xkitocaroua kichiuaskej.</verse>
				<verse number="29">Innemilis tentikaj ikan nochi tlajtlamach* tlen sanoyej xkuajli. Auilnemij, xyolmelajkej, kiteejeleuiliaj tlajtlamach* ken xkitocaroua niman kinchiuiliaj tlen xkuajli oksekimej. Yejuamej ikan nochi inyojlo nexikolmikij, temiktiaj, kipejpeualtiaj tlauejli, tlakajkayauaj, kichiuaj nochi tlen xkuajli niman chakuamej.</verse>
				<verse number="30">Yejuamej teijijtouaj, istlakatij, kitlauelitaj Dios, xtetlakaitaj, noueyimatij niman noueyiteneuaj. Kinemiliaj tlajtlamach* más tlen xkuajli para kichiuaj niman xkintlakamatij intajuan.</verse>
				<verse number="31">Yejuamej xitlaj* kimatij, xkichiuaj tlen kijtouaj, xakaj kitlajsojtlaj*, xtetlapojpoluiyaj niman xteikneliaj*.</verse>
				<verse number="32">Maski kuajli kimatstokej ika Dios yotlanauatij para mikiskej on yejuan kichiuaj on tlen xkuajli, yejuamej sanken* más kichiuaj. Niman hasta kuelitaj kintaj on yejuan no ijki kichiuaj.</verse>
			</chapter>
			<chapter number="2">
				<verse number="1">Yejua ika, tejua yejuan titetlajtlakolmaka xuelis itlaj ika tiknankilis Dios para ika timomanauis itech. Ximportaroua akin tejua. Ijkuak okse tiktlajtlakolmaka, sano tejua timotlajtlakolmaka pampa sano tejua ijki tikchiua.</verse>
				<verse number="2">Tikmatstokej tej, ika ijkuak Dios tetlajtlakolmaka, itetlajtlakolmakalis kixtia ipan on tlen melauak se kichiua.</verse>
				<verse number="3">On tlakatl yejuan no kichiua on tlen kichiuaj on tlakamej yejuan kintlajtlakolmakaj, kitocaroua kimatis ika kiselis on tejmoti tlajtlakolmakalistli yejuan Dios kimakas.</verse>
				<verse number="4">San pampa Dios ikan itetlajsojtlalis* kijyouilia, yejua xkitocaroua kinemilis ika iijyouilis Dios xueyi kijtosneki. Dios kijyouilia ikan itetlajsojtlalis* pampa kineki kimakas tiempo para ma kipatla iyojlo.</verse>
				<verse number="5">Pero ijkuak sen tlakatl yoltechikaktik niman xkineki noyolpatlas, on tlajyouilistli sano yejua kinomiyekilijtiu para kiselis ipan on tonajli ijkuak Dios tecastigaros. Ipan on tonajli Dios kiteititis ika yejua tetlajtlakolmaka ken kitocaroua.</verse>
				<verse number="6">Ijkuakon, cada se kitlaxtlauilis ken kitocaroua ika on tlen se okichiu.</verse>
				<verse number="7">Niman on yejuan kichiuaj kanika para kitejtemouaj on ueyilistli, niman tetlakaitalistli niman nemilistli yejuan para nochipa itechkopa on tlen kuajli kichiuaj, Dios kinmakas yenkuik nemilistli yejuan para nochipa kipiyaskej.</verse>
				<verse number="8">Pero on yejuan noueyimatij niman xkitlakamatij on tlen melauak, yej kitlakamatij on tlen xkuajli, Dios ika itlauel kinmakas intlajyouilis.</verse>
				<verse number="9">Nochimej on yejuan kichiuaj tlen xkuajli kipiyaskej tlajyouilistli niman castigo. On yejuan xhebreos* kiseliskej on castigo niman on yejuan hebreos* kiseliskej más castigo.</verse>
				<verse number="10">Pero nochimej on yejuan kichiuaj on tlen kuajli kipiyaskej ueyilistli, tetlakaitalistli niman yolseuilistli. On yejuan hebreos* achtoj kiseliskej niman on yejuan xhebreos* no kiseliskej.</verse>
				<verse number="11">Ijkon tej, tikitaj ika Dios xkichikoita* sen tlakatl iuan okse.</verse>
				<verse number="12">Yejua ika, on yejuan xkixmatij itlanauatil Moisés niman tlajtlakouaj, popoliuiskej maski itlanauatil Moisés xkintlajtlakolmakas. No ijki tej, on yejuan kixmatij itlanauatil Moisés niman tlajtlakouaj, kintlajtlakolmakaskej ken on tlanauatijli tlanauatia.</verse>
				<verse number="13">Dios tej, xkinselia on tlakamej ken yolchipajkej tla san kakij itlanauatil Moisés, yej tla kitlakamatij nochi tlen tlanauatia on tlanauatijli.</verse>
				<verse number="14">Pero ijkuak on yejuan xhebreos* yejuan xkipiyaj itlanauatil Moisés, kichiuaj on tlen tlanauatia on tlanauatijli, yejuamej kiteititiaj ika itlanauatil Dios onkaj ipan inyojlo, maski xkipiyaj itlanauatil Moisés.</verse>
				<verse number="15">Ijkon tej, ken yejuamej nouikaj kiteititiaj ika on tlanauatijli tlajkuilolonkaj ipan inyojlo. Intlamachilis no ijki kiteititia, pampa kamantika kintlajtlakolmaka noso kamantika kinmanauiya.</verse>
				<verse number="16">Yejua in nochiuas ipan on tonajli ijkuak Dios itechkopa JesuCristo kintlajtlakolmakas on tlen iyantikaj ipan inyojlo on tlakamej. Nochi in nochiuas ken nikteijlia itechkopa on kuajli tlajtojli yejuan kiteijlia ken Dios temakixtia.</verse>
				<verse number="17">Aman ma titlanemilikan de on hebreos*. Yejuamej kitlaliaj inyojlo itech itlanauatil Moisés niman ikan noueyimatilistli noteneuaj ikoneuan Dios.</verse>
				<verse number="18">Nemejuamej nenkimatij on tlen Dios kineki para nenkichiuaskej, niman itechkopa on tlanauatijli no nenkimatstokej kenijki nenkitlapejpeniskej on tlen más kuajli.</verse>
				<verse number="19">Nejuamej nenkuitiaj ika uelis nenkinyekanaskej itech Dios on yejuan xkixmatij, niman uelis nenkinmachtiskej on yejuan xkixmatij on itemachtiluan Dios yejuan tlen melauak.</verse>
				<verse number="20">Nemejuamej nenkuitiaj uelis nenkintlamachilistiskej on yejuan xitlaj* kimatij niman uelis nenkinmachtiskej on yejuan ken kokonej ixpan Dios, pampa ipan on tlanauajtijli nenkipiyaj nochi on tlaixmachilistli niman nochi on tlen melauak.</verse>
				<verse number="21">Tla nemejuamej tej, ueli nenkintlamachilistiaj oksekimej, ¿tline* tej, xsano nemejuamej no nemotlamachilistiaj? Niman tla nenkiteijliaj xkuajli para tlachtekilos, ¿tline tej, nemejuamej no nentlachtekij?</verse>
				<verse number="22">Niman tla nemejuamej nenkiteijliaj xkuajli para auilnemilos, ¿tline tej, sano nemejuamej ijki nenkichiuaj? Niman tla nemejuamej nenkintlauelitaj on ídolos, ¿tline tej, nenkonichtekij on tlen ipan intiopan nosentlalia?</verse>
				<verse number="23">Nemejuamej nemoueyimatij pampa nenkipiyaj itlanauatil Moisés, pero xnenkitlakaitaj Dios pampa xnenkichiuaj on tlen tlanauatia on tlanauatijli.</verse>
				<verse number="24">Yejua ika, on Yektlajkuilojli ijkin kijtoua: “On yejuan xhebreos* san nemopampa kijtouiliaj Dios on tlen xkuajli.”</verse>
				<verse number="25">On neskayotl itoka circuncisión* melauak mechpaleuiskia tla nenkitlakamatiskiaj nochi itlanauatil Moisés. Pero tla xnenkitlakamatij on tlanauatijli, tla ijkon, on neskayotl xitlaj* kijtosneki.</verse>
				<verse number="26">Niman tla on yejuan xkipiya on neskayotl itoka circuncisión niman kichiua on tlen tlanauatia on tlanauatijli, tla ijkon kinselis Dios ken kipiyaskia on neskayotl, maski xmelauak kipiya.</verse>
				<verse number="27">On yejuan xkipiya neskayotl ipan itlalnakayo, pero kitlakamati itlanauatil Moisés, kitlajtlakolmakas on yejuan xkitlajkamati on tlanauatilij maski kipiya on neskayotl niman kitlajkuilolpiya on tlanauatijli.</verse>
				<verse number="28">Sen tlakatl xmelauak hebreo* ixpan Dios san pampa tlakati itech sen familia yejuan hebreo, nion pampa kipiya circuncisión ipan itlalnakayo.</verse>
				<verse number="29">Yej melauak hebreo* on yejuan hebreo* ipan iyojlo. Niman on neskayotl itoka circuncisión yejuan melauak, onkaj ipan teyojlo. On neskayotl yejuan melauak, sen tlakatl kiselia itechkopa on Espíritu Santo niman xpampa kitlakamati on tlanauatijli. On yejuan melauak hebreo* xkiselia yekteneualistli intech on tlakamej, yej itech Dios.</verse>
			</chapter>
			<chapter number="3">
				<verse number="1">Tla ijkon, ¿tlinon ika kipaleuiya tla se hebreo, noso tla se kipiya on circuncisión*? ¿On yejua kimpaleuis?</verse>
				<verse number="2">Kemaj, sanoyej* miyek kipiya tlinon ika kimpaleuiya. On achtoj ika Dios okinmakak para kejeuaskej iYektlajkuilol.</verse>
				<verse number="3">Pero ¿tlinon nochiuas tla sekimej hebreos* xkineltokaskej on tlen Dios okijtoj ipan ipromesa? ¿Yejua in kijtosneki ika Dios xok kichiuas on tlen okiprometeroj?</verse>
				<verse number="4">¡Melauak tej ika ka! Yej Dios kichiuas on tlen okiprometeroj. Maski nochi tlakatl xkichiua tlen kijtoua, Dios nochipa kichiua tlen kijtoua. Ijkin kijtoua on Yektlajkuilojli: Ika motlajtol, timopanextis ika tikijtoua tlen melaua. Niman xuelis mitstlajtlakolmakaskej ijkuak mitsyolkuitiskej.</verse>
				<verse number="5">Pero tla nochi tlajtlakojli yejuan tikchiuaj kiteititia ika Dios yolmelajki, ¿uelis tikijtoskej ika Dios xkuajli kichiua pampa techcastigaroua? (Ijkin kijtouaj on tlaltikpaktlakamej itechkopa Dios.)</verse>
				<verse number="6">¡Melauak tej ika ka! Tla Dios xkuajli kichiuaskia ijkuak techcastigaroua, ¿kenijki tej, ueliskia kintlajtlakolmakaskia on tlaltikpaktlakamej?</verse>
				<verse number="7">Pero tla xnikchiua on tlen nikijtoua, niman ijkon oksekimej ueli kajsikamatij ika Dios nochipa kichiua tlen kijtoua niman ijkon kiselia más ueyilislti, ¿tline* nechtlajtlakolmaka ken sen tlajtlakolej?</verse>
				<verse number="8">Tla para ijkon, ¿tline tej, xnikchiua on tlen xkuajli para Dios más ma kiseli on ueyilistli? Sekimej xikan kuajli inyojlo nechteneuiliaj kitl ijkon nitemachtia. Dios ma kintlajtlakolmaka ken kitocaroua.</verse>
				<verse number="9">¿Man aman tlinon? ¿Tejuamej hebreos* más tiuejueyixtokej ixpan Dios xken on yejuan xhebreos*? ¡Melauak tej, ika ka! Nejua yonikteititij ika nochi tlakatl tlajtlakouaj, on hebreos* niman on yejuan xhebreos*.</verse>
				<verse number="10">Ipan on Yektlajkuilojli ijkin tlajkuilolnestikaj: Nion siquiera se tlakatl xnemi yejuan yolmelajki ixpan Dios.</verse>
				<verse number="11">Xnemi yejuan kajsikamati iojui Dios; xnemi yejuan kineki kitejtemos Dios.</verse>
				<verse number="12">Nochimej on tlakamej okitlalkauijkej Dios; nochimej sanenkaj nemij. Nion se xkichiua on tlen kuajli.</verse>
				<verse number="13">Inkamak molonki ken on tlalkontli yejuan kitentlapouaj. Ikan intlajtol* kijtouaj on tlen ika tlakajkayauaj. Niman intlajtol* kipiya ken itlaj iaskayo* yejuan ika teijtlakouaj ken on kouatl kichiua ijkuak tekua.</verse>
				<verse number="14">Nochi on tlauijuikaltilistli niman tlauejli hasta inkamak yonomat.</verse>
				<verse number="15">Yejuamej sa kimachixtokej akinon uelis kimiktiskej.</verse>
				<verse number="16">Yejuamej nochi kixoxotoniaj, niman tetlajyouiltiaj nochiuiyan kampa yauij.</verse>
				<verse number="17">Xnouikaj inuan oksekimej ikan yolseuilistli.</verse>
				<verse number="18">Yejuamej xkaman kimakasij Dios.</verse>
				<verse number="19">Tikmatstokej ika nochi tlen kijtoua on amamoxtli* de itlanauatiluan Moisés, kinmijlia on yejuan ipan nouikaj on tlanauatiltin. Ijkon kinmijlia para nochi tlakatl maka sa kipiyas tlinon ika notlamis para nopaleuis ixpan Dios, yej ika onkaj Dios kinyolkuitis niman kintlajtlakolmakas.</verse>
				<verse number="20">Yejua ika tej, Dios xakaj kiselis ken yolchipauak pampa kichiua on tlen tlanauatia on tlanauatijli. Yej, xmatikan ika on tlanauatijli techpaleuiya san para techmachistia ika titlajtlakolejkej.</verse>
				<verse number="21">Aman, Dios yotechpanextilij kenijki ueli techselia ken tiyolchipajkej, pero xpampa tla tiktlakamatij on tlanauatijli. Ijkon kimelajkaijtoua itlanauatiluan Moisés niman intlajkuilolamauan on tiotlajtojkej.</verse>
				<verse number="22">Dios kinselia on tlakamej ken yolchipajkej ipampa intlaneltok yejuan kipiyaj itech JesuCristo. Ijkon Dios kichiua para nochimej yejuan kineltokaj Cristo, pampa yejua xkinchikoita on hebreos* inuan on yejuan xhebreos*.</verse>
				<verse number="23">Nochi tlakatl ouets ipan tlajtlakojli, yejua ika okipolojkej on yolchipaualistli niman ueyilistli yejuan Dios kinekiya ma kipiyakan.</verse>
				<verse number="24">Pero itechkopa iueyitetlajsojtlalis* yejuan xkintocarouaya kiseliskej yejuan okintlayokolij, Dios kijtoua ika nochi totlajtlakoluan yokimpopoloj itechkopa JesuCristo.</verse>
				<verse number="25">Dios okitlalij Cristo ken se uentli. Yejua okitoyau iyesyo para kimpopolouilia intlajtlakol on tlakamej ijkuak kineltokaj. Ijkin tej, kiteititia ika yejua yolmelajki pampa xokichiuilij cuenta on tlajtlakojli yejuan okichijkej ijkuak xe mikiya Cristo.</verse>
				<verse number="26">Aman ipan in tonaltin kiteititia ika yejua yolmelajki niman kinmijlia yejuan kineltokaj Cristo ika nochi intlajtlakoluan yokimpopoloj.</verse>
				<verse number="27">¿Kanon tej, onkaj on toueyimatilis ika titoteneuaj tikuajkualtin? Toueyimatilis opopoliu. ¿Tline opopoliu? Opopoliu pampa xotiuelkej otikchijkej on tlen tlanauatia on tlanauatijli niman ika otikneltokakej JesuCristo.</verse>
				<verse number="28">Ijkon tej, tikitaj ika Dios kiselia sen tlakatl pampa kijtoua ika nochi itlajtlakoluan okimpopoloj ijkuak okineltokak Cristo, niman xpampa tla kichiua tlen tlanauatia on tlanauatijli.</verse>
				<verse number="29">¿Tlen Dios san iminDios on hebreos*? ¿Tlen xno iminDios on yejuan xhebreos*? Melauak tej, ika on yejuan xhebreos* no yejua iminDios</verse>
				<verse number="30">pampa xnemi más de sen Dios. Dios kijtoua ika nochi intlajtlakoluan on hebreos* yokimpopoloj ipampa intlaneltok niman on xhebreos* no ijki yokimpopoloj intlajtlalokan ipampa intlaneltok.</verse>
				<verse number="31">¿In kijtosneki ika tikauaj ken xitlaj* kijtosneki on tlanauatijli? ¡Melauak tej ika ka! Yej tikpantlantiaj ika on tlanauatijli ueyi kijtosneki.</verse>
			</chapter>
			<chapter number="4">
				<verse number="1">¿Tlinon tej, tikijtoskej de Abraham yejuan toachtojtataj?</verse>
				<verse number="2">Tla Dios kijtoua ika nochi itlajtlakoluan yokimpopoloj ipampa on tlajtlamach* yejuan okichiu, sano Abraham ueliskia noueyimatiskia ipampa on tlen kuajli okichiu. Pero Abraham xitlaj* okichiu para uelis noueyimatis ixpan Dios.</verse>
				<verse number="3">¿Tlinon tej, kijtoua on Yektlajkuilojli? On Yektlajkuilojli ijkin kijtoua: “Abraham okineltokak Dios, niman yejua ika Dios okiselij ken se yejuan xok kipiya tlajtlakojli.”</verse>
				<verse number="4">Aman tej, tla yakaj tekiti, kimakaj itlaxtlauil niman on xsan kitlayokoliaj, yej kimakaj pampa kitlani ika on itekiu.</verse>
				<verse number="5">Pero xakaj ueli kitlani temakixtilistli ikan on tlen kichiua, pampa in temakixtilistli sen tetlayokolijli* para tlajtlakolejkej. Yejua ika, sen tlakatl ika onkaj kineltokas Dios para Dios kijtos ika nochi itlajtlakoluan yokimpopoloj.</verse>
				<verse number="6">No ijki David kijtoua ika on tlakatl kipiya ueyi tlatiochiualistli yejuan Dios kiselia ken xok kipiya tlajtlakojli maski xokichiu tlajtlamach* tlen kuajli.</verse>
				<verse number="7">Ijkin okijtoj David: Sanoyej tlatiochijtin on yejuan Dios yokintlapojpoluilij nochi on tlen xkuajli okichijkej niman kipopoloua intlajtlakol.</verse>
				<verse number="8">Sanoyej tlatiochijtli on tlakatl akin toTEKO xkitlajtlakolmaka ipampa itlajtlakoluan.</verse>
				<verse number="9">¿In tlatiochiualistli san on hebreos* kipiyaskej? ¡Ka! On yejuan xhebreos* no kipiyaskej in tlatiochiualistli. Otikijtojkej san pampa Abraham okineltokak, Dios okiselij ken se yejuan xok kipiya itlajtlakol.</verse>
				<verse number="10">Pero ¿kamanon ijkon onochiu? ¿Ijkon onochiu ijkuak ye kipiya on neskayotl itoka circuncisión* noso achtoj? Dios okiselij Abraham ken xok kipiya itlajtlakoluan ijkuak xe kiseliaya on neskayotl.</verse>
				<verse number="11">Abraham sakin* okiselij on neskayotl. Niman icircuncisión katka sen señal noso sello ipampa itlaneltok ika Dios okiselij ken se yejuan xok kipiya itlajtlakoluan ijkuak xe kinotlaliliaya icircuncisión. Niman yejua ika Abraham nochiua ken sen tajtli para nochimej on yejuan kineltokaj Dios, maski xkipiyaj circuncisión. Ijkon tej, Dios okinselij ken on yejuan xok kipiyaj itlajtlakoluan.</verse>
				<verse number="12">Abraham no ken sen tajtli para on yejuan kipiyaj on neskayotl itoka circuncisión. Pero san tla yejuamej kipiyaj intlaneltok ken totataj Abraham okipix ijkuak xe kinotlaliliaya circuncisión*.</verse>
				<verse number="13">Dios okiprometerouilij Abraham iuan iuejkakoneuan ika kiseliskej in tlaltikpaktli ken sen herencia. Pero Dios xokiprometerouilij in pampa Abraham okitlakamat on tlanauatijli, yej pampa okineltokak Dios niman yejua ika Dios okiselij ken se yejuan xok kipiya tlajtlakojli.</verse>
				<verse number="14">Tla Dios kinmakaskia herencia san pampa kitlakamatij on tlanauatijli, tla ijkon, xitlaj* ika tlapaleuiskia on tlaneltoktli, niman on tlen Dios okiprometerouilij xitlaj* ika kipaleuiskia.</verse>
				<verse number="15">Kampa onkaj tlanauatijli niman xkitlakamatij, no onkaj castigo. Pero kampa xonkaj tlanauatijli, no xonkaj on xtetlakamatilistli.</verse>
				<verse number="16">Yejua ika Dios okimprometerouilij sen herencia para kiseliskej tla kineltokaskej. On tlen Dios okimprometerouilij, melauak onkaj para nochimej iuejkakoneuan Abraham ipampa iueyitetlajsojtlalis* Dios yejuan xkitocarouaya kiseliskej. On tlen Dios okimprometerouilij xsan para on yejuan kitlakamatij on tlanauatijli, yej no para nochimej on yejuan tlaneltokaj ken Abraham otlaneltokak. Yejua ika, Abraham nochiua ken totataj para tinochimej.</verse>
				<verse number="17">On Yektlajkuilojli ijkin kijtoua: “Onimitstlalij titajtli ipan miyek países.” In onochiu pampa Abraham okineltokak Dios, on Dios yejuan kinyoliuitia on mikatsitsimej, niman yejuan san ika itlanauatil kichiua para ma onya on tlen xonkatka.</verse>
				<verse number="18">Maski nesiya ika in tlen Dios okimprometerouilij xueliskia nochiuaskia, Abraham xokipoloj itlaneltok, yej okichix niman okineltokak ika Dios okitlalij tajtli ipan miyek países ijkin ken okiprometerouilij ipan on Yektlajkuilojli: “Mouejkakoneuan miyekej yeskej ken on sitlalimej.”</verse>
				<verse number="19">Abraham xokipoloj itlaneltok maski kimatiya ika ye nisiu para mikis pampa ye kipiyaya kanaj cien xipan, niman no pampa Sara xueliya tlaskaltiaya*.</verse>
				<verse number="20">Yejua tej, xoometlamat nion okipoloj itlaneltok itech on tlen Dios okiprometerouilij. Yej itlaneltok onoskaltij más kojtik niman okiueyilij Dios.</verse>
				<verse number="21">Yejua, ikan nochi iyojlo kimatstikatka ika Dios kipiya poder para kichiuas nochi on tlen okiprometerouilij.</verse>
				<verse number="22">Yejua ika tej, ipampa itlaneltok, Dios okiselij ken se yejuan xok kipiya tlajtlakojli.</verse>
				<verse number="23">On Yektlajkuilojli yejuan kijtoua ika Dios okiselij ken se yejuan xok kipiya tlajtlakojli, xonijkuiloj san para Abraham.</verse>
				<verse number="24">Yej no onijkuiloj para tejuamej yejuan Dios no techselia ken yejuan xok tikpiyaj tlajtlakojli. Ijkin techselia pampa tikneltokaj yejua, akin okiyoliuitij* niman okuiteu ipan itlalkon toTEKO JesuCristo.</verse>
				<verse number="25">San ipampa totlajtlakol, toTEKO Jesús okimiktijkej. Niman kemaj yejua oyoliu* san para Dios uelis techselis ika xok tikpiyaj tlajtlakojli.</verse>
			</chapter>
			<chapter number="5">
				<verse number="1">Aman tej, ipampa totlaneltok, Dios kijtoua ika nochi totlajtlakoluan yokimpopoluij. Yejua ika, tikpiyaj yolseuilistli itechkopa toTEKO JesuCristo.</verse>
				<verse number="2">Ipampa totlaneltok, JesuCristo yotechmakak iueyitetlajsojtlalis* Dios yejuan xtechtocarouaya tikseliskej niman aman timelajkanemij ipan iteiknelilis*. Niman tikchaj ikan miyek paktli ika Dios techmakas ueyilistli tinochimej.</verse>
				<verse number="3">Niman xsan ika on tipakij, yej no tipakij ijkuak tlamach tikijyouiyaj pampa on tlajyouilistli techpaleuiyaj para tikxikouaj nochi tlen topan nochiua.</verse>
				<verse number="4">Niman ijkuak tikxikouaj on tlajyouilistli, Dios paki ken tikxikouaj on tlen topan nochiua. Niman ijkuak Dios paki, techmaka tlamachalistli*.</verse>
				<verse number="5">Niman on tlamachalistli* xtikpoloskej pampa Dios yokitemitij toyojlo ikan itetlajsojtlalis* itechkopa on Espíritu Santo yejuan otechmakak.</verse>
				<verse number="6">Ipan on tonajli ijkuak Dios okitak ika tejuamej xotiuelkej otitomakixtijkej, Cristo omik impampa on tlatlajkolejkej.</verse>
				<verse number="7">Sanoyej ouijtikaj* para yakaj mikis ipampa sen yolchipauak tlakatl. Maski manin kemaj nemis yakaj yejuan mikis ipampa se yejuan sanoyej kuajli tlakatl.</verse>
				<verse number="8">Pero ijkuak tixpolijtikatkaj ipan tlajtlakojli, Cristo topampa omik. Ijkin tej, Dios otechititij ken sanoyej techtlajsojtla.</verse>
				<verse number="9">Aman tej, Dios kijtoua ika nochi totlajtlakoluan yokimpopoloj pampa Cristo yotoyau iyesyo niman yomik topampa. Tla ijkon tej, onkaj más tlinon ika Cristo techmanauis itech itlauel Dios.</verse>
				<verse number="10">Tla ijkuak tiitlauelikniuan katkaj Dios, yejua otechmakak yolseuilistli itechkopa imikilis iKonetsin. Tla ijkon tej, aman onkaj más tlinon ika uelis techmakixtis itechkopa inemilis pampa yotechmakak yolseuilistli.</verse>
				<verse number="11">Niman xsan in, yej no tipakij itech Dios itechkopa toTEKO JesuCristo. Ipampa on tlen okichiu, tikpiyaj yolseuilistli iuan Dios.</verse>
				<verse number="12">Ipan in tlaltikpaktli on achtoj tlakatl otlajtlakoj niman ipampa on tlajtlakojli onkaj mikilistli. Yejua ika nochimej mikiskej pampa nochimej tlajtlakouaj.</verse>
				<verse number="13">Ijkuak xe onkatka itlanauatil Moisés ye onkatka tlajtlakojli ipan in tlaltikpaktli. Pero Dios xokintlajtlakolmakak on tlakamej pampa xe onkatka on tlanauatijli.</verse>
				<verse number="14">Pero nochimej on tlakamej yejuan onenkej desde Adán hasta Moisés omikkej maski intlajtlakoluan xijki katka ken itlajtlakol Adán. Yejua xokitlakamat itlanauatil Dios. Yejua ika Adán kixneskayotiaya on yejuan uajlas.</verse>
				<verse number="15">Pero itetlayokolil Dios xijki ken on itlajtlakol Adán. Ijkon tej, ipampa itlajtlakol Adán miyekej omikkej. Pero iueyitetlajsojtlalis* Dios yejuan xtechtocarouaya tikseliskej niman yejuan yotetlayokolij itechkopa JesuCristo, más sanoyej ueyi niman miyek tlakatl okiselij tlen kuajli.</verse>
				<verse number="16">On itlajtlakol Adán xuelis para notemachiuas iuan on temakixtilistli yejuan Dios techmaka. San ipampa se tlajtlakojli, onkaj tlajtlakolmakalistli. Pero tejuamej otikselijkej itetlayokolil Dios sakin* ijkuak otikchijkej miyek tlajtlakojli, niman ijkon Dios otechteneu ika nochi totlajtlakoluan yokimpopoloj.</verse>
				<verse number="17">Tla ipampa itlajtlakol se tlakatl, nochi tlakatl omik, tla ijkon, más uelis nochi tlakatl kiselis iueyiteiknelilis* Dios itechkopa JesusCristo, niman Dios ikan iueyitelajsotlalis kijtos ika nochi intlajtlakoluan yokimpopoloj. Ijkon tej, kipiyaskej poder ipan inyenkuiknemilis ipampa JesuCristo.</verse>
				<verse number="18">Niman ijkon ken Dios okintlajtlakolmakak nochimej ipampa itlajtlakol Adán, no ijki Dios kijtoua ika nochi intlajtlakoluan yokimpopoloj niman kimaka yenkuik nemilistli nochi tlakatl ipampa imelajkatekiyo JesuCristo.</verse>
				<verse number="19">Ijkon ken miyekej onokuepkej tlajtlakolejkej san ipampa se tlakatl xokitlakamat Dios, no ijki Dios miyekej kinselis ken yolmelajkej pampa se tlakatl okitlakamat Dios.</verse>
				<verse number="20">On tlanauatijli onijkuiloj para techititia kech tlajtlakojli tikpiyaj. Niman ijkuak tikmatij ika tikpiyaj sanoyej miyek tlajtlakojli, no ijki tikmatij ika más ueyi iteiknelilis* Dios.</verse>
				<verse number="21">Yejua ika, ijkon ken on tlajtlakojli okipix poder para otemiktij, iteiknelilis* Dios no ijki kipiya poder para techmaka nemilistli yejuan para nochipa. Yejua in nochiua ipampa on yolmelajkalistli yejuan tikseliaj itechkopa toTEKO JesuCristo.</verse>
			</chapter>
			<chapter number="6">
				<verse number="1">¿Tlinon tej, tikijtoskej? ¿Más titlajtlakoskej para Dios más techmakas iteiknelilis*?</verse>
				<verse number="2">¡Melauak tej, ika ka! On tlajtlakojli xueli techtilana pampa tejuamej yotimikkej de on tlajtlakojli para maka más titlajtlakoskej. Yejua ika tej, tla yotimikkej, ¿kenijki uelis más titlajtlakojtiaskej?</verse>
				<verse number="3">¿Tlen xnenkimatij ika tinochimej yejuan yotitokuatekijkej para tikteititiaj ika titosentlaliaj iuan Cristo Jesús, no yotitokuatekijkej para tikteititiaj ika iuan otimikej?</verse>
				<verse number="4">Ijkuak otitokuatekijkej, otitotlaltokakej iuan Cristo niman timiktoyaj iuan, para ijkon ken Cristo oyoliu* niman onokuiteu ipan itlalkon ikan iueyilis toTajtsin, tejuamej tinemij ika on yenkuik nemilistli.</verse>
				<verse number="5">Tla otitosentlalijkej iuan Cristo ipan imikilis, tla ijkon tej, on no melauak ika iuan tiyoliskej* niman titokuiteuaskej.</verse>
				<verse number="6">Tikmatstokej ika on tonemilis yejuan otikpixkej ijkuak xe tikneltokayaj Cristo, okinmajkopilojkej ipan on kojnepanojli* iuan Cristo para ipoder on tlajtlakojli yejuan ipan tonemilis onkatka, opopoliu, niman ijkon on tlajtlakojli ipan tonemilis xok techpiya ken esclavos.</verse>
				<verse number="7">Xok techpiya esclavos, pampa ijkuak se miki, nomanauiya de ipoder on tlajtlakojli.</verse>
				<verse number="8">Tla tejuamej yotimikkej iuan Cristo, tikneltokaj ika no tinemiskej yejua iuan.</verse>
				<verse number="9">Ijkin tikneltokaj pampa tikmatstokej ika Cristo oyoliu niman onokuiteu ipan itlalkon niman yejua ika xokaman oksejpa mikis. On mikilistli xok kipiyas poder para yejua.</verse>
				<verse number="10">Cristo tej, san sejpa omik para yeyika okipojpoloj tlajtlakojli, pero ijkuak oyoliu, oyoliu para kichiua on tlen Dios kineki.</verse>
				<verse number="11">Nemejuamej tej, xmatikan ika on tlajtlakojli xok ueli mechtilana pampa nemejuamej yonenmikkej iuan Cristo. Niman no xmomatikan ika nenemij iuan Dios ipampa JesuCristo.</verse>
				<verse number="12">Yejua ika tej, maka sa xkauilikan ma mechtilana on tlajtlakojli ipan nemotlalnakayo para nenkitlakamatiskej on xkuajli eleuilistli*.</verse>
				<verse number="13">Maka xkauilikan on tlajtlakojli ma kitekitilti nion se parte nemotlalnakayo para ma kichiua on tlen xkuajli. Yej xkauilikan ma Dios mechtekitilti ken on tlakamej yejuan omikkej pero oksejpa oyolijkej niman onokuitejkej ipan intlalkon. Xtemakakan tej, cada parte nemotlalnakayo itech Dios para nenemiskej yolchipajkej.</verse>
				<verse number="14">On tlajtlakojli xuelis mechchiualtis nenkichiuaskej on tlen xkuajli, pampa aman xok nemouikaj ipan on tlanauatijli, yej mechyekana iueyitetlajsojtlalis* Dios yejuan xmechtocarouaya nenkiseliskej.</verse>
				<verse number="15">¿Tlinon tej, tikchiuaskej? ¿Más titlajtlakoskej pampa xok titouikaj ipan on tlanauatijli? ¡Melauak tej ika ka!</verse>
				<verse number="16">Nemejuamej kuajli nenkimatstokej ika tla nemotemakaj ken esclavos itech sen nemoteko para nenkitlakamatiskej, nemejuamej nenesclavos yeskej itech on yejuan nenkitlakamatiskej. Ijkon tej, ijkuak nenkitlakamatij on tlajtlakojli, yejua nochiua ken nemoteko niman mechajkuilia mikilistli. Noso tla nenkitlakamatiskej Dios, yejua nochiua ken nemoteko niman ijkon nenyolchipajkej yeskej.</verse>
				<verse number="17">Pero tlaxtlaui Dios, maski nemejuamej nenesclavos katkaj itech on tlajtlakojli, aman ikan nochi nemoyojlo nenkitlakamatij on itemachtil Dios yejuan yonenkiselijkej.</verse>
				<verse number="18">Dios omechmanauij itech on tlajtlakojli yejuan nemoteko katka, niman aman onemochijkej esclavos itech on yolmelajkilistli.</verse>
				<verse number="19">Nemechtlajkuiluiya ika in ken in ejemplos de esclavos pampa xueli kuajli nenkajsikamatij in tlajtlamach*. Aman tej, ijkon ken achtoj onenkitemakakej nemotlalnakayo ken esclavos ipan on tlen xchipauak niman ipan on tlen xkuajli para nenkichiuayaj on tlajtlakojli, no ijki aman xtemakakan nemotlalnakayo ken esclavos ipan on yolmelajkilistli para nemonemilis chipauak yes ixpan Dios.</verse>
				<verse number="20">Ijkuak nemejuamej sanken* nenesclavos katkaj ipan on tlajtlakojli, xnennemiyaj ipan on yolmelajkilistli.</verse>
				<verse number="21">¿Tlinon tej, ika omechpaleuij ika onenkichijkej on tlajtlakoltin yejuan aman nenkipinauismatij? On tlajtlakoltin san kitemakaj mikilistli.</verse>
				<verse number="22">Pero aman xok nenesclavos ipan on tlajtlakojli, yej nenesclavos itech Dios. Yejua ika nemonemilis kuajli chipauak itech Dios, niman ijkon tej, no nenkiseliaj on nemilistli yejuan para nochipa.</verse>
				<verse number="23">On tlajtlakojli kitemaka ken tlaxtlauijli mikilistli, pero itetlayokolil Dios kitemaka nemilistli yejuan para nochipa. Niman on nemilistli tikseliaj itechkopa toTEKO JesúCristo.</verse>
			</chapter>
			<chapter number="7">
				<verse number="1">Nokniuan, nemechtlajkuiluiya nemejuamej yejuan nenkixmatij on tlanauatijli. Nemejuamej ye nenkimatstokej ika on tlanauatijli san ueli kimandaroua yakaj chika yejua yoltikaj.</verse>
				<verse number="2">In sen ejemplo. Ijkuak se nonamiktia, on tlanauatijli kimandaroua on siuatl para ma nosentlalijtia iuan iueuentsin hasta kaman miki. Pero tla yomik iueuentsin, on tlanauatijli xok valeroua para on siuatl.</verse>
				<verse number="3">Yejua ika tej, tla on siuatl nosentlalia iuan okse tlakatl chika iueuentsin nemi, yejua nochiua tlakapapatlaketl. Pero tla iueuentsin miki, on tlanauatijli yejuan kisentlaliaya iuan iueuentsin xok valeroua para yejua, niman maski yejua nonamiktis iuan okse tlakatl, xnochiua tlakapapatlaketl.</verse>
				<verse number="4">No ijki nokniuan, nemejuamej yonenmikkej itech on tlanauatijli pampa yonenmikkej iuan Cristo. Niman aman nennemij san sekan iuan Cristo yejuan oyoliu* niman onokuiteu ipan itlalkon. Yejua in onochiu para tichiuaj itekiu Dios yejuan kipaktia.</verse>
				<verse number="5">Ijkuak xe timikiyaj iuan Cristo, titlajtlakouayaj ken toyojlo kinekiya. Niman ijkuak otikmatkej tlen kijtoua on tlanauatijli, toyojlo más kinekiya tlajtlakos, niman in otechajkuilij mikilistli.</verse>
				<verse number="6">Pero itech on tlanauatijli yejuan techyekanaya ikan ipoder, aman yotimikkej. Yejua ika, aman tiuelij tikchiuaj itekiu Dios ika on yenkuik nemilistli yejuan techmaka on Espíritu Santo niman xejua ika on tlanauatijli yejuan xok tlamandaroua.</verse>
				<verse number="7">Tla ijkon, ¿tlinon tej, tikijtoskej? ¿Tikijtoskej ika on tlanauatijli xkuajli? ¡Melauak tej, ika ka! Pero tla xejua on tlanauatijli yeskia, nejua xnikmatiskia tlinonon tlajtlakojli. In sen ejemplo: Nejua xnikmatiskia tlinon kijtosneki nikeleuis on tlen teyaxka* tla on tlanauatijli xkijtoskia: “Maka xkeleui on tlen teyaxka.”</verse>
				<verse number="8">Itechkopa in tlanauatijli on tlajtlakojli onechyolchikau para nikeleuis miyek tlajtlamach* yejuan teyaxka. Tla xonyaskia on tlanauatijli, xkaman nikmatiskia on tlajtlakojli.</verse>
				<verse number="9">Opanok sen tiempo ijkuak ninemiya, niman xnikmatiya tlinon kijtoua on tlanauatijli. Pero ijkuak onikajsikamat on tlanauatijli, onikmat ika on tlen onikchiu tlajtlakojli, niman ika nimiktoya ixpan Dios.</verse>
				<verse number="10">Ijkon tej, on tlanauatijli yejuan kitocarouaya nechmakas nemilistli, yej onechtlajtlakolmakak para onimik.</verse>
				<verse number="11">On tlajtlakojli okitekitiltij on tlanauatijli para ika onechkajkayau niman ika onechmiktij.</verse>
				<verse number="12">Tikitaj tej, ika nochi on tlanauatiltin chipajkej niman cada tlanauatijli chipauak, melajki niman kuajli.</verse>
				<verse number="13">¿In kijtosneki ika on ley yejuan kuajli, yejua onechmiktij? ¡Melauak tej ika ka! Yej on tlajtlakojli onechmakak mikilistli. Yejua ika, itechkopa on tlanauatijli yejuan kuajli, onikmat ika nitlajtlakolej niman nimiktikaj. Yejua ika, itechkopa on tlanauatijli nikmati ika on tlajtlakojli sanoyej* xkuajli.</verse>
				<verse number="14">Tikmatstokej ika on tlanauatijli kuajli niman kisa itech on Espíritu Santo. Pero nejua ikan notlalnakayo xnikuajli niman ninemi esclavo itech on tlajtlakojli.</verse>
				<verse number="15">Nejua xnikajsikamati tlinon nikchiua. Tej, xniueli nikchiua on tlen kuajli nikneki, yej nikchiua on tlen xnikuelita.</verse>
				<verse number="16">Niman ijkuak nikchiua on tlen xnikneki, notlamachilis nechmachistia ika on tlanauatijli melauak kuajli.</verse>
				<verse number="17">Tla ijkon tej, xok nejua nikchiua on tlen xnikneki, yej on tlajtlakojli yejuan nikpiya yejua nechchiualtia.</verse>
				<verse number="18">Nejua tej, nikmati ika ipan notlalnakayo xitlaj* onkaj tlen kuajli, pampa maski nikneki nikchiuas on tlen kuajli, xueli nikchiua.</verse>
				<verse number="19">Xnikchiua on tlen kuajli yejuan nikneki, yej nikonchitiu on tlen xkuajli yejuan xnikneki.</verse>
				<verse number="20">Ijkon tej, tla nikchiua on tlen xnikneki, xok nejua ijkon nikchiua, yej on tlajtlakojli yejuan nikpiya nechchiualtia.</verse>
				<verse number="21">Ijkin tej, nopan nochiua. Ijkuak nikneki nikchiuas on tlen kuajli, xniueli pampa on tlajtlakojli onkaj ipan notlalnakayo.</verse>
				<verse number="22">Ipan noyojlo nikuelita itlanauatil Dios.</verse>
				<verse number="23">Pero ipan notlalnakayo nikmati ika onkaj in okse tlanauatijli yejuan no kineki nechnauatis. Yejua in tlanauatijli de tlajtlakojli kitlauelixnamiki on itlanauatil Dios yejuan noyojlo kuelita. Yejua in tlanauatijli de tlajtlakojli yejuan onkaj ipan notlalnakayo, nechpiya ken nitsakutikaj.</verse>
				<verse number="24">Yejua ika tej, ikan noyojlo nikneki niktlakamatis on itlanauatil Dios, pero ikan notlalnakayo niktlakamati on tlanauatijli de tlajtlakojli. ¡Lástima de nejua! ¿Akinon tej, nechmakixtis itech notlalnakayo yejuan nechuika ipan mikilistli? Nikmaka tlaxtlauijli Dios ika san itechkopa toTEKO JesuCristo ueli nechmakixtia.</verse>
				<verse number="25"></verse>
			</chapter>
			<chapter number="8">
				<verse number="1">Aman tej, Dios xok kintlajtlakolmaka on yejuan nemij san sekan iuan Cristo Jesús, yejuan nouikaj ken on Espíritu Santo kineki niman xken intlalnakayo kineki.</verse>
				<verse number="2">Itechkopa JesuCristo, ipoder on tlanauatijli yejuan kisa itech on Espíritu Santo yonechmanauij itech ipoder on tlanauatijli de tlajtlakojli. On tlanauatijli de tlajtlakojli nechuikaya ipan mikilistli, pero aman on Espíritu Santo nechuika ipan nemilistli.</verse>
				<verse number="3">Itlanauatil Moisés okipoloj itekiuajyo pampa totlalnakayo xouel okitlakamat. Yejua ika, on tlen on tlanauatijli xouel okichiu, Dios okichiu ijkuak okuajtitlan iKonetsin yejuan onochiu Tlakatl ikan itlalnakayo ken totlalnakayo tejuamej yejuan titlajtlakolejkej. Dios okuajtitlan ken itlaj uentli para kipopolos tlajtlakojli. Ijkon tej, okixoxotonij ipoder on tlajtlakojli</verse>
				<verse number="4">para tejuamej yejuan titouikaj ken on Espíritu Santo techyakana, niman xken totlalnakayo kineki, tiuelij tikchiuaj on tlajtlamach* yejuan tlanauatia on tlanauatijli.</verse>
				<verse number="5">On yejuan nouikaj ken intlalnakayo kineki sa konmatstokej on tlajtlamach* yejuan intlalnakayo kineki, pero on yejuan nouikaj ken on Espíritu Santo kineki, sa konmatstokej on tlajtlamach* yejuan on Espíritu Santo kineki.</verse>
				<verse number="6">Tla tikomatstikaj on tlajtlamach* yejuan motlalnakayo kineki, sano yejua mitsmiktis, pero tla tikomatstikaj on tlajtlamach* yejuan on Espíritu Santo kineki, sano yejua mitsmakas nemilistli niman yolseuilistli.</verse>
				<verse number="7">On yejuan konmatstokej on tlajtlamach* yejuan intlalnakayo kineki, tlaueliknijtin nemij iuan Dios pampa nion xkinekij kitlakamatiskej itlanauatil, nion xuelij kitlakamatij.</verse>
				<verse number="8">Yejua ika tej, on yejuan nouikaj ken intlalnakayo kineki xueli kipaktiaj Dios.</verse>
				<verse number="9">Pero tla nenkipiyaj on iEspíritu Dios ipan nemoyojlo, tla ijkon, xnemouikaj ken nemotlalnakayo kineki, yej nemouikaj ken on Espíritu kineki. Niman tla yakaj xkipiya iEspíritu Cristo, yejua xteyaxka* itech Cristo.</verse>
				<verse number="10">Pero tla Cristo yonenkiselijkej, nemoalma kipiya nemilistli pampa Dios kijtoua ika nochi nemotlajtlakoluan yokintlapojpoluij, maski nemotlalnakayo yomik ipampa on tlajtlakojli.</verse>
				<verse number="11">Niman tla nenkipiyaj iEspíritu Dios on yejuan okiyoliuitij* Jesús niman okikuiteu ipan itlalkon, no kimakas yenkuik nemilistli nemomikatlalnakayo itechkopa iEspíritu yejuan nenkipiyaj.</verse>
				<verse number="12">Ijkon tej, nokniuan, noneki titouikaskej ken on Espíritu Santo kineki, niman xken totlalnakayo kineki</verse>
				<verse number="13">pampa tla nemejuamej nemouikaj ken nemotlalnakayo kineki, nemoalma mikis. Pero nemoalma kipiyas nemilistli tla itechkopa on Espíritu Santo nenkipopolouaj on tlajtlakojli yejuan nenkichiuaj.</verse>
				<verse number="14">Nochimej yejuan kinyekana on Espíritu Santo, tekoneuan itech Dios.</verse>
				<verse number="15">On Espíritu Santo yejuan onenkiselijkej xmechuika para nenesclavos yeskej oksejpa itech on nemojtijli, yej kichiua para nentekoneuan itech Dios. Yejua ika, tikijtouaj: “Abba*, toTajtsin.”</verse>
				<verse number="16">On Espíritu Santo niman toyojlo techijlia ika tiikoneuan Dios.</verse>
				<verse number="17">Niman tla titekoneuan itech Dios, tikseliskej on herencia yejuan otechprometerouilij. In herencia tikseliskej iuan Cristo tla iuan titlajyouiyaj para más sakin* tikseliskej on ueyilistli yejua iuan.</verse>
				<verse number="18">Nejua nikita ika on tlen aman tikijyouiyaj xitlaj* kijtosneki tla tikixtlaloskej iuan on ueyilistli yejuan sakin* tikseliskej.</verse>
				<verse number="19">Nochi on tlen onkaj, on tlen Dios okichijchiu, kichixtokej niman sanoyej* kinekiskiaj ma yejkotetsi on tonajli ijkuak Dios kimpanextis on yejuan ikoneuan.</verse>
				<verse number="20">Nochi tlen Dios okichijchiu oijtlakau. Pero ijkon onochiu xpampa on tlajtlamach* ijki okinek, yej pampa Dios ijki yotlatlajtlalijka. Pero maski ijki onochiu, sanken* onkatka on tlamachalistli*</verse>
				<verse number="21">ika onyas se tonajli ijkuak nochi tlen onkaj ipan in tlaltikpaktli xok ijtlakauis. Nochi tlajtlamach* nomanauis ijkon ken ikoneuan Dios no nomanauiskej.</verse>
				<verse number="22">Tikmatstokej ika hasta aman nochi tlen Dios okichijchiu nokokoua niman tena ken sen siuatl ijkuak kitlakatilia sen konetsintli.</verse>
				<verse number="23">Niman xsan on tlen Dios okichijchiu tlajyouiya, yej tejuamej no yejuan ye tikpiyaj on Espíritu Santo ken achtoj parte de nochi on tlen Dios techtlayokolis. Tejuamej no sanoyej titlajyouiyaj chika tikchixtokej ma yejkotetsi on tonajli ijkuak Dios techselis para tiikoneuan ijkuak ipan totlalnakayo xok itlaj techpajsolos.</verse>
				<verse number="24">Yotimakiskej pampa tikpiyaj yejua on tlamachalistli*. Pero tla on tlen tikmachayaj yonochiu, tla ijkon, xok itlaj tikmachaskej pampa on tlen tikmachayaj yonochiu.</verse>
				<verse number="25">Pero tla on tlen tikmachaj sanken* xnochiua, tla ijkon tikchaj ikan tlajyouilistli.</verse>
				<verse number="26">No ijki tej, on iEspíritu Dios techpaleuiya ika on tlen xtiuelij, pampa tejuamej xueli tikchiuaj oración ken noneki. Pero sano yejua on Espíritu Santo kitlajtlanilia Dios topampa ikan nejeltilistli yejuan xakaj ueli kijtoua ikan tlajtojli tlinon kijtosneki.</verse>
				<verse number="27">Niman Dios, yejuan techyolpejpena, kimati tlinon kijtosneki on Espíritu, pampa on Espíritu kitlajtlanilia ken Dios kineki impampa on yejuan iyaxkauan.</verse>
				<verse number="28">Tikmatstokej ika Dios kitekitiltia para kuajli, nochi on tlajtlamach* yejuan impan nochiua on yejuan kitlajsojtlaj*, on yejuan okintlapejpenij para kichiuaj on tlen kineki.</verse>
				<verse number="29">Dios kimatiya akinomej kineltokaskej Cristo. Yejuamej okintlalij para nemiskej ken Cristo on iKonetsin para yejua yakatstias intsajlan miyekej ikniuan.</verse>
				<verse number="30">Ijkon tej, Dios okinnots on yejuan okintlalij para nemiskej ken iKonetsin. Xsan okinnots, yej kijtoua ika nochi intlajtlakoluan yokintlapojpoluij niman on yejuan kijtoua ika nochi intlajtlakoluan yokintlapopoluij no okinmakakak ueyilistli.</verse>
				<verse number="31">Yejua ika tej, ¿tlinon uelis tikijtoskej? Tla Dios kipiya iyojlo para techpaleuis, ¿akinon uelis techixnamikis?</verse>
				<verse number="32">Dios, hasta iKonetsin xokinenek* para topampa okitemakak, yej topampa okitlalij iKonetsin ken uentli para omik. Niman tla yejua ijkon okichiu, ¿hasta kenijki tej, no xtechmakas iuan iKoneu nochi on okseki tlatiochiualistin?</verse>
				<verse number="33">Xakaj uelis kinteixpanuis on yejuan Dios yokintlapejpenij pampa Dios yokijtoj ika nochi intlajtlakoluan yokintlapojpoluij.</verse>
				<verse number="34">¿Akinon tej, uelis kintlajtlakolmakas? Xakaj uelis pampa Cristo yejuan omik niman oksejpa oyoliu* nemi ne iyekmakopa Dios kampa topampa tlajtojtikaj.</verse>
				<verse number="35">Xakaj uelis techxelos itech itetlajsojtlalis* Cristo. ¿Tlen uelis kichiuas on tlen teajman, noso on tlen teyolkokoj, noso on tlauejli niman tlajyouilistli, noso apistli, noso tla poliui on tlakentli*, noso tla itlaj topan nochiua, noso tla techmiktisnekij? ¡Ka! Xitlaj uelis techxelos itech itetlajsojtlalis* Cristo.</verse>
				<verse number="36">Ijkin tej, kijtoua in Yektlajkuilojli: Ay Dios, san mopampa nochipa on tlakamej techmiktisnekij. Techmatij ken itlaj borreguitos yejuan kinmiktiaj.</verse>
				<verse number="37">Pero ipan nochi in, tikmatstokej ika titetlanij nochipa itechkopa Cristo yejuan otechtlajsojtlak.</verse>
				<verse number="38">Kuajli nikmatstikaj ika xonkaj itlaj nion xakaj uelis techxelos itech itetlajsojtlalis* Dios. On mikilistli, noso nemilistli xueliskej. Niman on ángeles noso on ajakamej yejuan tekiuajkej, niman nochi on oksekimej xkuajkualtin espíritus no xueliskej. No xueliskej tej, techxeloskej itech itetlajsojtlalis* Dios on tlen aman nochiua noso on tlen okse tonajli nochiuas.</verse>
				<verse number="39">No xuelis tej, kichiuas on tlen onkaj ne iluikak noso ipan tlaltikpaktli. Nion se de nochi on tlajtlamach* yejuan Dios okinchijchiu xuelis techxelos itech on itetlajsojtlalis* Dios yejuan otechmakak itechkopa toTEKO JesuCristo.</verse>
			</chapter>
			<chapter number="9">
				<verse number="1">Nejua nikijtoua tlen melauak niman xnistlakati pampa nikneltoka Cristo. On Espíritu Santo kiyekananotlamachilis niman ijkon notlamachilis nechmachistia ika nikijtoua on tlen melauak.</verse>
				<verse number="2">Nikpiya sanoyej* ueyi ajmantli niman nochipa ninoyolkokoua.</verse>
				<verse number="3">Niman sano nejua niknekiskia nikpoloskia notemakixtilis tla yejua ika ueliskia kinmakaskia temakixtilistli on yejuan hebreos* ken nejua.</verse>
				<verse number="4">Yejuamej ualejtokej itech Israel, niman Dios okinselij ken ikoneuan. Intsajlan onen Dios ikan iueyilis, niman okinmakak on pactos* niman itlanauatiluan. Yejuamej kipiyaj on tlanauatijli yejuan kintitia kenijki noneki kimauistiliskej Dios niman no okiselijkej ipromesas.</verse>
				<verse number="5">Yejuamej ualejtokej intech on toachtojtajuan. Niman Cristo ikan itlalnakayo no ualejtikaj intech on toachtojtajuan. Niman Cristo, sano yejua Dios, yejuan nochi kimandaroua. Ma yejua kiseli yekteneualistli para nochipa. Ma ijki nochiua.</verse>
				<verse number="6">Dios okijtoj ika kinmakixtis ikoneuan. Niman tla on hebreos* xnochimej kipiyaj temakixtilistli, xkijtosneki ika Dios xocumpliroj on tlen okijtoj. Yej kuajli xmatikan ika xnochimej yejuan ualejtokej itech Israel, Dios kimpoua ken iuejkakoneuan.</verse>
				<verse number="7">No ijki tej, xnochimej yejuan ualejtokej itech Abraham nopouaj ken iuejkakoneuan, pampa Dios ijkin okijlijka Abraham: “Mouejkakoneuan san kisaskej itech Isaac.”</verse>
				<verse number="8">Ijkon tej, tikitaj ika xnochimej iuejkakoneuan Abraham tekoneuan itech Dios, yej san tekoneuan itech Isaac yejuan tlakatij ijkon ken Dios okiprometerouilij Abraham. San yejuamej nopouaj ken melauak ualejtokej itech Abraham.</verse>
				<verse number="9">On tlen Dios okiprometerouilij Abraham sano yejua in: “Ijkuak yejkos on kuajli tonajli, niuajlas, niman Sara kitlakatilis sen konetsintli.”</verse>
				<verse number="10">Niman in xsan ika nochi. On kouatsitsimej* ikoneuan Rebeca san se tajtli kipiyayaj yejuan toachtojtataj itoka Isaac.</verse>
				<verse number="11">Ijkuak on iknijtin xe tlakatiyaj niman maski xe kichiuayaj tlen kuajli noso tlen xkuajli, Dios ijkin okijlij Rebeca: “On yejuan achtoj nemis, kitekichiuilis on yejuan sakin* nemis.” Yejua on tlajtojli kuajli iuan nouika on Yektlajkuilojli yejuan kijtoua: “Jacob oniktlajsojtlak*, pero Esaú oniktlauelitak.” Ijkon tej, Dios okipanextij ika kimelaua kitlapejpenis on yejuan yejua kinekis. Yejua ika tikitaj ika Dios xokichiuilij cuenta ken yejuamej onouikakej, yej okinots on yejuan okinek kinotsas.</verse>
				<verse number="12"></verse>
				<verse number="13"></verse>
				<verse number="14">¿Tlinon, tej, tikijtoskej? ¿Tikijtoskej ika Dios xyolmelajki? ¡Melauak tej, ika ka!</verse>
				<verse number="15">Dios okijlij Moisés: “Nikiknelis on yejuan niknekis nikiknelis, niman niktlajsojtlas on yejuan niknekis niktlajsojtlas.”</verse>
				<verse number="16">Yejua ika tej, itetlajsojtlalis* Dios xakaj kiselia pampa se ijki kineki noso pampa se itlaj kichiua, yej se kiselia ipampa iteiknelilis* Dios.</verse>
				<verse number="17">Ipan in Yektlajkuilojli Dios ijkin okijlij on rey de Egipto: “Nejua onimitstlalij tirey, san para niuelis nikpantlantis nopoder itechkopa on milagros* yejuan mopan nikchiuas. Niman ijkin nochimej kimatiskej akin nejua imanian nochi in tlaltikpaktli.”</verse>
				<verse number="18">Tla ijkon tej, Dios kiknelia on yejuan kineki kiknelis, niman kiyoltechikaua on yejuan kineki kiyoltechikauas.</verse>
				<verse number="19">Pero yakaj uelis ijkin nechijlis: “Tla ijkon, ¿tline* kitlajtlakoltia Dios on tlakatl tla xakaj uelis kixnamikis on tlen Dios kineki kichiuas?”</verse>
				<verse number="20">Pero tejuamej yejuan san titlakamej, ¿akin tejuamej para iuan Dios titokamatlaniskej? ¿Uelis on kontli yejuan tlachijchijtli ikan sokitl kijlis on yejuan okichijchiu, “¿Tline ijkin otinechchijchiu?”</verse>
				<verse number="21">On tlakatl yejuan kichijchiua on kontli yejua kitocaroua kijtos tlinon kichijchiuas ika on sokitl. Sano ika on sokitl yejua kitlapejnenia para kichijchiua sen kontli yejuan ipan kamanaj xochitl niman okse para ipan tlajsoltemalo.</verse>
				<verse number="22">Dios kitocaroua kiteititis itlaluel niman ipoder. Pero no kitocaroua kinmijyouis on yejuan kintocarouaya kiseliskej castigo.</verse>
				<verse number="23">Ijkin okichiu para okiteititij ken sanoyej ueyi on iueyilis yejuan otechmakak tejuamej yejuan otechiknelij. Ijkon otechmakak tejuamej yejuan otechachtojtlalij para tikseliskej on ueyilistli.</verse>
				<verse number="24">Yejua ika Dios otechnots. Sekimej tejuamej tikisaj intech on hebreos* niman sekimej intech on yejuan xhebreos*.</verse>
				<verse number="25">Ijkin kijtoua ipan on amamoxtli* Oseas: On tlakamej yejuan xnoyaxkauan* katkaj nikinnoyaxkatis. Niman on yejuan xnikintlajsojtlaya nikintlajsojtlas*.</verse>
				<verse number="26">Niman sano ompa kampa okinmijlijkaj: “Nemejuamej xnennoyaxkauan”, ompa kimijliskej ika yejuamej tekoneuan itech Dios yejuan nochipa nemi.</verse>
				<verse number="27">Pero inka on hebreos* ijkin okijtoj Isaías: “Maski on yejuan ualejtokej itech on tajtli Israel, sanoyej miyekej ken itlaj xajli yejuan onkaj ijtik mar, san keskimej makisaskej,</verse>
				<verse number="28">pampa toTEKO san xuejkajtika kincastigaros.”</verse>
				<verse number="29">No ijki tej, ye uejkaui okijtoj Isaías: Tla toTEKO yejuan nochi ueli kichiua xkinkauaskia nemiskiaj toachtojtajuan, titokauaskiaj ken on chanejkej de on ueyikalpan Sodoma niman Gomorra.</verse>
				<verse number="30">¿Kenijki tej, tikijtoskej? Tikijtoskej ika aman Dios yokijtoj ika nochi intlajtlakoluan on yejuan xhebreos* yokintlapojpoluij pampa otlaneltokakej, maski yejuamej xkitejtemouayaj para Dios ijkon kinselis.</verse>
				<verse number="31">On hebreos* yej kitejtemouayaj itechkopa on tlanauatijli para Dios kiteneuas ika nochi imintlajtlakoluan yokintlapojpoluij, pero yejuamej xouelkej okitlakamatkej nochi on tlanauatiltin.</verse>
				<verse number="32">¿Tline xokinextijkej? Xokinextijkej pampa xokitejtemojkej itechkopa on tlaneltoktli, yej okitejtemojkej itechkopa on tetlakamatilistli itech on tlanauatijli. Yejua ika, onantikiskej ipampa Cristo yejuan ken itlaj tetl yejuan tetlajtlakali.</verse>
				<verse number="33">Ijki onochiu ken tlajkuilolnestikaj ipan in Yektlajkuilojli: Xkita, ne kampa itoka Sión, niktlalia sen tlakatl ken itlaj tetl yejuan ika nantikisalo, niman ken itlaj tepetlatl yejuan tetlajkali. Pero on yejuan kineltokas xkaman nopijpinatis.</verse>
			</chapter>
			<chapter number="10">
				<verse number="1">Nokniuan, ikan nochi noyojlo nikneki niman nikchiua oración para on hebreos* ma kipiyakan temakixtilistli.</verse>
				<verse number="2">Nejua impampa nitlajtoua ika yejuamej sanoyej* kinekij kitekipanoskej Dios pero yejuamej xe ixtlajtlapouij. Yejuamej xkajsikamatij kenijki kuajli nouikaskej itech Dios.</verse>
				<verse number="3">Yejuamej xkajsikamantij kenijki Dios kinteneua on tlakamej ika nochi intlajtlakoluan yokintlapojpoluij. Yej kichiuaj tlen yejuamej kinemiliaj kimpaleuis para Dios kinselia ken yolchipajkej. Yejua ika, xnouikaj ijkon ken Dios tlanauatia para kinyolchipauas.</verse>
				<verse number="4">Cristo yejua otlan cumpliroua nochi on itlanauatiluan Moisés, niman ijkon okichiu para nochimej on yejuan kineltokaj, Dios kinteneua ika nochi intlajtlakoluan yokintlapojpoluij.</verse>
				<verse number="5">Moisés okijkuiloj intechkopa on tlakamej yejuan kinekij para Dios ma kinteneua ika nochi intlajtlakoluan yokintlapojpoluij pampa kitlakamatij on tlanauatijli. Ijkin okijkuiloj: “On yejuan intechkopa on tlanauatijli kinekis kipiyas nemilistli ika onkaj kitlakamatis nochi on tlanauatijli.”</verse>
				<verse number="6">Pero Dios uelis kinselis on tlakamej ken yolchipajkej itechkopa on intlaneltok yejuan kipiyaj itech Cristo. Ijkin kijtoua: “Maka mojtikopa xkijto: ¿akinon tlejkos ne iluikak?” In kijtosneki ika tlejkos para kuajtemoltis Cristo.</verse>
				<verse number="7">Niman no maka xkijto: ¿Akinon ontemos ijtik in tlajli kampa nemij on mikatsitsimej? In kijtosneki ontemos para kixtis Cristo intsajlan on mikatsitsimej.</verse>
				<verse number="8">¿Tlinon tej, kijtoua iYektlajkuilol Dios? “Itlajtol Dios nisiu motech onkaj. Tikpiya ipan mokamak niman ipan moyojlo.” Niman in tlajtojli sano yejua on tlajtojli yejuan tikimijliaj on tlakamej ika ijkin noneki kineltokaskej.</verse>
				<verse number="9">No tikteijliaj: “Tla ikan mokamak tikijtos ika Jesús yejua moTEKO, niman tla ipan moyojlo tikneltokas ika Dios okiyoliuitij* niman okuiteu ipan itlalkon, tejua timakisas.”</verse>
				<verse number="10">Ijkon nochiuas pampa ijkuak sen tlakatl ikan iyojlo tlaneltoka, Dios kijtoua ika nochi itlajtlakoluan kintlapojpoluiya. Niman ijkuak ikan ikamak teixpan kijtoua ika kineltoka Cristo, yejua makisa.</verse>
				<verse number="11">In Yektlajkuilojli ijkin kijtoua: “Nochi tlakatl yejuan kineltoka, xkaman kipijpinatiskej ipampa itlaneltok.”</verse>
				<verse number="12">Ixpan Dios, on yejuan xhebreos* xok okseknekamej intech on hebreos*. San se inTEKO kipiyaj niman yejua nochimej sano ijki kinmaka miyek tlatiochiualistli yejuan itech noueyikatsajtsiliaj.</verse>
				<verse number="13">Ijkin kijtoua on Yektlajkuilojli: “Nochimej yejuan kitlajtlaniliaj toTEKO para ma kintlapojpolui makisaskej.”</verse>
				<verse number="14">Pero ¿kenijki tej, uelis kitlajtlaniliskej ma kintlapojpolui tla xe kineltokaj? ¿Niman kenijki uelis kineltokaskej tla xkaman kakij de yejua? ¿Niman kenijki uelis kakiskej de yejua tla xnemij yejuan temachtiaj?</verse>
				<verse number="15">¿Niman kenijki kiteijliskej de yejua tla xnemi yejuan konmintitlanis? In Yektlajkuilojli ijkin kijtoua: “Sanoyej kualtsin ijkuak yejkoj on yejuan kuajkij on temachtijli de yolseuilistli niman kiteijliaj on kuajli tlajtojli yejuan kiteijlia ken Dios temakixtia.”</verse>
				<verse number="16">Pero xnochimej okiselijkej on kuajli tlajtojli yejuan kiteijlia ken Dios temakixtia. Ken okijtoj Isaías: “NoTEKO, ¿akinon yokineltokak on temachtijli yejuan tikteijliaj?”</verse>
				<verse number="17">Yejua ika tej, se ueli tlaneltoka ijkuak kaki on temachtijli niman uajlau on temachtijli ijkuak yakaj techmachtia itechkopa Cristo.</verse>
				<verse number="18">Pero aman ninotlajtoltia: ¿Tlen on hebreos* xokakkej in temachtijli? ¡Melauak yejuamej okakkej! In Yektlajkuilojli ijkin kijtoua: On tlajtojli yokakistik imanian nochi in tlaltikpaktli. On tlajtojli yoajsik hasta ne kampa sa ika nochi ixojxomolco in tlaltikpaktli.</verse>
				<verse number="19">Pero oksejpa ninotlajtoltia: ¿tlen manin on hebreos* yej xokajsikamatkej? Moisés yejua achtoj in okijtoj: Nejua nikchiuas para xnexikolmikan intech on tlakamej yejuan chantij ipan okseki países yejuan nenkijtouaj ika xkipiyaj iminpaís. Niman nikchiuas para xkualanikan intechkopa on tlakamej yejuan xitlaj* kajsikamatij.</verse>
				<verse number="20">Kemaj Isaías xonomojtij para okijtoj on tlen Dios okimachistij: On yejuan xnechtejtemouayaj, onechnextijkej; niman onikinnotitij on yejuan xnoka tlajtlaniyaj.</verse>
				<verse number="21">Niman itechkopa on país de Israel, Isaías okijtoj: “Nochi tonajli nemechchixtikaj para nemechselis ikan paktli nemejuamej tlakamej yejuan xnentetlakamatkej niman nenteixnamikkej.”</verse>
			</chapter>
			<chapter number="11">
				<verse number="1">Aman tej, ninotlajtoltia: ¿Manin Dios yej yokitlalkauij on yejuan ikoneuan? ¡Melauak tej ika ka, pampa sano nejua nihebreo! Niualejtikaj itech Abraham niman no nikisa ipan itribu* toachtojtataj Benjamín.</verse>
				<verse number="2">Ijkuak xe onkatka in tlaltikpaktli, Dios ye kimatstikatka ika on hebreos* iyaxkauan* yeskej. Dios tej, xokintlalkauij on yejuan iyaxkauan. ¿Tlen xnenkimatij tlinon kijtoua on Yektlajkuilojli kampa Elías ikan ioración okinteixpanuij on hebreos*? Ijkin tej, okijtoj Elías:</verse>
				<verse number="3">“NoTEKO, motiotlajtojkauan yokinmiktijkej, niman motlaixpanuan* yokinxoxotonijkej. Aman noselti yoninokau, niman no kinekij nechmiktiskej.”</verse>
				<verse number="4">Pero Dios ijkin okinankilij: “Yoniknokauilij chikome mil tlakatl yejuan xonotlakuantelketskej ixpan on Baal yejuan xmelauak dios.”</verse>
				<verse number="5">Aman tej, sano ijki. Hasta aman nokauaj keskimej yejuan Dios ikan iteiknelilis* okintlapejpenij.</verse>
				<verse number="6">Niman tla Dios ikan iueyitetlajsojtlalis* yejuan xkintocarouaya kiseliskej okintlapejpenij, tla ijkon, xokintlapejpenij pampa itlaj kuajli okichijkej. Tla Dios kintlapejpeniskia pampa itlaj kuajli kichiuaskiaj, tla ijkon, xnejli ikan iueyitetlajsojtlalis* kintlapejpeniskia.</verse>
				<verse number="7">¿Niman aman tej, tlinon tikitoskej? Miyekej on hebreos* xokinextijkej on temakixtilistli yejuan sanoyej* kitejtemouayaj, pero on yejuan Dios okintlapejpenij kemaj okinextijkej. On oksekimej onoyoltechikajkej</verse>
				<verse number="8">ken in Yektlajkuilojli kijtoua: “Dios okintlamachilistsaku. Okinmakak imixtololojuan yejuan xtlachaj, niman iminakasuan yejuan xtlakakij, niman hasta aman ijki nemij.”</verse>
				<verse number="9">David no kijtoua: Inmiluiuan ma ika nopopolokan niman Dios ma kintlajtlakolmaka, niman ma kintlajyouilti ipampa on iluimej yejuan kichiuaj.</verse>
				<verse number="10">Maka ma tlachakan, yej ma ixpajpayatikan. Niman nochipa ma kintepotsopiya on intlamamal.</verse>
				<verse number="11">Aman nejua ninotlajtoltia: ¿Tlen ijkuak on hebreos* ouetskej, Dios para yeika okinkau? ¡Melauak tej ika ka! Pero pampa xotetlakamatkej, aman on yejuan xhebreos* yejuamej uelij makisaj. Ijkon nochiua para on yejuan tekoneuan itech Israel ma nexikolmikikan intech on yejuan xhebreos*.</verse>
				<verse number="12">Ijkon tej, on tlaltikpaktlakamej okiselijkej ueyi tlatiochiualistli pampa on hebreos* xotetlakamatkej, niman on yejuan xhebreos* okiselijkej temakixtilistli. Tla ijkon onochiu, más sanoyej kuajli yes ijkuak nochimej on hebreos* yejuan Dios kinmakixtis nochimej tlaneltokaskej.</verse>
				<verse number="13">Aman tej, nikpiya tlen nemechijlis nemejuamej yejuan xnenhebreos*. Dios onechmakak in tekitl para nemechpaleuis niman para nejua ueyi kijtosneki in notekiu.</verse>
				<verse number="14">Nikneki para on yejuan hebreos* ken nejua ma noxikokan ipampa on temakixtilistli yejuan on xhebreos* kipiyaj. Tla on hebreos* noxikoskej, kas sekimej kinekiskej makisaskej.</verse>
				<verse number="15">Ijkuak Dios okintlalkauij on hebreos*, yejua otlauelseu inuan on yejuan xhebreos* niman okinselij. Tla ijkon okichiu, ¿tlinon tej, nochiuas ijkuak oksejpa kinselis on hebreos*? Sanno ijki ken yoliskiaj on mikatsitsimej.</verse>
				<verse number="16">Pampa Abraham achtoj iyaxka* Dios, no ijki on iuejkakoneuan iyaxkauan* Dios. Ijkon tej, tla yakaj kiyaxkatia* Dios on achtoj tlaxkajli yejuan kisa itech on tixtli, nochi on tixtli no iyaxka* Dios. Niman ijkuak ineluayo sen kojtli* kaxkatiaj Dios, nochi on imauan no yejua iyaxka.</verse>
				<verse number="17">Aman nokniuan yejuan xnenhebreos*, in nemechijlia: on hebreos* kipiyaj on ojtli de temakixtilistli. Pero Dios okinkuilij sekimej hebreos* niman omechmakak nemejuamej yejuan xnenhebreos*. Aman tej, nenkipiyaj sano yejua on temakixtilistli.</verse>
				<verse number="18">Pero maka nenmoueyimatiskej niman nenkinemiliskej más nenkuajkualtin xken on hebreos*. Tla ijki nenkinemiliaj, san xmatikan ika xnemejuamej nenkimakaj Dios on temakixtilistli yej yejua mechmaka.</verse>
				<verse number="19">Manin nemejuamej uelis ijkin nenkijtoskej: “Kemaj, pero on hebreos* okinmejkuanijkej para tejuamej otechkalaktijkej ipan on temakixtilistli.”</verse>
				<verse number="20">On melauak, pero yejuamej okinmejkuanijkej pampa xotlaneltokakej, niman nemejuamej nenkipiyaj on temakixtilistli pampa nentlaneltokaj. Yejua ika tej, maka nenmoueyimatiskej, yej xpiyakan cuidado</verse>
				<verse number="21">pampa tla Dios okinmejkuanij on hebreos*, nemejuamej no uelis mechmejkuanis.</verse>
				<verse number="22">Xkita tej, ken sanoyej teikneliani* Dios. Pero no xkita ken tlauelej. Yejua tlauelej intech on yejuan okichichiuilijkej on itemakixtilis, pero teikneliani nemotech. Niman yejua mechiknelis tla nennejnemiskej ipan itetlajsojtlalis*. Pero tla xnennejnemiskej ipan itetlajsojtlalis*, mechmejkuanis ken okinchiuilij on hebreos*.</verse>
				<verse number="23">Niman tla on hebreos* oksejpa peuaj tlaneltokaj, Dios kinmakas on temakixtilistli, pampa yejua kipiya poder para oksejpa kinmakas.</verse>
				<verse number="24">Xkelnamikikan ika más xouij para Dios kinmakas on hebreos* temakixtilistli yejuan ikoneuan katkaj, xken para mechmakas nemejuamej xnenhebreos* yejuan xnenikoneuan katkaj.</verse>
				<verse number="25">Nokniuan, nikneki para xmatikan in tlen melauak yejuan Dios kiyantikatka, para maka xmomatikan tlamatkej*. On tlen melauak sano yejua in: on hebreos* yonoyoltechikajkaj para xkiseliskej temakixtilistli. Pero yejuamej noyoltechikajtiaskej san chika nochimej tlaneltokaj on yejuan xhebreos* yejuan Dios kinmakixtis.</verse>
				<verse number="26">Ijkuak ijkon nochiuas, nochimej on hebreos* makisaskej ken kijtoua ipan in Yektlajkuilojli: Ne kampa itoka Sión ualeuas sen temakixtijketl, niman kixtis on tlajtlakojli intech on hebreos*.</verse>
				<verse number="27">Ijkuak nikintlapojpoluilis intlajtlakoluan, nochiuas ken onikijtoj ipan on pacto* yejuan nikimpiyalia.</verse>
				<verse number="28">On hebreos* onochijkej itlauelikniuan Dios pampa xokiselijkej on kuajli tlajtojli yejuan kiteijlia ken Dios temakixtia. Yejua ika, Dios yej nemejuamej omechselij yejuan xnenhebreos*. Pero Dios okintlapejpenij on hebreos*. Yejua ika, sanken* kintlajsojtla* impampa inachtojtajuan.</verse>
				<verse number="29">Tlen Dios kinmaka on yejuan kintlapejpenia, xok kaman kinkuilia.</verse>
				<verse number="30">Nemejuamej yejuan xnenhebreos* achtoj xonenkitlakamatkej Dios, pero aman yejua mechiknelia pampa on hebreos* xok okitlakamatkej.</verse>
				<verse number="31">Nochi tej, sano ijki. On hebreos* xok kitlakamatij Dios. Pero on nochiua san para Dios ma kimpiyali teiknelilistli* ijki ken kipiya nemouan.</verse>
				<verse number="32">Dios okitsaku nochi tlakatl pampa xokitlamatkej*, para ijkon ouel okinmiknelij nochimej.</verse>
				<verse number="33">¡Sanoyej ouijtikaj* tikajsikamatiskej on iriquezas Dios, de on itlamatkilis* niman ikajsikamatilis! Xakaj ueli kiteijlia tline Dios kichiua itlaj, nion xakaj kajsikamati kenijki kichiua on itekiu.</verse>
				<verse number="34">On Yektlajkuilojli ijkin kijtoua: “¿Akinon kimati on tlen toTEKO Dios kinemilia? Noso, ¿kanon nemi on yejuan ueli kitlakanonotsa toTEKO Dios?</verse>
				<verse number="35">¿Akinon ueli achtopa itlaj kimaka toTEKO Dios, para kemaj kej yejua no itlaj ika kikuepilia?”</verse>
				<verse number="36">Xakaj ueli, pampa nochi tlajtlamach* itech Dios ualejtikaj, niman nochi in tlajtlamach* onkaj san yejua ipampa, niman para iueyilis yejua. ¡Ma Dios kiseli ueyilistli para nochipa! Ma ijki nochiua.</verse>
			</chapter>
			<chapter number="12">
				<verse number="1">Yejua ika tej, notlajsojkaikniuan, pampa Dios sanoyej* otechtiochiu ikan iteiknelilis*, nejua sanoyej nemechtlajtlanilia xmotemaktilikan itech Dios ken itlaj uentli yejuan yoltikaj niman yektli ijkon ken yejua kineki. Tla ijkon nenkichiuaskej, nenkimauistiliskej Dios ken noneki.</verse>
				<verse number="2">Maka sa xmouikakan ken on tlaltikpaktlakamej nouikaj, yej xkauilikan Dios ma yejua kiyenkuili nemotlamachilis. Ijkin tej, nenkimatiskej tlinon Dios kineki: on tlen kuajli, on tlen kipaktia niman nochi on tlen chipauak.</verse>
				<verse number="3">Dios, ikan iueyitetlajsojtlalis* yejuan xnechtocarouaya nikselis, onechtlalij niapóstol. Yejua ika nemechijlia nochimej nemejuamej, maka sano nemejuamej xnemilikan ika más nenuejueyixtokej hasta nenteyakapanauiyaj. Yej ikan nemotlamachilis xtlanemilikan melajki ken noneki nennemiskej. Ijkon tej, sano nemejuamej xmixtlalokan cada se ijkon kech nenkipiyaj nemotlaneltok yejuan Dios omechmakak.</verse>
				<verse number="4">Totlalnakayo miyekan xexelijtikaj, niman cada parte kipiya sesekneka tekitl.</verse>
				<verse number="5">Aman no ijki, maski tejuamej timiyekej, san se tlalnakayotl tiuajtochiuaj iuan Cristo. Ijkon tej, ipan sen tlalnakayotl tisesentenemij niman titopaleuiyaj iuan cada se.</verse>
				<verse number="6">Cada tisesentemej otikselijkej itech Dios sesekneka tetlayokoliltin yejuan techueliltia on tlen aman ueli tikchiuaj. Dios otechinmakak ikan iteiknelilis* ken okinek. Yejua ika ma tikintekitiltikan on tetlayokoliltin yejuan otechmakak. Tla Dios otechmakak on tetlayokolijli* yejuan techueliltia para tikteijliskej on tiotlajtojli yejuan tikseliaj itech Dios, noneki para tikteijliskej ken totlaneltok techyekanas.</verse>
				<verse number="7">Tla Dios otechmakak on tetlayokolijli* yejuan techueliltia para tikimpaleuiskej oksekimej, noneki para ma titepaleuikan. Niman tla Dios techueliltia para titemachtiskej, noneki para ma titemachtikan.</verse>
				<verse number="8">Tla totetlayokolil techueliltia titeyoleuaj, noneki para ma titeyoleuakan. Niman tla techueliltia para itlaj tiktetlayokoliaj, noneki para ma tiktetlayokolikan ken tiueliskej. Noso tla techueliltia titeyekanaj, noneki para ma titeyekanakan kuajli. Niman tla techueliltia tikimpaleuiyaj on yejuan itlaj kimpoloua, noneki para ma tikimpaleuikan ikan paktli.</verse>
				<verse number="9">Cada se xmopiyalikan tetlajsojtlalistli* yejuan chipauak. Xtlauelitakan on tlen xkuajli, yej xchiuakan on tlen kuajli.</verse>
				<verse number="10">Xmotlajsojtlakan ken iknitin, niman sanoyej xkintlakaitakan oksekimej.</verse>
				<verse number="11">Xchiuakan nemotekiu ikan nochi nemoyojlo, niman maka xtlatsiuikan. Niman ikan nochi nemoyojlo xtekipanokan toTEKO.</verse>
				<verse number="12">Xpakanemikan ipampa nemotlamachalis*. Ijkuak nentlajyouiskej, xxikokan. Maka kaman xkajkauakan ika nenkichiuaj oración.</verse>
				<verse number="13">Xkimpaleuikan on yejuan tlaneltokaj itech Dios tla itlaj kimpoloua, niman kuajli xkinselikan on yejuan xchanejkej.</verse>
				<verse number="14">Xtlajtlanilikan Dios ma kintiochiua on yejuan mechtlauelitaj niman mechtlajyouiltiaj. Maka xtlajtlanilikan ma kintlajyouilti, yej ma kintiochiua.</verse>
				<verse number="15">Xpakikan inuan on yejuan pakij, niman xchokakan inuan on yejuan chokaj.</verse>
				<verse number="16">Maka xpiyakan tlauejli inuan oksekimej. Maka xmouejueyimatikan, yej xmouikakan inuan on yejuan xuejueyixtokej. Maka xmomatikan nentlamatkej*.</verse>
				<verse number="17">Tla yakaj mechchiuilia itlaj xkuajli, maka no ijki xkuepiltikan. Xchiuakan kanika para nenkichiuaskej nochi tlen kuajli ixpan nochi tlakatl.</verse>
				<verse number="18">Xchiuakan kanika hasta kampa nenueliskej kenijki nennemiskej kuajlotika iuan nochi tlakatl.</verse>
				<verse number="19">Notlajsojkaikniuan, maka sano nemejuamej itlaj xtekuepiltikan, yej xkauilikan Dios ma yejua tetlakuepilti, pampa on Yektlajkuilojli ijkin kijtoua: “Nejua nitetlakuepiltis*; nitetlaxtlauilis ken kitocaroua. Ijkin kijtoua toTEKO.”</verse>
				<verse number="20">Niman on Yektlajkuilojli no ijkin kijtoua: “Tla motlauelikniu apismiki, xtlakualti, niman tla amiki, xkatliti. Ijkuak ijkon tikchiuas yejua kipinauismatis on tlen omitschiuilij.”</verse>
				<verse number="21">Maka xmokauilikan ma mechtlani on tlen xkuajli. Yej, ika on tlen kuajli xtlanikan on tlen xkuajli.</verse>
			</chapter>
			<chapter number="13">
				<verse number="1">Nochi tlakatl ma tetlakamati intech on tekiuajkej, pampa xnemij tekiuajkej yejuan Dios xokinkalaktij, yej nochi kech tekiuajkej nemij Dios okinkalaktij.</verse>
				<verse number="2">Yejua ika tej, on yejuan kixnamiki sen tekiuaj, kixnamiki on akin Dios okitlalij. Niman on yejuan ijkon kichiuaj, kiseliskej castigo ipampa on tlen kichiuaj.</verse>
				<verse number="3">On yejuan kichiuaj tlen kuajli xnomojtiaj intech on tekiuajkej, yej san on yejuan kichiuaj tlen xkuajli. ¿Tikneki tej, tinemis xikan nemojtijli intech on tekiuajkej? Tla ijkon kuajli xmouika, niman on tekiuajkej mitstlakaitaskej.</verse>
				<verse number="4">Dios okintlalij on tekiuajkej para mitspaleuiskej. Pero tla xkuajli timouika, xkinmakajsi pampa on tekiuajkej melauak tecastigarouaj. Yejuamej itekitkauan Dios yejuan castigaroskej ken noneki on yejuan kichiua tlen xkuajli.</verse>
				<verse number="5">Yejua ika, noneki para xkintlakamati on tekiuajkej, xsan para maka tikselis castigo, yej pampa tikmatstikaj ipan motlamachilis ika noneki para ijki tikchiuas.</verse>
				<verse number="6">Yejua ika tej, no nenkitlaxtlauaj impuestos, pampa on tekiuajkej kichiuaj intekiu para kitekipanouaj Dios.</verse>
				<verse number="7">Nochimej xkinmamakan on tlen noneki nenkinmakaskej. Xtlaxtlauakan tla nenkiteuikiliaj rentas, niman xtlaxtlauakan nemoimpuestos. Xtlakaitakan yejuan kitocaroua nenkitlakaitaskej, niman xselikan ken ueyixtikaj on yejuan ueyixtikaj.</verse>
				<verse number="8">Maka yakaj itlaj xkuikilikan, yej xpiyakan on tetlajsojtlalistli* yejuan noneki nemopiyaliskej. Ijkuak sen tlakatl tetlajsojtla, cumpliroua nochi itlanauatil Moisés.</verse>
				<verse number="9">On tlanauatiltin ijkin kijtouaj: “Maka iuan xmoteka yejuan xmosiuau noso xmoueuentsin, maka titemiktis, maka titlachtekis, maka tikeleuis on tlen teyaxka.” Pero in tlanauatiltin niman nochi on oksekimej, san sekan nocumplirouaj ika in tlanauajtijli yejuan ijkin kitoua: “Xtlajsojtla motlaltikpakchanejkau no ijki ken tejua timotlajsojtla.”</verse>
				<verse number="10">Yejuan tetlajsojtla xkitechiuilia on tlen xkuajli. In kijtosneki ika tla sen tlakatl tetlajsojtla, yejua kichiua nochi on tlanauatiltin.</verse>
				<verse number="11">Noneki para ijkon nenkichiuaskej, pampa ye nenkimatstokej tlen tiempo tinemij. Yejua ika tej, xtlamachilistlachakan niman xmatikan tlinon nochijtikaj aman, pampa más ye nisiu uajlau Cristo para techkixtis ipan in tlaltikpaktli xken ijkuak kemach otitlaneltokakej.</verse>
				<verse number="12">Ye tlamis in tonaltin ijkuak tinemij ipan in tlaltikpaktli, niman ye nisiu peuas on tonaltin ijkuak tinemiskej iuan Dios. Yejua ika, ma tikchiuakan on tlen kuajli niman ma tiktlanikan on tlen xkuajli, ijkon ken sen soldado kitlani itlauelikniu.</verse>
				<verse number="13">Ma titouikakan kuajli ken on yejuan nemij iuan Dios ipan chipaualistli. Maka ma titlauantinemikan, niman maka ma tiakan ne iluipan kampa kichiuaj tlen xkuajli. Maka ma tiauilnemikan niman maka ma tikmakakan totlalnakayoj nochi tlen xkuajli kineki. No maka ma titouijsokikan inuan oksekimej. Niman no maka ma titenexikolitakan.</verse>
				<verse number="14">Yej oksekneka xmouikakan ken toTEKO JesuCristo nouika, niman maka xnekikan nenkipaktiskej nemotlalnakayo ika on tlen yejua kineki.</verse>
			</chapter>
			<chapter number="14">
				<verse number="1">Xselikan sen tokniu yejuan xkojtik ipan itlaneltok. Pero maka nemokamauijsokiskej ika on tlen yejua xkajsikamati.</verse>
				<verse number="2">In sen ejemplo. Sen tlakatl kinemilia uelis kikuas nochi kech sesekneka tlakuajli onkaj, pero okse tlakatl xkajsikamati niman kinemilia san uelis kikuas kijli.</verse>
				<verse number="3">Aman tej, on yejuan nochi tlajtlamach* tlakuajli kikua, maka ma kinemili ika xitlaj* kimati on yejuan xijki tlakua. No ijki on yejuan san kijli kikua, maka ma kistlako on yejuan kikua nochi kech tlajtlamach* tlakuajli onkaj, pampa Dios no yokiselij on tlakatl.</verse>
				<verse number="4">¿Akin tejua in para tikistlakos itekitkau okse tlakatl? Tej, san on iteko uelis kijtos tla kuajli noso xkuajli on tlen kichiua. Niman yejua xuetsis pampa toTEKO kipiya poder para kipaleuis maka uetsis.</verse>
				<verse number="5">Nikixtis okse ejemplo. Nemotsajlan sen tlakatl kinemilia ika sen tonajli más ueyixtikaj xken okse. Pero nemi okse tlakatl yejuan kijtoua ika nochi tonaltin sano ijki. Cada se ma nomelajkatlali ipan itlaneltok.</verse>
				<verse number="6">On tlakatl yejuan kejeua sen tonajli, kejeua para kitlakaita toTEKO. Niman on yejuan xkejeua, no xkejeua para kitlakaita toTEKO. Yejuan kikua nochi tlajkuajli, kichiua para kitlakaita toTEKO pampa kimaka tlaxtlauijli Dios. Niman yejuan kinemilia ika Dios xkauilia para kikuas nochi tlakuajli, xkikua para kitlakaita toTEKO, niman yejua no kimaka tlaxtlauijlij Dios.</verse>
				<verse number="7">Nion se de tejuamej nemi san para yejua, nion miki san para yejua.</verse>
				<verse number="8">Yej tla tinemij, tinemij para toTEKO, niman tla timikij, timikij para toTEKO. Tla tinemij noso tla timikij, titeyaxkauan* itech toTEKO.</verse>
				<verse number="9">Yejua ika tej, Cristo omik niman oksejpa oyoliu para yejua onochiu inTEKO on yejuan yoltokej niman on yejuan yomikkej.</verse>
				<verse number="10">Pero ¿tline* tikistlakos mokniu? Niman okse, ¿tline tiknemilia ika xitlaj* kimati mokniu? Tinochimej tiaskej ixpan Cristo para yejua techyolkuitis niman techtlaxtlauilis ken noneki.</verse>
				<verse number="11">In Yektlajkuilojli ijkin kijtoua: “Ijkon ken melauak niyoltikaj, kijtoua toTEKO, no melauak ika nochi tlakatl nixpan notlakuantelketsas niman nochimej teixpan kijtoskej ika melauak nejua niDios.”</verse>
				<verse number="12">Yejua ika tej, cada se de tejuamej ika onkaj tikijliskej Dios nochi tlen kuajli niman on tlen xkuajli otikchijkej.</verse>
				<verse number="13">Yejua ika tej, xok kitocaroua titoistlakojtiaskej iuan oksekimej. Yej xchiuakan kanika para maka itlaj nenkichiuaskej yejuan kipopolos nemokniu ipan itlaneltok, noso kitlajkalis ipan tlajtlakojli.</verse>
				<verse number="14">Pampa nikneltoka Cristo Jesús, nejua kuajli nikmatstikaj ika nochi tlen onkaj chipauak. Pero tla yakaj kinemilia ika itlaj xchipauak, on xchipauak para yejua.</verse>
				<verse number="15">Tla tikpajsoloua mokniu ikan on tlen tikua, xok timouika ikan tetlajsojtlalistli*. Maka xchiua para yakaj ma poliui yejuan Cristo ipampa omik, san ipampa on tlen tikua.</verse>
				<verse number="16">Maka xkauili yakaj ma mitstlajtlakolmaka de on tlin tiknemilia kuajli tikchiua,</verse>
				<verse number="17">pampa kampa Dios tlamandaroua, tlen tikua noso tikoni xitlaj* kijtosneki. Pero on yolchipaualistli niman yolseuilistli, niman on paktli yejuan tikpiyaj itechkopa Espíritu Santo, yejua ueyi kijtosneki.</verse>
				<verse number="18">Yejuan ijkin kitekipanoua Cristo, kipaktia Dios niman on tlakamej kitlakaitaj.</verse>
				<verse number="19">Yejua ika tej, ma tikejekokan tikchiuaskej on tlajtlamach* yejuan kuajkij yolseuilistli, niman kimiskaltiaj oksekimej impan intlaneltok.</verse>
				<verse number="20">Maka xpopolo itekiu Dios san ika on tlen tikua. On melauak ika nochi tlakuajli chipauak para nokuas, pero yej xkuajli para tikuas on tlen kimintlajkali oksekimej ipan tlajtlakojli.</verse>
				<verse number="21">Kuajli tikchiuas tla xtikuas nakatl, nion tikonis vino, nion tikchiuas itlaj yejuan ika najantikisas mokniu, noso yejuan kitlajkalis ipan tlajtlakojli, noso yejuan kiyemanilis itlaneltok.</verse>
				<verse number="22">On tlen tiknemilia, xkonmati san iuan Dios niman maka inuan oksekimej yejuan kinemiliaj oksekneka. Sen tlakatl paki tla xometlamati de on tlen kichiua.</verse>
				<verse number="23">Pero Dios kitlajtlakolmakas on yejuan itlaj kikua ikan ometlamatilistli, pampa xkineltoka ika Dios kineki para ma kikua. Nochi tlen se kichiua ikan ometlamatilistli, yejua tlajtlakojli.</verse>
			</chapter>
			<chapter number="15">
				<verse number="1">Tejuamej yejuan tikojtikej ipan totlaneltok noneki tikimpaleuiskej on yejuan xkojtikej ipan intlaneltok. Maka tej, sano tejuamej ma titopaktikan.</verse>
				<verse number="2">Yej noneki tikinchiuiliskej tlen kuajli on tokniuan para tikimpaktiskej niman ijkon noskaltis intlaneltok.</verse>
				<verse number="3">Ijkon ma tikchiuakan pampa Cristo xsanno yejua onopaktij. In Yektlajkuilojli kijtoua on tlen Cristo okijlij Dios: “Nopan ouets intlauel on yejuan mitstlauelitayaj.”</verse>
				<verse number="4">Nochi tlen ye uejkaui onijkuiloj ipan on Yektlajkuilojli, onijkuiloj para techmachtia. Onijkuiloj para on ijyouilistli niman teyoltlalilistli ma techmaka tlamachalistli* itechkopa on Yektlajkuilojli.</verse>
				<verse number="5">Ma Dios, yejuan kitemaka ijyouilistli niman teyoltlalilistli, ma mechpaleui para san se nemoyojlo nenkipiyaskej inuan oksekimej, ijkon ken iejemplo JesuCristo mechititia,</verse>
				<verse number="6">para ika san se inyojlo niman ika san se tlajtojli ma kiyekteneuakan Dios, iTajtsin toTEKO JesuCristo.</verse>
				<verse number="7">Aman tej, xmoselikan cada se iuan oksekimej ken Cristo otechselij, para Dios kiselis ueyilistli.</verse>
				<verse number="8">Nejua nemechijlia ika Cristo okintekichiuiliko on hebreos*. Ijkon tej, ocumpliroj on promesas yejuan Dios okintlalilij on toachtojtajuan, niman ijkin okiteititij ika Dios nochipa kichiua tlen kijtoua.</verse>
				<verse number="9">Cristo no ouajlaj intech on yejuan xhebreos* ken tekitketl para yejuamej ma kiueyilikan Dios ipampa iteiknelilis*, ijkon ken Cristo okijlij Dios ipan in Yektlajkuilojli: Yejua ika, intsajlan on yejuan xhebreos* nimitsyekteneuas, niman ninokuikatis ikan motokatsin on kuikamej.</verse>
				<verse number="10">Niman oksekan ipan on Yektlajkuilojli no kijtoua: Nemejuamej yejuan xnenhebreos* xpakikan inuan on yejuan hebreos*.</verse>
				<verse number="11">Niman oksejpa kijtoua in Yektlajkuilojli: Nochimej nemejuamej yejuan xnenhebreos* xyekteneuakan Dios. Niman nemejuamej tlakamej nemochimej* xkueyiteneuakan.</verse>
				<verse number="12">Niman Isaías no kijtoua ipan itlajkuilol: b Sen teuejkakoneu* itech Isaí uajlas. Yejua kinmandaros on yejuan xhebreos*. Niman yejuamej itech kitlaliskej intlamachalis.</verse>
				<verse number="13">Ma Dios, yejuan kitemaka tlamachalistli*, ma mechmaka nochi paktli niman yolseuilistli pampa nenkineltokaj para nenkipiyaskej miyek tlamachalistli* itechkopa ipoder on Espíritu Santo.</verse>
				<verse number="14">Nokniuan, kuajli nikmatstikaj ika nemejuamej nententokej ikan tlen kuajli niman ikan nochi tlamatkilistli*, niman uelis nemotlakanonotsaskej.</verse>
				<verse number="15">Pero ipan in tlajkuilolamatl yonemechmejlakaijkuilouilij para oksejpa nemechelnamiktia on tlajtlamach*. Ijkin yonemechijkuilouilij pampa iueyitetlajsojtlalis* Dios yejuan xnechtocarouaya nikselis onechtlalij para niapóstol,</verse>
				<verse number="16">para niktekipanos JesuCristo intsajlan on yejuan xhebreos* ken nitiopixki yeskia. Yejuamej nikimijlia on kuajli tlajtojli yejuan kiteijlia ken Dios temakixtia, para yejuamej nochiuaskej ken sen uentli yejuan on Espíritu Santo okinchipau.</verse>
				<verse number="17">Aman tej, ika ninemi san sekan iuan Cristo Jesús, nipaki ika on tekitl yejuan nikchiua para Dios.</verse>
				<verse number="18">Xnitlajtlajtos itlaj ika okse tekitl. San nitlajtlajtos ika on tlen Cristo okichiu notechkopa intsajlan on yejuan xhebreos*. Aman tej, yejuamej kitlakamatij Dios ipampa on tlen onikinmachtij niman on tlen onikchiu</verse>
				<verse number="19">itechkopa ipoder on tlamauisoltin niman on milagros, niman itechkopa ipoder on Espíritu Santo. Ijkon tej, nouiyan desde Jerusalén hasta ne iueyitlalpan Ilírico kuajli yoniktemitij ika on kuajli tlajtojli yejuan kiteijlia ken Dios temakixtia.</verse>
				<verse number="20">Nochipa oniknek nikteijlis on kuajli tlajtojli kampa xe kixmatij Cristo. Ijkin oniknek nikchiuas pampa xoniknek nitemachtis kampa okse tlakatl otekit.</verse>
				<verse number="21">Yej nikchiua ken in Yektlajkuilojli kijtoua: “Yejuamej on yejuan xkaman intech omachiyato, kitaskej. Niman on tlen xkaman okakkej de yejua, kajsikamatiskej.”</verse>
				<verse number="22">Maski miyekpa oniknek nias nemechontas, xouel oniaj.</verse>
				<verse number="23">Pero aman ika yonitlan nikchiua notekiu ipan in ueyitlalpanmej, niman ika miyek xipan yoniknek nemechontas,</verse>
				<verse number="24">aman ijkuak nias España uelis nemechontas. Niman kemaj ijkuak yonikpix paktli nemouan keski tonajli, nikneki nennechpaleuiskej ika on tlen nechpolos para najsis España.</verse>
				<verse number="25">Pero aman niau Jerusalén niman nikikti sen ofrenda para on tlayekankej yejuan ompa nemij,</verse>
				<verse number="26">pampa on tokniuan yejuan chanejkej neka ipan iueyitlalpan Macedonia niman Acaya ikan paktli okinemilijkej para okisentlalijkej sen ofrenda, niman kintitlaniliaj on tokniuan mayankej yejuan nemij Jerusalén.</verse>
				<verse number="27">Yejuamej okinemilijkej ika kuajli para ijkon kichiuaskej. Niman melauak nonekiya kintlajsojkamachiliskej on hebreos* pampa on tlaneltokakej hebreos* okixelojkej on kuajli tlajtojli yejuan kiteijlia ken Dios temakixtia inuan on yejuan xhebreos*. Yejua ika, on yejuan xhebreos* noneki kinmakaskej on tlajtlamach* on hebreos*.</verse>
				<verse number="28">Kemaj ijkuak nejua yonitlan notekiu niman yonikinmakak in ofrenda, nikisas para nias España, niman nemechnotstikisas ijkuak nipanos.</verse>
				<verse number="29">Kuajli nikmatstikaj ika ijkuak nemotech najsis, Cristo sanoyej* techtiochiuas.</verse>
				<verse number="30">Nokniuan, sanoyej nemechtlajtlanilia ipampa toTEKO JesuCristo niman ipampa on tetlajsojtlalistli* yejuan on Espíritu Santo techmaka, nouan niman nopampa xchiuakan oración ikan nochi nemoyojlo itech Dios.</verse>
				<verse number="31">Xtlajtlanilikan Dios ma nechmanaui intech on tlakamej xtlaneltokakej yejuan nemij Judea. Niman no xtlajtlanilikan para on tokniuan yejuan nemij Jerusalén ma kiselikan ikan paktli on tlen nikimitkilia</verse>
				<verse number="32">para tla Dios kineki, ma najsi nemotech ikan ueyi paktli niman ijki tiyolpachiuiskej.</verse>
				<verse number="33">Ma Dios yejuan kitemaka yolseuilistli ma nemi nemouan. Ma ijki nochiua.</verse>
			</chapter>
			<chapter number="16">
				<verse number="1">Nikneki xmatikan ika in tokniu itoka Febe, kuajli siuatl. Yejua kimpaleuiya ipan itekiu Dios on yejuan tlaneltokaj ipan on kalpan itoka Cencrea.</verse>
				<verse number="2">Xselikan kuajli ikan itokatsin toTEKO ijkon ken noneki kichiuaskej on yejuan tlaneltokaj itech Dios. Niman xpaleuikan ika on tlen kipoloua, pampa yejua miyekej yokimpaleuij niman hasta nejua no yonechpaleuij.</verse>
				<verse number="3">Xkintlajpalokan on tokniuan Priscila niman Aquila yejuan onechpaleuijkej ipan itekiu Cristo Jesús.</verse>
				<verse number="4">Yejuamej san para okimanauijkej nonemilis, yonetemakakaj para mikiskiaj san nopampa. Niman aman xsan nejua nikinmaka tlaxtlauijli, yej no kinmakaj tlaxtlauijli nochimej on tlaneltokakej yejuan xhebreos*.</verse>
				<verse number="5">No xkintlajpalokan on tokniuan yejuan nosentlaliaj ichan Priscila niman Aquila. No xtlajpalokan notlajsojkaikniu* Epeneto yejuan achtopa okineltokak Cristo ne Acaya.</verse>
				<verse number="6">No xtlajpalokan María yejuan sanoyej* yotekit nemotech.</verse>
				<verse number="7">No xkintlajpalokan nohebreojikniuan Andróniko niman Junias. Yejuamej nouan tsakutikatkaj niman on apóstoles* kuajli kintlakaitaj yejuamej. Yejuamej achtoj okineltokakej Cristo xken nejua.</verse>
				<verse number="8">Xtlajpalokan Amplias, notlajsojkaikniu itechkopa toTEKO.</verse>
				<verse number="9">Xtlajpalokan Urbano yejuan otekit touan ipan on tekitl yejuan tikchiuaj ipampa Cristo Jesús, niman on notlajsojkaikniu Estaquis.</verse>
				<verse number="10">Xtlajpalokan Apeles yejuan Dios miyekpa okitak ika kineltoka Cristo. Niman no xtlajpalokan ifamilia Aristóbulo.</verse>
				<verse number="11">Xtlajpalokan on nohebreojikniu Herodión, niman ifamilia Narciso yejuan kineltokaj Cristo.</verse>
				<verse number="12">Xtlajpalokan Trifena niman Trifosa yejuan tekitij ipan itekiu toTEKO, niman on totlajsojkaikniu Pérsida yejuan sanoyej tekiti ipan itekiu toTEKO.</verse>
				<verse number="13">Xtlajpalokan Rufo yejuan sanoyej kuajli tlaneltokaketl, niman inanaj yejuan nechpiya ken ikoneu.</verse>
				<verse number="14">Xkintlajpalokan Asíncrito, Flegonte, Hermas, Patrobas, Hermes niman on tokniuan yejuan ompa inuan nemij.</verse>
				<verse number="15">No xkintlajpalokan Filólogo niman Julia. Niman no xkintlajpalokan Nereo niman on ikniu siuatl. Xtlajpalokan Olimpas niman nochimej on yolchipajkej itech Dios yejuan ompa inuan nemij.</verse>
				<verse number="16">Kualtsin xmotlajpalokan inuan oksekimej ikan tetlajsojtlalistli* Nochimej on tlaneltokakej itech Cristo mechtlajpalouaj.</verse>
				<verse number="17">Nokniuan, sanoyej nemechtlajtlanilia para xmotakan sano nemejuamej intech on yejuan texexelouaj niman tetlamachilispopolouaj ikan intlaneltok niman kixnamikij on temachtiltin yejuan yonenkiselijkej. On kenomej xkintlalkauikan</verse>
				<verse number="18">pampa yejuamej xkitekipanouaj toTEKO JesuCristo, yej san kichiuaj ken inxkuajli eleuilis* kineki. Yejuamej kintlamachilispopolouaj ikan inkualtsin tlajtol niman inyemankatlajtol on tlakamej yejuan xtlamatkej*.</verse>
				<verse number="19">Nochi tlakatl kimati ken nenkintlakamatij on temachtijli yejuan yonenkiselijkej, niman yejua ika on sanoyej nipaki. Pero nikneki xpiyakan tlamatkilistli para nenkichiuaskej on tlen kuajli, niman maka para nenkichiuaskej on tlen xkuajli.</verse>
				<verse number="20">Niman Dios yejuan kitemaka yolseuilistli saniman kitlajkalis nemokxitlan on Satanás. Ma toTEKO JesuCristo mechmaka iueyitetlajsojtlalis.</verse>
				<verse number="21">Timoteo yejuan tekiti nouan ipan in tekitl mechtlajpaloua. Niman Lucio, Jasón, niman Sosípater yejuan nohebreojikniuan no mechtlajpalouaj.</verse>
				<verse number="22">Nejua Tercio, yejuan nikijkuilojtikaj in tlajkuilolamatl yejuan Pablo nechijlijtiu, no nemechtlajpaloua ikan itokatsin toTEKO.</verse>
				<verse number="23">Mechtlajpaloua tokniu Gayo yejuan ichan nichanti, niman no ompa ichan nosentlaliaj in yejuan tlaneltokaj. Erasto on yejuan tesorero ipan on ueyikalpan niman tokniu Cuarto no mechtlajpalouaj.</verse>
				<verse number="24">Ma toTEKO JesuCristo nemochimej* ma mechtiochiua ueyi. Ma ijki nochiua.</verse>
				<verse number="25">Niman aman ma tikyekteneuakan Dios yejuan uelis mechpaleuis para maka kaman nenkauaskej nemotlaneltok. Yejua mechpaleuis itechkopa on kuajli tlajtojli yejuan kiteijlia ken Dios temakixtia yejuan nikteijlia niman itechkopa on temachtijli de JesuCristo. In temachtijli Dios kuajli yokipanextij yejuan achtoj iyantikatka* desde ijkuak xe onkatka in tlaltikpaktli.</verse>
				<verse number="26">Pero aman, nochi yonopanextij niman yomachiyak itechkopa on Yektlajkuilojli yejuan okijkuilojkej on tiotlajtojkej ijkon ken Dios yejuan nochipa nemi otlanauatij ma nochiua. Ijkin otlanauatij Dios para nochiuiyan niman nochimej on tlakamej ma kineltokakan niman ma kitlakamatikan.</verse>
				<verse number="27">¡Ma Dios yejuan san iselti tlamatki*, para nochipa ma kiseli ueyilistli itechkopa JesuCristo! Ma ijki nochiua.</verse>
			</chapter>
		</book>
		<book number="46">
			<chapter number="1">
				<verse number="1">Nejua niPablo, yejuan Dios onechkalaktij para niiapóstol* JesuCristo ken yejua okinek. Nejua iuan tokniu Sóstenes</verse>
				<verse number="2">temechtlajkuiluiyaj nemejuamej tokniuan yejuan nennemij ipan itiopan Dios ompa ipan on ueyikalpan itoka Corinto, yejuan nenyolchipajkej itech Dios pampa san sekan nennemij iuan Cristo Jesús. Dios omechnots para nennemij yolchipajkej inuan on yejuan nochiuiyan kiyekteneuaj toTEKO JesuCristo yejuan no inTEKO ken tejuamej.</verse>
				<verse number="3">Ma Dios toTajtsin niman toTEKO JesuCristo mechmakakan intlatiochiualis niman inyolseuilis.</verse>
				<verse number="4">Nochipa nikmaka tlaxtlauijli Dios ipampa iueyitejtlajsojtlalis yejuan omechmakak itechkopa Cristo Jesús.</verse>
				<verse number="5">Tej, pampa san sekan nennemij iuan Cristo, Dios yomechmakak tlajtlamach* riquezas. Mechmaka ipan on tlen nenkijtouaj niman ipan on tlen nenkimatij.</verse>
				<verse number="6">On tlen onemechijlij de Cristo yonopantlantij ika melauak ijki yonochiu nemopan.</verse>
				<verse number="7">Yejua ika, chika nenkimachixtokej on tonajli ijkuak toTEKO JesuCristo uajlas, nenkipiyaj nochi on tetlayokolijli* yejuan Dios kitemaka.</verse>
				<verse number="8">Sano Dios mechmelajkapiyas hasta ijkuak nochi tlamis, para maka mechtlajtlakolmakas ijkuak uajlas toTEKO JesuCristo.</verse>
				<verse number="9">Dios yomechnots para aman nenenemij san sekan iuan JesuCristo toTEKO yejuan iKonetsin Dios. Niman sano yejua in Dios nochipa kichiua on tlen kijtoua.</verse>
				<verse number="10">Nokniuan, sanoyej* nemechtlajtlanilia ikan itokatsin toTEKO JesuCristo, kuajli xmouikakan niman maka xxexelijtiakan. Yej san se tlanemilijli niman nemoyojlo xpiyakan.</verse>
				<verse number="11">Yejua in nemechijlia, pampa sekimej ifamilia Cloé onechijlijkej ika nenmokamauijsokij.</verse>
				<verse number="12">Nikijtosneki ika nemochimej* sesentlamantik nenkijtouaj. Sekimej kijtouaj: “Nejua ninopoua itech Pablo”, oksekimej kijtouaj: “Nejua ninopoua itech Apolos”, niman sekimej kijtouaj: “Nejua ninopoua itech Pedro”, niman oksekimej kijtouaj: “Nejua ninopoua itech Cristo.”</verse>
				<verse number="13">¿Tlen Cristo xexelijtikaj ipan miyek partes? Noso, ¿tlin yej nejua Pablo nemopampa onimik ne ipan kojnepanojli*? ¿Noso yej onemokuatekijkej ikan notoka?</verse>
				<verse number="14">Nikmaka tlaxtlauijli Dios ika xakaj más onikinkuatekij yej san Crispo niman tokniu Gayo.</verse>
				<verse number="15">Yejua ika tej, xakaj uelis kijtos ikan notoka onokuatekij.</verse>
				<verse number="16">No nikelnamiki ika no onikuatekij ifamilia Estéfanas, pero xnikelnamiki tla yakaj más onikuatekij.</verse>
				<verse number="17">Cristo xonechajtitlan para nitlakuatekis, yej onechajtitlan para nikteijlis on kuajli tlajtojli yejuan kiteijlia ken Dios temakixtia. Niman onechajtitlan xpara nikteijlis on temachtijli ikan uejueyi tlajtojli yejuan kisa itech notlamatkilis* para maka nikpopolos ipoder on imikilis Cristo ne ipan on kojnepanojli.</verse>
				<verse number="18">Para on yejuan yauij ipan on ojtli de ixpoliuilistli, xitlaj* kijtosneki on kuajli temachtijli yejuan techijlia kenijki Cristo topampa omik ne ipan on kojnepanojli*. Pero para tejuamej yejuan tiauij ipan on ojtli de temakixtilistli, on temachtilistli kipiya ipoder Dios.</verse>
				<verse number="19">Yejua ika, kijtoua in Yektlajkuilojli: Nikteititis ika on tlamatkej* xitlaj* kijtosneki intlamatkilis*. Oksekan nikomapeuas inkajsikamatilis* on yejuan noteneuaj ika nochi kajsikamatij.</verse>
				<verse number="20">Aman tej, ¿tlinon ika kipaleuiya on tlamatki*, noso on temachtijketl, noso on yejuan más tetlani ikan itlamatkilis* ijkuak inuan on tlaltikpaktlakamej nokamauisoki? Xitlaj tej, ika kipaleuiya, pampa Dios kijtoua ika on tlamatkilistli yejuan kisa ipan in tlaltikpaktli xitlaj* kijtosneki.</verse>
				<verse number="21">Dios ikan itlamatkilis* xokinkauilij on tlakamej ma kixmatikan on tlamatkilistli yejuan kisa ipan in tlaltikpaktli. Yej Dios okitlalij iyojlo para kinmakixtis on yejuan tlaneltokaj itechkopa on temachtijli yejuan tikteijliaj, maski yejua in temachtijli nesi ken xitlaj* kijtosneki para on tlaltikpaktlakamej.</verse>
				<verse number="22">On hebreos* kinekij kitaskej milagros, niman on griegos* kitejtemouaj tlamatkilistli.</verse>
				<verse number="23">Pero tejuamej tikteijliaj ika Cristo omik ne ipan kojnepanojli* para kipopolos tlajtlakojli. On yejuan hebreos* xkinekij kiseliskej in temachtilistli, niman on yejuan xhebreos* kijtouaj ika xitlaj* kijtosneki.</verse>
				<verse number="24">Pero para on yejuan Dios okinnots, tla hebreos* noso on yejuan xhebreos*, Cristo yejua ipoder niman itlamatkilis* Dios.</verse>
				<verse number="25">Maski para on tlaltikpaktlakamej nesi ika imikilis Cristo xitlaj* kijtosneki, imikilis más ueyi kijtosneki xken on tlajtlamach* yejuan on tlaltikpaktlakamej kinemiliaj ueyi kijtosneki. Niman maski no nesi ika para on tlaltikpaktlakamej Dios xkojtik, ikojtilis más kojtik xken inkojtilis on tlaltikpaktlakamej.</verse>
				<verse number="26">Nokniuan, xkelnamikikan kenijki nennemiyaj ijkuak Dios omechnots para nenkineltokaj JesuCristo. Xnenmiyekej onenkipixkej miyek tlamatkilistli yejuan kistika ipan in tlaltikpaktli, nion onenkipixkej tekiuajyotl, niman no xonenkipixkej on ueyilistli.</verse>
				<verse number="27">Ijkon tej, Dios okintlapejpenij on tlakamej yejuan imixpan on tlaltikpaktlakamej nesij xtlamatkej*, niman on yejuan nesij xitlaj* kijtosnekij para kimpinajtiaj on yejuan noteneuaj tlamatkej* niman on yejuan noteneuaj ueyi kijtosnekij.</verse>
				<verse number="28">Dios okintlapejpenij on tlakamej yejuan ipan in tlaltikpaktli xitlaj* ika uejueyixtokej, niman no on yejuan on tlaltikpaktlakamej kinchichiuaj niman kijtouaj ika xitlaj* kijtosnekij para kinxoxotonilis on tlen on tlaltikpaktlakamej kinemiliaj uejueyi kijtosnekij.</verse>
				<verse number="29">Dios ijkon okichiu para xakaj uelis noueyimatis ixpan.</verse>
				<verse number="30">Pero sano yejua Dios yomechsentlalij iuan Cristo Jesús. Niman itechkopa Cristo tikpiyaj tlamatkilistli, yolmelaualistli niman yolchipaualistli. Niman no itechkopa okitlaxtlau totlajtlakol ikan iyesyo.</verse>
				<verse number="31">Yejua ika ijkin kijtoua in Yektlajkuilojli: “Tla yakaj kineki noueyiteneuas, ma noueyiteneua ipampa toTEKO.”</verse>
			</chapter>
			<chapter number="2">
				<verse number="1">Nokniuan, ijkuak nemotech oniaj para nemechijlis itemachtil Dios, onikchiu xikan uejueyi tlajtojli, nion onitlajtoj ken se yejuan sanoyej* tlamatki*.</verse>
				<verse number="2">Ijkuak nemotsajlan ninemiya oniktlalij noyojlo para xitlaj* okse ika más nemechmachtis, yej san de JesuCristo niman ken omik ipan kojnepanojli*.</verse>
				<verse number="3">Ijkuak oniaj nemotech, nikmatiya xniyolchikauak, ninomojtiaya niman nimojkakuekuetlakaya.</verse>
				<verse number="4">Ijkuak onemechnojnots niman onemechmachtij xoniktekitiltij kualtsin tlajtojli, nion tlajtojli yejuan sen tlamatki* kitekitiltia. Yej, onemechnojnots ikan ipoder on Espíritu Santo.</verse>
				<verse number="5">Ijkon onikchiu para nemotlaneltok ma kistia itech ipoder Dios niman maka itech intlamatkilis* on tlamatkej*.</verse>
				<verse number="6">Pero kemaj, tiktekitiltiaj tlamatkilistli* ijkuak titlajtlajtouaj inuan on yejuan más yonoskaltijkej ipan intlaneltok. Pero on tlamatkilistli xipan in tlaltikpaktli kisa, nion xinyaxka* on tekiuajkej ipan in tlaltikpaktli yejuan popoliuiskej.</verse>
				<verse number="7">Yej, nitlajtlajtoua ika on itlamatkilis* Dios yejuan xakaj okimat ipan okse tiempo. In tlamatkilistli kijtosneki on temakixtilistli yejuan ijkuak in tlaltikpaktli xe onkatka, Dios okitlalij ipan iyojlo para techmakas.</verse>
				<verse number="8">Nion se yejuan tekiuajketl ipan in tlaltikpaktli kajsikamati itlamatkilis* Dios. Tla kajsikamatiskiaj xkipiloskiaj on toueyiTEKO ipan kojnepanojli*.</verse>
				<verse number="9">Niman ijkin kijtoua ipan in Yektlajkuilojli: Dios yokinyektlalilij para on yejuan kintlajsojtla* tlajtlamach* on yejuan xkaman yakaj okitak nion okak nion okinemilij.</verse>
				<verse number="10">Pero in tlajtlamach* Dios yotechkauilij ma tikixmatikan itechkopa iEspíritu Santo. On Espíritu Santo kimati nochi. Yejua ueli kajsikamati hasta on tlajtlamach* yejuan más ueyi kijtosnekij itech Dios.</verse>
				<verse number="11">Xakaj uelis kimatis kenijki kinemilia sen tlakatl, yej sano yejua on tlakatl kimati ipan itlamachilis. Sano ijki tej, xakaj kimati kenijki kinemilia Dios, yej san on iEspíritu kimati.</verse>
				<verse number="12">Niman tejuamej xotikselijkej on uejueyi tlamatkilistli yejuan on tlaltikpaktlakamej kipiyaj, yej otikselijkej on Espíritu yejuan ualeua itech Dios para yejua ika ueli tikajsikamatij on tlatiochiualistin yejuan Dios yotechmakak.</verse>
				<verse number="13">Ijkuak tejuamej titemachtiaj ika on tlajtlamach*, tikchiuaj ken iEspíritu Dios techijlia, niman xken kisa ipan totlamatkilis*. Ijkon tej, tikinmachtiaj on yejuan kipiyaj iEspíritu Dios on tlajtlamach* yejuan kisa itech Dios.</verse>
				<verse number="14">On yejuan xkipiya iEspíritu Dios, xkiselia on tlajtlamach* yejuan on Espíritu temachtia pampa para yejua on xitlaj* kijtosneki. Niman xueli kajsikamati on tlajtlamach* pampa on san yejuan kipiya iEspíritu Dios ueli kajsikamati.</verse>
				<verse number="15">On yejuan kipiya iEspíritu Dios nochi tlajtlamach* ueli kimati tla melauak noso xmelauak. Pero yejua xakaj tlakatl yejuan xkipiya iEspíritu Dios uelis kixkomakas*.</verse>
				<verse number="16">In Yektlajkuilojli kijtoua: “¿Akinon kimati on tlen toTEKO kinemilia? ¿Akinon uelis kimachtis Dios?” Pero tejuamej tikpiyaj on Espíritu Santo yejuan techititia tlinon Cristo kinemilia.</verse>
			</chapter>
			<chapter number="3">
				<verse number="1">Nokniuan, xouel onemechnots ken nikinnotsa on yejuan yochikajkej ipan intlaneltok, yej onemechnots ken on yejuan kichiuaj on tlen inxkuajli eleuilis* kineki, niman ken nenselikakokonej* itech Cristo.</verse>
				<verse number="2">Onemechmachtij on temachtijli yejuan xtepopoloj, pampa nemejuamej ken nenselikakokonej* yejuan xe uelij tlakuaj, yej sanken* chichij*. Niman hasta aman nenkiteititiaj ika xueli nenkajsikamatij on temachtijli yejuan más ouijtikaj*</verse>
				<verse number="3">pampa sanken* nenkichiuaj on tlen xkuajli nemotlalnakayo kineki ken on tlaltikpaktlakamej kichiuaj. Tla nemonexikolitstokej niman nemokualanijtokej niman nemoxexelojtokej, tla ijkon tej, nenkichiuaj on tlen nemotlalnakayo kineki niman nemouikaj ken on oksekimej tlaltikpaktlakamej nouikaj.</verse>
				<verse number="4">Ijkuak nemotsajlan semej kijtoua: “Nejua ninopoua itech Pablo”, niman okse kijtoua: “Nejua ninopoua itech Apolos”, nemouikaj ken on xkuajli tlaltikpaktlakamej nouikaj.</verse>
				<verse number="5">¿Tlinon tej, itekiu Pablo noso Apolos? Tejuamej, san tiitekitkauan Dios yejuan totechkopa onenkineltokakej toTEKO Cristo. Cada se de tejuamej san otikchijkej on tekitl yejuan toTEKO otechmakak.</verse>
				<verse number="6">Nejua oniktôkak on xinachtli ipan nemoyojlo, niman Apolos okatekij, pero Dios yejua okiskaltij.</verse>
				<verse number="7">Tla ijkon tej, nion on yejuan kitôka on xinachtli, nion on yejuan katekiya itlaj kijtosneki, yej san Dios ueyi kijtosneki, pampa yejua kiskaltia on tlatoktli.</verse>
				<verse number="8">On yejuan kitôka on xinachtli niman on yejuan katekiya san nochimej ijkej. Pero Dios kitlaxtlauilis cada se ken kitocaroua ipampa itekiu.</verse>
				<verse number="9">Apolos niman nejua tiitekipanojkauan Dios, niman nemejuamej sano ijki ken on tlajli yejuan Dios kitekiti. Noso nemejuamej sano ijki ken on kajli yejuan Dios kichijchijtikaj.</verse>
				<verse number="10">Dios ika iteiknelilis* onechkalaktij ken nitlayekanki tepanchijchijketl. Oniktlalij on cimiento* kampa notlalis sen kajli, niman okse tlakatl oketsteu on tepantli ipan on cimiento*. Pero cada se ma kipiya cuidado kenijki kuajli ketsteuas on tepantli.</verse>
				<verse number="11">On cimiento* ye onkaj yejuan sano yejua JesuCristo, niman xakaj uelis okse kitlalis.</verse>
				<verse number="12">Ipan on cimiento* sen kalchijketl uelis kiskaltis on tepantli ikan oro, plata noso ikan kualtsitsimej temej. Noso yejua uelis kichijchiuas ikan kojtli*, sakatl noso milouatl.</verse>
				<verse number="13">Pero ipan on tonajli ijkuak tlatlalpoliuis niman Dios kitlaxtlauilis nochi tlakatl, itekiu cada se nopanextis tla okichiu kuajli noso xkuajli. Ipan on tonajli uajlas tlitl yejuan kitlajtlatas itekiu. Nochi yejuan xkuajli tekitl tlatlas niman nochi yejuan kuajli tekitl kixikos on tlitl.</verse>
				<verse number="14">Tla itekiu sen tlakatl kixikoua on tlitl, Dios kimakas kuajli itlaxtlauil.</verse>
				<verse number="15">Pero tla itekiu sen tlakatl xkixikos on tlitl, yejua kipolos itekiu, maski yejua nomakixtis. Pero yejua nomakixtis ken sen tlakatl yejuan uajkistikisa itlajkotian on tlitl.</verse>
				<verse number="16">¿Tlen xnenkimatij ika nemejuamej nenitiopan Dios, niman ika iEspíritu Dios chanti ipan nemoyojlo?</verse>
				<verse number="17">Tla yakaj kixoxotonis on itiopan Dios, Dios no kixoxotonis on tlakatl, pampa itiopan Dios yektitikaj, niman on tiopan sano nemejuamej.</verse>
				<verse number="18">Maka yakaj ma nokajkayaua. Tla yakaj kinemilia tlamatki* pampa kipiya tlamatkilistli, yejuan kisa ipan in tlaltikpaktli, ma nokuepa ken on yejuan xtlamatki* itech in tlaltikpaktli, para ijkon melauak kipiyas on tlamatkilistli yejuan kisa itech Dios.</verse>
				<verse number="19">Ma ijkon nokuepa, pampa para Dios on tlamatkilistli yejuan kisa ipan in tlaltikpaktli xitlaj* kijtosneki. Niman in Yektlajkuilojli kijtoua: “Dios kintlajkali on sanoyej* tlamatkej* sano ika on intlakajkayaualis.”</verse>
				<verse number="20">Niman in Yektlajkuilojli no kijtoua: “On toTEKO kimatstikaj ika on tlen kinemiliaj on tlamatkej* xitlaj* kijtosneki.”</verse>
				<verse number="21">Yejua ika, xakaj kitocaroua noueyimatis pampa iuan yau sen temachtijketl yejuan kinemilia ika más ueyi kijtosneki. Dios omechinmakak nochimej on temachtijkej niman nochi on tlajtlamach* para mechpaleuis.</verse>
				<verse number="22">Nejua Pablo, Apolos, Pedro, on tlaltikpaktli, on nemilistli, on mikilistli, yejua in tonaltin niman on tonaltin uajlau, Dios okintlalij para mechpaleuis.</verse>
				<verse number="23">Niman nemejuamej no nenteyaxkauan* itech Cristo niman Cristo teyaxka* itech Dios.</verse>
			</chapter>
			<chapter number="4">
				<verse number="1">Nemejuamej noneki nentechpiyaskej ken itekitkauan Cristo, yejuan tikpiyaj on tekitl para tiktemachtiaj on tlen Dios kichtakapiyaya.</verse>
				<verse number="2">Aman tej, on tlen más noneki para itech sen tekitketl sano yejua in, ma kuajli kitlakamati nochi itlanauatiluan on iteko.</verse>
				<verse number="3">Xmás nikneki nikmatis kenijki nemejuamej niman on uejueyixtokej ipan in tlaltikpaktli nechixtlaloskej ika on tlen nikchiua niman nitemachtia. Nion nejua xnoka ninixtlalojtikaj.</verse>
				<verse number="4">Notlamachilis xnechtlajtlakolmaka. Pero yejua in xkijtosneki ika xnikpiya tlajtlakojli. ToTEKO yejua nechtlajtlakolmakas tla nikpiya tlajtlakojli.</verse>
				<verse number="5">Yejua ika tej, maka yakaj xtlajtlakolmakakan itlaj ika ijkuak xe yejko on tonajli ijkuak uajlas toTEKO. Ipan on tonajli yejua kipanextis nochi on yejuan iyantikaj, niman kiteititis ken cada se kinemilia ipan iyojlo. Niman ijkuakon Dios kiyekteneuas cada se ken noneki.</verse>
				<verse number="6">Nokniuan, in tlen nemechijlia, nemechijlia para mechpaleuis. Ninoteneua iuan Apolos ken ejemplo para itechkopa toejemplo nenkimatiskej ken noneki nemouikaskej ijkon ken on Yektlajkuilojli temachtia. Niman tla nemouikaskej ken on Yektlajkuilojli temachtia, xnemoueyimatiskej, niman ijkon xnenkinchikoitaskej sen temachtijketl iuan okse.</verse>
				<verse number="7">Maka xnemili tla Dios omitstlalij más tiueyixtikaj xken on oksekimej. ¿Itlaj tikpiya yejuan xDios omitsmakak? ¡Ka, xitlaj*! Yej nochi tlen tikpiya Dios omitsmakak. Tla ijkon tej, ¿tline timoueyimati ika on tlen tikpiya ken sano tejua motech kisaskia?</verse>
				<verse number="8">Nenkinemiliaj ika xmechpoloua itlaj tlatiochiualistli niman ika nenkimopiyaliaj miyek ixpan Dios. Niman maski xkaman otitouikakej ken reyes, nemejuamej nemouikaj ken nenreyes yeskiaj. Niknekiskia melauak nenreyes yeskiaj, para tla ijkon, tejuamej no titekiuajkej yeskiaj nemouan.</verse>
				<verse number="9">Nejua niknemilia ika tejuamej yejuan tiapóstoles* Dios otechkau hasta tlakuitlapan, ken on yejuan yokintlauelkajkej ipan mikilistli, niman ika tlakajti ken on yejuan tetlamauisoltiaj imixpan on tlakamej niman on ángeles.</verse>
				<verse number="10">On tlaltikpaktlakamej kinemiliaj ika semi xtitlamatkej* pampa tiktlakamatij Cristo, niman nemejuamej nenkinemiliaj ika sanoyej* nentlamatkej*. On tlaltikpaktlakamej kinemiliaj ika xtitlajtlajtouaj ikan tekiuajyotl, niman nemejuamej nenkinemiliaj ika nentlajtlajtouaj ikan ueyi tekiuajyotl. On tlaltikpaktlakamej xtechtenkakij, yej nemejuamej mechtlakaitaj.</verse>
				<verse number="11">Hasta aman titlajyouiyaj ikan apistli niman amiktli, niman techpoloua totlaken. On tlakamej sanoyej techtlajyouiltiaj niman xtikpiyaj tochan ipan in tlaltikpaktli.</verse>
				<verse number="12">Tisiauij sanoyej ika titekitij ikan tomauan. Ijkuak techuijuikaltiaj, tiktlajtlaniliaj Dios ma kintiochiua on yejuan techuijuikaltiaj. Niman ijkuak techtlauelitaj niman techtlajyouiltiaj, tejuamej tikimijyouiyaj.</verse>
				<verse number="13">Ijkuak techteneuiliaj on tlen xkuajli, tikinnankiliaj ika tlajtojli yejuan yemanki. Hasta ipan in tonajli techpiyaj ken tlajsojli niman ken itlaj tentlakauijli.</verse>
				<verse number="14">Nejua nemechtlajkuiluiya in tlajtlamach* xpara nemechpinajtia, yej para nemechtlakanonotsa, pampa nennotlajsojkakoneuan.</verse>
				<verse number="15">Maski nenkipiyaskiaj kanaj majtlaktli mil temachtijkej yejuan mechmachtiskiaj ikan itemachtil Cristo, xnenkipiyaskiaj miyek tajtli. Nejua oninochiu ken nemotataj, ijkuak onemechijlij on kuajli tlajtojli yejuan kiteijlia ken Dios temakixtia.</verse>
				<verse number="16">Yejua ika tej, nemechtlachikauilia xmouikakan ken ninouika.</verse>
				<verse number="17">Niman nemechtitlanilia Timoteo para mechpaleuis nenkelnamikiskej ken ninouika. Yejua ken notlajsojkakoneu itech toTEKO niman nochipa kichiua ken kitocaroua para toTEKO. Yejua mechelnamiktis kenijki nikyekana nonemilis iuan Cristo, no ijki ken nitemachtia nochiuiyan kampa niau ipan nochimej on tiopanmej.</verse>
				<verse number="18">Sekimej nemejuamej noueyimatij, pampa kinemiliaj xkaman nias nemechonnotsas.</verse>
				<verse number="19">Pero saniman nias nemechontas tla toTEKO kineki. Ijkuakon nikitas tla on noueyimatkej melauak kipiyaj poder noso san tlajtlajtouaj.</verse>
				<verse number="20">Kampa Dios tlamandaroua onkaj xsan tlajtoltin, yej no onkaj poder.</verse>
				<verse number="21">¿Tlinon tej, nenkinekij? Ijkuak nias nemotech, ¿nenkinekij para nemechnotsas ikan notlauel, noso nemechnotsas ikan tetlajsojtlalistli* niman yolyemanilistli?</verse>
			</chapter>
			<chapter number="5">
				<verse number="1">Machiya tej, ika nemotsajlan nemi sen tlakatl yejuan kipiya itlakpanan ken imosaj. On ken on tlajtlakojli sanoyej* xkuajli hasta on yejuan xhebreos* xijkon kichiuaj.</verse>
				<verse number="2">Aman tej, xnikmati kenijki sanken* ueli nemoueyimatij. Noneki para nemejuamej nemajmanaskiaj. Niman noneki para xkixtikan nemotsajlan on tlakatl yejuan kichiua on ken on tlajtlakojli.</verse>
				<verse number="3">Maski nejua xompa nemouan ninemi, ken ompa nemouan ninemiskia. Tla ijkon tej, on tlakatl yejuan kichiua on ken on tlajtlakojli ye kuajli yoniktlajtlakolmakak ken niktlajtlakolmakaskia tla ompa ninemiskia.</verse>
				<verse number="4">Ijkuak nemosentlaliskej ikan itokatsin toTEKO JesuCristo, nejua ken ompa nemouan ninemiskia. Ipan on tonajli xmaktilikan Satanás on tlakatl ikan ipoder JesuCristo yejuan nemouan onyas para ma tlajyoui itlalnakayo. Ijkon ialma nomakixtis ijkuak toTEKO JesuCristo uajlas.</verse>
				<verse number="5"></verse>
				<verse number="6">Xkitocaroua nemoueyimatiskej. ¿Tlen xnenkimatij on tlajtojli yejuan kijtoua: “San achijtsin tlaxokolilistli* kajkokui nochi on tixtli de harina”?</verse>
				<verse number="7">Yejua on tlakatl yejuan kichiua in tlajtlakojli ken on tlaxokolilistli* yejuan kajkokui nochi on tixtli. Yejua ika, xkixtikan on tlakatl para maka ma kimijtlakojtia on oksekimej ikan itlajtlakol. Ijkuakon nennemiskej ken yejua on tixtli yejuan xkipiya tlaxokolilistli*. Nikmati ika melauak nenchipajkanemij, pampa sano Cristo san topampa okiuentlalijkej ken on borreguito yejuan kiuentlaliayaj ipan on iluitl itoka Pascua*.</verse>
				<verse number="8">Aman tej, ijkon ken on hebreos* xkikuaj pan yejua kipiya tlaxokolilistli* ipan on iluitl Pascua*, no ijki tejuamej ma tikixtikan nochi xkuajlilistli niman tlajtlakojli totsajlan. Niman ijkon ma tinemikan ixpan Dios ikan kuajli toyojlo niman ikan melajkanemilistli.</verse>
				<verse number="9">Ipan okse notlajkuilolamau onemechijlij para maka inuan xmonelokan on yejuan auilnemij.</verse>
				<verse number="10">Pero nejua xnikijtosnekiya xkintlalkauikan on yejuan xhebreos*. On tej, melauak ika yejuamej auilnemij, sanoyej tlamach kinejnekij kipiyaskej, tlachtekij niman kinmauistiliaj ídolos. Pero para ueliskia nenkintlalkauiskiaj nonekiskia nenkisaskiaj ipan in tlaltikpaktli.</verse>
				<verse number="11">Nejua tej, yej nemechijlisnekiya maka iuan xmonelokan on yejuan noteneua kineltoka Cristo, pero nemi ipan auilnemilistli, noso sanoyej tlajtlamach* kinoyaxkatisneki, noso kinyekteneua ídolos, noso tetejteneua, noso tlauani, noso tlachteki. Nion siquiera iuan xtlakuakan on yejuan ijkon kichiua.</verse>
				<verse number="12">On xnejua notekiu para nikintlajtlakolmakas on yejuan xtlaneltokaj. On kenomej Dios kintlajtlakolmakas. Pero nemejuamej noneki nenkintlajtlakolmakaskej on yejuan tlaneltokaj. Yejua ika tej, xkixtikan nemotsajlan on xkuajli tlakatl.</verse>
				<verse number="13"></verse>
			</chapter>
			<chapter number="6">
				<verse number="1">Ijkuak semej nemejuamej nenkipiyaj tlinon ika nenkiteixpanuiyaj yakaj sen tokniu, ¿hasta tline* konteixpanuiyaj intech on tekiuajkej yejuan xtlaneltokaj niman xintech on yolchipajkej itech Dios?</verse>
				<verse number="2">¿Tlen xnenkimatij ika nemejuamej yejuan nenyolchipajkej itech Dios nenkintlajtlakolmakaskej on tlaltikpaktlakamej? Niman tla ijkon nenkichiuaskej, ¿nion on tlajtlamach* yejuan xmás ueyi kijtosneki xueli nekixtlalouaj?</verse>
				<verse number="3">¿Noso ka yej xnenkimatij ika hasta on ángeles tikintlajtlakolmakaskej? Tla tejuamej tikintlajtlakolmakaskej on ángeles, tla ijkon, más uelis tikintlajtlakolmakaskej on tlakamej yejuan kichiuaj xkuajli ipan in nemilistli.</verse>
				<verse number="4">Tla ipan nemonemilis nenkipiyaj tlinon ika nenkiteixpanuiskej yakaj okse tokniu, ¿tline nenkonteixpanuiyaj intech on jueces yejuan xtlaneltokaj?</verse>
				<verse number="5">In kemaj nikijtoua para achi ma mechpinajti. ¿Tlen nemotsajlan xnemi nion se tlamatki* yejuan kimatis kenijki kixtlalos niman kinyektlalis nemokniuan?</verse>
				<verse number="6">¿Tlen noneki para sen tokniu kiteixpanuis yakaj okse intech on jueces yejuan xtlaneltokaj? ¡Nemechijlia tej, ika ka!</verse>
				<verse number="7">San pampa ijkon nemoteixpanuijtokej, nenkiteititijtokej ika sanenkaj nentlaneltokaj. Más kuajli nenkijyouiskej ijkuak xkuajli tlen mechchiuiliaj. Más kuajli nenkimokauiliskej ma mechkuilikan itlaj.</verse>
				<verse number="8">Pero nemejuamej xijki nenkichiuaj. Yej xkuajli tlen nenkitechiuiliaj niman nentetlachtekiliaj, hasta on nemokniuan itech Cristo ijki nenkinchiuiliaj.</verse>
				<verse number="9">¿Tlen xnenkimatij ika on xkuajkualtin tlakamej xuelis kalakiskej ne kampa Dios tlamandaroua? Maka xmokajkayauakan, yej kuajli xmatikan ika on yejuan auilnemij, noso on yejuan kinyekteneuaj ídolos, xkalakiskej ne kampa Dios tlamandaroua. No xkalakiskej on yejuan siuapapatlaj, noso tlakapapatlaj, noso on siuamej yejuan keleuiyaj sano siuamej, noso on tlakamej yejuan keleuiyaj sano tlakamej.</verse>
				<verse number="10">Niman no xkalakiskej kampa Dios tlamandaroua on yejuan tlachtekij, yejuan sanoyej* tlajtlamach* kinoyaxkatisnekij, yejuan tlauanij, yejuan tetejteneuaj, niman on yejuan tlaixpachouaj.</verse>
				<verse number="11">Sekimej nemejuamej nenkichiuayaj on ken on tlajtlakojli. Pero itechkopa toTEKO JesuCristo, niman itechkopa on iEspíritu toDios, yomechyolchipajkej niman nenmejejtokej itech Dios, niman sano Dios yokijtoj ika nochi nemotlajtlakoluan yokintlapojpoluij.</verse>
				<verse number="12">Ijkin kijtoua sen tlajtojli: “Nochi tlen niknekis, uelis nikchiuas.” On melauak, pero xnochi tlen uelis nikchiuas uelis nechpaleuis ika on tlen kuajli. Maski uelis nikijtos: “Nochi tlen niknekis uelis nikchiuas”, pero nejua xitlaj* niknokauilis ma nechchiualti para nikchiuas on tlen xkuajli.</verse>
				<verse number="13">Niman okse tlajtojli ijkin kijtoua: “On tlakuajli onkaj para kalaki ipan teijti, niman on teijtl* onkaj para on tlakuajli.” On melauak, pero yejkos sen tonajli ijkuak xok onyas tlakuajli nion teijti pampa Dios ijki kichiuas. Pero on totlalnakayo xonkaj para auilnemilistli. Yej tikpiyaj totlalnakayo para tikchiuaskej on tlen toTEKO kineki, niman toTEKO nemi para kejeuas totlalnakayo.</verse>
				<verse number="14">Niman ijkon ken Dios ikan ipoder okiyoliuitij* niman okuiteu Cristo ne ipan itlalkon, no ijki kichiuas touan.</verse>
				<verse number="15">¿Tlen xnenkimatij ika nemotlalnakayo yejua se parte de itlalnakayo Cristo? Tla ijkon, ¿niktlalis in notlalnakayo yejuan se parte itlalnakayo Cristo san sekan iuan itlalnakayo sen siuatl yejuan auilnemi? ¡Melauak tej ika ka, xkaman!</verse>
				<verse number="16">¿Tlen xnenkimatij nemejuamej ika ijkuak sen tlakatl nosentlalia iuan sen siuaauilnenketl, yejuamej san se uajnochiuaj? In Yektlajkuilojli ijkin kijtoua: “On omemej san se tlalnakayotl uajnochiua.”</verse>
				<verse number="17">Pero ijkuak sen tlakatl nosentlalia san sekan iuan toTEKO, san se espíritu uajnochiuaj.</verse>
				<verse number="18">Xtlalkauikan tej, on auilnemilistli. Xonkaj okse tlajtlakojli yejuan kijtlakoua itlalnakayo sen tlakatl xken on tlajtlakojli.</verse>
				<verse number="19">¿Tlen xnenkimatij ika nemotlalnakayo yejua itiopan on Espíritu Santo? Yejua in Espíritu, Dios omechmakak, niman yejua chanti nemopan. Ijkon tej, nemotlalnakayo xnemoyaxka.</verse>
				<verse number="20">Dios sanoyej patioj omechkou. Yejua ika, xtlakaitakan Dios ikan nemotlalnakayo, niman ikan nemoalma, pampa in ometipan yejua iyaxka* Dios.</verse>
			</chapter>
			<chapter number="7">
				<verse number="1">Aman nemechnankilia yejua ika on tlen tlajtlamach* onennechtlajtoltijkej ipan nemotlajkuilolamau. Melauak kuajli yeskia para sen tlakatl xnonamiktiskia.</verse>
				<verse number="2">Pero pampa miyekej san auilnemij, más kuajli para cada tlakatl kipiyas isiuau, niman cada siuatl kipiyas iueuentsin.</verse>
				<verse number="3">On teueuentsin noneki kimaktilis isiuau nochi tlen noneki kiselis. Niman on tesiuau no ijki noneki kimaktilis iueuentsin nochi tlen noneki kiselis.</verse>
				<verse number="4">Ijkuak on siuatl nonamiktia, xok yejua iyaxka* itlalnakayo, yej kimaktilia iueuentsin. Sano ijki tej, on tlakatl ijkuak nonamiktia, xok yejua iyaxka* itlalnakayo, yej kimaktilia on isiuau.</verse>
				<verse number="5">Maka xmonenekikan* san sekan nenkochiskej. Pero tla saman nenkitlapejpeniyaj nemoxeloskej se tiempo para san ika nemokauaskej nenkichiuaskej oración, uelis para nemonenekiskej tla achtoj san se nemoyojlo yonenkitlalijkej. Pero tla yotlan nenkichiuaj oración, más kuajli para oksejpa nemouikaskej ken kitocaroua nemij on yejuan yononamiktijkej. Ijkon xchiuakan para maka itlaj ika mechtlajkalis Satanás ipan tlajtlakojli.</verse>
				<verse number="6">On tlen yonemechtlajkuiluij xkijtosneki ika nemechnauatia mero ijki xchiuakan, yej san nemechijlia.</verse>
				<verse number="7">Sano nejua niknekiskia para maka xmonamiktikan ken nejua xninonamiktia, pero tinochimej tichichikomej. Sekimej Dios okintlayokolij insiuau noso inueuentsin, niman oksekimej okintlayokolij impakilis maski xnonamiktiaj.</verse>
				<verse number="8">Aman nemechnotsa nemejuamej yejuan xnemonamiktiaj niman nemejuamej yejuan nenkakaualtsitsimej. Nemechijlia ika más kuajli yeskia tla no ijki nemokauaskiaj ken nejua.</verse>
				<verse number="9">Pero tla xueli nemoteltlaliaj, xmonamiktikan, pampa más kuajli nemonamiktiskej xken nenkipiyaskej eleuilistli* hasta kampa xok ueli.</verse>
				<verse number="10">Aman nikpiya sen tlanauatijli para on yejuan yononamiktijkej. In xejua notlanauatil, yej itlanauatil toTEKO. On tlanauatijli sano yejua in. On siuatl maka ma nokakaua noso ma noxotoni iuan iueuentsin.</verse>
				<verse number="11">Pero tla sen siuatl nokakaua noso noxotonia* iuan iueuentsin, maka ma nonamikti iuan okse tlakatl, noso tla, ueli ma noyoltlali iuan iueuentsin. Niman no ijki on tlakatl maka ma nokakaua noso ma noxotoni iuan isiuau.</verse>
				<verse number="12">Niman para on oksekimej nikinnauatia, xikan itlajtol toTEKO, yej ikan notlajtol, ika tla sen tokniu kipiya isiuau yejuan xkineltoka Cristo, niman on siuatl maski ijkon paki para iuan chanti, maka ma kaua noso maka ma noxotoni iuan.</verse>
				<verse number="13">Niman tla yej, yejua on tokniu siuatl kipiya iueuentsin yejuan xtlaneltoka, niman on tlakatl maski ijkon paki para iuan chanti, maka ma nokaua noso ma noxotoni iuan.</verse>
				<verse number="14">Ijkon ma kichiua, pampa sen tlakatl yejuan xkineltoka Cristo kiselia sen tlatiochiualistli itech Dios pampa isiuau kineltoka Cristo. Niman no ijki sen siuatl yejuan xtlaneltoka kiselia sen tlatiochiualistli pampa iueuentsin tlaneltoka. Tla xijkon yeskia, inkoneuan xueliskiaj kiseliskiaj itlatiochiualis Dios, pero aman kiseliaj.</verse>
				<verse number="15">Pero tla on teueuentsin noso on tesiuau yejuan xtlaneltoka yejua kineki tekauas noso noxotonis, ma kichiua. Ijkon tej, on tokniu tlakatl noso on tokniu siuatl nokauas tlamakajtli, pampa Dios otechnots para tinemiskej ikan yolseuilistli.</verse>
				<verse number="16">Siuatl, tejua xtikmati, pero kas moueuentsin uelis nomakixtis san mopampa. Noso tejua tlakatl, tejua xtikmati, pero kas mosiuau uelis nomakixtis san mopampa.</verse>
				<verse number="17">Cada se ma nouika ken toTEKO okitlalij ipan itekiu, niman ma nemi ken nemiya ijkuak opeu kineltoka Cristo. Yejua in nitlanauatia ipan nochimej on tiopanmej.</verse>
				<verse number="18">In se ejemplo. Tla yakaj ye kipiyaya on neskayotl ipan inakayo itoka circuncisión* ijkuak opeu kineltoka Cristo, ijki ma nokaua. Niman tla yakaj xkipiyaya on neskayotl ijkuak opeu kineltoka Cristo, ijki ma nokaua</verse>
				<verse number="19">pampa xitlaj* kijtosneki tla tikpiyas circuncisión noso ka. Yej ueyi kijtosneki tla tiktlakamatis itlanauatiluan Dios.</verse>
				<verse number="20">Cada se noneki nemis ken nemiya ijkuak opeu kineltoka Cristo.</verse>
				<verse number="21">Tla yakaj esclavo katka ijkuak okineltokak Cristo, maka ma nopajsolo yejua ika on. Pero tla yejua kita ika uelis kimakauaskej, ma kichiua kanika para xok esclavo yes.</verse>
				<verse number="22">Kuajli para ijkon kichiuas, pampa ijkuak sen esclavo kineltoka Cristo, nokaua tlamakajtli itech ipoder on tlajtlakojli. Sano ijki, on tlakatl yejuan xesclavo katka itech sen tlakatl, nokuepa iesclavo Cristo ijkuak peua kineltoka.</verse>
				<verse number="23">Sanoyej patioj omechkou Cristo. Yejua ika maka xmokauilikan mechpiyakan esclavos on tlakamej.</verse>
				<verse number="24">Ijkon tej, nokniuan, cada se de nemejuamej xnemikan ken nemiya ijkuak onenpejkej nenkineltokaj Cristo, niman xmouikakan iuan Dios.</verse>
				<verse number="25">Aman nemechnotsa nemejuamej siuamej yejuan xe nonamiktiaj. ToTEKO xokijtoj tlinon kuajli para nenkichiuaskej, yej nemechijlia tlen nejua niknemilia. Niman niknemilia ika nechmelaua* nenkitlaliskej nemoyojlo notech ipampa on iueyitetlajsotlalis yejuan toTEKO yonechmakak.</verse>
				<verse number="26">Nejua niknemilia ika sen tlakatl noso sen siuatl más kuajli nokauas ken aman nemi. Ijkin niknemilia ipampa on xkuajli tiempo yejuan tikpanouaj.</verse>
				<verse number="27">Tla yotimonamiktij, maka teuan timokauas. Niman tla xe timonamiktia, maka xnemili timonamiktis.</verse>
				<verse number="28">Pero tla sen tlakatl nonamiktia, xtlajtlakoua. Niman tla sen ichpochtli nonamiktia, no xtlajtlakoua. Pero on yejuan nonamiktiaj tlajtlamach* kimpajsoloua ipan in nemilistli, niman nejua niknekiskia maka ma pajsolouilistli.</verse>
				<verse number="29">Nokniuan, tlinon nejua nikijtosneki sano yejua in: xok tikpiyaj miyek tiempo. Yejua ika, ipan in keski tonaltin, on yejuan yononamiktijkej ma nemikan ken xnonamiktiskiaj para ma kichiuakan itekiu toTEKO.</verse>
				<verse number="30">On yejuan najmanaj, ma nemikan ken xnajmanaskiaj, niman on yejuan pakij, ma nemikan ken xpakiskiaj, niman on yejuan tlakouaj, ma nemikan ken xinyaxka* yeskia on tlen kikouaj.</verse>
				<verse number="31">On tlakamej yejuan kinyoltilana niman kinpaktia on tlajtlamach* yejuan kisa ipan in tlaltikpaktli, xkitocaroua ika nopaktiskej on tlajtlamach*, pampa on nochi san panos niman tlamis.</verse>
				<verse number="32">Niknekiskia para maka xkonmatstiakan on tlajtlamach* yejuan onkaj ipan in tlaltikpaktli. On yejuan xsiuauaj notekimaka ika on tlajtlamach* ipan itekiu toTEKO pampa yejua kineki kipaktis.</verse>
				<verse number="33">Pero on yejuan siuauaj, notekimaka ika on tlajtlamach* yejuan onkaj ipan in tlaltikpaktli pampa yejua kineki kipaktis isiuau.</verse>
				<verse number="34">No ijki ipan nochiua sen siuatl yejuan yononamiktij niman se yejuan ichpochtli. On yejuan ichpochtli notekimaka ika on tlajtlamach* ipan itekiu toTEKO para ijki yejyejtikaj itech Dios sanken* ikan itlalnakayo niman ialma. Pero on siuatl yejuan teuan nemi, notekimaka ika on tlajtlamach* yejuan onkaj ipan in tlaltikpaktli para kipaktia iueuentsin.</verse>
				<verse number="35">Yejua in tlen nikijtoua, nikijtoua para nemechpaleuis, xpara yej nemechteltis de nemonamiktiskej. Niknekiskia xnemikan kuajli, niman xmotemakakan ikan nochi nemoyojlo ipan itekiu toTEKO.</verse>
				<verse number="36">Pero tla yakaj tajtli kinemilia ika más kuajli para ichpoch ma nonamikti pampa ye ichpochlamajtsintitiu niman kita ika más kuajli para nonamiktis, ma kichiua on tajtli ken yejua kinekis. Uelis nonamiktis; on xtlajtlakojli.</verse>
				<verse number="37">Pero tla okse tajtli ikan nochi iyojlo niman xpampa noneki kichiuas, yej iselti kinemilia ika kuajli niman kisetlalia ipan iyojlo para kejeuas ichpoch nochipa iselti, kuajli kichiua.</verse>
				<verse number="38">Ijkon tej, on yejuan kinamiktia ichpoch kuajli kichiua, pero on yejuan xkinamiktia ichpoch más kuajli kichiua.</verse>
				<verse number="39">On siuatl yejuan teuan nemi, nemi ken salijtikaj ika on tlanauatijli iuan iueuentsin chika on iueuentsin nemi. Pero tla on iueuentsin yomik, yejua uelis oksejpa nonamiktis iuan san akinon yejua kinekis. Pero tla nonamiktis, ma kichiua iuan se yejuan kineltoka toTEKO.</verse>
				<verse number="40">Pero niknemilia ika más nemiskia ikan paktli, tla xok nonamiktiskia. Niman no niknemilia ika iEspíritu Dios onechmakak tetlakanonotsalistli yejuan yonemechmakak.</verse>
			</chapter>
			<chapter number="8">
				<verse number="1">Aman nemechnankilis on tlinon onennechtlatoltijkaj de on tla uelis nokuas on tlakuajli yejuan yokiuentlalijkaj intech on ídolos. Melauak tejuamej tikmatij ika yotikajsikamatkej ika on tlakuajli. Pero ijkuak sen tlakatl kinemilia ika kuajli kajsikamati, on kajsikamatilistli kichiua para ika noueyimati, pero on tetlajsojtlalistli* techmelajkatlalia ipan totlaneltok.</verse>
				<verse number="2">Tla yakaj kinemilia achi ye kajsikamati tlajtlamach*, kijtosneki ika sanken* xkajsikamati ken noneki.</verse>
				<verse number="3">Pero tla yakaj kitlajsojtla* Dios, Dios kuajli kixmatstikaj.</verse>
				<verse number="4">Yejua ika tej, de on tlakuajli yejuan yokiuentlalijkaj intech on ídolos, tikmatstokej ika nion se xonkaj noso xnemi yejuan melauak dios de on ídolos. Niman no tikmatstokej ika san se Dios nemi.</verse>
				<verse number="5">Maski onyaskiaj ne ipan cielo* noso ipan in tlaltikpaktli on tlajtlamach* yejuan noteneuaskiaj dioses, niman maski onyaskiaj miyekej in dioses niman tekomej,</verse>
				<verse number="6">para tejuamej san se Dios tikpiyaj. Yejua toTajtsin yejuan okitlalij nochi tlajtlamach*, niman tejuamej tinemij para yejua. Niman no san se toTEKO tikpiya, niman on toTEKO yejua JesuCristo. Yejua itechkopa onotlalij nochi tlajtlamach* niman itechkopa tinemij.</verse>
				<verse number="7">Pero in xnochimej tokniuan kimatij. Sekimej yejuan ijki nouikayaj kinueyiliayaj on ídolos, hasta aman kinemiliaj ika kinueyiliaj ijkuak kikuaj on tlakuajli. Yejua ika, ijkuak kikuaj on tlakuajli, kijtlakouaj intlamachilis pampa xe kojtikej ipan intlaneltok.</verse>
				<verse number="8">On tlen tikuaj xejua techpatla iuan Dios. Xitlaj ika techpaleuis tla tikuaskej, nion xitlaj* tikpoloskej tla xtikuaskej.</verse>
				<verse number="9">Maski ueli nenkuaj nochi tlajtlamach*, xpiyakan cuidado para maka nenkitlajkaliskej ipan tlajtlakojli yakaj yejuan xkojtik ipan itlaneltok.</verse>
				<verse number="10">In sen ejemplo. Tejua timoteneua ika nochi tikmati de on tlakuajli. ¿Tlinon nochiuas tej, tla yakaj tokniu yejuan xkojtik ipan itlaneltok mitsitas titlakuas ne ijtik on tiopan kampa onokej on ídolos, niman no noyoleuas kikuas on tlakuajli yejuan yokiuentlalijkej?</verse>
				<verse number="11">Tla ijkon tej, mokniu yejuan xkojtik ipan itlaneltok poliuis san ipampa on tlen timoteneua tikmati. Xkelnamiki ika Cristo no ipampa omik.</verse>
				<verse number="12">Ijkuak ijkon titlajtlakoua itech sen tokniu, niman tiktlamachilispoloua, tejua no titlajtlakoua itech Cristo.</verse>
				<verse number="13">Yejua ika tej, tla niktlajkalis ipan tlajtlakojli sen nokniu ipampa on tlen nikua, xkaman oksejpa nikuas nakatl para maka niktlajkalis ipan tlajtlakojli.</verse>
			</chapter>
			<chapter number="9">
				<verse number="1">Nejua nimakajtikaj niman no niapóstol. Nejua onikitak toTEKO Jesús. Niman nemejuamej onentlaneltokakej ipampa on tekitl yejuan nemotsajlan onikchiu para toTEKO.</verse>
				<verse number="2">Tla para oksekimej xniapóstol, para nemejuamej kemaj niapóstol, pampa nemejuamej onenkineltokakej toTEKO ijkuak onemechmachtij. On yejua ika nesi ika melauak niapóstol.</verse>
				<verse number="3">Aman nemechijlis kenijki ninomanauis intech on yejuan nechixkomakaj* tlajtlamach*.</verse>
				<verse number="4">Nechmelaua* nikselis on tlen nechmakaj para nikuas niman nikonis ipampa on tekitl yejuan nikchiua.</verse>
				<verse number="5">Niman tla nikpiyaskia nosiuau yejuan tlaneltoka, no nechmelauaskia nikuikatinemiskia kampa niau ijkon ken kichiuaj on oksekimej apóstoles*, niman ikniuan toTEKO, niman Pedro.</verse>
				<verse number="6">¿Nenkinemiliaj ika san nejua niman Bernabé noneki titekitiskej ikan tomauan para sano tejuamej titotekipanoskej chika titemachtiaj?</verse>
				<verse number="7">Xakaj sano yejua notlaxtlauilia tla tekiti ken soldado. No ijki, on yejuan kitôka uvas kikua on tlakyotl. Niman on yejuan kimpiyaj borregos ueli koni on leche.</verse>
				<verse number="8">Niman maka xkijtokan ika san niknejnemilia on tlen nemechijlia pampa on itlanauatil Moisés no ijki kijtoua.</verse>
				<verse number="9">Ijkin tlajkuilolnestikaj ipan on itlanauatil Moisés: “Maka xtentematlayoti on uakax ijkuak kiteinia on trigo.” Dios ijkon okijtoj xsan pampa okinmelnamik on uakaxtin,</verse>
				<verse number="10">yej pampa tejuamej techajmatstikatka. Yejua in tlanauatijli tlajtoua toka tejuamej yejuan tiitlakeualuan toTEKO. Yejua ika tej, on tlakatl yejuan tlaxoponia* niman on yejuan pixka noneki tlamachaskej para kiseliskej on tlakyotl yejuan kintocaroua.</verse>
				<verse number="11">Tla tejuamej otiktôkakej* ipan nemoyojlo on tlen yektli tlajtojli, tla ijkon, ¿xno techtocaroua tikpixkaskej nemotsajlan on tlen ika tinemiskej?</verse>
				<verse number="12">Tla oksekimej kinmelaua nemotech kiseliskej on tlen ika notekipanoskej, tejuamej más sanoyej* techmelaua*. Pero tejuamej xtikuij on tlen techmelaua*. Yej oksekneka tikchiuaj. Nochi tikualijyouijtiuij para maka noteltlalis itlaj ika on kuajli tlajtojli de Cristo.</verse>
				<verse number="13">Nemejuamej kuajli nenkimatstokej ika on yejuan kichiuaj itekiu Dios ipan iueyitiopan on hebreos* kiseliaj intlakual ne itech on tiopan. Niman on yejuan kinuentlaliaj on yolkej ne tlaixpan* no kiseliaj on uentli ken cada se kitocaroua.</verse>
				<verse number="14">No ijki tej, otlanauatij toTEKO, para on yejuan kiteijliaj on kuajli tlajtojli yejuan kiteijlia ken Dios temakixtia kinmelaua kiseliskej tlen kikuaskej ipampa on intekiu.</verse>
				<verse number="15">Pero nejua xkaman nitlajtlani on tlen nechmelaua* nikselis. Nion aman xnemechtlajkuiluiya in para itlaj xnechmakakan. ¡Niknekiskia tej, yej achtoj ma nimiki para xnikpolos on paktli yejuan nikpiya!</verse>
				<verse number="16">Nejua tej, xkitocaroua ninoueyimatis ika nikteijlia on kuajli tlajtojli, pampa on yejua nechtocaroua nikchiuas. ¡Lástima de nejua, tla xnikteijlis on kuajli tlajtojli yejuan kiteijlia ken Dios temakixtia!</verse>
				<verse number="17">Yejua ika, tla nikchiuas pampa nejua oniktlapejpenij, nechtocaroskia nechtlaxtlauiliskiaj. Pero xnikchiua pampa nejua oniktlapejpenij. Yej san nikchiua pampa Dios onechnauatij.</verse>
				<verse number="18">¿Katlejua tej, notlaxtlauil yejua ika on? Notlaxtlauil san on pakilistli yejuan nikselia ika nikteijlia on kuajli tlajtojli yejuan kiteijlia ken Dios temakixtia maski xniktlani tomin. Niman ijkon xnikui on tlen nechmelaua* nikselis pampa nitekiti ken temachtijketl.</verse>
				<verse number="19">Maski xniesclavo itech yakaj tlakatl, nochi tlakatl itech ninochiua esclavo para más miyekej nikinuikas itech Cristo.</verse>
				<verse number="20">Ijkuak ninemi intsajlan on hebreos*, ninochiua ken yejuamej para nikinuikas itech Cristo. In kijtosneki ika ijkuak ninemi intsajlan on yejuan kitlakamatij itlanauatil Moisés, niktlakamati on tlanauatijli maski xnoneki para niktlakamatis. Ijkin nikchiua para nikinuikas itech Cristo on yejuan kitlakamatij on tlanauatijli.</verse>
				<verse number="21">Ijkuak ninemi intsajlan on yejuan xkipiyaj itlanauatil Moisés, ninouika ken yejuamej para nikinuikas itech Cristo on yejuan xkipiyaj on tlanauatijli. Yejua in xkijtosneki tla xniktlakamati itlanauatil Dios, pampa nejua melauak niktlakamati itlanauatil Cristo.</verse>
				<verse number="22">Ijkuak ninemi intsajlan on yejuan xkojtikej ipan intlaneltok, nejua ninochiua ken yejuamej para nikimpaleuis más ipan intlaneltok. Yejua ika, nenkitaj ika ninouika ken cada se nouika para ijkon maski sa kenijki uelis semej nomakixtiskej.</verse>
				<verse number="23">Niman nochi on nikchiua para on kuajli tlajtojli yejuan kiteijlia ken Dios temakixtia ma tekiti ipan inyojlo, niman para ijkon nikselis on tlatiochiualistli yejuan nechtocaroua.</verse>
				<verse number="24">Nemejuamej kuajli nenkimatstokej ika ipan sen tlaksalistli* miyekej teuan notlatlanij, pero san se tetlani niman kiselia on premio. Nemejuamej no ijki xmotlatlanikan ixpan Dios, niman xmotlalokan para nenkitlaniskej on premio yejuan Dios kineki mechmakas.</verse>
				<verse number="25">Nochimej yejuan teuan notlatlanij ipan se tlaksalistli*, kejeuaj intlalnakayo para tlaxikoskej. Yejuamej ijkon kichiuaj para tetlanij niman kiseliaj ken intetlayokolil sen kuaxochitl tlachijchijtli ikan xojtli. Yejuamej kiseliaj on kuaxochitl yejuan xuejkaui onkaj, pero tejuamej titotlatlanij para tikseliskej sen premio yejuan nochipa onyas.</verse>
				<verse number="26">Yejua ika tej, ipan notlaksalis ixpan Dios, xsa kanika nikonmelaua, nion xnikchiua ken kichiua sen tlauijsoketl yejuan san ipan ajakatl tlauijsoki.</verse>
				<verse number="27">Notlalnakayo nicastigaroua ken noneki para nechtlakamati. Ijkon nikchiua para xnechkixtiskej ipan on tlaksalistli* niman ijkon xnikpolos nopremio ijkuak yotlan nikteijlia on itlajtoltsin Dios.</verse>
			</chapter>
			<chapter number="10">
				<verse number="1">Nokniuan, nikneki para xmatikan tlinon impan onochiu on toachtojtajuan yejuan oyajkej iuan Moisés. Nochimej yejuamej okintlapachoj on moxtli, niman nochimej yejuamej itlajkotian opanokej on Mar Rojo.</verse>
				<verse number="2">Ijkon tej, nochimej onokuatekijkej ika on moxtli niman ika on mar ken inomachtijkauan* Moisés.</verse>
				<verse number="3">Niman nochimej okuajkej san se iluikak tlakuajli.</verse>
				<verse number="4">Niman nochimej san se iluikak atl okonikej yejuan Dios okinmakak itech on tetl. Niman on tetl kijtosneki Cristo yejuan ompa inuan yaya.</verse>
				<verse number="5">Maski ijkon okiselijkej, más miyekej xokipaktijkej Dios, niman yejua ika más miyekej omijmikkej imanian on xalpatlajkan.</verse>
				<verse number="6">Nochi on tlen tlajtlamach* tlen onochiu techititia para maka tiknekiskej on tlen xkuajli tlajtlamach* ken yejuamej okichijkej.</verse>
				<verse number="7">Maka tikinueyilikan on ídolos ken sekimej yejuamej okichijkej, pampa in Yektlajkuilojli ijkin kijtoua: “On tlakamej onotlalijkej para otlakuajkej niman otlauankej, niman kemaj opeu nijtotiaj.”</verse>
				<verse number="8">Nion maka tiauilnemikan ken sekimej yejuamej okichijkej, niman san ipan se tonajli omikkej 23 mil tlakamej.</verse>
				<verse number="9">Nion maka tiktlatlatakan iijyouilis toTEKO Dios ken sekimej yejuamej okichijkej, niman yejua ika omikkej ijkuak okinkuajkuajkej on kouamej.</verse>
				<verse number="10">Nion maka itlaj xkijtouilikan Dios ken sekimej yejuamej okichijkej, niman yejua ika okinmiktij on ángel yejuan kipiya poder para temiktia.</verse>
				<verse number="11">Nochi tlen impan onochiu on toachtojtajuan onotlajkuiloltlalij ipan on Yektlajkuilojli ken sen ejemplo para maka no ijki tikchiuaskej, yejuan tinemij ipan in sa ika nochi tiempo.</verse>
				<verse number="12">Yejua ika, on yejuan kinemiliaj melajkanemij, ma notakan sano yejuamej para maka uetsiskej.</verse>
				<verse number="13">Xmatikan ika on tlatlamach tlayouilistli niman tetlatlatalistli yejuan nenkipiyaj sano ijki ken oksekimej tlaltikpaktlakamej kipiyaj. Pero Dios yolmelajki, niman mechpaleuis para on tlayouilistli niman tetlatlatalistli maka nemopan uajlas yejuan sanoyej temojtij yejuan nemejuamej xuelis nenkixikoskej. Yej ijkuak nenkipiyaskej tlayouilistli niman tetlatlatalistli, Dios mechmakas sen ojtli kampaka uelis nenkitlalkauiskej, niman ijki uelis nenkixikoskej.</verse>
				<verse number="14">Yejua ika notlajsojkaikniuan, xkintlalkauijtiakan on ídolos. Maka sa xkinmauistilikan.</verse>
				<verse number="15">Nejua nemechnotsa ken tlakamej yejuan tlakajsikamatij. Sano nemejuamej xkixtlalokan tla melauak noso xmelauak on tlen nemechijlia.</verse>
				<verse number="16">Ijkuak xe tikuaj on Santa Cena, tiktlajtlaniliaj toTEKO ma kitiochiua on vino. Niman ijkuak tikonij on vino, tikteititiaj ika san sekan tinemij itechkopa iyesyo Cristo. No ijki ijkuak tikuaj on pan yejuan tiktlatlapanaj, tikteititiaj ika san sekan tinemij itechkopa itlalnakayo Cristo.</verse>
				<verse number="17">Maski timiyekej, san se tlalnakayotl titochiuaj ijkuak tikuaj sanno yejua on pan.</verse>
				<verse number="18">Xkitakan ken nouikaj on hebreos*. Yejuamej ijkuak kikuaj on uentli yejuan kiuentlaliaj itlaixpan* Dios, san sekan kikuaj ika san se inyojlo.</verse>
				<verse number="19">Xnikijtosneki tej, ika on ídolos kipiyaj itlaj ueyilistli, nion xnikijtosneki ika on nakatl yejuan kiuentlaliliaj ne tlaixpan* más ueyi kijtosneki xken okseki nakatl.</verse>
				<verse number="20">Yej nikijtosneki ika ijkuak on yejuan xhebreos* itlaj kiuentlaliaj ipan intlaixpan* on ídolos, xDios kiuentlaliliaj, yej kinuentlaliliaj on yejuan xkuajkualtin espíritus. Niman nejua xnikneki xmouikakan inuan on xkuajkualtin espíritus.</verse>
				<verse number="21">Xuelis nentlaoniskej ipan icopa toTEKO, niman no nentlaoniskej ipan incopa on xkuajkualtin espíritus. Niman xuelis nentlakuaskej ipan imesa toTEKO, niman nentlakuaskej ipan inmesa on xkuajkualtin espíritus.</verse>
				<verse number="22">Noso ka, ¿yej tiknekij tiktlauelkuitiskej toTEKO? ¿Tlen tikpiyaj más poder xken yejua?</verse>
				<verse number="23">On melauak ken kijtoua on tlajtojli: “Nochi tlen niknekis, uelis nikchiuas.” On melauak, pero xnochi tlen uelis nikchiuas nechpaleuis ika on tlen kuajli.</verse>
				<verse number="24">Maka yakaj kitejtemo on tlen kuajli san para yejua, yej ma kitejtemo on tlen kuajli para oksekimej.</verse>
				<verse number="25">Nochi on kech tlajtlamach* nakatl kinamakaj tiankisko* uelis nenkuaskej pampa in Yektlajkuilojli ijkin kijtoua: “In tlaltikpaktli niman nochi tlen ipan onkaj iyaxka* toTEKO.” Pero maka xtetlajtoltikan tla on nakatl okiuentlalijkaj intech on ídolos para ijkon xmechpajsolos on nemochipajkatlamachilis.</verse>
				<verse number="26"></verse>
				<verse number="27">Tla se yejuan xkineltoka Cristo mechnotsa para ichan nemontlakuaskej niman nenkinekij nenyaskej, xkuakan nochi tlen mechtlaliliskej ipan nemoplato. Pero maka xtetlajtoltikan tla on nakatl okiuentlalijkaj ixpan on ídolos para maka mechpajsolos on nemochipajkatlamachilis.</verse>
				<verse number="28">Pero tla yakaj mechijlis: “In tlakuajli yokinuentlalilijkaj on ídolos”, tla ijkon, maka xkuakan ipampa on yejuan omechmachistij, niman para maka nenkijtlakouiliskej ichipajkatlamachilis.</verse>
				<verse number="29">In nemechijlia xipampa nemochipakatlamachilis, yej ipampa itlamachilis on yejuan mechmachistia. Pero yakaj uelis kijtos: “¿Tline* xuelis nikchiuas on tlen nikneki san ipampa itlamachilis okse tlakatl?</verse>
				<verse number="30">Tla nejua nikmaka tlaxtlauijli Dios ipampa on tlen nikua, tla ijkon, ¿tline tej, yakaj kijtos ika nikchiua xkuajli ijkuak nikua on tlakuajli yejuan yonikmakak tlaxtlauijli Dios?”</verse>
				<verse number="31">Tla nemejuamej nentlakuaj, noso nentlaonij, noso itlaj okse nenkichiuaj, nochi xchiuakan para Dios ma kiseli ueyilistli.</verse>
				<verse number="32">Maka xchiuakan itlaj yejuan ika nenkimpopoloskej ixpan Dios on hebreos*, on yejuan xhebreos* noso on yejuan tlaneltokaj.</verse>
				<verse number="33">Yej xchiuakan ken nejua nikchiua. Nikchiua kanika para nochi on tlen nikchiua ika nikimpaktia nochimej. Xniktejtemoua on tlen kuajli san para nejua, yej niktejtemoua on tlen kuajli para oksekimej, para ijkon yejuamej nomakixtiskej.</verse>
			</chapter>
			<chapter number="11">
				<verse number="1">Nemejuamej xtokakan noejemplo ijkon ken nejua niktoka iejemplo Cristo.</verse>
				<verse number="2">Nokniuan, nemechyekteneua pampa nochipa nennechelnamikij niman nenkitlakamatij on temachtilistli yejuan onemechmakak.</verse>
				<verse number="3">Pero nikneki xkajsikamatikan ika on tlakatl yejua tlayekanki de isiuau, niman Cristo yejua tlayekanki ipan cada tlakatl niman Dios yejua kiyekana Cristo.</verse>
				<verse number="4">Tla sen tlakatl ne kampa nosentlaliaj on yejuan tlaneltokaj nokuatlapachoua ijkuak kichiua oración noso ijkuak kiteijlia on tiotlajtojli yejuan kiselia itech Dios, yejua xkitlakaita Cristo.</verse>
				<verse number="5">Pero tla sen siuatl xnokuatlapachoua ijkuak kichiua oración noso ijkuak kiteijlia on tiotlajtojli yejuan kiselia itech Dios, yejua xkitlakaita iueuentsin*, niman sano ijki ken noximaskia.</verse>
				<verse number="6">Tla sen siuatl xnokuatlapachoua, tla ijkon, ma kiteki nochi itson. Pero tla pinaua para nochi kinotekilis itson noso nokuaxikaltlalis, tla ijkon, noneki nokuatlapachos.</verse>
				<verse number="7">On tlakatl xkitocaroua nokuatlapachos, pampa on tlakatl sano yejua itlachalis Dios, niman yejua kiteititia iueyilis Dios. Pero on siuatl kiteititia iueyilis on tlakatl</verse>
				<verse number="8">pampa ijkuak Dios okichichiu on tlakatl xokixtij itech on siuatl, yej on siuatl okixtijkej itech on tlakatl.</verse>
				<verse number="9">Dios xokitlalij on tlakatl para on siuatl, yej okitlalij on siuatl para on tlakatl.</verse>
				<verse number="10">No ijki pampa on ángeles kualitstokej, on siuatl noneki nokuatlapachos para kiteititis ika kinokauilia ma kiyekana iueuentsin.</verse>
				<verse number="11">Pero ixpan toTEKO on tlakatl san ipampa sen siuatl nemi, niman on siuatl san ipampa sen tlakatl nemi.</verse>
				<verse number="12">Niman in melauak, pampa ijkon ken on siuatl okixtijkej itech on tlakatl, no ijki on tlakatl tlakati itech sen siuatl, niman yejuamej nochimej kisaj itech Dios.</verse>
				<verse number="13">Sano nemejuamej xkixtlalokan tla kuajli para on siuatl xnokuatlapachos ijkuak kichiuas oración itech Dios.</verse>
				<verse number="14">Ye tikmatstokej ipan totlamachilis ika sen tlakatl pinauas tla tsonueueyak yes,</verse>
				<verse number="15">pero sen siuatl uej kiselia tetlakaitalistli pampa tsonueueyak, pampa Dios okimakak ueueyak itson para ika nokuatlapachoua.</verse>
				<verse number="16">Pero tla yakaj kixnamikisneki in tlen nikijtoua, ma kimati ika tejuamej yejuan tiapóstoles* niman on tlaneltokakej itech Cristo, ijkin nochipa titouikaj.</verse>
				<verse number="17">Pero xnemechyekteneuas ika in tlen aman nemechtlajkuiluis, pampa nesi ijkuak nemosentlaliaj ken xitlaj* ika mechpaleuiya.</verse>
				<verse number="18">Yejua in achtoj xkakikan. Onechijlijkej ika ijkuak nemosentlaliaj ipan nemotiopan, xsan se nemotlamachilis nenkipiyaj, niman on achi nikneltoka.</verse>
				<verse number="19">Hasta nesi ika ijki noneki para xmoxexelokan para ijkon nesis akinomej melauak tlaneltokaj.</verse>
				<verse number="20">Ijkon tej, ijkuak nemejuamej nemosentlaliaj para nenkuaj iSanta Cena toTEKO, xok yejua melauak iSanta Cena toTEKO nenkikuaj,</verse>
				<verse number="21">pampa ijkuak peua nentlakuaj, cada se nachtojuiya para kinotilanilia tlinon kikuas. Niman chika sekimej nokauaj ikan apistli, oksekimej hasta tlajtlauanij.</verse>
				<verse number="22">¿Tlen xnenkipiyaj nemochan kampa uelis nentlakuaskej niman nentlaoniskej? Ijkon ken nenkichiuaj, nenkiteititiaj ika xnenkinnekij on tlaneltokakej niman nenkimpinajtiaj on yejuan xitlaj* kipiyaj. ¿Tlinon nenkinemiliaj kitocaroua nemechijlis yejua ika on? ¿Nemechyekteneuas? ¡Melauak tej, ika ka; xnemechyekteneuas!</verse>
				<verse number="23">Nejua yonemechmakak on temachtilistli yejuan onikselij itech toTEKO. In yejua on temachtilistli. Sano ipan on tlayoua, ijkuak toTEKO Jesús okitemaktilijkej, okontilan on pan,</verse>
				<verse number="24">niman ijkuak yokimakak tlaxtlauijli Dios, okitlatlapan, niman okijtoj: “Xkuakan in pan. In pan yejua kixneskayotia* notlalnakayo yejuan nemopampa notemaka. Niman ijkuak nenkuaskej xnechelnamikikan.”</verse>
				<verse number="25">Niman ijkuak yotlan kikuaj on tiotlak tlakuajli, no ijki okontilan on kopa, niman okijtoj: “In vino kijtosneki on yenkuik pacto* yejuan nopeualtis ika noyesyo. Niman nochipa ijkuak nenkoniskej, ika xnechelnamikikan.”</verse>
				<verse number="26">Hasta kaman toTEKO oksejpa uajlas, nochipa ijkuak nenkuaskej in pan niman nenkoniskej in vino, nenkiteititijtiaskej ika yejua nemopampa omik.</verse>
				<verse number="27">San akinon yejuan xkitlakaitas on pan ijkuak kikuas, niman icopa toTEKO ijkuak konis, kipiyas tlajtlakojli pampa xkitlakaita itlalnakayo niman iyesyo toTEKO.</verse>
				<verse number="28">Yejua ika tej, cada se achtopa kuajli ma noyolpejpena niman ma noyolkuiti tla kipiya tlajtlakojli antes kikuas on pan niman konis on vino.</verse>
				<verse number="29">Ijkon xchiuakan, pampa tla se kikua on pan niman koni ivino toTEKO, niman xkinemilia tlinon kijtosneki ika itlalnakayo toTEKO omik, kiselis itlauel Dios, pampa kikua on pan niman koni on vino xijki ken kitocaroua.</verse>
				<verse number="30">Yejua ika tej, ne nemotsajlan miyekej nemij yejuan kokoxkej, yejuan xkojtikej, niman sekimej yomikkej.</verse>
				<verse number="31">Pero tla sano tejuamej achtopa kuajli titoyolkuiskej tla tikpiyaj tlajtlakojli, xtikseliskej itlauel Dios.</verse>
				<verse number="32">Pero ijkuak toTEKO techyolkuitia, yejua techcastigaroua para maka techtlajtlakolmakas inuan on tlaltikpaktlakamej.</verse>
				<verse number="33">Yejua ika nokniuan, ijkuak nemosentlaliskej para nenkikuaskej on iSanta Cena toTEKO, xkinchakan oksekimej para ijkon san sekan peuas nentlakuaskej.</verse>
				<verse number="34">Tla yakaj sanoyej* apismiki, ma tlakua ichan para maka kiselis itlauel Dios ijkuak teuan nosentlalia. On okseki tlajtlamach* nikonyektlalis ijkuak nejua nemechontas.</verse>
			</chapter>
			<chapter number="12">
				<verse number="1">Aman nokniuan, nikneki para xkajsikamatikan de on tetlayokoliltin yejuan on Espíritu Santo mechmaka yejuan mechueliltia nenkichiuaj on tlen aman ueli nenkichiuaj.</verse>
				<verse number="2">Nemejuamej nenkimatstokej ika ijkuak xe nenkineltokayaj Cristo, mechkajkayauayaj para nenkiueyiliayaj on ídolos yejuan xuelij kijtouaj nion se tlajtojli.</verse>
				<verse number="3">Yejua ika, nikneki kuajli xmatikan ika yejuan tlajtoua ikan ipoder on Espíritu Santo xuelis kijtos: “¡Jesús yejua xkuajli tlakatl!” Niman no on yejuan xtlajtoua ikan ipoder Espíritu Santo, xuelis kijtos: “¡Jesús yejua toTEKO!”</verse>
				<verse number="4">Onkaj seseknekamej tetlayokoliltin yejuan sen tlakatl uelis kiselis, pero san se Espíritu Santo kintemaka.</verse>
				<verse number="5">Onkaj miyek sesekneka tlinon ika kitekipanouaj toTEKO, pero san se toTEKO tinochimej tiktekipanouaj.</verse>
				<verse number="6">Niman onkaj miyek sesekneka tekitl yejuan Dios kichiua ipan tonemilis, pero san se Dios kichiua on tekitl.</verse>
				<verse number="7">Ipan cada se, on Espíritu Santo kiteitita ipoder para kimpaleuiya nochimej.</verse>
				<verse number="8">In sen ejemplo. On Espíritu Santo sekimej kinmaka on tetlayokolijli* yejuan kinueliltia para tlajtoskej ikan tlamatkilistli*, niman oksekimej sano yejua on Espíritu kinmaka on tetlayokolijli* yejuan kinueliltia para tlajtoskej ikan tlaixmatilistli.</verse>
				<verse number="9">Itech sano yejua on Espíritu, sekimej kiseliaj kojtik tlaneltoktli, niman oksekimej kiseliaj poder para uelij kimpajtiaj on kokoxkej.</verse>
				<verse number="10">Sekimej itech sano yejua on Espíritu, kiseliaj on tetlayokolijli* yejuan kinueliltia kichiuaj milagros, niman oksekimej kiseliaj on tetlayokolijli* yejuan kinueliltia kiteijliaj on tiotlajtojli yejuan kiseliaj itech Dios. On Espíritu sekimej kinmaka on tetlayokolijli* yejuan kinueliltia para kitaj katlejua tetlayokolijli* kisa itech on Espíritu Santo niman katlejua kisa itech on xkuajkualtin espíritus. Sekimej kiseliaj on tetlayokolijli* yejuan kinueliltia tlajtlajtouaj okseki yenkuik tlajtoltin*. Niman sekimej kiseliaj on tetlayokolijli* yejuan kinueliltia para uelij kajsikamatij niman kiteijliaj on tlen nijtoua ikan on yenkuik tlajtoltin.</verse>
				<verse number="11">Nochi in tlajtlamach* san se Espíritu kichiua. Niman ken sano yejua kineki, ijki kimaka itlayokolil cada tlakatl.</verse>
				<verse number="12">Itlalnakayo sen tlakatl miyek partes kipiya. Pero maski miyek tlajtlamach* kipiya, san se tlalnakayotl nochiuaj. Tejuamej tej, no ijki titochiuaj itlalnakayo Cristo. Maski timiyekej yejuan tikneltokaj Cristo, tinemij san sekan ken itlalnakayo.</verse>
				<verse number="13">Tinochimej otikselijkej san se Espíritu Santo. Ijkuak otikselijkej, san se tlalnakayotl otitochijkej maski tihebreos* noso xtihebreos*, maski tiesclavos noso titlamakajtin. Tinochimej tej, otikselijkej san se Espíritu.</verse>
				<verse number="14">Sen tlalnakayotl xnochiua san ika se parte, yej ikan miyek partes.</verse>
				<verse number="15">Tla on ikxitl kijtoskia: “Nejua xnimatli, yejua ika xnitlapouajli ipan on tlalnakayotl”, xsan yejua ika on xok tlapouajli yes ipan on tlalnakayotl.</verse>
				<verse number="16">Noso tla on nakastli kijtoskia: “Nejua xniixtololojtli, yejua ika xnitlapouajli ipan on tlalnakayotl”, xsan yejua ika on xok tlapouajli yes ipan on tlalnakayotl.</verse>
				<verse number="17">Tla on tlalnakayotl nochi ixtololojtli yeskia, ¿kenijki tej, ueliskia tlakakiskia? Noso tla on tlalnakayotl nochi nakastli yeskia, ¿kenijki tej, ueliskia tlajnekuiskiaj?</verse>
				<verse number="18">Pero Dios okitlalij cada parte ipan totlalnakayo ken yejua okinek.</verse>
				<verse number="19">Tla sen tlakatl tlachijchijtli yeskia san ika se parte, ¿kanon onyaskia itlalnakayo?</verse>
				<verse number="20">Niman maski aman onkaj miyek partes ipan totlalnakayo, nochi on partes san se tlalnakayotl nochiuaj.</verse>
				<verse number="21">Yejua ika, tixtololoj xueli kijlia on toma: “Xnimitsnecesitaroua.” Nion totsontekon xueli kinmijlia tokxiuan: “Xnenmechnecesitaroua.”</verse>
				<verse number="22">Melauak tej, ika ka. Yej ipartes totlalnakayo yejuan nesi ken xmás uejueyixtokej, más tiknecesitarouaj.</verse>
				<verse number="23">Niman ipartes totlalnakayo yejuan nesi xueyi kijtosneki, yej más kuajli tiktlapachouaj. No ijki ipartes totlalnakayo yejuan xmás kualtsin, más kuajli tiktlasojtla.</verse>
				<verse number="24">Ipartes totlalnakayo yejuan sempantlan nestiu xnoneki kuajli tiktlapachoskej. Dios tej, okichijchiu on totlalnakayo para ma kiseli más tetlakaitalistli on parte yejuan más noneki.</verse>
				<verse number="25">Ijkon okichijchiu para maka xexelijtiaskej on partes ipan totlalnakayo, yej cada parte ma nonekikan inuan on oksekimej partes.</verse>
				<verse number="26">Ijkon tej, tla se iparte totlalnakayo tlajyouiya, nochimej on oksekimej no tlajyouiyaj, niman ijkuak se parte kiselia tetlakaitalistli, nochimej on oksekimej no pakij.</verse>
				<verse number="27">Nemochimej* nemochiuaj itlalnakayo Cristo, niman cada se de nemejuamej nochiua se parte ipan on itlalnakayo.</verse>
				<verse number="28">Ijkon tej, intsajlan on yejuan tlaneltokaj, Dios okinkalaktij miyekej ipan itekiu. Achtoj okinkalaktij apóstoles*, ika ome tiotlajtojkej, ika yeyi temachtijkej, ika naui on yejuan kichiuaj milagros, kemaj on yejuan uelij tepajtiaj, kemaj on yejuan tepaleuiyaj, kemaj on yejuan teyekanaj, niman kemaj on yejuan tlajtlajtouaj ikan okseki yenkuik tlajtoltin*.</verse>
				<verse number="29">Tikitaj tej, ika xnochimej apóstoles*, nion nochimej tiotlajtojkej. Xnochimej temachtijkej nion nochimej kichiuaj milagros.</verse>
				<verse number="30">Xnochimej kipiyaj poder para tepajtiaj. No xnochimej tlajtlajtouaj ikan okseki yenkuik tlajtoltin noso uelij kajsikamatij niman kiteijliaj on tlen kijtosneki on okseki yenkuik tlajtoltin.</verse>
				<verse number="31">Pero nemejuamej más xtejtemokan nenkiseliskej itech Dios on tetlayokoliltin yejuan más kimpaleuis on yejuan tlaneltokaj. Niman aman nejua nemechititis sen ojtli yejuan más sanoyej kuajli.</verse>
			</chapter>
			<chapter number="13">
				<verse number="1">Tla nejua nitlajtlajtoskia ikan intlajtol* oksekimej tlakamej niman intlajtol* ángeles, pero xnitetlajsojtla, notlajtol xitlaj* ika tlapaleuiskia, yej san kakistiskia ken sen tambor noso sen kampana yejuan tsiliniskia.</verse>
				<verse number="2">Niman tla nikteijliskia on tiotlajtojli yejuan nikseliskia itech Dios, niman nikmatiskia nochi tlajtlamach* tlen yejua kichtakapiya, niman sanoyej* nitlajmatki yeskia, niman nikpiyaskia nochi on tlaneltoktli para ueliskia nikimejkuaniskia tepemej ika notlaneltok, pero xnitetlajsojtla, xitlaj* kijtosneki tlen nikchiua.</verse>
				<verse number="3">Tla nochi tlen nikpiya nikinxelouiliskia on mayankej, niman tla san tepampa niktemakaskia notlalnakayo para ma kitlatikan, pero xnitetlajsojtla, nochi on xitlaj* ika nechpaleuiskia.</verse>
				<verse number="4">On yejuan tetlajsojtla tlajtlamach* kimijyouilia oksekimej niman yolyemanki*. On yejuan tetlajsojtla xnexikolej, niman xnoueyiteneua nion noueyimati.</verse>
				<verse number="5">On yejuan tetlajsojtla xkaman xompayejyeua niman xkitejtemoua on tlen kuajli san para yejua. On yejuan tetlajsojtla xsan kuajkualani, niman xsa konelnamiktikaj on tlen oksekimej itlaj xkuajli okichiuilijkej.</verse>
				<verse number="6">On yejuan tetlajsojtla xpaki ika on tlen xkuajli kichiuaj oksekimej, yej paki ijkuak kita tetlani on tlen kuajli.</verse>
				<verse number="7">On yejuan tetlajsojtla kipiya iyojlo para kixikoua nochi tlajtlamach* tlen xkuajli, para kineltoka on tlen kuajli intech oksekimej, para kinnekilia nochi kuajli ma uajla impan oksekimej, niman para kimijyouiya oksekimej.</verse>
				<verse number="8">On yejuan tetlajsojtla xkaman tlami itetlajsojtlalis*. Pero yejkos on tiempo ijkuak on tiotlajtojli yejuan kiseliaj itech Dios xok nonekis para noteijlis, nion xok tlajtolos ikan sesekneka yenkuikej tlajtoltin, niman xok onyas on tlaixmatkilistli.</verse>
				<verse number="9">Aman totlaixmatkilis* xajsitikaj*, niman on tiotlajtojli yejuan Dios techmaka no xajsitikaj.</verse>
				<verse number="10">Pero ijkuak uajlas on tlen kuajli ajsitikaj*, nochi on tlen xajsitikaj ajsitias.</verse>
				<verse number="11">Ijkuak nejua nikonetl katka, nitlajtlajtouaya niman nitlanemiliaya ken sen konetl. Pero ijkuak onitlakatiak, xok oninouikak ken sen konetl.</verse>
				<verse number="12">Aman ken ayautitlan tikitaj on tlajtlamach* itech ika Dios. Tejuamej san tikitaj ken tikitaskiaj ipan sen espejo yejuan xchipauak. Pero ijkuak yejkos on tlen kuajli ajsitikaj, nochi on tlajtlamach* itech ika Dios kuajli tikitaskej. Aman xnochi kuajli nikixmati on tlajtlamach* de Dios. Pero ijkuak yejkos on tlen kuajli ajsitikaj, nochi kuajli nikixmatis ken Dios nechixmati.</verse>
				<verse number="13">Aman tej, yeyi onkaj yejuan xkaman tlamis: tlaneltokalistli, tlamachalistli* niman tetlajsojtlalistli*. Pero on tetlajsojtlalistli* yejua más ueyi kijtosneki.</verse>
			</chapter>
			<chapter number="14">
				<verse number="1">Yejua ika, xchiuakan kanika para nentetlajsojtlaskej*, niman no xnekikan on tetlayokoliltin yejuan on Espíritu Santo kitemaka. Niman más kuajli xnekikan on tetlayokolijli* yejuan mechueliltis nenkiteijliskej on tiotlajtojli yejuan Dios kitemaka.</verse>
				<verse number="2">On yejuan tlajtlajtoua ikan seseknekamej yenkuikej tlajtoltin*, xkinnojnotsa on tlakamej, yej san kinojnotsa Dios, pampa on tlakamej xkajsikamatij tlinon kijtoua. On tlen kijtoua, on Espíritu Santo kichiualtia para ma kijito on tlen iyantikaj.</verse>
				<verse number="3">Pero on yejuan kiteijlia on yektlajtojli yejuan kiselia itech Dios, kinnojnotsa tlakamej para ijki kimiskaltia ipan intlaneltok, para kinyoleua niman para kinyoltlalia.</verse>
				<verse number="4">On yejuan tlajtlajtoua ikan sesekneka yenkuikej tlajtoltin sano yejua noskaltia ipan itlaneltok. Pero on yejuan kiteijlia on tiotlajtojli yejuan kiselia itech Dios kimiskaltia ipan intlaneltok nochimej on tlaneltokakej.</verse>
				<verse number="5">Niknekiskia ika nochimej nemejuamej nenkipiyaskiaj tetlayokolijli* yejuan mechueliltis nentlajtlajtoskej ikan seseneka yenkuikej tlajtoltin. Pero más sanoyej* kuajli yeskia tla nenkipiyaskiaj on tetlayokolijli* yejuan mechueliltiskia nenkiteijliskiaj on tiotlajtojli yejuan nenkiseliaj itech Dios. On yejuan kiteijlia on tiotlajtojli más ueyi kijtosneki xken on yejuan ueli tlajtlajtoua ikan seseneka yenkuikej tlajtoltin. Pero tla se ueli kajsikamati niman kiteijlia on tlen nijtoua ikan on yenkuikej tlajtoltin para on yejuan tlaneltokakej noskaltiaj ipan intlaneltok, no ijki ueyi kijtosneki.</verse>
				<verse number="6">Yejua ika tej, nokniuan, tla nejua nias nemotech niman nemechnojnotsas ikan seseka tlajtoltin, ¿tlinon ika mechpaleuis on tlen nikijijtos? Xitlaj ika mechpaleuis. Pero tla nias nemotech niman nemechmelajkaijlis on tlen Dios onechijlij, noso nemechmakas itlaj tlamatkilistli* yejuan kisa itech on tlen melauak, noso nemechijlis itlaj tiotlajtojli yejuan onikselij itech Dios, noso itlaj nemechmachtis, tla ijkon, melauak niueli nemechpaleuiya.</verse>
				<verse number="7">Ma tiktlalikan sen ejemplo de on yejuan xkipiyaj nemilistli ken on akatlapitsajli niman on arpa. Tla on yejuan tlatsotsona xtlatsotsona ken kitocaroua, xakaj uelis kimatis tlinon kitsotsona.</verse>
				<verse number="8">Niman tla on soldado yejuan kipiya tekitl para kipitsas on trompeta xkipitsa ken kitocaroua, xakaj kichiuas cuenta para yas ipan on nouijsokilistli.</verse>
				<verse number="9">Sano ijki tej, nochiua nemouan. Tla ipan nemotlajtol xnenkijtouaj tlajtojli yejuan uelis se kajsikamatis, ¿kenijki tej, yakaj uelis kajsikamatis on tlen nenkijtouaj? Tla ijkon nentlajtlajtouaj, on tlen nenkijtouaj san yau ipan ajakatl, niman xtepaleuiya.</verse>
				<verse number="10">Ye tikmatstokej ika onkaj miyek seseknekamej tlajtoltin ipan in tlaltikpaktli, niman cada se kipiya kenijki se kajsikamati.</verse>
				<verse number="11">Pero tla nejua xnikajsikamati on tlajtojli yejuan se ika nechnotsa, tla ijkon itech ninochiua ken on yejuan xchanej, niman yejua notech nochiua no ken se yejuan xchanej.</verse>
				<verse number="12">Yejua ika tej, pampa nemejuamej nenkinekij nenkiseliskej on tetlayokoliltin yejuan on Espíritu Santo kitemaka, xchiuakan kanika para nenkipiyaskej on yejuan kimpaleuis para kimiskaltis ipan intlaneltok on tlaneltokakej.</verse>
				<verse number="13">Tla ijkon tej, tla yakaj tlajtlajtoua ikan oksekneka yenkuik tlajtojli, ma kichiua oración para Dios ma kimaka on tetlayokolijli* yejuan kiueliltis para uelis kajsikamatis niman kiteijlis tlinon kijtosnek ika on yenkuikej tlajtoltin.</verse>
				<verse number="14">Ijkon tej, nikchiua oración ikan okse yenkuik tlajtojli. In kijtosneki ika noalma kichiua oración, pero notlamachilis xkajsikamati on tlen noalma kijtoua.</verse>
				<verse number="15">Tla ijkon, ¿tlinon noneki nikchiuas? Sanken nikchiuas nooración ipan noalma ika on yenkuik tlajtojli, niman no nikchiuas nooración ikan notlajtol yejuan nikajsikamatis. Sanken ninokuikatis ikan okse yenkuik tlajtojli, niman no ninokuikatis ikan on tlajtojli yejuan nikajsikamatis.</verse>
				<verse number="16">Ma tikonijtokan ika ne kampa nemosentlaliaj, tikueyilia Dios ipan moalma ikan okse yenkuik tlajtojli. Niman ompa nemi sen tlakatl yejuan xmitstlajtolkaki ijkuak tikmakas tlaxtlauijli Dios. On tlakatl xuelis kijtos: “Ma ijki nochiua”, pampa yejua xkimatis tlinon tikijtoua.</verse>
				<verse number="17">Maski sanoyej kualtsin tikmakas tlaxtlauijli Dios, mooración xuelis kiskaltis on okse tlakatl ipan itlaneltok.</verse>
				<verse number="18">Nikmaka tlaxtlauijli Dios ika nejua más nitlajtlajtoua ikan okseki yenkuikej tlajtoltin xken nemochimej*.</verse>
				<verse number="19">Pero ijkuak ninosentlalia inuan on tlaneltokakej, más nikuelita nikijtos san kanaj makuijli tlajtojli yejuan kuajli kajsikamatij para on oksekimej kuajli nikinmachtia, xken tla nikijtoskia majtlaktli mil tlajtojli ikan okseki yenkuikej tlajtoltin yejuan xuelij kajsikamatiskej.</verse>
				<verse number="20">Nokniuan, maka xtlanemilikan ken kokonej. Nemejuamej xchipajtiakan ken on kokonej yejuan xnomatij kichiuaj on tlen xkuajli. Pero ijkuak nentlanemiliskej, xchiuakan ken on tlakamej yejuan yochikajkej.</verse>
				<verse number="21">Ipan on itlanauatil Dios ijkin tlajkuilolnestikaj: “Yejua in país niknotsas ikan okseki tlajtoltin niman ika inkamak on yejuan xchanejkej. Pero maski ijkon nikchiuas, xnechtenkakiskej. Yejua in okijtoj toTEKO.”</verse>
				<verse number="22">Ijkon tej, tikitaj ika on tetlayokolijli* yejuan se kiueliltia tlajtlajtoua ikan okseki yenkuikej tlajtoltin, on yejua kiteititia para on yejuan xe tlaneltokaj, niman xpara on yejuan yotlaneltokakej. Pero on tetlayokolijli* yejuan se kiueliltia kiteijlia on tiotlajtojli yejuan kiselia itech Dios, yejua kiteititia para on tlaneltokakej niman xpara on yejuan xe tlaneltokaj.</verse>
				<verse number="23">Aman tej, ¿tlinon nochiuas tla nemejuamej tlaneltokakej nemosentlaliaj, niman nemochimej peua nentlajtouaj ikan okseki yenkuikej tlajtoltin, niman nemotsajlan kalakij on yejuan xkimatij on kuajli tlajtojli yejuan kiteijlia ken Dios temakixtia, noso on yejuan xkineltokaj Cristo? ¿Tlen xkijtoskej ika nemejuamej yonenlojlocojtiakej?</verse>
				<verse number="24">Pero tla nemochimej nenkiteijliaj on tiotlajtojli yejuan nenkiseliaj itech Dios, niman kalaki se yejuan xkimati on kuajli tlajtojli yejuan kiteijlia ken Dios temakixtia, noso yejuan xkineltoka Cristo, yejua notlajtlakolmatis niman noyolpejpenas ijkuak kakis on tlen nochimej kijtojtokej.</verse>
				<verse number="25">Niman on tlen xkuajli tlajtlamach* iyantikatka* ipan iyojlo nopanextis. Niman notlakuantelketsas para kiyekteneuas Dios niman kijtos ika Dios melauak nemotsajlan nemi.</verse>
				<verse number="26">Tla ijkon tej, nokniuan, on tlen noneki nenkichiuaskej sano yejua in. Ijkuak nemosentlaliskej, cada se ma kipiya kajtlejua salmo nokuikatis, noso tlinon temachtis, noso kiteijlis on tiotlajtojli yejuan okiselij itech Dios, noso tlajtlajtos ikan okseki yenkuik tlajtojli*, noso kiteijlis tlinon kijtosneki on yenkuik tlajtoltin. Nochi in tlajtlamach* ma nochiua para kimpaleuis ika ma noskaltikan ipan intlaneltok on tlaneltokakej.</verse>
				<verse number="27">Tla nemij yejuan tlajtlajtouaj ikan oksekneka yenkuik tlajtoltin, ma tlajtokan san omemej noso yeyimej, niman maka san setipan ma tlajtokan. Niman se ma kiteijli tlinon kijtojtokej ika on yenkuikej tlajtoltin.</verse>
				<verse number="28">Pero tla xnemi yejuan ueli kiteijlia on tlen kijtosneki on sejsekneka yenkuikej tlajtoltin, tla ijkon, maka yakaj ma tlajtlajto ika on yenkuikej tlajtoltin ne kampa nosentlaliaj, yej cada se ma tlajto san ipan iyojlo niman ma konmati san iuan Dios.</verse>
				<verse number="29">Sano ijki tej, san omemej noso yeyimej tiotlajtojkej ma kijtokan on tiotlajtojli yejuan okiselijkej itech Dios, chika oksekimej ma kixtlalokan tla melauak okiselijkej itech Dios on tiotlajtojli.</verse>
				<verse number="30">Pero tla Dios kimakas sen yenkuik tiotlajtojli yakaj okse yejuan yeuatikaj, tla ijkon, on yejuan tlajtojtikatka maka sa ma nauati niman ma kauili ma tlajto on yejuan kemach okiselij yenkuik tiotlajtojli.</verse>
				<verse number="31">Tla ijkon tej, nemochimej uelis nensesentemej nenkijtoskej on tiotlajtojli yejuan nenkiseliaj itech Dios para nochi on tlaneltokakej kuajli kajsikamatstiaskej niman noyoleuaskej.</verse>
				<verse number="32">Ijkon noneki nochiuas pampa Dios on yejuan kipiya tetlayokolijli* para kiteijlia on tiotlajtojli yejuan kiselia itech Dios, noneki kauilis on Espíritu Santo kiyekanas para kimatis kamanon tlajtos noso kamanon xtlajtos,</verse>
				<verse number="33">pampa Dios xkuelita para sa kenijki ma nochiua itlaj yejuan tepopoloua, yej kuelita on tlen nochiua kuajlotika ken nochiua ipan nochi on tiopanmej.</verse>
				<verse number="34">On siuamej xkintocaroua tlajtoskej ijkuak nomachtiua ipan itiopan Dios, yej noneki kintlakamatiskej iminueuentsitsiuan ken on itlanauatil Dios tlanauatia.</verse>
				<verse number="35">Tla yejuamej kinekij itlaj kimatiskej, ma kintlajtoltikan inueuentsitsiuan ne inchan, pampa xkuajli nesi sen siuatl tlajtlajtos ne teixpan ipan on tiopan.</verse>
				<verse number="36">Xkelnamikikan ika Dios xnemotech opeu kitemaka itlajtol, niman ika no xsan nemejuamej onenkiselijkej.</verse>
				<verse number="37">Tla yakaj kinemilia kipiya on tetlayokolijli* yejuan kiueliltia para kiteijlia on tiotlajtojli yejuan kiselia itech Dios, noso kinemilia ika kipiya okse tetlayokolijli*, noneki kuajli kimatis ika in tlen nemechtlajkuiluijtikaj yejua itlanauatil toTEKO.</verse>
				<verse number="38">Tla yejua xkiselis ken itlanauatil toTEKO on tlen nemechijlia, maka xselikan on tlen yejua kijtoua.</verse>
				<verse number="39">Ijkon tej, nokniuan, xchiuakan kanika para nenkiteijliskej on tiotlajtojli yejuan nenkiseliaj itech Dios. Niman maka xtekajkaualtikan on ika tlajtolo ikan oksekneka yenkuikej tlajtoltin.</verse>
				<verse number="40">Pero yej, nochi xchiuakan ken kitocaroua, niman maka sa kenijki xchiuakan.</verse>
			</chapter>
			<chapter number="15">
				<verse number="1">Aman nokniuan, nikneki nemechelnamiktis on kuajli tlajtojli yejuan kiteijlia ken Dios temakixtia yejuan ika onemechnojnots. In kuajli tlajtojli yejuan onenkiselijkej, niman aman ipan nenmelajkanemij.</verse>
				<verse number="2">Niman yejua itechkopa nenkipiyaj temakixtilistli tla nenkejeuaj in tlen onemechmachtij. Pero tla xnenkejeuaj, tla ijkon, sanenkaj onentlaneltokakej.</verse>
				<verse number="3">In yejua más ueyi kijtosneki de on temachtijli yejuan onikselij, niman yejuan onemechmachistij ika Cristo omik san ipampa totlajtlakoluan, ken on Yektlajkuilojli kijtoua.</verse>
				<verse number="4">Kemaj okitlaltokakej, niman ipan yeyi tonajli oyoliu* niman onokuiteu ipan itlalkon, ijkon ken on Yektlajkuilojli kijtoua.</verse>
				<verse number="5">Ijkuak yoyoliu*, okinotitij Pedro, niman kemaj on majtlaktli uan omemej apóstoles*.</verse>
				<verse number="6">Kemaj san sekan okinnotitij más de makuijli ciento tokniuan. Más miyekej sanken* nemij, maski sekimej yomikkej.</verse>
				<verse number="7">Más sakin* okinotitij Santiago niman kemaj nochimej on apóstoles*.</verse>
				<verse number="8">Kemaj sa ika nochi onechnotitij nejua, yejuan sa niken on konetsintli yejuan san uetsi.</verse>
				<verse number="9">Nejua tej, xniueyixtikaj ken on oksekimej apóstoles*, niman nion achijtsin xnechmelaua* nechtokayotiskej apóstol* pampa onikintlauelitak niman onikintlajyouiltij on tlaneltokakej.</verse>
				<verse number="10">Pero aman nejua niapóstol* ipampa iueyitetlajsojtlalis* Dios. Niman on iueyitetlajsojtlalis* xsanenkaj. Yej nejua más sanoyej* yonitekit xken on oksekimej apóstoles*, maski xnejua nitekiti, yej iueyitetlajsojtlalis* Dios tekiti notechkopa.</verse>
				<verse number="11">Pero xueyi kijtosneki tla on oksekimej apóstoles* más otemachtijkej, noso yej nejua más onitemachitij. On tlen más ueyi kijtosneki ika tinochimej tikteijliaj sano yejua temachtijli, niman in temachtijli nenkineltokaj.</verse>
				<verse number="12">Aman tej, tla titemachtiaj ika Cristo oyoliu* niman onokuiteu ipan itlalkon, ¿tline* semej nemejuamej nenkijtouaj ika xuelis yoliskej* niman nokuiteuaskej on mikatsitsimej?</verse>
				<verse number="13">Tla on mikatsitsimej xuelis yoliskej* niman nokuiteuaskej, tla ijkon nion Cristo xoyoliu niman xonoketsteu ipan itlalkon.</verse>
				<verse number="14">Niman tla Cristo xoyoliu niman xonokuiteu, on temachtijli yejuan tikteijliaj xitlaj* kijtosneki, niman on tlaneltoktli yejuan nenkipiyaj no xitlaj* kijtosneki.</verse>
				<verse number="15">Niman tla ijkon yeskia, tejuamej yejuan tikteijliaj ika Dios okiyoliuitij* niman okuiteu Cristo ipan itlalkon, nesiskia ika tejuamej san titlakajkayauaj. Tla melauak xyoliskej* on mikatsitsimej, tla ijkon, yejua xnejli okiyoliuitij* Cristo.</verse>
				<verse number="16">Tla melauak xyoliuiskiaj niman xnokuiteuaskiaj on mikatsitsimej, tla ijkon, nion Cristo xoyoliu niman xonokuiteu.</verse>
				<verse number="17">Niman tla Cristo xoyoliu niman xonokuiteu, tla ijkon, nemotlaneltok xitlaj* ika mechpaleuiya niman sanken* nennemij ipan tlajtlakojli.</verse>
				<verse number="18">Niman tla ijkon, on mikatsitsimej yejuan okineltokakej Cristo no ixpolijtokej.</verse>
				<verse number="19">Niman tla totlamachalis* itech Cristo san techpaleuis ipan in nemilistli, tla ijkon, más tixpolijtokej ipan sen ueyi ajmantli xken nochimej on oksekimej tlaltikpaktlakamej.</verse>
				<verse number="20">Pero Cristo melauak oyoliu niman onokuiteu ipan itlalkon. Niman yejua yakatstikaj intech on mikatsitsimej yejuan yoliskej* niman nokuiteuaskej ipan intlalkon.</verse>
				<verse number="21">Ijkon ken ipampa sen tlakatl opeu on mikilistli ipan in tlaltikpaktli, no ijki ipampa sen tlakatl opeu yoliuij on mikatsitsimej.</verse>
				<verse number="22">Ijkon ken nochimej mikij pampa tekoneuan itech Adán, no ijki nochimej yejuan tekoneuan itech Cristo oksejpa yoliskej*.</verse>
				<verse number="23">Pero cada se ipan nochiuas ijkuak kitocaros. Achtoj Cristo oyoliu niman onokuiteu ken on uelik yejuan achtoj tlaki. Kemaj ijkuak yejua uajlas, kej yejuamej on yejuan ikoneuan yoliskej* niman nokuiteuaskej.</verse>
				<verse number="24">Kemaj, ijkuak yejkos on sa ika nochi tonajli ijkuak Cristo kinxoxotonis on yejuan tlayekankej, on yejuan kipiyaj tekiuajyotl, niman on yejuan kipiyaj poder, yejua kintemakas itech Dios on iTajtsin nochimej in yejuan kinmandaroua.</verse>
				<verse number="25">Cristo ika onkaj tlamandaros hasta ijkuak Dios kintlajkalis ikxitlan nochimej on itlauelikniuan niman kitlakamatiskej.</verse>
				<verse number="26">Niman on mikilistli, yejuan nochi tlaktl itlauelikniu, yejua sa ika nochi kitlanis Cristo.</verse>
				<verse number="27">On Yektlajkuilojli kijtoua: “Dios nochi tlajtlamach* okimaktilij Cristo para kimandaros.” Pero ijkuak kijtoua ika nochi tlajtlamach* okimaktilij, xkijtosneki ika Dios teuan onotemaktilij.</verse>
				<verse number="28">Dios okimaktilij Cristo nochi on tlajtlamach* para kimandaros. Ijkuak nochi on tlajtlamach* kitlakamatis Cristo, sano yejua iKoneu Dios notemaktilis itech Dios. Ijkuakon Dios kuajli kimandaros nochi san se ueyi.</verse>
				<verse number="29">Tla on mikatsitsimej xyoliskej* niman xnokuiteuaskej, ¿tline tej, sekimej impampa nokuatekiyaj? ¿Tlinon para tej, ijkon kichiuaj tla xkineltokaj ika ipan okse tonajli on mikatsitsimej yoliskej*?</verse>
				<verse number="30">Niman tla on mikatsitsimej xyoliskej*, ¿tline tejuamej yejuan tiapóstoles* nochipa san ipampa on techmiktisnekij?</verse>
				<verse number="31">Nokniuan, nemechmelajkaijlia ika ijkon ken melauak nennechpaktiaj pampa nentlaneltokaj itech Cristo, no melauak ika mojmostla nechmiktisnekij.</verse>
				<verse number="32">Nanika ipan in ueyikalpan itoka Éfeso oninoxixikoj inuan on tlakamej ken ninoxixikoskia inuan on temojtijkej yolkej. ¿Tlinon niktlaniskia ika on, tla melauak yeskia ika on mikatsitsimej xyoliskej*? Más kuajli yeskia tla nikchiuaskia ken on tlajtojli kijtoua, yejuan kijtoua: “Ma titlakuakan niman ma titlaonikan, pampa mostla timikiskej.”</verse>
				<verse number="33">Maka xmokauilikan mechkajkayauakan. Onkaj tlajtojli yejuan ijkin kijtoua: “Yejuan iminuan nouika on yejuan xkuajli nouikaj, kijtlakouiliaj ikuajli nemilis.”</verse>
				<verse number="34">Xmelajkatlalikan nemotlamachilis niman maka sa xchiuakan tlajtlakojli. Sekimej nemejuamej xnenkixmatij Dios, niman in nikijtoua para xpinauakan.</verse>
				<verse number="35">Pero kas yakaj tetlajtoltis: “¿Kenijki tej, yoliskej* niman nokuiteuaskej on mikatsitsimej? ¿Katlejua on tlalnakayotl kipiyaskej?”</verse>
				<verse number="36">Yejuan ijkon kijtoua nesi ken semi xtlamatki*, pampa ijkuak itlaj xinachtli kitôkaj, xkaman ixua niman noskaltia tla xachtopa palani inakayo ijtik on tlajli.</verse>
				<verse number="37">Niman ijkuak itlaj tiktôkaj, xtiktôkaj xojtli para yejua ma ixua, yej tiktôkaj on xinachtli de trigo noso itlaj okse.</verse>
				<verse number="38">Dios kimaka on xinachtli sen tlakayotl ken yejua kineki. Niman nochi sesekneka xinachtli Dios kimaka itlakayo ken noneki para kipiyas.</verse>
				<verse number="39">Niman intlakayo on tlen nemij ipan in tlaltikpaktli nochi seseknekamej. On tlakamej, on uejueyi yolkej, on totomej niman on michimej nochi sesekneka intlakayo.</verse>
				<verse number="40">No ijki tej, onkaj iluikaknakayomej yejuan onokej iluikak niman tlaltikpaknakayomej yejuan onokej nikan ipan in tlaltikpaktli. Pero on iluikaknakayomej onokej iluikak, no oksekneka kualtsitsimej xken on tlaltikpaknakayomej yejuan onokej nikan ipan in tlaltikpaktli.</verse>
				<verse number="41">Niman no on tonaltsintli, on metstli niman on sitlalimej no oksekneka kualtsitsimej ikan impetlanalis. Niman sano yejuamej on sitlalimej cada se oksekneka kualtsin petlani.</verse>
				<verse number="42">No ijkin nochiuas ijkuak on mikatsitsimej yoliskej* niman nokuiteuaskej. On tlalnakayotl palani ijkuak kitlaltôkaj, pero ijkuak on tlalnakayotl yoliuis* niman nokuiteuas, xok kaman palanis oksejpa.</verse>
				<verse number="43">On tlalnakayotl xok kualtsin ijkuak kitlaltôkaj, pero ijkuak on tlalnakayotl yoliuis* niman nokkiteuas, sanoyej kualtsin yes. Niman on tlalnakayotl xok kojtik ijkuak kitlaltôkaj, pero ijkuak on tlalnakayotl yoliuis* niman nokuiteuas kojtik yes.</verse>
				<verse number="44">Ijkuak kitlaltôkaj on tlalnakayotl, yejua tlaltikpaknakayotl, pero ijkuak on tlalnakayotl yoliuis* niman nokuiteuas, iluikaknakayotl yes. Tla onkaj on tlaltikpaknakayotl, no onkaj on iluikaknakayotl.</verse>
				<verse number="45">On Yektlajkuilojli ijkin kijtoua: “On achtoj tlakatl, yejua Adán. Ijkuak Dios okitlalij, okimakak nemilistli.” Pero on sa ika nochi Adán, yejua Cristo. Niman Cristo ikan iEspíritu kitemaka on yenkuik nemilistli para nochipa.</verse>
				<verse number="46">Xachtoj tikseliaj toiluikaknemilis, yej achtoj tikseliaj totlaltikpaknemilis niman kemaj tikseliaj toiluikaknemilis.</verse>
				<verse number="47">On achtoj Adán kisa ipan in tlaltikpaktli niman tlachijchijtli ikan tlajli. Yejua okis itech in tlaltikpaktli, niman on sa ika nochi Adán kisa ne iluikak.</verse>
				<verse number="48">Nochi tlakatl yejuan nemi ipan in tlaltikpaktli, kipiya itlalnakayo ken on achtoj tlakatl Adán okipix yejuan Dios okichijchiu ikan tlajli. Pero on tlakamej yejuan nemiskej ne iluikak kipiyaskej iniluikaknakayo ken Cristo yejuan okis ne iluikak.</verse>
				<verse number="49">Ijkon ken aman tikpiyaj on tlalnakayotl ken Adán okipix, se tonajli tikpiyaskej toiluikaknakayo ken iiluikaknakayo Cristo.</verse>
				<verse number="50">Nokniuan nejua in nemechijlia, ika totlalnakayo yejuan tlachijchijtli ikan nakatl, ikan yestli, niman ikan omitl, xuelis kalakis kampa tlamandaroua Dios iluikak chanej. In nemechijlia pampa on totlalnakayo yejuan ueli palani xuelis kalakis ne iluikak kampa onkaj on tlen xkaman palani nion ijtlakaui.</verse>
				<verse number="51">Xkakikan, aman nemechijlia on tlen ichtaka* onkaj. Xtinochimej timikiskej, pero tinochimej techtlalnakayopatlaskej.</verse>
				<verse number="52">Ijkuak kipitsaskej on sa ika nochi trompeta, tinochimej titotlalnakayopatlaskej san amanamantsin ken ijkuak se iijkopi. Ijkin nochiuas pampa ijkuak on trompeta kipitsaskej, on mikatsitsimej yoliskej* niman nokuiteuaskej ipan intlalkon para xokaman oksejpa mikiskej. Ijkuakon tej, tinochimej titotlalnakayopatlaskej.</verse>
				<verse number="53">In tlalnakayotl yejuan xueli uejkaui onkaj, ika onkaj nopatlas ika on iluikaknakayotl yejuan para nochipa onyas. Niman in totlalnakayo yejuan ueli miki, ika onkaj nopatlas ika on iluikaknakayotl yejuan xkaman mikis.</verse>
				<verse number="54">Ijkuak in tlalnakayotl yejuan xueli uejkaui onkaj yonopatlak ika on iluikaknakayotl yejuan para nochipa onyas, niman ijkuak in tlalnakayotl yejuan ueli miki yonopatlak ika on iluikaknakayotl yejuan xkaman mikis, ijkuakon ye uelis nijtos on tlen ipan in Yektlajkuilojli tlajkuilolnestikaj: “On mikilistli yoxoxoton, aman on tetlanilistli yotetlan.</verse>
				<verse number="55">¡Ay mikilistli! ¿Kanon onkaj mopoder para titechmiktis? ¡Ay tlalkontli! ¿Kanon onkaj mopoder para titechtlajyouiltis?”</verse>
				<verse number="56">On tlakamej mikij ipampa on tlajtlakojli, niman on tlajtlakojli kipiya poder para techmiktia ipampa on itlanauatil Moisés.</verse>
				<verse number="57">Pero ma tikmakakan tlaxtlauijli Dios, pampa on mikilistli yotiktlankej itechkopa toTEKO JesuCristo.</verse>
				<verse number="58">Ijkon tej, notlajsojkaikniuan, xmelajkanemikan ipan nemotlaneltok. Maka xkauilikan itlaj ma mechejkuani itech nemotlaneltok. Nochipa xchiuakan itekiu toTEKO ikan nochi nemoyojlo, pampa ye nenkimatstokej ika on tekitl xsanenkaj nenkichiuaskej ijkuak nenkichiuaj san sekan iuan toTEKO.</verse>
			</chapter>
			<chapter number="16">
				<verse number="1">Aman nemechnojnotsas de on ofrendas yejuan nenkisentlaliaj para ika nenkimpaleuiskej on yejuan tlaneltokaj itech Dios. Xsentlalikan ijkon ken nejua onitlanauatij ipan on tiopanmej yejuan onokej Galacia.</verse>
				<verse number="2">Ipan cada domingo cada se ma kixelojtiu seki de on yejuan okitlan. Tla se okitlan achitsin, ma kixelo achitsin, niman tla okitlan ueyi, ma kixelo ueyi. Niman on ofrenda xkejtiakan para maka nenkisentlalijtinemiskej ofrendas ijkuak najsis.</verse>
				<verse number="3">Niman ijkuak nejua najsis, nikintitlanis ne Jerusalén on tlakamej yejuan nenkintlapejpeniskej. Nikinmakas tlajkuilolamamej kampa kijtos ika tikintitlanij, niman yejuamej kitkiskej nemoofrendas para on tokniuan yejuan ompa chanejkej.</verse>
				<verse number="4">Niman tla nesi ika noneki no nias, tla ijkon, nikinuikas.</verse>
				<verse number="5">Ipan nojui nipanos ne ika Macedonia, niman tla yonipanok ompaka, nias ne kampa nemochan.</verse>
				<verse number="6">Niman kas uelis keski tonajli nemouan ninokauas, noso kas nemouan nikpanos nochi invierno chika seua. Kemaj ueliskej nennechpaleuiskej ikan on tlen noneki para nejua nikajsis nojui.</verse>
				<verse number="7">Xnikneki ipan in tonaltin nemechnotstikisa san achijtsin ipan nojui, yej nikneki ninokauas keski tonajli nemouan, tla toTEKO kineki.</verse>
				<verse number="8">Pero ninokauas nikan Éfeso hasta yejkos on iluitl Pentecostés*,</verse>
				<verse number="9">pampa nikita ika nikan sanoyej* uelis nitekitis niman noskaltis itekiu toTEKO, maski no ijki nikita ika miyekej nemij yejuan nechixnamikij.</verse>
				<verse number="10">Tla nemotech ajsi Timoteo, xchiuakan kanika para nemouan ma paki niman maka itlaj kontematstias, pampa yejua kitekichiuilia toTEKO ijkon ken nejua.</verse>
				<verse number="11">No ijki, maka yakaj ma kita ken xitlaj* kijtosneki. Yej xselikan kuajli para ma nomati iyolika nemouan para ma kajsi iojui niman ma uajla notech, pampa yejua nikchixtikaj inuan on oksekimej tokniuan.</verse>
				<verse number="12">Aman nemechijlis de on tokniu Apolos. Keskipa onikijlij para ma mechnotsati iuan on oksekimej tokniuan, pero xkineki yas ipan in tonaltin. Pero yas ijkuak uelis.</verse>
				<verse number="13">Xtlachixtiakan tej, niman xmelajkanemikan ipan nemotlaneltok. Xmoyolchikauakan niman xpiyakan chikaualistli.</verse>
				<verse number="14">Nochi tlen nenkichiuaskej, xchiuakan ikan tetlajsojtlalistli*.</verse>
				<verse number="15">Nokniuan, nemejuamej nenkimatstokej ika Estéfanas iuan ifamilia achtopa yejuamej opejkej kineltokaj Cristo ipan on ueyitlalpan Acaya. Niman no nenkimatstokej ika aman kimpaleuiyaj on yejuan ikoneuan Dios ikan nochi inyojlo.</verse>
				<verse number="16">Nikneki tej, para nemejuamej xkintlakamatikan on kenomej tokniuan niman nochimej on yejuan tepaleuiyaj niman tekitij ipan itekiu Dios.</verse>
				<verse number="17">Nipaki ika youalajkej Estéfanas, Fortunato niman Acaico. Yejuamej yokichijkej on tlen nemejuamej xueliya nenkichiuaj pampa uejka nennemij.</verse>
				<verse number="18">Yejuamej onechyolpachiuitijkej ken nemejuamej omechyolpachiuitijkej. On tlakamej ken yejuamej kitocaroua kiseliskej totlakaitalis.</verse>
				<verse number="19">On yejuan tlaneltokaj nikan Asia mechtlajpalouaj. Aquila niman Priscila, on isiuau, niman on tlaneltokakej yejuan nosentlaliaj ichan, sanoyej mechtlajpalouaj ikan itokatsin toTEKO.</verse>
				<verse number="20">Nochimej tokniuan yejuan nikan nemij mechtlajpalouaj. Xmotlajpalokan inuan oksekimej ikan miyek tetlajsojtlalistli.</verse>
				<verse number="21">Nejua, Pablo, nikijkuiloua yejua in ikan noma: “Nemechtlajpaloua.”</verse>
				<verse number="22">Tla yakaj xkitlajsojtla toTEKO, itlauel Dios ipan ma uajla. ¡Xuajla ToTEKO!</verse>
				<verse number="23">Ma toTEKO JesuCristo mechtiochiua ika iueyitetlajsojtlalis*.</verse>
				<verse number="24">Nochimej nemejuamej nemechtitlanilia notetlajsojtlalis ikan itokatsin Cristo Jesús. Ma ijki nochiua.</verse>
			</chapter>
		</book>
		<book number="47">
			<chapter number="1">
				<verse number="1">Nejua, Pablo, niiapóstol* JesuCristo pampa Dios ijki okinek onechtlalij. Nejua iuan tokniu Timoteo temechtlajkuiluiyaj nemejuamej tokniuan yejuan nennemij ipan itiopan Dios ompa ipan on ueyikalpan Corinto, niman para nochimej yejuan tlaneltokakej itech Dios yejuan chantij imanian on iueyitlalpan Acaya.</verse>
				<verse number="2">Ma Dios toTajtsin niman toTEKO JesuCristo mechtiochiuakan niman ma mechmakakan yolseuilistli.</verse>
				<verse number="3">Ma tikyekteneuakan toTajtsin Dios yejuan iDios niman iTajtsin toTEKO JesuCristo, pampa yejua techiknelijtikaj niman nochipa techyoltlalijtikaj.</verse>
				<verse number="4">Dios techyoltlalia ipan nochi on tlen tikijyouiyaj, para tejuamej no uelis tikinyoltlaliskej on yejuan kipiyaj tlajyouilistli. Niman tikinyoltlaliskej sano ika on teyoltlalijli yejuan Dios ika techyoltlalia.</verse>
				<verse number="5">Ijkon ken miyek tlajyouilistli yejuan uajlau ipan Cristo no topan uajlau, no ijki itechkopa Cristo tikseliaj sen ueyi teyoltlalijli.</verse>
				<verse number="6">Niman tla tejuamej titlajyouiyaj, titlajyouiyaj san para nemejuamej xselikan on teyoltlalilistli niman on temakixtilistli. Niman tla Dios techyoltlalia, techyoltlalia san para nenkipiyaskej teyoltlalilistli niman temakixtilistli. Ijkon tej, uelis nenkixikoskej ikan ijyouilistli sano yejua on tlajyouilistli yejuan tejuamej tikijyouiyaj.</verse>
				<verse number="7">Tikpiyaj sen melajki tlamachalistli* nemotechkopa, pampa tikmatij ika ijkon ken nentlajyouiyaj ken tejuamej, no ijki nenkiseliskej sano yejua on teyoltlalilistli ken tejuamej.</verse>
				<verse number="8">Aman tej nokniuan, tiknekij xmatikan on tlen temojtij tlajyouilistli otikpixkej neka iueyitlalpan Asia. Otikpixkej tlauejli sanoyej* ueyi hasta xok ueliya tikxikouaj niman hasta tiknemiliayaj ompa timikiskej.</verse>
				<verse number="9">Titomatiyaj ken on yejuan yokintlajtlakolmakakej para ma mikikan. Pero in onochiu para maka san tejuamej ma titonmatikan, yej para ma tiktlalikan toyojlo san itech Dios yejuan kinyoliuitia on mikatsitsimej.</verse>
				<verse number="10">Dios otechmakixtij de on ueyi temojtij mikilistli, niman ijki techmakixtijtias. Yejua tej, itech tiktlaliaj nochi toyojlo ika techmakixtijtias,</verse>
				<verse number="11">tla nemejuamej nentechpaleuiyaj ikan nemooraciones. Niman tla miyekej topampa kichiuaj inoraciones, no miyekej kimakaskej tlaxtlauijli Dios ipampa on tlatiochiualistli yejuan techmaka ijkuak yokinankilij nemooración.</verse>
				<verse number="12">Sanoyej techpaktia temechijliaj ika totlamachilis techmachistia ika nochipa titouikaj yolchipajkej, niman yolmejlajkej pampa Dios techpaleuiya. Ijkon tej, titouikaj iuan nochi tlakatl, niman hasta más nemouan. Ijkon titouikaj xpampa techyekana totlamatkilis*, yej pampa techyekana iueyitetlajsojtlalis* Dios yejuan xtechtocarouaya tikseliskej.</verse>
				<verse number="13">Ipan totlajkuilolamauan xitlaj* okse temechijkuilouiliaj, yej san on yejuan ueli nenkimomachtiaj niman nenkajsikamatij. Niman temechnekiliaj para no uelis nenkajsikamatiskej tline* ijkin titouikaj.</verse>
				<verse number="14">Aman xmás nenkajsikamatij tline ijkin titouikaj. Pero tiknekij para kuajli nenkajsikamatiskej para on tonajli ijkuak uajlas toTEKO Jesús, uelis nenpakiskej topampa sano ijki ken tejuamej tipakiskej nemopampa.</verse>
				<verse number="15">Kuajli nikyolmatstikatka ika nennechseliskej. Yejua ika, oniknemilijka nemechnotstikisaskia ijkuak niaskia para Macedonia, niman no ijkuak niuajnokuepaskia oksejpa nemechajnotstikisaskia. Ijkon tej, ueliskia nemechpaktiskia okpa. No ijki, ijkuak niuajnokuepaskia, ueliskia nennechpaleuiskiaj ika on tlen nechpoloskia ijkuak niaskia ne Judea.</verse>
				<verse number="16"></verse>
				<verse number="17">Ijkuak onemechtlajkuiluij ika oniknemilij nemechontas, sekimej nemejuamej onenkinemilijkej ika xikan kuajli noyojlo onemechijlij, pampa xonemechitato ken onemechtlajkuiluij ika nikchiuas. ¿Nemejuamej nenkinemiliaj ika ijkuak niknemilia itlaj nikchiuas, niknemilia ken yakaj tlakatl yejuan más sakin* notlajtolpatla?</verse>
				<verse number="18">Ijkon ken Dios nochipa kichiua tlen kijtoua, nejua no ijki xkaman nemechijlia “kemaj nemechonnotsas” niman nojtikopa uej niknemilijtikaj ika xnias.</verse>
				<verse number="19">Ijkon nikchiua pampa JesuCristo iKonetsin Dios, yejuan Silvano, Timoteo niman nejua ika titemachtiaj, xkaman okijtoj itlaj kichiuas, niman kemaj ijtikopa kinemilijtikaj itlaj okse kichiuas. Itlajtol Cristo nochi kuajli melauak nochiua.</verse>
				<verse number="20">Cristo tej, ocumpliroj nochi ipromesas Dios. Yejua ika ipampa Cristo tikijtouaj: “Ma ijki nochiua.” Niman ijkon Dios kiselia ueyilistli.</verse>
				<verse number="21">Niman sano yejua Dios yokimelajkatlalij toyojlo niman nemoyojlo itech Cristo niman itech tiyektitokej.</verse>
				<verse number="22">Yejua yotechtlalilij isello yejuan kiteititia ika itech titeyaxkauan*, niman ipan toyojlo yokuajtitlan iEspíritu Santo yejuan techititijtikaj ika melauak tikseliskej nochi on tlatiochiualistli yejuan otechprometerouilij.</verse>
				<verse number="23">Aman tej, niktestigojtlalia Dios. Xoniaj Corinto ken oniknemilijka, pampa xoniknek nemechajmanas.</verse>
				<verse number="24">Tejuamej xtiknekij temechnauatiskej ken nentlaneltokaskej, pampa nemotlaneltok ye melajki onkaj itech Cristo. Yej titekitij para xpiyakan pakilistli.</verse>
			</chapter>
			<chapter number="2">
				<verse number="1">Yejua ika, oniktlalij ipan noyojlo ika xnemechonnotsas oksejpa niman nemechajmanas,</verse>
				<verse number="2">pampa tla nejua nemechajmanaskia, ¿akinomej ueliskiaj nechpaktiskiaj tla xsanno nemejuamej yejuan onemechajman?</verse>
				<verse number="3">Yejua ika, onemechijkuilouilij ipan on okse tlajkuilolamatl ken onikchiu pampa xoniknek nias niman nikselis ajmantli nemotech, pampa más kitocarouaya nennechpaktiskej. Kuajli nikmatstikaj ika tla nipakis, no nenpakiskej nemochimej*.</verse>
				<verse number="4">Ijkuak onemechijkuilouilij on tlajkuilolamatl, sanoyej nipajsoliuiya niman ninajmanaya ipan noyojlo, niman hasta nichokaya. Nejua xonemechtlajkuiluij para nemechajmanas, yej onemechtlajkuiluij para xmatikan ken sanoyej ueyi tetlajsojtlalistli* nemechpiyalia.</verse>
				<verse number="5">Onemechtlajkuiluij de on yejuan sanoyej xkuajli okichiu. Xsan nejua onechajman yej más omechajman nemejuamej. (Xnikneki nikijtos más de on tlin melauak.)</verse>
				<verse number="6">On castigo yejuan yokiselij ijkuak nenmiyekej onencastigarojkej ye kuajlonkaj.</verse>
				<verse number="7">Aman tej, ye noneki nenkitlapojpoluiskej niman nenkiyoltlaliskej para maka yej san ipampa on iajmanalis xok kinekis kitokas Cristo.</verse>
				<verse number="8">Yejua ika, sanoyej nemechtlajtlanilia, xkititikan ika sanken* nenkitlajsojtlaj*.</verse>
				<verse number="9">Ipan okse tlajkuilolamatl, onemechtitlanilij tlinon nenkichiuaskia para onemechtlatlatak tla nemejuamej nochi ika nennechtlakamatij.</verse>
				<verse number="10">Aman tej, on yejuan nemejuamej itlaj nenkitlapojpoluiliskej, nejua no niktlapojpoluilis. Tla onkatka tlinon niktlapojpoluilis, onikchiu san nemopampa ixpan Cristo.</verse>
				<verse number="11">Ijkin yoniktlapojpoluilij para maka techtlanis Satanás, pampa kuajli tikixmatstokej tlinon xkuajli yejua kineki kichiuas.</verse>
				<verse number="12">Ijkuak onajsik ipan on ueyikalpan Troas para nitemachtis, onitemachtij de on kuajli tlajtojli de Cristo, niman onikitak ika onkaj miyek tekitl yejuan ueliskia nikchiuaskia para toTEKO.</verse>
				<verse number="13">Pero xnoyolika katka pampa xoniknextijtajsik ompa tokniu Tito. Yejua ika, inuan oninouatij on tokniuan ika ye niau para Macedonia niman kemaj oniaj.</verse>
				<verse number="14">Tikmakaj tlaxtlauijli Dios yejuan kichiua para nochipa titetlanij pampa tinemij san sekan iuan Cristo. Ijkon ken itlaj ajuiyalistli panoua, no ijki totechkopa panoua on temachtijli de Cristo.</verse>
				<verse number="15">Dios techita, niman para yejua tinemij ken iajuiyalis Cristo pampa totechkopa panoua nochiuiyan on temachtijli de Cristo, impan on yejuan nomakixtiaj niman impan on yejuan xnomakixtiaj.</verse>
				<verse number="16">Para on yejuan xnomakixtiaj, on temachtijli ken itlaj askayotl* yejuan temiktia, pero para on yejuan nomakixtiaj, on temachtijli kinmaka nemilistli. ¿Akinon tej, uelis kuajli temachtis ika ipoder? ¡Xakaj uelis temachtis!</verse>
				<verse number="17">Xtitemachtiaj itlajtol Dios ken miyekej kichiuaj yejuan temachtiaj para kitlaniskej tomin. Yej titemachtiaj ken Dios otechnauatij. Yejua ika, titemachtiaj ikan nochi toyojlo ixpan Dios san sekan iuan Cristo.</verse>
			</chapter>
			<chapter number="3">
				<verse number="1">Ijkuak ijkin tikijtouaj, ¿nemejuamej nenkinemiliaj titoteneuasnekij tikuajkualtin tlakamej para xtechselikan? ¿Nenkinemiliaj ika nonekis sen amatlajkuilojli yejuan temechititiskej kampa kijtouaj ika tikuajkualtin tlakamej, noso nenkinemiliaj ika temechtlajtlaniskej para xtechmakakan sen amatlajkuilojli de nemejuamej ken oksekimej kichiuaj?</verse>
				<verse number="2">¡On melauak ika ka! Tejuamej xtechpoloua in amatlajkuilojli de sen tlakatl, pampa sano nemejuamej nennemij ken se tlajkuilolamatl yejuan ipan toyojlo tlajkuilolnestikaj. Niman in tlajkuilolamatl nochi tlakatl uelis kixmatis niman kinomachtis.</verse>
				<verse number="3">Kuajli nestikaj ika nemejuamej ken sen tlajkuilolamatl yejuan Cristo okititlan totechkopa. Yejua in tlajkuilolamatl xonijkuiloj ikan tlajpajli, yej ikan iEspíritu on Dios yejuan nochipa nemi. In tlajkuilolamatl xipan itlaj tepatlachtin onijkinkuiloj, yej ipan nemoyojlo.</verse>
				<verse number="4">Ijkon onikijtoj, pampa tikneltokaj ika Dios kichiua para totekiu kuajli kisa itechkopa Cristo.</verse>
				<verse number="5">Xueli tikijtouaj ika itlaj ueli tikchiuaj toseltimej. Yej nochi tlen ueli tikchiuaj Dios techueliltia,</verse>
				<verse number="6">pampa yejua techueliltia kuajli tiktetlajtlajtouiliaj on yenkuik pacto*. On yenkuik pacto* xejua on tlanauatijli yejuan tlajkuilolnestikaj, yej on tlen kisa itech on Espíritu Santo. On ley kitemaka mikilistli, pero on Espíritu Santo kitemaka nemilistli.</verse>
				<verse number="7">Iley Moisés onijkuiloj ipan tepatlachtin, niman ijkuak onotemakak, onotemakak ikan se petlanki ueyilistli. Niman ijkuak Moisés okinselij on tepatlachtin, ixayak sanoyej* opetlan hasta on hebreos* xouel okitakej ixayak. Pero maski on tlanauatijli ijkon onotemakak, on petlanalistli opopolijtiaj. Tla on tlanauatijli yejuan kitemaka mikilistli okipanextij sen petlanki ueyilistli,</verse>
				<verse number="8">tla ijkon itekiu on Espíritu Santo kipanextia más sanoyej ueyilistli.</verse>
				<verse number="9">Niman tla on tlanauatijli yejuan tetlajtlakolmaka ikan mikilistli kipiyaya ueyilistli, más sanoyej kipiya ueyilistli on yenkuik pacto* yejuan techmachistia ken Dios kiteneua ika nochi totlajtlakoluan yokimpopoloj.</verse>
				<verse number="10">Ijkuak on ley yejuan achtoj kipiyaya ueyilistli, iuan kitaj on yenkuik pacto*, nejsi ika xok kipiya ueyilistli, pampa on yenkuik pacto* más sanoyej kipiya ueyilistli.</verse>
				<verse number="11">Tla on ley yejuan san achijtsin tiempo otlanauatij okipix ueyilistli, on yenkuik pacto*, yejuan para nochipa onkaj, más kipiya ueyilistli.</verse>
				<verse number="12">Aman titemachtiaj ikan nochi yolchikaualistli pampa tikpiyaj in tlamachalistli* de on yenkuik pacto*.</verse>
				<verse number="13">Tejuamej xtikchiuaj ken Moisés, yejuan nixtlapachouaya ika sen tela para on hebreos* xkitayaj kenijki popolijtiaya on petlanki ueyilistli yejuan ye onkatka para poliuis.</verse>
				<verse number="14">Yejuamej tej, xkajsikamatiyaj on achtoj pacto*. Niman aman, ijkuak kinomachtiaj on achtoj pacto*, sanken* xkajsikamatij. Nesi ken on tela yejuan kixtlapachouaya Moisés sanken* kintlapachouilia inkajsikamatilis*. Pero se ueli san kajsikamati ijkuak kineltoka Cristo.</verse>
				<verse number="15">Niman yejuamej hasta aman xueli itlaj kajsikamatij ijkuak kinomachtiaj on tlen okijkuiloj Moisés. Ken itlaj tela kinmixtlapachojtikaj.</verse>
				<verse number="16">Pero ijkuak sen tlakatl kineltoka toTEKO, on tela yejuan kixtlapachoua popoliui.</verse>
				<verse number="17">ToTEKO JesuCristo yejua Espíritu, niman kampa nemi iEspíritu, ompa nemij tlamanauiltin para on tlaneltokakej.</verse>
				<verse number="18">Tinochimej tejuamej yopoliu topan on tela para otitochijkej ken itlaj espejo yejuan ipan ueli petlani iueyilis toTEKO. Niman titochijtiuij más ken yejua ipan itlachalis pampa tikpiyaj más niman más de iueyilis. Niman in kichiua toTEKO yejuan Espíritu.</verse>
			</chapter>
			<chapter number="4">
				<verse number="1">Dios ikan iteiknelilis* yotechmakak in tekitl. Yejua ika, xkaman tikpolouaj totlamachalis*.</verse>
				<verse number="2">Tejuamej yotikajkej on tlen xkuajli san nochtakachiua niman on tlen tepinajtij. Xtitlakajkayajtinemij nion tikpatlaj itemachtil Dios. Yej ixpan Dios tikpantlantiaj on tlen melauak, niman ijkon itlamachilis cada tlakatl yejuan techixmatstokej kimatij ika kuajli titouikaj.</verse>
				<verse number="3">Pero tla sekimej xkajsikamatij on kuajli tlajtojli, xkajsikamatij pampa yejuamej yauij ipan on ojtli para popoliuiskej.</verse>
				<verse number="4">Satanás, yejuan imindios on tlaltikpaktlakamej, yokintlamachilispoloj para maka kajsikamatiskej on kuajli tlajtojli yejuan kipantlantia iueyilis Cristo. Niman Cristo kipanextia Dios.</verse>
				<verse number="5">Ijkuak titemachtiaj, xtoka tejuamej titemachtiaj, yej tikteijliaj ika JesuCristo yejua toTEKO niman ika tejuamej titochiua nemotekipanokauan pampa tiktlajsojtlaj Jesús.</verse>
				<verse number="6">Dios, yejuan otlanauatij ma petlani on tlauijli ne kampa tlayouatok, no yotechueliltij para itlauil ma petlani ipan toyojlo, niman ijkon yotikixmatkej iueyilis yejuan kipantlantia ipan ixayak JesuCristo.</verse>
				<verse number="7">Tikpiyaj in kajsikamatilistli de iuelilis Dios ken itlaj tesoro ipan totlalnakayo yejuan ken itlaj kontli tlachijchijtli ikan sokitl. Ijkon kiteititia ika on ueyi poder yejuan topan onkaj xtotech kisa, yej ualeua itech Dios.</verse>
				<verse number="8">Maski tikpiyaj miyek tlen tepajsolo, xkaman titoyolmajxalouaj. Ijkuak sanoyej* tlajtlamach* xkuajli topan nochiua, xkaman tikpolouaj totlamachalis*.</verse>
				<verse number="9">Maski techtlaueltotokatinemij, Dios xkaman techtlalkauiya. Niman maski techtlajkalij ipan tlajli, xkaman techpopolouaj.</verse>
				<verse number="10">Nochiuiyan kampa tiauij, nochipa tinemij listos para timikiskej, ijkon ken Jesús nemiya listo para mikis. Ijkon tej, nochiua para nochimej ma kitakan ika inemilis Cristo ye onkaj touan.</verse>
				<verse number="11">Chika tikpiyaj nemilistli ipan in tlaltikpaktli, mojmostla techmiktisnekij ipampa Jesús para nopanextia inemilis Jesús ipan in tomikatlalnakayo.</verse>
				<verse number="12">Ijkon tej, chika tiktekipanouaj Cristo nemotsajlan, on mikilistli techtlamijtiu. Yejua ika, nemejuamej yej nenkiseliaj nemilistli yejuan para nochipa.</verse>
				<verse number="13">Ijkin tlajkuilolnestikaj ipan on Yektlajkuilojli: “Onitlaneltokak, yejua ika onikpix tlinon onikijtoj.” Tejuamej tikpiyaj sano yejua on tlaneltoktli, niman yejua ika titlajtlajtouaj.</verse>
				<verse number="14">Titlajtlajtouaj pampa tikmatstokej ika Dios yejuan okiyoliuitij* niman okuiteu toTEKO Jesús ne ipan itlalkon no techyoliuitis niman techkuiteuas ipan totlalkon, pampa tinemij san sekan iuan Jesús. Niman san sekan nemouan techuikas ne ixpan.</verse>
				<verse number="15">Nochi tlen tikijyouiyaj, tikijyouiyaj para temechpaleuiyaj. Niman para ijkon más miyekej kiseliaj iueyitetlajsojtlalis* Dios yejuan xkintocarouaya kinseliskej, no más miyekej ma kimakakan tlaxtlauijli para yejua kiselis más ueyilistli.</verse>
				<verse number="16">Yejua ika, xkaman tikpoloskej totlamachalis*. Maski totlalnakayo tlantiu, toalma mojmostla yenkuixtiu.</verse>
				<verse number="17">Maski titlajyouiyaj achijtsin nikan ipan in tlaltikpaktli, on tlen tikijyouiyaj san panoua. Niman pampa titlajyouiyaj, Dios techmakas ueyilistli yejuan para nochipa tikpiyaskej. Niman on ueyilistli más sanoyej ueyi kijtosneki xken on tlen aman tikijyouiyaj.</verse>
				<verse number="18">Yejua ika tej, xitech tontlachixtokej on tlajtlamach* tlen tikitaj, tejuamej yej tontlachixtokej itech on tlajtlamach* tlen xtikitaj, pampa on tlajtlamach* tlen tikitaj san panouaj, pero on tlen xtikitaj onkaj para nochipa.</verse>
			</chapter>
			<chapter number="5">
				<verse number="1">Ijkuak totlaltikpaknakayo yejuan ken itlaj soyakajli xoxotonis, tikmatstokej ika Dios techmakas ne iluikak sen iluikaknakayotl yejuan nochipa onyas. Yejua on iluikaknakayotl xakaj tlakatl kichijchiuas.</verse>
				<verse number="2">Aman sanoyej* titejeltiaj pampa sanoyej tiknekij tikpatlaskej totlaltikpaknakayo ika on iluikaknakayotl</verse>
				<verse number="3">pampa xtiknekij tiaskej iluikak san ika toalma yejuan xkipiya itlalnakayo.</verse>
				<verse number="4">Chika tinemij ikan totlaltikpaknakayo, titejeltiaj. In xkijtosneki ika tiknekij tikpoloskej totlaltikpaknakayo, yej tiknekij ma nopatla totlaltikpaknakayo ika on iluikaknakayotl para on tlaltikpaknakayososojli yejuan ueli miki ma popoliui ika on yenkuik nemilistli yejuan nochipa onyas.</verse>
				<verse number="5">Dios yokichiu para tikseliskej on iluikaknakayotl, niman otechmakak on Espíritu Santo para kichiuas melauak tikseliskej.</verse>
				<verse number="6">Yejua ika, nochipa tikpiyaj toyojlo itech. Niman tikmatstokej ika chika tinemij ikan totlalnakayo, xe tinemij ne iluikak iuan toTEKO.</verse>
				<verse number="7">Aman, in tikmatij itechkopa totlaneltok niman xitechkopa on tlen tikitaj.</verse>
				<verse number="8">Yejua ika, nochipa tikpiyaj toyojlo itech, niman más tiknekiskiaj ma tiktlalkauikan totlalnakayo niman ma tichantitij iuan toTEKO.</verse>
				<verse number="9">Yejua ika tikchiuaj kanika para nochipa tikpaktiskej toTEKO tla tinemij nikan ikan totlaltikpaknakayo noso ne iluikak ikan toiluikaknakayo.</verse>
				<verse number="10">Ijkon tikchiuaj pampa, ika onkaj tinochimej tajsiskej ixpan Cristo, kampa techyolkuitis niman techtlaxtlauilis ken noneki on tlen kuajli noso xkuajli otikchijkej ijkuak tinemiyaj ikan totlalnakayo.</verse>
				<verse number="11">Yejua ika, pampa tikmakajsij toTEKO, tikchiuaj kanika para oksekimej tlakamej ma kineltokakan niman ma kitlakamatikan Dios. Pero Dios ye kimatstikaj ika tikchiuaj on ikan yolchipaualistli, niman ojalá nemejuamej no ijki xmatikan ipan nemotlamachilis.</verse>
				<verse number="12">Xtitoueyiteneuaj oksejpa nemixpan. San tiknekij nemejuamej xmomatikan kuajli de tejuamej, niman ijkon uelis nenkinnankiliskej on tlakamej yejuan noueyiliaj ika on tlen nesi niman xejua ika on tlen onkaj ipan inyojlo.</verse>
				<verse number="13">Tla tinesij ken tilocos, on pampa tikpaleuiyaj Dios. Niman tla xtinemij locos, on para nemejuamej temechpaleuiyaj.</verse>
				<verse number="14">Pampa itetlajsojtlalis* Cristo techyekana, tikmatij ika yejua okiselij icastigo nochi tlakatl ijkuak omik. Yejua ika, aman Dios kita nochi tlakatl ken yokiselij icastigo ika on mikilistli.</verse>
				<verse number="15">Cristo omik ipampa nochi tlakatl para on yejuan nemij maka kinoyaxkatikan* innemilis, yej ma kimaktilikan on yejuan impampa omik niman onokuiteu ipan itlalkon.</verse>
				<verse number="16">Yejua ika, tejuamej xok tikintaj oksekimej ken kuajkualtin noso xkuajkualtin ika on ken yejuamej nouikaj. Maski ijkuak xe titlaneltokayaj no ijkon otiknemilijkej de Cristo, pero aman xok tikitaj ken san yakaj tlakatl.</verse>
				<verse number="17">Yejua ika, tla yakaj nemi san seknek iuan Cristo, yejua sen yenkuik tlakatl ipan inemilis. On xkuajli inemilis yejuan kipiyaya yopanok, niman aman kipiya yenkuik inemilis.</verse>
				<verse number="18">Niman nochi on kichiua Dios yejuan itechkopa Cristo otlauelseu touan niman otechselij ikan yolseuilistli. Niman Dios no yejua otechtekiutij para itech ma tikinuikakan nochimej oksekimej, para yejua tlauelseuis inuan, niman kinselis ikan yolseuilistli.</verse>
				<verse number="19">In tej, kijtosneki ika ipan on kojnepanojli* Dios nemiya iuan Cristo, niman ompa otlauelseu inuan on tlaltikpaktlakamej, niman okinselij, niman intech kitlalijtikatka iyolseuilis. Yejua xok okichiuilij cuenta on intlajtlakol. Niman tejuamej otechtlalij para tiktemachistiskej on temachtijli yejuan kijtoua kenijki Dios tlauelseui inuan on tlaltikpaktlakamej niman kinselia ikan yolseuilistli.</verse>
				<verse number="20">Ijkon tej, Cristo otechtlalij para tiitenojnotskauan. Niman aman sano Dios mechnojnotsa totechkopa. Aman tej, sanoyej temechtlajtlaniliaj ken technauatia Cristo: xkauilikan Dios ma tlauelseui nemouan, niman ma mechseli ikan yolseuilistli.</verse>
				<verse number="21">Maski Cristo xokichiu nion se tlajtlakojli, Dios san topampa okimakak castigo ken tlajtlakolej yeskia. In onochiu para Dios ma techseli ken tiyolmelajkej ijkuak san sekan tinemij iuan Cristo.</verse>
			</chapter>
			<chapter number="6">
				<verse number="1">Ijkon tej, pampa titekitij ipan itekiu Dios, sanoyej* temechtlajtlaniliaj maka san xkauilmatikan iueyitetlajsojtlalis* yejuan xtechtocarouaya tikseliskej,</verse>
				<verse number="2">pampa yejua ijkin okijtoj: Ipan sen kuajli tonajli onimitskak ijkuak oniteiknelij*. Ipan on tonajli ijkuak oniktemakak temakixtilistli, onimitspaleuij. Xkakikan tej, aman in yejua on kuajli tonajli. Aman in yejua on tonajli ijkuak Dios kipiya ipan iyojlo para mechmakixtis.</verse>
				<verse number="3">Tejuamej xitlaj* tikchiuaj tlen xkuajli, para maka yakaj kijtouilis tlen xkuajli on totekiu.</verse>
				<verse number="4">Yej, nochi kech tikchiuaj, kiteititia ika tiitekitkauan Dios. Ijkon, titeititiaj ijkuak ikan miyek ijyouilistli tikxikouaj on tlajyouilistli, ijkuak tlajtlamach* techpoloua niman tikpiyaj miyek pajsoloualistli.</verse>
				<verse number="5">Tejuamej techuijuitekij, techtsajtsakuaj, niman miyek tlakatl techixnamiki. Tejuamej sanoyej chikauak titekitij, kamanian xtikochij niman hasta xtitlakuaj.</verse>
				<verse number="6">No tikteititiaj ika tiitekitkauan Dios ipampa toyolchipaualis, totlaixmatilis*, toijyouilis, niman ika tikchiuaj on tlen kuajli para oksekimej. Ijkon tikchiuaj itechkopa on Espíritu Santo, niman totetlajsojtlalis* chipauak.</verse>
				<verse number="7">Otiktemachtijkej on tlen melauak niman otikpanextijkej ipoder Dios ipan nochi tlen otikchijkej. Tiktekitiltiaj on melajkanemilistli ken toarmas para titeixnamikij niman para titomanauiyaj ijkuak techixnamikij.</verse>
				<verse number="8">Kamanian techtlakaitaj, noso xtechtlakaitaj. Kamanian kijtouaj ika tikuajkualtin tlakamej, noso xtikuajkualtin tlakamej. Kamanian techpiyaj ken tlakajkayajkej maski tikijtouaj on tlen melauak.</verse>
				<verse number="9">Kamanian techitaj ken xtechixmatiskiaj maski kuajli techixmatij. Kamanian kijtouaj ika ye timiktiuij, pero sanken* tikpiyaj nemilistli. Tejuamej techcastigarouaj pero xtechmiktiaj.</verse>
				<verse number="10">Maski titajmanaj, xkaman tikpolouaj topakilis. Maski timayankej, miyekej tikinricojtlaliaj itech Dios. Niman maski xitlaj* tikpiyaj, nochi tlajtlamach* toyaxka.</verse>
				<verse number="11">Nokniuan corintios, yotemechnojnotskej melajki niman temechtlajsojtlaj ikan nochi toyojlo.</verse>
				<verse number="12">Tejuamej sanoyej temechtlajsojtlaj, pero nemejuamej xijki nentechtlajsojtlaj.</verse>
				<verse number="13">Aman tej, nemechnotsa ken sen tajtli kinnotsa ikoneuan. Xnechtlajsojtlakan ken nejua nemechtlajsojtla*.</verse>
				<verse number="14">Maka itlaj iminuan xmatikan on yejuan xkineltokaj Cristo. ¿Kenijki yakaj yejuan yolmelajki uelis nouikas iuan yakaj yejuan xyolmelajki? On sano ijki ken on tlastalotl xnouika iuan on tlayouajlotl.</verse>
				<verse number="15">Noso, ¿kenijki uelis Cristo nouikas iuan Satanás? Noso, ¿kenijki uelis san se tlamachilistli kipiyas on yejuan tlaneltoka iuan on yejuan xtlaneltoka?</verse>
				<verse number="16">Noso, ¿kenijki on itiopan Dios yejuan nochiua ikoneuan, uelis nemiskej san sekan inuan on tlamachijchiualtin ídolos? Nemejuamej tej, nemochiuaj itiopan on Dios yejuan nochipa nemi, ijkon ken sano Dios okijtoj: Intsajlan nichantis niman inuan nikistinemis. Nejua niiminDios yes niman yejuamej nokoneuan yeskej.</verse>
				<verse number="17">Yejua ika, ijkin kijtoua toTEKO: Xkisakan ne intsajlan on yejuan xtlaneltokaj, niman intech xmoxelokan. Maka xchiuakan on tlen xchipauak, niman nejua nemechselis.</verse>
				<verse number="18">Nejua ninochiuas nemoTajtsin, niman nemejuamej nennokoneuan yeskej. Ijkin kijtoua on toTEKO nochi ueli kichiua.</verse>
			</chapter>
			<chapter number="7">
				<verse number="1">Aman tej, notlajsojkaikniuan, pampa Dios techmaka nochi in promesas, ma tikixtikan ipan totlalnakayo niman toalma nochi on tlen techijtlakoua. Niman ma kuajli titoyolchipauakan pampa tikmakajsij toTEKO.</verse>
				<verse number="2">Xtechtlalikan ipan nemoyojlo ikan tetlajsojtlalistli*. Tejuamej xakaj nion akin otikchiuilijkej itlaj tlen xkuajli. Xakaj otikpopolojkej, nion xakaj otikixpachouilijkej itlaj.</verse>
				<verse number="3">In xnikijtoua para itlaj nemechtlajtlakoltis. Nemejuamej ye nenkimatstokej ika yonemechijlij nennemij ipan noyojlo. Maski tinemiskej noso timikiskej, nochipa nemechpiyas ipan noyojlo.</verse>
				<verse number="4">Nemechijlia tlen melauak ika niktlalia nochi noyojlo nemotech. Nemotechkopa nikpiya miyek ueyimatilistli niman nemechtlakaita. Maski tlatlajmach nikijyouiya, sanoyej nechyoleua, niman sanoyej nipaki.</verse>
				<verse number="5">Desde ijkuak otejkokej nikan Macedonia, xkaman titoseuiyaj, yej nochiuiyan tikonamikij pajsolouilistli. On yejuan xtlaneltokaj techijixnamikij, niman ipan toyojlo otikmatkej nemojtijli.</verse>
				<verse number="6">Pero Dios, yejuan kinyoleua on yejuan nosiaukauasnekij, otechyoleu itechkopa Tito ijkuak oyejkok.</verse>
				<verse number="7">Yejua otechyoleu xsan pampa oyejkok, yej pampa otechijlij kenijki onenkiyolejkej. Niman yejua otechtlajtlajtouilij ika sanoyej nentechitasnekij, niman ken onemajmankej, niman ken sa nentechajmatstokej. Yejua ika on, nejua más sanoyej onipak.</verse>
				<verse number="8">Maski on tlajkuilolamatl yejuan achtoj onemechtitlanilij omechmakak ajmantli, nipaki ika onemechtitlanilij. Achtoj oninajman, pampa onikmat ika on tlajkuilolamatl omechmakak ajmantli, pero on san ipan achijtsin tiempo.</verse>
				<verse number="9">Pero aman nipaki xpampa tla onemajmankej, yej pampa on ajmantli omechpaleuij para onemoyolpatlakej. Nemejuamej onemajmankej ken Dios okinek, niman ijkon totlajkuilolamau xomechchiuilij itlaj tlen xkuajli.</verse>
				<verse number="10">Tla se kijyouiya on ajmantli ken Dios kiyolpaktia, ompa peua on yolpatlalistli. Niman ijkuak se noyolpatla, ueli kiselia on temakixtilistli, niman ijki xkaman kijtos ika xkuajli tlen okichiu. Pero tla xkijyouiya on ajmantli ijkon ken Dios kiyolpaktia, kiselis mikilistli.</verse>
				<verse number="11">Nemejuamej onemajmankej ken Dios okipaktij, niman aman xkitakan tlinon onenkitlankej yejua ika on. Aman nemejuamej nennemij listos para nenkiteititiskej ika nemouikaj ken kitocaroua. On tlajtlakojli yejuan onemechtlajkuiluij ipan on okse tlajkuilolamatl, omechkualanij niman no omechmojtij. Nimantsin onenkinekkej nennechitaskej, niman onenkipixkej nemoyojlo para nencastigaroskej on yejuan okichiu on tlajtlakojli. Yejua ika on, onenkiteititijkej ika xnenkipiyaj tlajtlakojli yejua ika on tlen onochiu.</verse>
				<verse number="12">Maski ijkon onemechijkuilouilij on okse tlajkuilolamatl, nejua xonikchiu ipampa on tlakatl yejuan okichiu on tlen xkuajli, nion xipampa on yejuan okijyouij on tlen xkuajli. Yej onikchiu para ixpan Dios xmatikan on kech melauak nenkinekij nentechtlamatiskej tejuamej.</verse>
				<verse number="13">Yejua ika onentechyoltlalijkej. Pero no sanoyej otipakkej pampa Tito otikitakej sanoyej pakiya. Ijkon nemiya pampa nemejuamej onenkipaleuijkej para oyolchikau.</verse>
				<verse number="14">Ijkuak Tito xe yaya nemotech, onikijlij ken sanoyej nipakiya nemopampa. Aman tej, yejua yoyejkok notech niman xonipinau ika on tlen onikijlij. Ijkon tej, nochi on tlen temechijliaj, no ijki kuajli okisato on tlen otikijlijkaj Tito ika melauak titomatij tiuejueyixtokej nemopama.</verse>
				<verse number="15">Niman aman ijkuak kelnamiki ken nemochimej* onenkititijkej nemotetlakamatilis, niman ken onenkiselijkej ikan yolyemanilistli niman miyek tetlakaitalistli, itetlajsojtlalis* yejuan mechpiyalia más noskaltijtiu.</verse>
				<verse number="16">Nipaki pampa niueli niktlalia nochi noyojlo nemotech.</verse>
			</chapter>
			<chapter number="8">
				<verse number="1">Aman nokniuan, tiknekij temechtlajtlajtouiliskej kenijki Dios yokintitij iueyitetlajsojtlalis* on yejuan tlaneltokaj ne Macedonia.</verse>
				<verse number="2">Maski sanoyej* kipanouaj miyek tlajyouilistli, impakilis sanoyej ueyi. Yejua ika, ikan nochi inyojlo okitemakakej hasta kech ouelkej, maski yejuamej sanoyej mayankej.</verse>
				<verse number="3">Nejua kuajli onikitak ika xsan okitemakakej ken ouelkej, yej hasta kech ouelkej niman más. Niman ijkon okichijkej, pampa ijki okitlalijkej ipan inyojlo, niman xpampa yakaj okinmijlij ika ijkon noneki kitemakaskej.</verse>
				<verse number="4">Yejuamej sanoyej otechtlajtlanilijkej para ma tikitkikan inuentomin para kimpaleuiskej on tlaneltokakej de Jerusalén.</verse>
				<verse number="5">Niman yejuamej okichijkej más xken tejuamej tikchayaj. Achtoj sano yejuamej onotemakakej itech toTEKO, niman kemaj totech, ijki ken Dios okinek.</verse>
				<verse number="6">Ijkuak otikitakej ken on tokniuan de Macedonia okichijkej, otiktlajtlanilijkej Tito para ma tlami kisentlali on uentomin yejuan achtoj opejka kisentlalia nemotsajlan.</verse>
				<verse number="7">Nemejuamej nentetlantiuij ika on tlen nenkichiuaj: ken nemouikaj ipan nemotlaneltok, ken nentemachtiaj, ken on tlen nenkixmatij, ken ikan nochi nemoyojlo nentepaleuiyaj, niman ken nentechmakaj nemotetlajsojtlalis*. No ijki xchiuakan kuajli ken nenkitemakaj on uentomin.</verse>
				<verse number="8">In tlen nemechijlia xejua sen tlanauatijli. Pero san niknekya xmatikan kenijki oksekimej no sanoyej kuajli tlapaleuiyaj niman no para xkitakan tla nemotetlajsojtlalis* no ijki ken de yejuamej.</verse>
				<verse number="9">Nemejuamej tej, ye nenkimatstokej iueyitetlajsojtlalis* toTEKO JesuCristo yejuan xmechtocarouaya nenkiseliskej. Maski yejua kipiya nochi riquezas, onochiu manyanki nemopampa, para itechkopa imanyanalis nemejuamej onemochikej ricos.</verse>
				<verse number="10">Aman nemechijlis tlinon niknemilia de on uentomin. Más kuajli para tlamis nenkisentlaliskej on uentomin yejuan opeu nenkinsentlaliaj ipan on okse xipan katka. Nemejuamej xsan achtoj onenpejkej nenkichiuaj on tekitl, yej no para nenkichiuaj ikan paktli.</verse>
				<verse number="11">Aman tej, sano ijki ikan nochi nemoyojlo ken achtoj onenkipixkej, oksejpa peua xsentlalikan on uentomin hasta nentlamiskej. Xtemakakan kech nenueliskej,</verse>
				<verse number="12">pampa tla sen tlakatl ikan nochi iyojlo kitemaka kech yejua ueli kitemaka, Dios kiselilia on uentomin. Yejua tej, xueli kitlajtlanilia tlen sen xkipiya.</verse>
				<verse number="13">In tej, xkijtosneki tla pampa nenkimpaleuiskej oksekimej, yej nemejuamej itlaj mechpolos. In yej kijtosneki nochimej ma kipiyakan sanno ijki.</verse>
				<verse number="14">Aman nemejuamej nenkipiyaj tlinon ika uelis nenkimpaleuiskej ipan on tlen kimpoloua oksekimej. Niman sano ijki, ipan okse tonajli yes yejuamej kipiyaskej tlinon ika mechpaleuiskej ipan on tlen mechpolos. Ijkin tej, in kijtosneki nochimej ma kipiyakan sanno ijki,</verse>
				<verse number="15">ken kijtoua ipan in Yektlajkuilojli: “On yejuan miyek okisentlalij, xitlaj* itech onokau; niman on yejuan xmiyek okisentlalij, xokipoloto.”</verse>
				<verse number="16">Nikmaka tlaxtlauijli Dios ika yejua okitlalilij Tito ipan iyojlo sano yejua on yoleualistli ken nejua nikpiya para mechpaleuis.</verse>
				<verse number="17">Yejua mechontas xsan pampa oniktlajtlanijlij ma mechitati, yej pampa sanoyej mechonmatstikaj.</verse>
				<verse number="18">Iuan Tito tiktitlanij sen tokniu yejuan nochiuiyan ipan on tiopantin on tlaneltokakej kitlakaitaj, pampa yejua kuajli kiteijlia on kuajli tlajtojli yejuan kiteijlia ken Dios temakixtia.</verse>
				<verse number="19">Niman xsan kitlakaitaj, yej no okitlapejpenijkej para touan kistinemis, niman techpaleuis tikteititiskej on totetlajsojtlalis* itechkopa on uentomin yejuan tiktemakaj. Ijkin tikchiuaj para toTEKO kiselis ueyilistli niman para tiktemachistiskej ika melauak tiknekij titepaleuiskej.</verse>
				<verse number="20">Tiknekij tikchiuaskej kanika para maka yakaj techtejteneuas ken tiknechikouaj miyek uentomin.</verse>
				<verse number="21">Niman tikchiuaj kanika para tikchiuaskej ken kitocaroua xsan ixpan toTEKO, yej no imixpan on tlakamej.</verse>
				<verse number="22">Inuan in tokniuan tiktitlanij okse tokniu yejuan miyekpa otiktlatlatakej, niman miyekpa otechititij ika kineki ikan nochi iyojlo tepaleuis. Niman pampa kipiya iyojlo nemotech, aman más sanoyej kineki ikan nochi iyojlo tepaleuis.</verse>
				<verse number="23">Tla yakaj itlaj mechtlajtoltia de tokniu Tito, nenkijliskej ika yejua nocompañero yejuan nechpaleuiya nitekiti nemouan. Niman on oksekimej tokniuan, tenojnotskej de on tiopanmej yejuan kiueyiliaj Cristo.</verse>
				<verse number="24">Ijkon tej, xkintitikan on tokniuan ika melauak nenkintlajsojtlaj niman ijkon nenkintitiskej tline ika tejuamej melauak titomatij tiuejueyixtokej nemopampa. Ijkin xchiuakan para nochi on tlaneltokakej ipan on tiopantin ueliskej kitaskej.</verse>
			</chapter>
			<chapter number="9">
				<verse number="1">Ika on uentomin yejuan nosentlalis para ika nenkimpaleuiskej on yejuan tlaneltokaj neka ipan iueyitlalpan Judea, xnoneki para nemechtlajkuiluis,</verse>
				<verse number="2">pampa ye nikmatstikaj ika melauak nenkinekij nentepaleuiskej. On yejuan chantij ne Macedonia, ikan pakilistli nikimijlijtiu ika desde se xojtli katka nemejuamej yejuan nenchantij ne Acaya ye nenkipiyaj nemoyojlo para nentepaleuiskej. Niman pampa okakkej ken onenkimpaleuijkej, sakin* nochimej yejuan chantij ne Macedonia onoyolejkej para no ijki tepaleuiskej.</verse>
				<verse number="3">Pero nikintitlani in tokniuan para maka yej xijki onkisas on tlen kuajli yonikteijlij de nemejuamej. Ijkon tej, nennemiskej ikan nemouentomin sano ijki ken onikimijlij on tokniuan chantij Macedonia.</verse>
				<verse number="4">Tla sekimej yejuamej nouan yaskej niman mechnextijtajsiskej xe nenkisentlaliaj on uentomin, tla ijkon, tejuamej tipinauaskej, niman nemejuamej más nempinauaskej pampa onikimijlij ika melauak nennemiskej listos.</verse>
				<verse number="5">Para maka tej, ijkon nemopan nochiuas, niknemilia kuajli yes nikintlajtlanilis in tokniuan para ma mechnotsatij chika xe najsi, niman ma mechpaleuikan nenkajxitiskej on uentomin yejuan yonenkijtojkej ika nenkitemakaskej. Ijkon ijkuak najsis, on uentomin ye onyas niman nenkiteititiskej ika nenkitemakaj pampa nenkinekij nenkitemakaskej niman xpampa temechchiualtiaj.</verse>
				<verse number="6">Maka xkelkauakan yejua in. Yejuan achijtsin kitôka, no achijtsin kipixka, niman yejuan miyek kitôka, no miyek kipixka.</verse>
				<verse number="7">Cada se ma kitemaka iuentomin ken kixtia ipan iyojlo. Maka ma kixtoka tlen kitemaka, nion maka ma nomati san kichiualtiaj ma kitemaka, pampa Dios kitlajsojtla* on yejuan kitemaka iuentomin ikan paktli.</verse>
				<verse number="8">Dios uelis mechmakas nochi tlajtlamach* tlatiochiualistli para ijkon uelis nochipa nenkipiyaskej on tlen mechpolos, niman no nenkipiyaskej kech uelis ika nentlapaleuiskej ipan nochi kuajli tekitl.</verse>
				<verse number="9">Ipan in Yektlajkuilojli ijkin tlajkuilolnestikaj: Sen tlakatl yejuan nouika iuan Dios, ikan nochi iyojlo kimpaleuiya yejuan mayankej, niman on kuajli tlatlamach kichiua nochipa onyas.</verse>
				<verse number="10">Niman Dios yejuan kimaka xinachtli on tokaketl para ma tôka niman tlakuajli para kikua, no mechmakas nochi tlen mechpoloua para uelis nenkimpaleuiskej on yejuan itlaj kimpoloua.</verse>
				<verse number="11">Dios mechmakas nochi tlajtlamach* riquezas para ikan nemoyojlo nochipa uelis nenkitemakaskej más miyek nemotlapaleuilis. Niman ijkin miyekej kimakaskej tlaxtlauijli Dios ipampa nemouentomin yejuan totechkopa nenkitemakaj para tikinmaktiliaj on tokniuan.</verse>
				<verse number="12">Ijkuak nenkitemakaj nemotlapaleuilis, xsan kiseliaj nemotetlayokolil on yejuan tlaneltokaj, yej noyoleua para no kimakaj miyek tlaxtlauijli Dios.</verse>
				<verse number="13">Nemotlapaleuilis kinchiualtis kiyekteneuaskej Dios, pampa yejuamej kitaskej ken nenkitlakamatij on kuajli temachtijli de Cristo yejuan nenkiteneuaj nenkineltokaj. Yejuamej no kiyekteneuaskej Dios ipampa on kuajli uentomin yejuan nenkitemakaskej para yejuamej niman para nochimej oksekimej.</verse>
				<verse number="14">Sano yejuamej tej, nemopampa kichiuaskej oración, niman mechpiyaliskej miyek tetlajsojtlalistli* ipampa on ueyitetlajsojtlalistli* yejuan Dios okintitij nemotechkopa.</verse>
				<verse number="15">Ma tikmakakan tlaxtlauijli Dios ipampa iKonetsin yejuan otechmakak ken sen ueyi tetlayokolijli* yejuan xakaj ueli kipanextia ikan tlajtojli.</verse>
			</chapter>
			<chapter number="10">
				<verse number="1">Nejua, Pablo, nemechnotsa ken Cristo kichiuaskia ikan iyolyemanilis niman itetlajsojtlalis*. Sekimej kijtouaj ika niyolyemanki* ijkuak ompa ninemi nemouan, pero ijkuak xompa ninemi nemouan chikauak nemechnotsa ipan notlajkuilolamau.</verse>
				<verse number="2">Yejua ika, ijkuak nemechonnotsas, nemechtlajtlanilia maka nennechchiualtiskej chikauak nemechnotsas. Niuelis ijkon nikinnotsas on yejuan techijtouiliaj ika titouikaj ken on tlaltikpaktlakamej yejuan xtokniuan niman xken tlanauatia Dios.</verse>
				<verse number="3">Maski tejuamej titlaltikpaktlakamej, tejuamej xtitouijsokij ken on oksekimej tlakamej ipan in tlaltikpaktli kichiuaj.</verse>
				<verse number="4">On armastin yejuan tikintekitiltiaj ijkuak teuan titouijsokij xkenomej inarmas on oksekimej tlaltikpaktlakamej. On armastin yejuan tikintekitiltiaj kipiyaj ipoder Dios niman ueli kixoxotoniaj ipoder on diablo*.</verse>
				<verse number="5">Ijkon tej, tikxoxotoniaj nochi on xkuajli tlateixpanuijli yejuan ika techixnamikij. Tikxoxotoniaj on noueyimatilistli yejuan kichiua para se xueli kiselia kajsikamatilistli itech ika Dios. Intlamachilistli nochi tlakatl tikchiualtiaj ma kitlakamati Cristo.</verse>
				<verse number="6">Niman ijkuak nemejuamej kuajli ye nenkitlakamatij Cristo, tikincastigaroskej nochimej yejuan xkitlakamatij.</verse>
				<verse number="7">Nemejuamej san nenkitaj on ken se tlajtlacha noso tlajtlajtoua. Tla yakaj kuajli kimatstikaj ika iuan Cristo nopoua, tla ijkon, noneki kelnamikis ika tejuamej no ijki iuan Cristo titopouaj.</verse>
				<verse number="8">Maski nejua achi ninoueyiteneua ika on totlanauatil yejuan tikpiyaj, xitlaj* ika nipinaua pampa toTEKO otechmakak in tlanauatijli para temechiskaltiskej ipan nemotlaneltok, niman xpara temechxoxotoniskej.</verse>
				<verse number="9">Xnikneki ma kakisti ken nemechmomojtisneki ikan notlajkuilolamauan.</verse>
				<verse number="10">Sekimej kijtouaj ika ipan notlajkuilolamauan sanoyej nitlauelej niman nitlajtolkojtik, pero ijkuak nemouan ninemi, xnejli nitlajtolkojtik niman notlajtol xakaj kimojmojtia.</verse>
				<verse number="11">Pero on yejuan ijkon kijtoua, ma kimatstia ika ijkon ken titlajtolkojtikej ijkuak uejka temechtlajkuiluiyaj, no ijki tikchiuaskej ijkuak nemouan tinemiskej.</verse>
				<verse number="12">Xkaman tiknemiliaj titotlaniskej nion titotlatlataskej inuan on yejuan noteneuaj sanoyej kuajkualtin tlakamej. Ijkuak se teuan notlatlani niman teuan notlatlata kiteititia ika semi xtlamatki*.</verse>
				<verse number="13">Tejuamej xtitoueyiteneuaskej ika on tlen xtechtocaroua, yej san tiktekitiltiskej on tlanauatijli yejuan Dios otechmakak. Niman yejua otechmakak on tlanauatijli para titekitiskej nemouan.</verse>
				<verse number="14">Tejuamej xtitoueyiteneuaj ika on tlen xtechtocaroua. Ijki yeskia tla xachtopa tejuamej temechonmachtiskiaj. Pero tejuamej achtoj otemechmachistitoj on kuajli tlajtojli yejuan kiteijlia ken Dios temakixtia.</verse>
				<verse number="15">Niman xkaman tiktoyaxkatiaj* on tekitl yejuan oksekimej yokichijkej. Yej titlamachaj* más ma noskalti nemotlaneltok niman ijkon más ueyi yes totekiu nemouan, pero nochipa titekitiskej kampa techtocaroua.</verse>
				<verse number="16">Ijkuak más ueyi yes totekiu nemouan, ye uelis tikonteijliskej on kuajli tlajtojli yejuan kiteijlia ken Dios temakixtia neka kampa más uejuejka de nemejuamej. Pero xkaman titoueyiteneuaskej ika otikchijkej on tekitl yejuan oksekimej yokipeualtijkej.</verse>
				<verse number="17">Maka ma yakaj noueyiteneua ikan itekiu, yej ma noueyiteneua ika on tekitl yejuan toTEKO kichiua itechkopa.</verse>
				<verse number="18">Ijkon xchiuakan, pampa sen tlakatl xkitlakaitaj tla sano yejua noueyiteneua, yej kiselia tekaitalistli ijkuak Dios kiueyiteneua ika okichiu tlen kuajli.</verse>
			</chapter>
			<chapter number="11">
				<verse number="1">Nikneki xnechijyouikan achijtsin nemejuamej ika on tlen nemechijlis maski kakisti ken achi niloco. Nemechtlajtlanilia, xnechijyouikan.</verse>
				<verse number="2">Nejua nemechtlajsojtla* ika on tetlajsojtlalistli* yejuan Dios mechpiyalia. Nejua onemechtemakak para xmonamiktikan san iuan Cristo. Ijkon onikchiu para uelis nemechtemaktilis itech Cristo ken sen chipauak ichpochtli.</verse>
				<verse number="3">Pero ninomojtia tla nemotlamachilis mechkajkayauas ken on kouatl ikan itlakajkayaualis okajkayau Eva. Tla ijkon, xok nenkitlajsojtlaskej Cristo ikan nochi nemoyojlo.</verse>
				<verse number="4">Nejua tej, ninomojtia pampa nemejuamej kuajli nenkinseliaj on yejuan kipatlaj on temachtijli itechkopa Jesús, niman xijki ken tejuamej otemachtijkej. Niman nenkiseliaj sen espíritu niman sen temachtijli de temakixtilistli yejuan xijki ken on Espíritu Santo niman on kuajli tlajtojli yejuan kiteijlia ken Dios temakixtia yejuan onenkiselijkej de tejuamej.</verse>
				<verse number="5">Pero nejua xijki niknemilia ika on yejuan nenkinseliaj, yejuan noteneuaj sanoyej* uejueyixtokej apóstoles*, más ueyi kimatij xken nejua.</verse>
				<verse number="6">Maski xmás ueli nitenojnotsa, nikpiya tlaixmatkilistli itechkopa Dios. Ijkon nochipa yonemechititij ika on tlajtlamach* yejuan yonikchiu.</verse>
				<verse number="7">Ijkuak onemechmachtij on kuajli tlajtojli yejuan kiteijlia ken Dios temakixtia, xitlaj* onennechtlaxtlauilijkej. Nejua oninotekipanoj para ouel onemechmachitij. Ijkuak ijkon onikchiu, ¿onitlajtlakoj?</verse>
				<verse number="8">Se ueliskia kijtoskia ika onikinkuilij on oksekimej tiopanmej para onemechmachtij, pampa yejuamej onechpaleuijkej ikan tomin para ouel onemechpaleuij.</verse>
				<verse number="9">Chika nemotech oninen, niman nechpolouaya tlinon ika ninopanoltis, xitlaj* onemechtlajtlanij, pampa on tokniuan yejuan oualejkej Macedonia onechmakakej on tlen nechpolouaya. Xonemechtlajtlanij nemejuamej on tlen nechpolouaya, niman xkaman nemechtlajtlanis.</verse>
				<verse number="10">Nejua kuajli nikmatstikaj ika melauak nikixmati on tlen melauak itechkopa Cristo. No kuajli nikmatsitikaj ika xakaj nechkuilis on ueyilistli yejuan nikpiya ika xkaman nikselis tomin ipan on región de Acaya.</verse>
				<verse number="11">¿Tline* tej, ijkin nikijtoua? ¿Tlen manin yej xnemechtlajsojtla? Dios kimatstikaj ken sanoyej nemechtlajsojtla*.</verse>
				<verse number="12">Ijkon ken aman nikchiua, ijki nochipa nikchiuas, para maka nikinkauilis on oksekimej yejuan noteneuaj apóstoles* noueyiteneuaskej ika kichiuaj itekiu Dios ken tejuamej tikchiuaj.</verse>
				<verse number="13">Yejuamej tej, kijtouaj ika apóstoles* pero xmelauak apóstoles*. Yejuamej tekitij para tlakajkayauaj. Yejuamej nixpatlaj ken apóstoles* para mechtlaneltokiltiskej ika yejuamej no melauak apóstoles*.</verse>
				<verse number="14">Niman in xitlaj yenkuik kemach onesiko, pampa Satanás sano yejua nixpatla ken sen chipauak ángel.</verse>
				<verse number="15">Yejua ika, xnechtlatlachaltia tla itekitkauan no nixpatlaj ken kuajkualtin tlakamej. Pero yejuamej kiseliskej intlaxtlauil ken noneki ika on tlen kichiuaj.</verse>
				<verse number="16">Oksejpa tej, nemechijlia: maka yakaj ma kinemili ika nejua niloco. Pero tla nenkinemiliaj ika nejua niloco, xnechkauilikan ma nemechnotsa ken yakaj loco para no uelis achijtsin ninoueyiteneuas.</verse>
				<verse number="17">In tlen nemechijlijtikaj xnemechijlia ikan itlanauatil toTEKO, yej nemechijlia ken sen loco, pampa ninoueyiteneua.</verse>
				<verse number="18">Niman pampa nemij miyekej yejuan noueyiteneuaj ken on tlaltikpaktlakamej yejuan xkixmatij Dios, nejua no ninoueyiteneuas.</verse>
				<verse number="19">Nemejuamej nenkinemiliaj nentlamatkej*, pero nenkinmijyouiyaj on yejuan locos.</verse>
				<verse number="20">Nemejuamej yej nenkinmijyouiyaj on yejuan mechchiualtiaj xkintekichiuilikan ken nenesclavos yeskiaj. Yejuamej mechtominkualijtokej, mechnoyaxkatiaj*, xmechnekij, niman mechxayakauitekij.</verse>
				<verse number="21">Hasta nipinaua nikijtos ika tejuamej xotitoyolchikajkej para ijkon temechchiuiliskej. Nochi tlajtlamach* yejuan oksekimej ueli ika noueyiteneuaj, nejua no ueli ika ninoueyiteneua, maski in tlen nikijtoua nikijtoua ken yakaj loco.</verse>
				<verse number="22">¿Noueyiteneuaj ika hebreos*? Nejua no nihebreo. ¿Noueyiteneuaj ika ualejtokej intech iuejkakoneuan Israel? Nejua no niiuejkakoneu Israel. ¿Noueyiteneuaj ika ualejtokej itech Abraham? Nejua no niualejtikaj itech Abraham.</verse>
				<verse number="23">¿Noueyiteneuaj ika kitekichiuiliaj Cristo? Nejua no niktekichiuilia Cristo más xken yejuamej. (Nikmati ika ijkon ken nikijtoua, kakisti ken niloco.) Nejua tej, más sanoyej yonitekit xken yejuamej, más miyekpa yonechmajmakej xken yejuamej, más miyekpa yonechtsajtsakukej, niman miyekpa nisiu katka para nimikis.</verse>
				<verse number="24">On hebreos* makuilpa onechuijuitekej hasta treinta y nuevejpa.</verse>
				<verse number="25">Yexpa onechtlakouijuitekej, niman sejpa onechtemojmotlakej. Yexpa opolak on barco yejuan ipan niaya. Niman sejpa se yeuajli niman se tonajli oninen ipan mar kampa tlajkotian.</verse>
				<verse number="26">Miyekan yoniajkaj, miyekpa namimikiskia ipan ríos, niman nechmiktiskiaj on tlachtekkej. Niman miyekpa nechmiktiskiaj on nochannekauan* hebreos*, niman no on yejuan xhebreos*. Ueliskia nimikiskia ipan uejueyikalpanmej, ipan on xalpatlajkan, ipan mar, niman intech on yejuan noteneuaj ika tokniuan pero xmelauak tokniuan.</verse>
				<verse number="27">Yonikpanok miyek tekitl niman pajsolouilistli. Miyekpa hasta xnechmaka tiempo nikochis. Nejua yonikijyouij apistli niman amiktli. Miyekpa xonitlakuaj. Sanoyej yonikpanok sekutli, niman xonikpix tlakentli*.</verse>
				<verse number="28">Nochi in nopan onochiu. Pero no mojmostla nopan yetiya nochi on tlen nikomatstikaj intech nochimej on yejuan tlaneltokaj nouiyan.</verse>
				<verse number="29">Tla yakaj kualo, ken nejua no nikualoskia. Niman tla yakaj kitlajkali sen tokniu ipan tlajtlakojli, nechyolkokoua niman nechkualania.</verse>
				<verse number="30">Tla noneki para ninoueyiteneuas, ninoueyiteneuas ika on tlajtlamach* yejuan kiteititiaj ika xnikojtik.</verse>
				<verse number="31">Dios yejuan iTajtsin toTEKO JesuCristo, yejuan para nochipa noneki kiselis yekteneualistli, kimatstikaj ika nikijtoua tlen melauak.</verse>
				<verse number="32">Ijkuak oninen Damasco, on gobernador, yejuan kipaleuiya on rey itoka Aretas, okintlalij soldados ipan itsakuijlouan* on ueyikalpan para nechajsiskiaj ijkuak ompa nikisaskia.</verse>
				<verse number="33">Pero onechtemoltijkej ikan sen ueyi chikiutli ipan sen ventana yejuan onkaj ipan itepanchinan on ueyikalpan. Niman ijki onicholoj intech on soldados.</verse>
			</chapter>
			<chapter number="12">
				<verse number="1">Nikpiya tlinon ika ninoueyiteneuas, maski xitlaj* niktlanis tla ninoueyiteneuas. Ninoueyiteneua ika on tlatlachalistin yejuan ken notemikpan onikintak, niman on tlajtlamach* yejuan toTEKO onechmachistij.</verse>
				<verse number="2">Ye kipiya majtlaktli uan naui xipan ika onechuikakaj iluikak kampa chanti Dios. Xnikmati tla onechuikakaj ikan notlalnakayo noso xikan notlalnakayo, yej san Dios kimati.</verse>
				<verse number="3">(Oksejpa nemechijlia ika xnikmati tla onechuikakaj ikan notlalnakayo noso ka, san Dios kimati.)</verse>
				<verse number="4">Pero nikmatstikaj ika onechuikakaj iluikak kampa onikak on tlen xakaj kipiya tlajtojli para kiteijlis, nion xnotekauilia para yakaj ma kiteijli.</verse>
				<verse number="5">Ueliskia ninoueyiteneuaskia pampa yoniajka iluikak, pero xninoueyiteneua ika on. Yej ninoueyiteneua ika on tlen kiteititia ika xnikojtik.</verse>
				<verse number="6">Niman tla nejua niknekiskia kuajli ninoueyiteneuaskia, on xtontojyotl yeskia pampa nikijtoskia nochi on tlen melauak. Pero xnikchiua para maka yakaj ma kinemili ika nejua más niueyixtikaj xken on tlen notech kitaj niman kakij.</verse>
				<verse number="7">ToTEKO onechtlatlachaltij keskipa ken ipan notemik. Niman para maka ninoueyimatis ika on tlen sanoyej* kualtsin tlajtlamach* yejuan toTEKO onechititij, onechkauilij sen tlajyouilistli yejuan ken itlaj uitstli yejuan Satanás kitekitiltia para nechtlajyouiltia ipan notlalnakayo. Ijkon tej, nechpajsoloua para xninoueyimati.</verse>
				<verse number="8">Niman yexpa yoniktlajtlanilij toTEKO para ma nechkixtili on tlajyouilistli.</verse>
				<verse number="9">Pero toTEKO nechijlia: “Tikpiya noueyitetlajsojtlalis*. Xitlaj más mitspoloua. Nopoder más kuajli noteititia ijkuak sen tlakatl xkojtik.” Yejua ika, nipaki ninoueyimati ika xnikojtik, pampa ijki nikpantlantia ipoder Cristo.</verse>
				<verse number="10">Nejua nipaki maski xnikojtik, niman nechuijuikaltiaj, niman nechpoloua tlajtlamach*, niman nechtlaueltokatinemij, niman nikijyouiya miyek tlajtlamach* ipampa Cristo. Ijkin tej, nipaki pampa ijkuak más xnikojtik, Cristo nechmaka ipoder.</verse>
				<verse number="11">Yoninouikak ken sen loco pampa sano nejua ninokuajli teneua, pero on nemejuamej onennechchiualtijkej ijki ma nikchiua. Más kuajli yeskia yej nemejuamej kuajli noka nentlajtoskiaj, pampa maski nejua xueyi nikijtosneki, más ueyi nikijtosneki xken on apóstoles* yejuan nenkinseliaj ken uejueyixtokej.</verse>
				<verse number="12">Onemechititij ika melauak niapóstol* ika on tlamauisoltin, tetlatlachalistin, niman milagros, maski onikxikoj seki pajsolouilistli ikan miyek ijyouilistli ijkuak nemotech oninen.</verse>
				<verse number="13">¿Tlinon onikchiu para on oksekimej tiopamej yejuan xonikchiu nemotech? ¿San pampa onikinkauilij ma nechpaleuikan ika on tlen nechpolouaya, nenkualanij? Tla ijkon, xnechtlapojpoluikan.</verse>
				<verse number="14">Aman ye ninemi listo para nemechontas ika yexpa, niman oksejpa xitlaj* nemechtlajtlanis. Nejua tej, xniktejtemoua on tlen nenkipiyaj, yej sano nemejuamej nemechtejtemoua, pampa on tatajtin kintekipanoskej inkoneuan, niman xejuamej on inkoneuan kitekipanoskej intauan.</verse>
				<verse number="15">Niman nejua ikan kuajli noyojlo niktemakas nochi tlen nikpiya, niman xsan yejua on, yej nejua no niktemakas nonemilis ipampa nemoalma. Nikpiya noyojlo para ijkon nikchiuas. Pero maski más nemechtlajsojtla* nemejuamej, yej más xnennechtlajsojtlaj.</verse>
				<verse number="16">Maski nenkimatstokej ika xkaman itlaj onemechtlajtlanij, sekimej kijtouaj onemechtlaixpachouilij ikan tlakajkayaualistli.</verse>
				<verse number="17">¿Kenijki ouel ijkon onikchiu? ¿Tlen yej, onemechtlaixpachouilij ijkuak onikintitlan on tokniuan nemotech?</verse>
				<verse number="18">Oniktlajtlanilij tokniu Tito para ma mechnotsati, niman iuan oniktitlan okse tokniu. Ijkuak Tito omechitato, ¿omechixpachouilij itlaj? ¿Tlen yej, xnejli tikpiyaj san se toyojlo para itlaj tikchiuaj? ¿Tlen xnejli nouika ken nejua ninouika?</verse>
				<verse number="19">¿Nemejuamej nenkinemiliaj ika titomanauisnekij nemixpan? ¡On xnejli! Yej tejuamej titlajtouaj ixpan Dios niman ken toTEKO JesuCristo kineki. Notlajsojkaikniuan, nochi tlen tikchiuaj, tikchiuaj para xmoskaltikan ipan nemotlaneltok.</verse>
				<verse number="20">Ninomojtia ika ijkuak nemechontas, xnemechnextijtajsis ken nejua niknekiskia, niman nemejuamej no xnennechitaskej ken nenkinekiskiaj. Ninomojtia nikitas ika nemokamatlanij, niman nemonexikolitaj, niman nemotlauelitaj, niman nentlauelnemij, niman nentsotsokamej, niman nenmijijtouaj, niman nemoistlakouaj, niman nemoueyimatij, niman xkuajli nemouikaj.</verse>
				<verse number="21">No ninomojtia ika ijkuak oksejpa nemechontas sanoyej nipinauas ixpan Dios niman nichokas ipampa nomotlajtlakol yejuan desde yeuejkaui nenkuajchijtiuij. Pampa xnenkajkauaj on tlen xchipauak, on auilnemilistli niman nochi on tlen xkuajli yejuan xok ueli nenkajkauaj.</verse>
			</chapter>
			<chapter number="13">
				<verse number="1">In yejua ika yexpa nias nemechontas. Tla nensemej nenkipiyaj itlaj yejuan ika nenkiteixpanuiskej yakaj, nejua nikixtlalos. Nochi tlateixpanuilistli yejuan nenkichiuaskej, ika onkaj kimelajkaijtoskej omemej noso yeyimej testigos.</verse>
				<verse number="2">Ijkuak ika okpa onemechnotsatoya, onikinchikajkanauatijka yejuamej on yejuan kichiuayaj tlajtlakojli, niman nochimej on oksekimej. Aman ika uejka ninemi, oksejpa nikinchikajkanauatia ika ijkuak oksejpa nias nemechonnotsas, nochimej yejuan sanken* tlajtlakouaj ika onkaj nikinmajajuas.</verse>
				<verse number="3">Ijkuakon, nenkimatiskej tlen nenkinekij, tla melauak Cristo notechkopa tlajtoua noso ka. Cristo xkipoloua poder para mechmelajkatlalis, yej kiteititis ipoder nemouan.</verse>
				<verse number="4">Maski Cristo okajkopilojkej ken xkipiyaskia poder, aman yejua nemi ikan ipoder Dios. No ijki tejuamej xtikpiyaj poder ken Cristo xokipix, pero iuan Cristo tinemiskej ikan ipoder Dios para temechpaleuiskej.</verse>
				<verse number="5">Sano nemejuamej kuajli xmixtlalokan para nenkitaskej tla nenmelajkanemij ipan nemotlaneltok. ¡Xmotlatlatakan! Ye nenkimatstokej ika Cristo nemi ipan nemoyojlo. Tla xnenkimatij ika Cristo nemi ipan nemoyojlo, tla ijkon, nemejuamej xmelauak nentlaneltokaj.</verse>
				<verse number="6">Niknekiskia para xmatikan ika tejuamej melauak titlaneltokaj.</verse>
				<verse number="7">Tejuamej tikchiuaj oración itech Dios para maka xchiuakan on tlen xkuajli. Tikchiuaj oración xpara tikteititiaj ika kuajli tikchiuaj totekiu, yej san tiknekij xchiuakan on tlen kuajli, maski oksekimej ma kinemilikan ika totekiu xitlaj* kijtosneki.</verse>
				<verse number="8">Xitlaj onkaj yejuan ika tikixnamikij on tlen melauak, yej nochi tikchiuaj para tikpaleuiyaj on tlen melauak.</verse>
				<verse number="9">Tejuamej tej, tipakiskej tla xnoneki chikauak temechcastigaroskej, pampa on kijtosneki ika kuajli nemouikaj. Niman tikchiuaj oración para más xmoyektlalijtiakan.</verse>
				<verse number="10">Nemechtlajkuiluiya in tlajkuilolamatl ijkuak xe nemechonta, para ijkuak nemotech najsis, maka nemopan yetiyas notlanauatil yejuan toTEKO onechmakak. Yejua onechmakak in tlanauatijli para nemechiskaltis ipan nemotlaneltok niman xpara nemechxoxotonis.</verse>
				<verse number="11">Aman nokniuan, ikan in tlajtojli tlami nikijkuiloua in tlajkuilolamatl. Xpiyakan paktli. Xtejtemokan ken nenkichiuaskej nochi tlen kuajli. Xselikan on tlen yonemechijlij ipan in tlajkuilolamatl. San se tlamachilistli xpiyakan. Xpiyakan yolseuilistli, niman toDios yejuan kitemaka yolseuilistli niman tetlajsojtlalistli* nemouan nemis.</verse>
				<verse number="12">Kuajli xmotlajpalokan inuan oksekimej ikan tetlajsojtlalistli*.</verse>
				<verse number="13">Nochimej on yejuan kineltokaj Dios mechtlajpalouaj.</verse>
				<verse number="14">Xselikan itlatiochiualis toTEKO JesuCristo niman itetlajsojtlalis* Dios. Niman ma nemi nemouan on Espíritu Santo. Ma ijki nochiua.</verse>
			</chapter>
		</book>
		<book number="48">
			<chapter number="1">
				<verse number="1">Nejua, Pablo, niapóstol. Niapóstol* xpampa san yakajmej tlakamej onechajtitlankej. Yej niapóstol* pampa onechkalaktij JesuCristo iuan Dios on iTajtsin yejuan okiyoliuitij niman okuiteu ipan itlalkon.</verse>
				<verse number="2">Nejua niman nochimej in tokniuan nikan nouan nemij, temechtlajpalouaj nemejuamej yejuan nentlaneltokaj ipan on ueyitlalpan Galacia.</verse>
				<verse number="3">Ma Dios niman toTEKO JesuCristo mechtiochiuakan, niman ma mechmakakan yolseuilistli.</verse>
				<verse number="4">On JesuCristo onotemakak san ipampa totlajtlakoluan, para on diablo* xok uelis techchiualtis ma titlajtlakokan. JesuCristo ijkon okichiu ken okinek on toTajtsin Dios.</verse>
				<verse number="5">¡Yejua ika ma tikueyilikan Dios para nochipa! Ma ijki nochiua.</verse>
				<verse number="6">Dios omechnots para nenkiseliskej temakixtilistli itechkopa iueyitetlajsojtlalis* Cristo yejuan xtechtocarouaya tikseliskej. Yejua ika, nitlamojkaita pampa nikita nimantsin ye nenkitlalkauijtokej Dios niman yopeu nenkitokaj on okse temachtijli yejuan sekimej kijtouaj ika on más kuajli temachtijli.</verse>
				<verse number="7">Pero in melauak ika xonkaj okse más kuajli tlajtojli yejuan kiteijlia ken Dios temakixtia. Yej tlinon kemaj sekimej mechmachtiaj para xojometlamatikan, niman kipatlaj on kuajli tlajtojli yejuan kiteijlia ken Dios temakixtia yejuan tikseliaj itechkopa Cristo.</verse>
				<verse number="8">Nejua onemechmachtij kenijki JesuCristo ueli techmakixtia. Yejua ika, tla semej de tejuamej, noso sen ángel yejuan ualeuas ne iluikak, kuajteijlijtias itlaj temachtijli oksekneka, ma Dios kimaka iueyi castigo.</verse>
				<verse number="9">Ijkon ken achtoj yotikijtojkaj, aman oksejpa nikijkuiloua: tla yakaj kiteijlia ken sen kuajli tlajtojli, pero xijki ken onenkiselijkaj achtopa, ma Dios kimaka iueyicastigo on tlakatl.</verse>
				<verse number="10">Sekimej mechijliaj ika nejua nitemachtia san para nikimpaktia on tlakamej. ¿Nemejuamej nenkinemiliaj ika nikneki nikimpaktis on tlakamej? ¡Melauak tej, ika ka! Nejua ijkon nikijtoua pampa nikneki ma nikpakti Dios. Tla niknekiskia nikimpaktiskia tlakamej, tla ijkon, xok niitekitkau yeskia Cristo.</verse>
				<verse number="11">Pero tlami xmatikan nokniuan, ika on kuajli tlajtojli yejuan onemechijlij, xsan yakaj tlakatl okinejnemilij.</verse>
				<verse number="12">In temachtijli xsan yakaj onikakilij nion san yakaj onechmachtij, yej onikselij pampa Cristo onechmachistij.</verse>
				<verse number="13">Nemejuamej ye nenkimatstokej kenijki ninouikaya achtoj ipan notlaneltok hebreo. Nenkimatstokej kenijki sanoyej* onikintlauelitak niman onikintlajyouiltij on yejuan kineltokaj Cristo, niman ken niknekiya nikimpopolos.</verse>
				<verse number="14">Ipan notlaneltok hebreo, miyekej yejuan inuan oninoskaltij nikintlaniya, pampa ikan nochi noyojlo más sanoyej kuajli nochi nikejeuaya on tlen nouejkatajuan okichijkej niman onechmachtijkej.</verse>
				<verse number="15">Pero Dios, ikan iueyitetlajsojtlalis* yejuan xnechtocarouaya nikselis, achtoj onechtlapejpenij ijkuak xe nitlakati para niktekipanos.</verse>
				<verse number="16">Ijkuak Dios okinek, onechpanextilij iKonetsin para nikinmijlis on yejuan xhebreos* on kuajli tlajtojli yejuan kiteijlia ken Dios temakixtia. Ijkuak in onochiu, xakaj itech oniaj para nikmatis tlinon nitemachtis.</verse>
				<verse number="17">Nion oniaj Jerusalén para onikintejtemoto on yejuan más achtojmej apóstoles xken nejua para nechijliskej tlinon niktemachtis. Yej nimantsin oniaj ne iueyitlalpan Arabia kampa noselti oninen. Niman kemaj más sakin* oninokuep para oniaj on ueyikalpan itoka Damasco.</verse>
				<verse number="18">Niman ijkuak opanok yeyi xipan, oniaj Jerusalén para onikixmatito Pedro. Niman kaxtojli* tonajli iuan ompa oninokau.</verse>
				<verse number="19">Niman no onikitak Santiago on yejuan ikniu toTEKO JesuCristo, pero xonikintak on oksekimej apóstoles*.</verse>
				<verse number="20">Nejua nemechmelajkaijlia ixpan Dios ika in tlen nemechijkuilouilia melauak ijki onikchiu. Nejua xnemechkajkayaua.</verse>
				<verse number="21">Kemaj ijkuak onikis Jerusalén, oniaj neka ipan iueyitlalpan Siria niman Cilicia.</verse>
				<verse number="22">On tlaneltokakej ipan itiopanuan Cristo ne Judea xnechixmatiyaj.</verse>
				<verse number="23">San kakiyaj on tlen sekimej kijtouayaj: “On yejuan achtoj techtlauelitaya niman techtlajyouiltiaya, aman yejua temachtijtinemi ika on tlaneltokalistli yejuan achtoj kinekiya kipopolos.”</verse>
				<verse number="24">Niman kueyiliayaj Dios nopampa.</verse>
			</chapter>
			<chapter number="2">
				<verse number="1">Kemaj, hasta ipan majtlaktli uan naui xipan, oksejpa oniaj Jerusalén. Ijkuakon, onikuikak Bernabé, niman no onikuikak Tito.</verse>
				<verse number="2">Oniaj pampa Dios onechpanextilij ika noneki nias. Ijkuak ompa onajsik, onikintekuitlan san yejuamej on yejuan tlayekankej, niman onikintlajtlajtouilij on kuajli tlajtojli yejuan kiteijlia ken Dios temakixtia yejuan nikteijlia intsajlan on yejuan xhebreos*. Ijkon onikinsentlalij niman onikinnots, pampa niknekiya maka kijtoskej xkuajli niman sanenkaj on tlinon nikchiua.</verse>
				<verse number="3">On tlayekankej okuelkakkej on tlen onikteijlij intsajlan on yejuan xhebreos. Yejua ika, xokichiualtijkej tokniu Tito yejuan ompa nouan nemiya, para kiselis on neskayotl itoka circuncisión* ipan inakayo. Xokichiualtijkej maski yejua xhebreo.</verse>
				<verse number="4">Pero sekimej yejuan xmelauak tokniuan okalakkej totsajlan san ichtaka ken teistlakojkej, pampa kinekiyaj kimatiskej tla melauak xtikintlakamatij on tlanauatiltin pampa tinemij san sekan iuan Cristo Jesús. Niman no kinekiyaj techchiualtiskej para ma tikintlakamatikan on tlanauatiltin.</verse>
				<verse number="5">Pero xkaman otiktokauilijkej otechtlamachilispatlakej, pampa otiknekkej nochipa tikejeuaskej on kuajli tlajtojli yejuan kiteijlia ken Dios temakixtia.</verse>
				<verse number="6">Pero on yejuan noteneuaj uejueyi tlayekankej, xonechijlijkej ma nikpatla on kuajli tlajtojli yejuan nikteijlia. (Xnotekiu* tla yejuamej uejueyi tlayekankej noso ka, pampa Dios xkaman techchikoita tla sekimej uejueyixtokej noso ka.)</verse>
				<verse number="7">Yej nochi oksekneka. Yejuamej on tlayekankej okimatkej ika Dios onechmakak in tekitl para nikteijlis on kuajli tlajtojli yejuan kitemaka temakixtilistli intsajlan on yejuan xkipiyaj on neskayotl de circuncisión* ipan innakayo, sano ijki ken okimakak Pedro on tekitl para kiteijlis intsajlan on yejuan kipiyaj on neskayotl ipan innakayo.</verse>
				<verse number="8">Ijkin okimatkej pampa Dios yejuan okitekitiltij Pedro ken apóstol* intech on hebreos*, no onechtekitiltij ken apóstol* intech on yejuan xhebreos.</verse>
				<verse number="9">Yejua ika Santiago, Pedro niman Juan, on yejuan más uejueyixtokej intech on tlaneltokakej, okimatkej ika melauak Dios yejua onechmakak in kuajli tekitl. Niman kemaj otechmakitskijkej nejua niman Bernabé. Ijkon otechselijkej ken incompañeros ipan itekiu Dios, niman okuelitakej para tejuamej ma tikteijlitij on itlajtol Dios ne intech on yejuan xhebreos* niman yejuamej intech on hebreos*.</verse>
				<verse number="10">San otechtlajtlanilijkej ma tikimelnamikikan on hebreos* mayankej yejuan tlaneltokaj ipan tiopan ne Jerusalén niman ma tikimpaleuikan ikan tomin. Niman nejua ikan paktli niman ikan noyojlo oniknek nikchiuas.</verse>
				<verse number="11">Más sakin* Pedro oyaj ne ipan on ueyikalpan itoka Antioquía. Niman ijkuak nejua ompa onikitak, onikchikajkanots, pampa yejua kichijtikatka on tlen xkuajli. Yejua onoxeloj intech on yejuan xhebreos.</verse>
				<verse number="12">Ijkin onochiu. Ijkuak yejua ompa onen, tlakuaya inuan on tokniuan yejuan xhebreos. Niman ipan on tonaltin oualajkej sekimej hebreos de Jerusalén yejuan okinuajtitlan Santiago. Kemaj Pedro opeu kintlalkauiya niman xok tlakauya inuan, pampa kinmakajsiya kistlakoskiaj on yejuan ipan nouikaj on tlanauatijli de circuncisión.</verse>
				<verse number="13">No ijki on hebreos de Antioquía yejuan tlaneltokaj okipixkej ome inxayak, pampa no okichijkej ken Pedro okichiu. Hasta Bernabé no ompa teuan ijki okichiu.</verse>
				<verse number="14">Ijkuak onikitak xok ijki kichiuaj ken on kuajli tlajtojli techmachtia para tikchiuaskej, imixpan nochimej ijkin onikijlij Pedro: “Tla tejua akin tihebreo, tikchiua niman timouika ken on yejuan xhebreo, ¿tline* aman tikneki tikinkuepas on yejuan xhebreos para ma nouikakan ken hebreos?”</verse>
				<verse number="15">Tejuamej tihebreos pampa ijki otitlakatkej. Tejuamej tikpiyaj niman tiktlakamatij on tlanauatijli. Yejua ika, tejuamej xtitlajtlakolejkej kenon yejuan xhebreos.</verse>
				<verse number="16">Pero tikmatstokej ika Dios xkiteneua sen tlakatl ika nochi itlajtlakoluan yokimpopoloj pampa kitlakamati itlanauatil Moisés, yej pampa kineltoka ika JesuCristo ipampa omik ne ipan kojnepanojli*. Yejua ika, no tejuamej tikneltokaj ika JesuCristo topampa omik para ijkon Dios kiteneua ika nochi totlajtlakoluan yokintlapojpoluij. In nochiua itechkopa on totlaneltok itech Cristo niman xpampa tiktlakamatij itlanauatil Moisés. Sano ijki ken onijkuiloj ipan on Yektlajkuilojli: Dios xkijtoua ika nochi itlajtlakoluan yakaj tlakatl kintlapojpoluiya pampa kitlakamati itlanauatil Moisés.</verse>
				<verse number="17">Ijkuak tikneltokaj Cristo para Dios kitojua ika nochi totlajtlakoluan kintlapojpolouiya, kijtosneki ika titlajtlakolejkej no ijki ken on yejuan xhebreos. ¿In kijtosneki ika Cristo kichiua para tejuamej ma titlajtlakokan pampa xok titouikaj ipan on ley? ¡Melauak tej, ika ka! In xejua ika.</verse>
				<verse number="18">Tla nejua oksejpa niktlakamatis on tlanauatijli yejuan xok niktlakamatiya, tla ijkon, ninochiua tlajtlakolej.</verse>
				<verse number="19">Ijkuak onikmat tlinon nechijlia on tlanauatijli, onikmat ika semi nixpolijtikaj ixpan Dios. Aman tej, xok nikauilia on tlanauatijli ma nechmandaro para ijkon Dios ueli yejua nechmandaroua.</verse>
				<verse number="20">Ijkuak Cristo omik ipan kojnepanojli, nejua no iuan onimik. Aman nejua xok ninemi, yej Cristo nemi ipan noyojlo. On nemilistli yejuan aman nikpiya ipan notlalnakayo, nikpiya ikan notlaneltok itech iKonetsin Dios, akin sanoyej onechtlajsojtlak* niman nopampa onotemakak para omik.</verse>
				<verse number="21">Nejua tej, xnikneki nikchichiuas iueyitetlajsojtlalis* Dios. Tla Dios ueliskia techtlapojpoluiliskia nochi totlajtlakoluan san ika tiktlakamatij on tlanauatijli, tla ijkon, xitlaj* ika techpaleuiskia imikilis Cristo.</verse>
			</chapter>
			<chapter number="3">
				<verse number="1">¡Ay, nemejuamej chanejkej Galacia, semi nentontos! ¿Akinon omechonkajkayau para maka nenkitlakamatiskej in temachtijli yejuan melauak? Kuajli onenmechmachtij kenijki Cristo omik ipan kojnepanojli* nemopampa.</verse>
				<verse number="2">Aman xnechijlikan, ¿onenkiselijkej on Espíritu Santo pampa onenkitlakamatkej itlanauatil Moisés, noso pampa onenkakkej niman onenkineltokakej on temachtijli itechkopa Cristo?</verse>
				<verse number="3">¿Tline* semi xnenkipiyaj nemotlamachilis? Achtoj kuajli onempejkej nemouikaj ika on Espíritu Santo. ¿Aman yej nemokuepaskej para nenkitlakamatiskej on tlanauatijli ikan nemonakayo?</verse>
				<verse number="4">¿Miyek tlajtlamach* sanenkaj onenkijyouijkej? Tla nemokuepaskej itech on tlanauatijli, on melauak sanenkaj yes.</verse>
				<verse number="5">¿Dios mechmaka iEspíritu Santo niman kichiua milagros* nemotsajlan pampa nenkitlakamatij on tlanauatijli? ¡Melauak tej, ika ka! Yejua kichiua pampa onenkakkej on temachtijli itechkopa Cristo niman melauak nenkineltokaj.</verse>
				<verse number="6">Abraham yejua ejemplo ika Dios kintiochiua on yejuan kineltokaj. On Yektlajkuilojli kijtoua: “Abraham kuajli okineltokak on tlen Dios okijlij, niman yejua ika, Dios okiselij ken yolchipauak.”</verse>
				<verse number="7">Yejua ika tej, kuajli xmatikan ika on yejuan melauak tlaneltokaj, yejuamej teuejkakoneuan itech Abraham.</verse>
				<verse number="8">On Yektlajkuilojli yeuejkaui yokijtojka ika Dios kimpopoliuiliskia nochi intlajtlakoluan on yejuan xhebreos* ipampa intlaneltok. Yejua ika Dios okimakak in kuajli tlajtojli yejuan ijkin kijtoua: “Nochi tlaltikpaktlakatl niktiochiuas mopampa.”</verse>
				<verse number="9">Yejua ika, aman nochimej yejuan tlaneltokaj no kiseliaj on tlatiochiualistli ken okiselij Abraham.</verse>
				<verse number="10">Pero nochimej on yejuan kinekij kitlakamatiskej on itlanauatil Moisés, Dios kintlauelis, pampa ijki kijtoua on Yektlajkuilojli: “Dios kitlauelis on yejuan xnochipa kichiuas nochi on ken tlanauatia on tlanauatijli.”</verse>
				<verse number="11">Pantlantitikaj tej, ika Dios xakaj kiteneua ika nochi itlajtlakoluan yokitlapojpoluij ipampa on ley: Pampa on yektlajkuilojli ijkin kijtoua: “Itechkopa itlaneltok, on yejuan yolchipauak nochipa ika nemis.”</verse>
				<verse number="12">Pero itlanauatil Moisés xnouika ipan on tlaneltoktli. Yejua ika, on Yektlajkuilojli kijtoua: “On yejuan kitlakamatis itlanauatil Moisés ika onkaj kichiuas nochi tlen tlanauatia on tlanauatijli para ijkon uelis kipiyas nemilistli para nochipa.”</verse>
				<verse number="13">Cristo otechmanauiko de on tlauelijli yejuan tikseliaj itech on tlanauatijli, ijkuak okijyouij on itlauelil Dios yejuan okimakak. On Yektlajkuilojli ijkin kijtoua: “On yejuan kipilouaj ipan sen kojtli* kiselia tlauelijli.”</verse>
				<verse number="14">Itechkopa Cristo Jesús, Dios okintiochiu on yejuan xhebreos* sano ika on tlatiochiualistli yejuan okiprometerouilij Abraham. Ijkon tej, itechkopa totlaneltok tinochimej tikseliaj on Espíritu Santo yejuan Dios okitlalij ipan ipromesa.</verse>
				<verse number="15">Nokniuan, nemechtlalilia sen ejemplo ken nochiua impan on tlakamej. Ijkuak yakaj tlakatl kichiua sen pacto* niman kifirmaroua, xok yakaj ueli kipopoloua itlaj, nion itlaj kipatilia.</verse>
				<verse number="16">Ijkon tej, Dios okitlalij ipromesa itech Abraham niman itech iuejkakoneu. Pero on Yektlajkuilojli xkijtoua: “niman intech iuejkakoneuan”, ken kiteneuaskia miyek tlakatl. Yej kijtoua: “niman itech iuejkakoneu”. Niman in kijtosneki san se tlakatl, niman on tlakatl yejua Cristo.</verse>
				<verse number="17">On tlen nejua nikijtoua sano yejua in. Dios okitlalij sen promesa iuan Abraham. On itlanauatil Moisés, yejuan ouajlaj ipan 430 xipan sakin*, xouel okixoxotonij niman okau ken xokuitlaj kijtosneki on ipromesa Dios.</verse>
				<verse number="18">Yejua ika, tla Dios techmakaskia temakixtilistli itechkopa on tlanauatijli, tla ijkon, xtikseliskiaj itechkopa on promesa. Pero Dios okimakak Abraham on temakixtilistli pampa ijki okitlalij ipan ipromesa.</verse>
				<verse number="19">Tla ijkon tej, ¿tline tikpiyaj on tlanauatijli? On tlanauatijli okitlalijkej para on tlakatl kititia itlajtlakol. Niman on tlanauatijli otlamandaroj hasta ijkuak ouajlaj iuejkakoneu* Abraham yejuan Dios okiprometerouilij. On tlanauatijli okitemakakej on ángeles itechkopa Moisés.</verse>
				<verse number="20">Pero ijkuak Dios okimakak Abraham on promesa, xokinots yakaj tepaleuijketl, pampa Dios san yejua okimakak.</verse>
				<verse number="21">Tla ijkon, ¿in kijtosneki ika itlanauatil Moisés xnouika iuan ipromesas Dios? Melauak tej, ika ka. Pampa tla on tlanauatijli yejuan otikselijkej ueliskia techmakaskia nemilistli, tla ijkon, tikseliskiaj yolchipaualistli itechkopa on tlanauatijli.</verse>
				<verse number="22">Pero on Yektlajkuilojli kijtoua ika nochi tlakatl tlajtlakolej. Ijkon kijtoua para on yejuan kineltokaj JesuCristo uelis kiseliskej on temakixtilistli yejuan Dios okitlalij ipan ipromesa.</verse>
				<verse number="23">Ijkuak xe uajlaya on tlaneltokalistli, on tlanauatijli techmandarouaya. Niman on tlanauatijli tiktlakamatiyaj hasta ijkuak ouajlaj JesuCristo.</verse>
				<verse number="24">Ijkon tej, on tlanauatijli onkatka ken pilanketl yejuan otechcuidaroj hasta ijkuak ouajlaj Cristo. Niman ijkuak ouajlaj Cristo niman otikneltokakej, Dios kijtoua ika nochi totlajtlakoluan okintlapojpoluij.</verse>
				<verse number="25">Pero aman, pampa tikneltokaj Cristo, on tlanauatijli xok techcuidaroua.</verse>
				<verse number="26">Aman nemejuamej nentekoneuan itech Dios pampa nenkipiyaj tlaneltoktli itech Cristo Jesús.</verse>
				<verse number="27">Nochimej nemejuamej yejuan onemokuatekijkej para nenkiteititiaj ika nenkineltokaj Cristo, nennemij ken Cristo onen.</verse>
				<verse number="28">Aman xitlaj kijtosneki tla nenhebreos* noso xnenhebreos*, nenesclavos noso xnenesclavos, nentlakamej noso nensiuamej. Xitlaj kijtosneki, pampa tla nennemij san sekan iuan Cristo Jesús, nochimej nemejuamej san sekan nennemij inuan oksekimej.</verse>
				<verse number="29">Niman tla nenteyaxkauan* itech Cristo, tla ijkon, nentekoneuan itech Abraham, niman iuan Abraham nenkiseliskej on herencia yejuan Dios okitlalij ipan ipromesa.</verse>
			</chapter>
			<chapter number="4">
				<verse number="1">In sen ejemplo. Sen konetl yejuan okiselij sen herencia, nemis ken sen esclavo hasta noskaltis maski yejua ye iyaxka* nochi.</verse>
				<verse number="2">Yejua ken sen esclavo, pampa ika onkaj kintlakamatis on tlakamej yejuan kiskaltiaj. Niman kejeuiliaj iherencia chika yejua noskaltia para kimakaskej hasta ipan on tonajli ijkuak itataj okijtoj kuajli para kiselis.</verse>
				<verse number="3">Tejuamej no ijki. Ijkuak xe uajlaya toTEKO Jesús, tinemiyaj ken tikokonej. Tejuamej ika onkatka tikintlakamatiyaj on xkuajkualtin espíritus yejuan tlamandarouaj ipan in tlaltikpaktli.</verse>
				<verse number="4">Pero ijkuak oyejkok on tonajli yejuan Dios okitlapejpenij, okuajtitlan iKonetsin yejuan otlakat itech sen siuatl. Niman pampa hebreo* katka, okitlakamat nochi itlanauatiluan Moisés,</verse>
				<verse number="5">para ouel otechmanauij de on tlanauatijli yejuan techpiyaya ken esclavos niman para Dios ouel otechselij ken ikoneuan.</verse>
				<verse number="6">Niman pampa titekoneuan, Dios okuajtitlan ipan toyojlo iEspíritu on iKonetsin. Niman on Espíritu techchiualtia para tikijliaj Dios: “¡Abba*, noTajtsin!”</verse>
				<verse number="7">Ijkon tej, cada se de nemejuamej nentekoneuan itech Dios, niman xok nenesclavos. Niman pampa nemejuamej nenikoneuan, yejua mechmaka nemoherencia pampa nenkineltokaj Cristo.</verse>
				<verse number="8">Ijkuak nemejuamej xnenkixmatiyaj Dios, nenesclavos katkaj intech dioses yejuan xmelauak dioses.</verse>
				<verse number="9">Aman nenkixmatij Dios. Más kuajli ma nikijto, mechixmati. Yejua ika, ¿tline tej, nenkinekij nemokuepaskej niman nenkitlakamatiskej on tlanauatijli, niman oksejpa nennemiskej ken esclavos?</verse>
				<verse number="10">Nemejuamej oksejpa yopeu nenkichiuaj iluitl ijkuak yejko on uejueyi tonaltin, ijkuak yenkuiya on metstli, ijkuak yejko on ueyixtikaj xipan niman no ijki ipan okseki tonaltin.</verse>
				<verse number="11">Sanoyej ninomojtia nikmatis tla on tekitl yejuan onikchiu nemouan sanenkaj onikchiu.</verse>
				<verse number="12">Nokniuan, sanoyej* nemechtlajtlanilia xkauakan on tlanauatijli ken nejua onikchiu. Ipan se tonajli katka, onikau on tlanauatijli para ninemis ken nemejuamej yejuan xnenhebreos. Ijkuak ninemiya nemouan, nemejuamej nochi kuajli onennechchiuilijkej.</verse>
				<verse number="13">Ye nenkimatstokej ika nikualouaya ijkuak onemechijlij on kuajli tlajtojli yejuan kiteijlia ken Dios temakixtia.</verse>
				<verse number="14">Maski on kualolistli yejuan onikpix sanoyej omechpajsoloj, nemejuamej xonennechtlajyelitakej nion onenkijtojkej tla xnennechseliskej. Yej onennechselijkej ken yakaj iángel Dios, noso ken sano nejua niJesuCristo yeskia.</verse>
				<verse number="15">Aman, ¿tlinon nemopan nochiua? ¿Kanon onkaj on pakilistli yejuan onenkipixkej nouan? Nejua uelis nikteijlis ika nemejuamej tla nenueliskiaj, hasta nenkinekiskiaj nemokixtiliskiaj nemixtololojuan para nennechinmakaskiaj.</verse>
				<verse number="16">¿Aman yoninokuep nemotlauelikniu san ika nemechijlia on tlen melauak?</verse>
				<verse number="17">On tlakamej yejuan kinekij para nenkintlakamatiskej on tlanauatiltin nesi sanoyej mechnekij, pero xkichiuaj ikan kuajli inyojlo. Yej san kinekij mechxeloskej notech para yejuamej xkintlajsojtlakan.</verse>
				<verse number="18">On melauak sanoyej kuajli tla yejuamej kinekij mechpaleuiskej, pero ma kichiuakan ikan kuajli inyojlo, niman nochipa ma kichiuakan maka san ijkuak ompa nemouan ninemi.</verse>
				<verse number="19">Notlajsojkakoneuan, aman oksejpa nikijyouijtikaj* on tlen tekokoj nemopampa, ken sen nantli yejuan nokokoua ijkuak kinemitia ikonetsin. Niman ijkon nitlajyouijtias hasta kaman nemonemilis nokauas ken inemilis Cristo.</verse>
				<verse number="20">Niknekiskia ninemis nemouan amantsin para más kuajli niuelis nemechnojnotsaskia. Xnikmati tej, tlinon niknemilis nemouan.</verse>
				<verse number="21">Nemejuamej yejuan nenkinekij para on itlanauatil Moisés mechmandaros, ¿xnenkajsikamatij tlinon kijtoua on tlanautijli?</verse>
				<verse number="22">On Yektlajkuilojli kijtoua ika Abraham okipix ome ikoneu. Se ikoneu okipix iuan sen esclava itoka Agar, niman okse okipix iuan Sara, on isiuau yejuan xesclava.</verse>
				<verse number="23">On yejuan ikoneu on esclava san otlakat ken tlakatij nochimej tlaltikpakkokonej, pero ikoneu on yejuan xesclava otlakat itechkopa sen milagro pampa ijki Dios okiprometeroj.</verse>
				<verse number="24">In omemej siuamej kiteititiaj on ejemplo de on ome pacto* yejuan Dios okipix inuan on tlakamej. Agar kiteititia on pacto* yejuan de tlanauatijli, yejuan Dios okinmakak on hebreos* ne ipan on tepetl itoka Sinaí. On yejuan kitlakamatij in pacto*, yejuamej esclavos itech on tlanauatijli.</verse>
				<verse number="25">Ijkon tej, Agar nochiua ken on tepetl Sinaí ne Arabia, niman no nochiua ken on ueyikalpan Jerusalén yejuan onkaj ipan in tlaltikpaktli pampa on chanejkej ompa nemij ken esclavos.</verse>
				<verse number="26">Pero Sara yejuan xesclava nochiua ken Jerusalén yejuan onkaj ne iluikak, niman yejua nochiua tonanaj.</verse>
				<verse number="27">On Yektlajkuilojli kijtoua: Xmopakti, siuatl, tejua yejuan titetsakatl, yejuan xotikimpix mokoneuan. Xtsajtsi ikan paktli tejua yejuan xkaman otikpix on tlen tekokoj yejuan kijyouiya sen siuatl ijkuak kinemitia ikonetsin. Pampa maski moselti, tikimpiyas más mokoneuan xken sen siuatl yejuan kipiya iuejuentsin.</verse>
				<verse number="28">Aman nokniuan, ijkon ken Isaac tekoneu itech Sara pampa Dios yejua ipromesa, tejuamej no titekoneuan itech Dios.</verse>
				<verse number="29">Ismael yejuan otlakat sano ijki ken tlakatij nochimej on tlaltikpakkokonej, kitlajyouiltiaya Isaac yejuan otlakat itechkopa on Espíritu. Ijkon ken ipan on tonaltin onochiu, aman sano ijki nochiua.</verse>
				<verse number="30">Pero ¿tlinon kijtoua on Yektlajkuilojli? Kijtoua: “Xkonkixti on esclava iuan ikoneu, pampa ikoneu on esclava xuelis kiselis on herencia yejuan kiselis ikoneu on yejuan xesclava.”</verse>
				<verse number="31">Ijkon tej, nokniuan, tejuamej ken xtitekoneuan itech on yejuan esclava, yej ken titekoneuan itech on yejuan xesclava.</verse>
			</chapter>
			<chapter number="5">
				<verse number="1">Cristo otechmanauij itech on tlanauatijli para tinemij tlamakaualtin. Yejua ika, xmelajkanemikan ipan on tlamakaualistli, niman maka oksejpa xmotemakakan ipan on tlanauatijli ken esclavos.</verse>
				<verse number="2">Xnechkakikan. Nejua Pablo nemechijlia tla nemejuamej nenkimotlaliliaj on neskayotl itoka circuncisión* pampa nenkinemiliaj mechpaleuis para nenkitlaniskej temakixtilistli, tla ijkon, Cristo xuelis mechmakixtis.</verse>
				<verse number="3">Nikneki nikijtos oksejpa para kuajli xmatikan ika san akinon yejuan kiselis on circuncisión pampa kinemilia kipaleuis para kitlanis temakixtilistli, ika onkaj no kitlakamatis nochi on itlanauatiluan Moisés.</verse>
				<verse number="4">Nemejuamej yejuan nenkinekij para Dios kijtos ika nochi nemotlajtlakoluan yokintlapojpoluij pampa nenkitlakamatij on tlanauatijli, nenkitlalkauiyaj Cristo niman nenkitlalkauiyaj iueyitetlajsojtlalis* Dios.</verse>
				<verse number="5">Pero tejuamej itechkopa on Espíritu niman pampa tikneltokaj Cristo, titlamachixtokej ika Dios kijtos ika nochi totlajtlakoluan yokintlapojpoluij.</verse>
				<verse number="6">Tla san sekan tinemij iuan Cristo Jesús, xitlaj* kijtosneki tla tikpiyaj circuncisión* noso ka. Yej kemaj ueyi kijtosneki ma tikpiyakan totlaneltok, niman in tlaneltoktli kichiua para ma titetlajsojtlakan*.</verse>
				<verse number="7">Nemejuamej kuajli nemouikayaj. ¿Akinon tej, omechkajkayau para maka sa xtlakamatikan on tlen melauak?</verse>
				<verse number="8">Dios xejua okichiu, pampa yejua omechnots.</verse>
				<verse number="9">Sen xkuajli temachtijketl sano ijki ken tlaxokolilistli*. Ijkin nijtoua: “San achijtsin tlaxokolilistli* kajkokui nochi on tixtli de harina.”</verse>
				<verse number="10">Nejua niktlalia noyojlo itech toTEKO ika yejua mechpaleuis para maka nenkajkauaskej on ika nenkineltokaj Cristo. Pero kiselis icastigo on tlakatl maski san akinon yejuan mechpopoloua ipan nemotlaneltok.</verse>
				<verse number="11">Nokniuan, ¿sekimej mechijliaj ika nejua nikteijlijtinemi ika on tlakamej ika onkaj kipiyaskej circuncisión* para kiseliskej on temakixtijli? Tla sanken* ijkon nikteijliskia, on hebreos* xnechtlajyouiltiskiaj, niman on temachtilistli itechkopa on kojnepanol* de Cristo xkitlauelmatiskiaj. Pero yejuamej sanken* nechtlajyouiltiaj.</verse>
				<verse number="12">Pero on yejuan mechpasolouaj ika on circuncisión*, ¡niknekiskia yej ma kinotekilikan nochi on kampa tlapiasouaj!</verse>
				<verse number="13">Nokniuan, nemejuamej Dios omechnots para nennemiskej tlamakaualtin de on tlanauatijli. In xkijtosneki ika kuajli nenkichiuaskej on tlen xkuajli yejuan nemotlalnakayo kineki, yej nochi oksekneka xchiuakan. Xmopaleuikan cada se inuan oksekimej ikan tetlajsojtlalistli*.</verse>
				<verse number="14">Nochi on tlanauatiltin tlamis nencumpliroskej ijkuak nenkitlakamatiskej ijkin ken kijtoua: “Xkintlajsojtla oksekimej sano ijki ken tejua timotlajsojtla.”</verse>
				<verse number="15">Pero tla sano nemejuamej nemotlauelitaj niman nemouijsokij inuan oksekimej, xmotakan sano nemejuamej pampa sano nemejuamej nemoxoxotoniskej.</verse>
				<verse number="16">Nejua in nemechijlia: Xkauilikan on Espíritu Santo ma mechyekana. Niman tla nenkitlakamatiskej on Espíritu, xnenkichiuaskej on tlen xkuajli yejuan nemotlalnakayo kineki.</verse>
				<verse number="17">On tlen xkuajli yejuan nemotlalnakayo keleuiya kikualania on iEspíritu Dios, niman on tlen kuajli kineki on Espíritu no kikualania on tlen xkuajli yejuan nemotlalnakayo keleuiya. Sano yejuamej noxixikouaj. Yejua ika, xnenkichiuaj san tlen nenkinekij.</verse>
				<verse number="18">Pero tla mechyekana on Espíritu, tla ijkon, xok mechyekana on tlanauatijli.</verse>
				<verse number="19">On yejuan kichiuaj tlen xkuajli keleuiya intlalnakayo, ixmachyojkej*, yejua ika on tlajtlamach* tlen xkuajli kichiuaj. Yejuamej auilnemij, kichiuaj tlen xkuajli niman xchipauak.</verse>
				<verse number="20">Kinmauistiliaj ídolos, niman kichiuaj nauajlotl. Tlauelnemij, nokuajkualaniaj niman chauatij. San itlaj ikatsin nimantsin kualanij niman kichiuaj itlaj san para yejuamej. Texexelouaj niman ojonkuaj tesentlaliaj.</verse>
				<verse number="21">Nexikolejkej, temiktianimej, tlauantinemij, kichiuaj iluitl yejuan tepinajtij, niman kichiuaj okseki tlajtlamach* más yejuan sano ijki xkuajli. Nemechijlia oksejpa ijkon ken yonemechijlijka, ika on yejuan kichiuaj in tlajtlamach*, xuelis kalakiskej kampa Dios tlamandaroua.</verse>
				<verse number="22">Pero on yejuan nouikaj ken kinyekana on Espíritu, kiteititiaj miyek tlajtlamach* kuajli yejuan kisa itech on Espíritu. Yejuamej tetlajsojtlaj*, pakij, noyolseuiyaj, noijyouiyaj, tenotskej, tepaleuiyaj ikan kuajli inyojlo, nochipa kichiuaj on tlen kijtouaj,</verse>
				<verse number="23">yolyemankej, niman ueli kiteltlaliaj iminxkuajlieleuilis. De nochi in tlajtlamach yejuan kuajli nochiua, on ley nion se xueli kitlajtlakolmaka.</verse>
				<verse number="24">Niman on yejuan kineltokaj Cristo Jesús, xok kauiliaj intlalnakayo ma kichiua on tlen xkuajli keleuiyaj.</verse>
				<verse number="25">Tikpiyaj yenkuik nemilistli itechkopa on Espíritu Santo. Yejua ika, ma tikauilikan on Espíritu Santo ma techyekana.</verse>
				<verse number="26">Maka ma titoueyimatikan. Maka ma titokualanikan inuan oksekimej, nion maka ma titonexikolitakan inuan oksekimej.</verse>
			</chapter>
			<chapter number="6">
				<verse number="1">Nokniuan, tla semej tokniuan kichiua itlaj tlajtlakojli, nemejuamej yejuan kuajli nenkitlakamatij on Espíritu Santo xpaleuikan para ma nokuepa. Pero xchiuakan ikan yolyemanilistli, niman nemochimej* xmotakan kuajli maka mechtlatlatas on diablo* niman mechtlajkalis ipan tlajtlakojli.</verse>
				<verse number="2">Xmopaleuikan inuan oksekimej ijkuak nenkipiyaj pasolouilistli, niman ijkon nenkitlakamatiskej itlanauatil Cristo.</verse>
				<verse number="3">Tla yakaj kinemilia ueyixtikaj, niman xmelauak ueyixtikaj, tla ijkon, sano yejua nokajkayaua.</verse>
				<verse number="4">Cada se sano yejua ma notlatata tla kuajli nouika. Tla kuajli nouika ipan inemilis, pakis niman xnoneki kinemilis ika yejua más ueyixtikaj xken okse tlakatl.</verse>
				<verse number="5">Ijkon tej, cada se noneki kinomamaltis on tlajtlamach* pajsolouilistli yejuan ipan uajlau.</verse>
				<verse number="6">Noneki kipaleuiskej ikan nochi on tlajtlamach* tlen kipiyaj on yejuan kinmachtia itlajtoltsin Dios.</verse>
				<verse number="7">Maka sano nemejuamej xmokajkayauakan, pampa xakaj uelis kikajkayauas Dios. Tlen kitôkas sen tlakatl, sano yejua kipixkas.</verse>
				<verse number="8">Tla tiktôkaskej on tlen xkuajli yejuan keleuiya totlalnakayo, ikan totlalnakayo tikpixkaskej on xoxotonilistli niman mikilistli. Pero tla tiktôkaskej on tlen kineki Espíritu Santo, tikpixkaskej nemilistli yejuan para nochipa.</verse>
				<verse number="9">Maka tej, ma tisiauikan para tikchiuaskej on tlen kuajli, pampa ijkuak ajsis on tonajli, tikpixkaskej on kuajli xinachtli tla xtitosiaukauaj.</verse>
				<verse number="10">Yejua ika tej, nochipa ijkuak tiueliskej, nochimej ma tikinchiuilikan tlen kuajli, niman más on yejuan kineltokaj JesuCristo.</verse>
				<verse number="11">Xkitakan ken uejueyi letras ika nemechtlajkuiluiya ikan nomauan.</verse>
				<verse number="12">On temachtijkej yejuan kinekij para xmotlalilikan on neskayotl itoka circuncisión*, san kinekij kimpaktiskej on tlakamej para maka kintlajyouiltiskej ipampa on kojnepanojli* de Cristo.</verse>
				<verse number="13">On temachtijkej yejuan okiselijkej on neskayotl de circuncisión sano yejuamej xkichiuaj tlen kijtoua on tlanauatijli. Pero yejuamej kinekij para nenkiseliskej on neskayotl de circuncisión para yejuamej noueyiliskej pampa mechchiualtiskej xpiyakan on neskayotl de circuncisión ipan nemonakayo.</verse>
				<verse number="14">Pero nejua xitlaj* okse ika nikneki ninoueyilis, yej san ikan imikilis toTEKO JesuCristo ipan on kojnepanojli. Pampa itechkopa imikilis Cristo ipan on kojnepanojli, para nejua in tlaltikpaktli yomik, niman para in tlaltikpaktli nejua yonimik.</verse>
				<verse number="15">Tla tinemij iuan Cristo Jesús, xitlaj* kijtosneki tla otikselijkej circuncisión noso ka. Yej tlinon ueyi kijtosneki, ma tinemikan ken tiyenkuikej tlakamej ipan tonemilis.</verse>
				<verse number="16">Nemejuamej yejuan melauak nenikoneuan Dios, yejuan nenkinemiliaj ken onemechmachtij itechika Cristo, niktlajtlanilia Dios ma mechmaka iyolseuilis niman iteiknelilis*.</verse>
				<verse number="17">Desde aman para nochipa maka yakaj nechpajsolos, pampa nochi kech tilikichtik* nikpiya ipan notlalnakayo kiteititia ika nejua niitekitkau toTEKO Jesús.</verse>
				<verse number="18">Nokniuan, ma iueyitetlajsojtlalis* toTEKO JesuCristo, ma onya itech nemoespíritu. Ma ijki nochiua.</verse>
			</chapter>
		</book>
		<book number="49">
			<chapter number="1">
				<verse number="1">Nejua, Pablo, niiapóstol* JesuCristo pampa Dios okinek. Nikijkuiloua in tlajkuilolamatl para nemejuamej yejuan yolchipajkej itech Dios, yejuan nenchantij ne ipan on ueyikalpan itoka Éfeso, niman yejuan nochipa nenkichiuaj on tlen Cristo Jesús kineki.</verse>
				<verse number="2">Ma Dios toTajtsin niman toTEKO JesuCristo mechmakakan inueyitetlajsojtlalis niman inyolseuilis.</verse>
				<verse number="3">Ma tikyekteneuakan Dios, iTajtsin toTEKO JesuCristo, yejuan otechtiochiu ikan nochi sesekneka tlatiochiualistli ne iluikak. Yejua otechtiochiu pampa san sekan tinemij iuan Cristo.</verse>
				<verse number="4">Ijkuak xe onkatka in tlaltikpaktli, Dios otechtlapejpenij para tinemiskej san sekan iuan Cristo. Otechtlapejpenij para tikpiyaskej toyojlo chipauak, niman para xtikpiyaskej tlajtlakojli ne ixpan Dios.</verse>
				<verse number="5">Ijkuak xe onkatka in tlaltikpaktli, Dios ikan tetlajsojtlalistli* okitlalij iyojlo para techselis ken ikoneuan itechkopa JesuCristo ijkon ken okinek.</verse>
				<verse number="6">Ijkon okichiu para nochi tlakatl ma kiyekteneua ipampa on iueyitetlajsojtlalis* yejuan xtechtocarouaya tikseliskej itechkopa itlajsojkaKonetsin.</verse>
				<verse number="7">ItlajsojkaKonetsin okitlaxtlau ikan iyesyo totlajtlakoluan, niman aman Dios yotechtlapojpoluilij ikan iueyitetlajsotlalis.</verse>
				<verse number="8">Dios otechititij miyek iteiknelilis*, ikan nochi tlamatkilistli* niman kajsikamatilistli.</verse>
				<verse number="9">Yejua otechpanextilij ken okinek on tlen xakaj kimatiya itechkopa Cristo.</verse>
				<verse number="10">On tlen otechpanextilij, nochiuas ijkuak nocumpliros on tonaltin. Kemaj, Dios kisentlalis nochi tlajtlamach* yejuan okitlalij ne iluikak niman nikan ipan in tlaltikpaktli para Cristo kimandaros.</verse>
				<verse number="11">Pampa tinemij san sekan iuan Cristo, Dios otechmakak toherencia. Ijkuak in tlaltikpaktli xe onkatka, Dios otechtlapejpenij para techmakas on herencia ken yejua okinek. Nochi tlajtlamach* tlen yejua kichiua, kichiua ken yejua kineki.</verse>
				<verse number="12">Yejua ijkon okichiu para tejuamej hebreos*, yejuan achtopa otikneltokakej Cristo, ma tikyekteneuakan iueyilis.</verse>
				<verse number="13">Niman no ijki nemejuamej yejuan xnenhebreos* onenkineltokakej JesuCristo, ijkuak onenkakkej on temachtijli yejuan tlen melauak, on kuajli tlajtojli yejuan kiteijlia ken Dios temakixtia. Niman ijkuak onenkineltokakej, Dios omechsellaroj ika on Espíritu Santo yejuan omechprometerouilijka.</verse>
				<verse number="14">Aman, on Espíritu Santo techmelajkaititia ika melauak Dios techmakas on herencia yejuan otechprometerouilij, niman yejua kejeuas hasta on tonajli ijkuak techmakas. Yejua ijkon kichiua para tejuamej ma tikyekteneuakan iueyilis.</verse>
				<verse number="15">Nejua nikmati ika nemotlaneltok nenkipiyaj itech toTEKO Jesús, niman nenkipiyaj nemotetlajsojtlalis* itech on yejuan kineltokaj Dios.</verse>
				<verse number="16">Yejua ika, xnikajkaua ika nikmaka tlaxtlauijli Dios nemopampa. Nemechelnamiki ipan nooración,</verse>
				<verse number="17">niman niktlajtlanilia iDios toTEKO JesuCristo, on toueyiTajtsin, para ma mechmaka itechkopa on Espíritu Santo tlamatkilistli niman kajsikamatilistli para más kuajli nenkixmatiskej.</verse>
				<verse number="18">No niktlajtlanilia Dios ma kuajli mechtlamachilisti para nenkajsikamatiskej on tlamachalistli* yejuan nenkiseliskej, niman ken sanoyej* ueyi herencia yejuan Dios kinmaka on yejuan tlaneltokaj.</verse>
				<verse number="19">No niktlajtlanilia para xmatikan ken sanoyej ueyi ipoder on yejuan ika nochi techpaleuiya tejuamej yejuan titlaneltokaj. Xakaj ueli kimati kech ika ueyi on poder. In ueyi poder sano yejua on yejuan Dios okitekitiltij</verse>
				<verse number="20">ijkuak okiyoliuitij* niman okuiteu Cristo ipan itlalkon, niman okitlalij iyekmakopa ne iluikak.</verse>
				<verse number="21">Aman Cristo kinmandaroua nochimej on yejuan tlayekankej, on yejuan tekiuajkej, on yejuan kipiyaj poder, niman on yejuan uejueyixtokej. Itokatsin Cristo, más sanoyej ueyixtikaj xken nochimej on yejuan uejueyixtokej ipan in tonaltin niman no ipan on tonaltin uajlas.</verse>
				<verse number="22">Dios nochi yokimaktilij Cristo para kimandaros. Niman no okitlalij Cristo intlayekankau nochimej on tlaneltokakej yejuan nochiuaj itiopan.</verse>
				<verse number="23">Niman itiopan sano yejua icuerpo Cristo. Yejua kitemiltia on icuerpo ikan iEspíritu sano ijki ken on iEspíritu nemi nochiuiyan.</verse>
			</chapter>
			<chapter number="2">
				<verse number="1">Achtoj, nemoalmas miktoyaj ixpan Dios ipampa on tlen xkuajli onenkichijkej niman ipampa on nemotlajtlakoluan.</verse>
				<verse number="2">Nemouikayaj ken on oksekimej tlakamej yejuan nemij ipan in tlaltikpaktli. Nenkitlakamatiyaj on xkuajli espíritu itoka diablo* yejuan kinmandaroua ikan ipoder on xkuajkualtin espíritus ne tlakpak ipan ajakatl. Yejua no aman tekiti ipan inyojlo on yejuan xkitlakamatij Dios.</verse>
				<verse number="3">Ipan okse tiempo, tinochimej ijkon tinemiyaj. Tiktlakamatiyaj on xkuajli toeleuilis*. Tikchiuayaj nochi tlajtlamach* tlen xkuajli yejuan kinekiya totlalnakayo niman totlamachilis. Yejua ika tej, pampa ijkon tikchiuayaj, timemiyaj ipan on temojtij iueyitlauel Dios sano ijki ken oksekimej nemij.</verse>
				<verse number="4">Pero Dios ikan iueyiteiknelilis* niman iueyitetlajsojtlalis*</verse>
				<verse number="5">okinyoliuitij toalmajtsitsiuan san sekan iuan Cristo, maski miktoyaj ixpan ipampa totlajtlakol. Dios omechmakixtij ikan iueyitetlajsojtlalis* yejuan xtechtocarouaya tikseliskej.</verse>
				<verse number="6">No ijki Dios otechkuiteu iuan Cristo Jesús, niman otechtlalij ne iluikak kampa Cristo yeuatikaj.</verse>
				<verse number="7">In okichiu para nochipa techititis ken sanoyej* ueyi iteiknelilis* niman itetlajsojtlalis* yejuan techmaka itechkopa Cristo.</verse>
				<verse number="8">Ijkon tej, Dios ikan iueyitetlajsojtlalis* yejuan xmechtocarouaya nenkiseliskej, omechmakixtij ijkuak onenkineltokakej Cristo. In temakixtilistli onenkiselijkej xpampa itlaj kuajli onenkichijkej, yej pampa Dios omechtlayokolij.</verse>
				<verse number="9">Xakaj ueli kiselia in temakixtilistli itechkopa on tlajtlamach* tlen kuajli kichiua. Yejua ika xuelis ika noueyimatis.</verse>
				<verse number="10">Dios otechchijchiu itechkopa Cristo Jesús para ma tikchiuakan tlajtlamach* tlen kuajli yejuan Dios desde ye uejkaui okitlalij para ma tikchiuakan.</verse>
				<verse number="11">Nemejuamej xonentlakatkej hebreos*. (Yejua ika on hebreos* xmechtlakaitayaj pampa xomechtlalilijkej on neskayotl itoka circuncisión* yejuan yejuamej okintlalilijkej ipan intlanakayo.)</verse>
				<verse number="12">Yejua ika, xkelnamikikan ika ipan okse tiempo, nemejuamej nenxelijtikatkaj itech Cristo. No ijki nennemiyaj ken xchanejkej katkaj intech on hebreos* yejuan ikoneuan Dios, niman xnenkipiyayaj on pactos* yejuan Dios okinmakak on hebreos*. Nennemiyaj ipan in tlaltikpaktli xikan tlamachalistli* nion xnenkipiyayaj Dios.</verse>
				<verse number="13">Nemejuamej yejuan uejka nennemiyaj itech Dios, aman nennemij san sekan iuan Cristo Jesús ipampa iyesyo ijkuak omik.</verse>
				<verse number="14">Cristo otechyoltlaliko ijkuak otechtlalij san sekan on hebreos* inuan on yejuan xhebreos*. Okipopoloj on tlauejli yejuan katka ken sen tepantli yejuan techxelojtikatka.</verse>
				<verse number="15">Ipampa imikilis, okipopoloj on ley iuan itlanauatiluan para okinsentlalij san sekan on hebreos* niman on yejuan xhebreos*. Ijkon onochiu yolseuilistli intech yejuamej.</verse>
				<verse number="16">Itechkopa imikilis Cristo ipan on kojnepanojli, okipopoloj on tlauejli yejuan on hebreos* niman on xhebreos* okipixkej, niman san sekan onokuepkej itech Dios.</verse>
				<verse number="17">Cristo ouajlaj niman omechijlij on kuajli temachtijli de yolseuilistli para nemejuamej xnenhebreos* yejuan uejka nennemiyaj itech Dios, niman intech on hebreos* yejuan nisiu nemiyaj itech Dios.</verse>
				<verse number="18">Aman itechkopa Cristo, tla tihebreos* noso ka, tiueliskej tiaskej itech toTajtsin ikan sanno yejua Espíritu.</verse>
				<verse number="19">Aman tej, nemejuamej nenchanejkej. Xok nennemij ken on tlakamej yejuan san tepal chantiyaj kampa tetlalpan. Aman nennemij ken ifamilia Dios.</verse>
				<verse number="20">Nemejuamej nemochiuaj itiopan Dios yejuan ken sen kajli yejuan onkaj ipan sen cimiento*. On cimiento sano yejua on temachtijli yejuan on apóstoles* niman on tiotlajtojkej okitlalijkej. Niman iesquineroj on cimiento* sano yejua Cristo Jesús.</verse>
				<verse number="21">Iuan Cristo on kajli kuajli sasalijtikaj, niman noskaltia para nochiua sen tiopan yektitikaj itech toTEKO.</verse>
				<verse number="22">Niman ijkon, nemejuamej san sekan iuan Cristo nemosentlaliaj iuan nochimej on oksekimej yejuan tlaneltokaj para nemochiuaj sen kajli kampa Dios nemi ikan iEspíritu Santo.</verse>
			</chapter>
			<chapter number="3">
				<verse number="1">Nejua Pablo, nitsakutikaj pampa nikteijlia on kuajli tlajtojli nemotsajlan nemejuamej yejuan xnenhebreos*.</verse>
				<verse number="2">Nikuitia ye nenkimatstokej ken Dios onechmaktilij in tekitl para nemechijlis de on iueyitetlajsojtlalis* nemejuamej yejuan xnenhebreos*.</verse>
				<verse number="3">Dios onechmachistij on tlen iyantikatka* ijkon ken yonemechijkuilouilij ikan keski tlajtojli.</verse>
				<verse number="4">Ijkuak nenkimomachtiskej in tlajkuilolamatl, uelis nenkimatiskej tlinon nikixmati ika on yejuan iyantikatka* itechika Cristo.</verse>
				<verse number="5">On tlen kiyantikatka Dios, xakaj okimachistij ipan okse tiempo, pero aman ikan iEspíritu Santo kinmachistia on yektitokej apóstoles* niman tiotlajtojkej.</verse>
				<verse number="6">On ichtakayotl* sano yejua in: Itechkopa on kuajli tlajtojli yejuan kiteijlia ken Dios temakixtia, on yejuan xhebreos* sano yejua herencia kiseliaj yejuan inherencia on hebreos*, niman nochiua san se tiopan. No ijki aman san sekan kiseliskej on tlen Dios okitlalij ipan ipromesa.</verse>
				<verse number="7">Dios, ikan iueyitetlajsojtlalis* niman ikan iueyipoder, onechtlalij para nikteijlia in kuajli tlajtojli yejuan kiteijlia ken Dios temakixtia.</verse>
				<verse number="8">Maski nejua xijki niueyixtikaj ken nochimej on yejuan ikoneuan Dios, yejua ikan iueyitetlajsojtlalis* onechmakak in tekitl para nikimijlis on yejuan xhebreos* de on iriquezas Cristo yejuan xakaj uelis kijtos kech ika miyek.</verse>
				<verse number="9">Dios yejuan nochi okichijchiu tlen onkaj niman nochi kech yoltikaj, onechtlalij para nikinmachistis nochimej ika ye kichijtikaj on tlen achtoj iyantikatka* desde ijkuak opeu in tlaltikpaktli hasta aman.</verse>
				<verse number="10">Aman intechkopa on tlaneltokakej, nochimej on ángeles ne iluikak yejuan tlayekanaj niman kipiyaj poder, uelis kixmatiskej itlamatkilis* Dios ipan nochi on sesekneka tlen onkaj.</verse>
				<verse number="11">Dios nochi okichiu ken yokitlalijka ipan iyojlo desde yeuejkaui. Ijkon okichiu itechkopa Cristo Jesús toTEKO.</verse>
				<verse number="12">Niman aman san sekan iuan Cristo xtitomojtiaj para tiknisiuiyaj Dios ikan nochi toyojlo, pampa tikneltokaj Cristo.</verse>
				<verse number="13">Nemechtlajtlanilia, maka mechyolmajxalo on tlen nikijyouiya nemopampa, pampa in nochiua para mechpaleuis.</verse>
				<verse number="14">Yejua ika tej, ninotlakuantelketsa ixpan iTajtsin toTEKO JesuCristo,</verse>
				<verse number="15">yejuan nochi kech familias yejuan nemij ne iluikak niman nikan ipan in tlaltikpaktli itech kiseliaj innemilis.</verse>
				<verse number="16">Niktlajtlanilia toTajtsin ma kojtili nemoalma itechkopa iEspíritu ikan ipoder yejuan kisa itech iuejueyiriquezas,</verse>
				<verse number="17">para Cristo ma nemi ipan nemoyojlo itechkopa nemotlaneltok. Niman niktlajtlanilia Dios para nemejuamej xmokojtilikan ipan on tetlajsojtlalistli* yejuan nenkipiyaj ken sen kojtli* yejuan uejkatlan nokiktsia ikan ineluayo, niman ken sen kajli yejuan uejkatlan peua.</verse>
				<verse number="18">Niman no niktlajtlanilia Dios para nemejuamej kuajli xkajsikamatikan inuan nochimej on tlaneltokaj, kech sanoyej* patlauak, niman ueyak, niman uejkatlan, niman tlakpak on itetlajsojtlalis* Cristo.</verse>
				<verse number="19">Tej, niktlajtlanilia Dios para nemejuamej xkixmatikan on itetlajsojtlalis*, maski xkaman uelis nochi kuajli nenkajsikamatiskej on itetlajsojtlalis*, niman para nentemiskej de nochi tlen Dios kipiya.</verse>
				<verse number="20">Niman aman, ma tikmakakan ueyilistli Dios yejuan uelis kichiuas miyek más de on yejuan tejuamej tiktlajtlaniaj noso on yejuan tiknemiliaj, ipampa ipoder yejuan tekiti topan.</verse>
				<verse number="21">Tinochimej tlaneltokakej yejuan tinemij san seknek iuan Cristo, ¡Ma tikueyilikan Dios para nochipa! Ma ijki nochiua.</verse>
			</chapter>
			<chapter number="4">
				<verse number="1">Yejua ika, nejua yejuan nitsakutikaj pampa nitekiti para toTEKO, sanoyej* nemechtlajtlanilia para xmouikakan ken kitocaroua para kuajli nemokauaskej ken Dios omechnots para nenkichiuaskej.</verse>
				<verse number="2">Nemejuamej maka xmoueyimatikan, yej xmonotsakan ikan yolyemanilistli*. Xmijyouilikan nochi iuan cada se ikan tetlajsojtlalistli*.</verse>
				<verse number="3">Xchiuakan kanika para on Espíritu Santo ma mechpiya san sekan ikan yolseuilistli yejuan san sekan mechpiyas.</verse>
				<verse number="4">Nochimej nemejuamej san se tiopan nemochiuaj itech Dios, niman san se Espíritu mechsentlalia, no ijki san se tlamachalistli* omechmakak Dios.</verse>
				<verse number="5">Nemi san se toTEKO para tinochimej, san se totlaneltok, san se tlakuatekilistli para tinochimej.</verse>
				<verse number="6">Nemi san se Dios niman san se Tajtli para nochimej. Yejua no inTEKO para nochimej. Yejua tekiti impan nochimej, niman no nemi impan nochimej.</verse>
				<verse number="7">Cristo otechmakak cada se sesekneka tetlayokoliltin ken yejua okinek yejuan techueliltia on tlen aman ueli tikchiuaj. Yejua otechmakak cada tisesentemej on tetlayokoliltin yejuan okinek para tiueliskej tiktekipanoskej Dios.</verse>
				<verse number="8">Yejua ika, on Yektlajkuilojli kijtoua: Ijkuak otlejkok ne iluikak, okinmanauijteu on yejuan tsakutikatkaj, niman okinmakateu tetlayokoliltin on tlakamej.</verse>
				<verse number="9">(¿Niman tlinon kijtosneki on ika otlejkok? Kijtosneki ika achtopa otemok ne kampa más tlatsintlan ipan in tlaltikpaktli.</verse>
				<verse number="10">On yejuan otemok sano yejua on yejuan otlejkok ne kampa más tlakpak de nochi cielos*, para sano yejua kitemiltia nochiuiyan ikan iEspíritu.)</verse>
				<verse number="11">Niman on tlakamej okinmakak tetlayokolijli* de uelilistli. Sekimej okinueliltij para apóstoles*, sekimej okinueliltij para tiotlajtojkej, sekimej okinueliltij tenojnotsaskej ika on kuajli tlajtojli yejuan kiteijlia ken Dios temakixtia, oksekimej okinueliltij para pastores niman temachtijkej.</verse>
				<verse number="12">Ijkon okintlalij itekitkauan para kinyektlaliskej nochimej on yejuan kineltokaj Dios para ijkon yejuamej ueliskej kitekipanoskej, niman ijki kiskaltiskej itiopan Cristo.</verse>
				<verse number="13">Ijkon kichiua hasta kaman tinochimej san se totlaneltok tikpiyaskej niman para tinochimej kuajli tikixmatiskej ikonetsin Dios. Ijkon titoskaltijtiaskej ipan tonemilis, niman hasta kuajli tichikauiskej no ijki ken Cristo.</verse>
				<verse number="14">Yejua ika, xok titouikaskej ken kokonej yejuan ijkuak kinmachtiaj yenkuik temachtiltin nimantsin kipatlaj intlamachilis, niman onxinij ipan tlakajkayaualistli, pampa kinkajkayauaj on tlakamej yejuan sanoyej kimatij ken tlakajkayauaskej. Yejuamej kinuikasnekij ipan on xkuajli ojtli.</verse>
				<verse number="15">Yej, ma tikijtokan on tlen melauak ikan tetlajsojtlalistli*, niman nochipa ma titoskaltikan ikan nochi tlen kuajli para tinemiskej ken Cristo yejuan kiyekana on tiopan.</verse>
				<verse number="16">Itechkopa Cristo nochimej ikoneuan Dios sasalijtokej san sekan ken sen tlalnakayotl yejuan kuajli sasalijtikaj nochiuiyan. Ijkuak cada parte itlalnakayo Cristo kuajli tekiti, nochi kuajli noskaltia niman chikajtiu ikan tetlajsojtlalistli*.</verse>
				<verse number="17">In tej, yejua nemechijlia, niman nemechmaktilia ikan itlanauatil toTEKO para maka sa xnemikan ken yejuamej on oksekimej yejuan xhebreos*. Yejuamej nouikaj ipan on yejuan sanenkaj kinejnemiliaj.</verse>
				<verse number="18">Kipiyaj intlamachilis yejuan xueli kuajli tlanemilia. Yejuamej xkipiyaj on nemilistli yejuan ualeua itech Dios, pampa xtlamatkej* niman yoltechikajkej.</verse>
				<verse number="19">Yejuamej xok kimatij tla itlaj tepinajtij. Yejua ika, kichiuaj nochi tlen xkuajli yejuan ualeua ipan intlamachilis. Ijkon tej, sanoyej kuelitaj kichiuaj nochi tlajtlamach* tlen xchipauak.</verse>
				<verse number="20">Pero nemejuamej xomechmachtijkej itech Cristo para no ijki nenkichiuaskej.</verse>
				<verse number="21">Tla melauak onenkakkej de yejua, niman omechmachtijkej on tlen melauak, xmouikakan ipan on tlen melauak yejuan kisa itech Jesús.</verse>
				<verse number="22">Ijkon ken se kixtia itlaken ijkuak yotlajlouak, no ijki xkajkauakan on xkuajli nemoeleuilis* yejuan itlajkauki niman mechkajkayaua.</verse>
				<verse number="23">Nemejuamej xkauilikan para kuajli ma kiyenkuilijtiu nemoyojlo niman nemotlamachilis.</verse>
				<verse number="24">Niman ijkon ken yakaj tlakatl notlakentia ikan itlaken chipauak, nemejuamej no xmotlakentikan ika on yenkuik nemilistli. Xmelajkanemikan ken Dios yolmelajki niman yolchipauak.</verse>
				<verse number="25">Yejua ika, maka sa xtekajkayauakan, yej cada se de nemejuamej xkijtokan on tlen melauak inuan tokniuan, pampa tinochimej tinemij ipan san se tlalnakayotl.</verse>
				<verse number="26">Tla nenkualanij, maka xtlajtlakokan. Niman on tlauejli maka xpiyakan nochi tonajli, yej saniman xmoyoltlalikan.</verse>
				<verse number="27">Niman maka xkauilikan on diablo* ma mechchiualti nenkichiuaskej nion achijtsin on tlen xkuajli.</verse>
				<verse number="28">Yejuan tlachtekiya, maka sa ma tlachteki, niman ma peua tekiti. Niman ma kichiua sen tekitl yejuan kuajli para ma kipiya tlinon kinmakas on yejuan mayankej.</verse>
				<verse number="29">Maka sa xkijtokan on xkuajli tlajtojli, yej san xkijtokan tlen kuajli yejuan kimpaleuis oksekimej noskaltis intlaneltok, niman kinmakas tlatiochiualistli on yejuan kakiskej.</verse>
				<verse number="30">Maka xkajmanakan iEspíritu Dios yejuan yolchipauak, pampa ika on Espíritu nemejuamej omechsellarojkej para nesi ika nenikoneuan Dios hasta ipan on tonajli ijkuak Cristo totemakixtijkau yejkos para kaxiltis totemakixtilis.</verse>
				<verse number="31">Xmokixtilikan nochi tekuatotonalistli*, nochi xkuajli eleuilistli, nochi tlauejli, nochi tsajtsilistli, nochi tetejteneualistli niman nochi xekyotl.</verse>
				<verse number="32">Yej oksekneka xnemikan. Nemejuamej xmouikakan tenotskej niman yolyemankej iminuan oksekimej, niman xmotlapojpoluikan iminuan oksekimej ijkon ken Dios omechtlapojpoluij itechkopa Cristo.</verse>
			</chapter>
			<chapter number="5">
				<verse number="1">Xmouikakan itech ika Dios para nennemiskej ken yejua, pampa nemejuamej nentetlajsojkakoneuan yejua itech.</verse>
				<verse number="2">Niman xkintlajsojtlakan* oksekimej sano ijki ken Cristo otechtlajsojtlak. Yejua onouentlalij topampa ken sen ofrenda niman sen uentli yejuan sanoyej* ajuiyak itech Dios.</verse>
				<verse number="3">Aman pampa nemejuamej ye neniyaxkauan* Dios, maka nion achijtsin xteneuakan on auilnemilistli, nion itlaj okse yejuan xchipauak, nion itlaj yejuan xkuajli eleuilistli*.</verse>
				<verse number="4">Maka xkijtokan itlaj tlen tepinajtij, nion itlaj tontojyotl, noso on xkuajli kamanajli, pampa in tlajtlamach* xtechtocaroua para tikijtoskej, yej ma tikmakakan tlaxtlauijli Dios.</verse>
				<verse number="5">Tej, ye nenkimatstokej ika on yejuan auilnemi, noso xyolchipauak, noso nochi kinoyaxkatisneki xuelis kalakis kampa Cristo niman Dios tlamandaroua. Yejuamej ken kinyekteneuaskiaj on ídolos.</verse>
				<verse number="6">Maka xkauilikan yakaj mechkajkayauas ikan tlajtoltin yejuan xitlaj* kijtosneki. Ipampa in tlajtlamach* tlen xkuajli, uajlau iueyitlauel Dios impan on yejuan xkitlakamatij.</verse>
				<verse number="7">Yejua ika, maka inuan xmonelokan.</verse>
				<verse number="8">Ipan okse tiempo onenkichijkej on tlen xkuajli. Pero aman nenkichiuaj on tlen kuajli, pampa nennemij san sekan iuan toTEKO. Yejua ika, xnemikan ipan itlauil Dios niman xchiuakan tlen kuajli.</verse>
				<verse number="9">Nochimej yejuan nemij ipan tlauijli kijtouaj tlen melauak, niman kichiuaj tlen kuajli, niman yolmelajkej.</verse>
				<verse number="10">Xtejtemokan ken uelis nenkipaktiskej toTEKO.</verse>
				<verse number="11">Maka xchiuakan tlen xkuajli yejuan kichiuaj on tlajtlakolejkej. Pero ijkuak nenkitaskej ika kichiuaj on tlen xkuajli, xkajuakan teixpan on tlajtlakolej niman xkinmijlikan ika xkuajli on tlen kichiuaj.</verse>
				<verse number="12">Tepinajtij para tikijtoskej on tlen yejuamej kichtakachiuaj.</verse>
				<verse number="13">Pero ijkuak se kimpannextilia on intlajtlakol ikan itlauil Dios, kintitia ika yejuamej sanoyej xkuajkualtin, pampa on tlauijli ueli kipannextia nochi.</verse>
				<verse number="14">Yejua ika ijkin nijtoua: Xtlacha tejua yejuan tikochi. Xmokuiteua niman xkisa ne intsajlan on mikatsitsimej yejuan kichiuaj on tlen xkuajli. Tla ijkon tikchiuas, Cristo mitstlauiluis.</verse>
				<verse number="15">Yejua ika kuajli xmotakan sano nemejuamej ken nemouikaskej. Maka xmouikakan ken on yejuan xtlamatkej, yej xmouikakan ken tlamatkej.</verse>
				<verse number="16">Maka xpolokan tiempo, yej nochipa xchiuakan tlen kuajli, pampa in tonaltin sanoyej xkuajkualtin.</verse>
				<verse number="17">Yejua ika maka xnemikan ken on yejuan xkimatij tlinon toTEKO kineki, yej kuajli xkajsikamatikan on tlen kineki.</verse>
				<verse number="18">Maka sa xtlauanikan, pampa on tlauanalistli mechyekana para más nenkichiuaj on tlen xkuajli. Yej nemejuamej xkauilikan on Espíritu Santo ma mechyoltemiti niman ma mechyekana.</verse>
				<verse number="19">Xmotlajtlajtouilikan salmos. Xmokuikatikan himnos niman coros de yekteneualistli itech Dios. Xmokuikatikan niman xkueyilikan toTEKO ikan nochi nemoyojlo.</verse>
				<verse number="20">Ikan itokatsin toTEKO JesuCristo, nochipa xmakakan tlaxtlauijli Dios toTajtsin ipampa nochi tlajtlamach*.</verse>
				<verse number="21">Xmotlakamatikan inuan oksekimej para ijkon kitlakaitaskej Dios.</verse>
				<verse number="22">On tesiuauan ma kintlakamatikan inueuentsitsiuan ijkon ken kitlakamatij toTEKO.</verse>
				<verse number="23">Ijkon ma kichiuakan, pampa Dios okitlalij on tlakatl tlayekanki* itech isiuau, ijkon ken Cristo yejua tlayekanki intech on yejuan kineltokaj. On yejuan kineltokaj nochiuaj icuerpo niman yejua kimakixtia.</verse>
				<verse number="24">Ijkon ken kitlakamatij Cristo on yejuan tlaneltokaj, no ijki on siuamej nochi ika ma kintlakamatikan inueuentsitsiuan.</verse>
				<verse number="25">On tlakamej ma kintlajsojtlakan insiuauan ijkon ken Cristo okintlajsojtlak* on yejuan kineltokaj niman impampa onotemakak para omik.</verse>
				<verse number="26">Yejua ijkon okichiu para on yejuan tlaneltokaj okinnochipauilij. Okinnochipauilij ikan atl niman ikan itlajtoltsin Dios.</verse>
				<verse number="27">No ijkon okichiu para sano yejua ixpan kinuajtelketsas ikan miyek ueyilistli on yejuan kineltokaj. Yejua kinselis ken sen novia yejuan xkipiya mancha de tlajtlakojli, niman chipauak nouika ken nesi itlaj tlakentli* yejuan xkanaj kojkolochtik. Yej kinselis yolchipajkej niman xonyas itlaj okse yejuan ika kichichiuas.</verse>
				<verse number="28">Ijkon tej, ken on tlakatl kitlajsojtla* itlalnakayo, no ijki noneki kitlajsojtlas* isiuau. Yejuan kitlajsojtla* isiuau, sano yejua notlajsojtla.</verse>
				<verse number="29">Xakaj nemi yejuan xkitlajsojtla itlalnakayo, yej kitlakualtia niman cuidaroua, no ijki ken Cristo kichiua para on yejuan kineltokaj,</verse>
				<verse number="30">pampa otechtlalij ipan itlalnakayo ken tiinnakayo niman tiiomiyouan.</verse>
				<verse number="31">Ijkin tlajkuilolnestikaj ipan on Yektlajkuilojli: “Yejua ika, on tlakatl kauas itataj niman inanaj para nosentlalis iuan isiuau. Ijkon tej, on omemej nochiuaskej san se tlalnakayotl.”</verse>
				<verse number="32">Xtiuelij tikajsikamatij kenijki sen tlakatl niman isiuau uelij nochiuaj ken sen tlalnakayotl maski on melauak. In tej, sen ejemplo de on namiktilistli de Cristo niman on yejuan tlaneltokaj.</verse>
				<verse number="33">Pero aman oksejpa nemechijlia: On tlakatl noneki kitlajsojtlas* isiuau sano ijki ken yejua notlajsojtla, niman on siuatl no noneki kitlakaitas iueuentsin.</verse>
			</chapter>
			<chapter number="6">
				<verse number="1">Tekoneuan, xkintlakamatikan nemotajuan ijkon ken toTEKO otechnauatij, pampa in sanoyej* kuajli.</verse>
				<verse number="2">In yejua achtoj tlanauatijli yejuan kipiya promesa, niman ijkin kijtoua: “Xtlakaita motataj niman monana,</verse>
				<verse number="3">para tikpiyas miyek tlatiochiualistli niman para tikpiyas ueyi nemilistli nikan ipan in tlaltikpaktli.”</verse>
				<verse number="4">Tatajtin, nemejuamej maka xkinkuajkualanikan nemokoneuan, yej kuajli xkinmachtikan niman xkinchikajkanotsakan ken toTEKO kineki.</verse>
				<verse number="5">Esclavos, nemejuamej xkintlakamatikan niman xkintlakaitakan nemotekouan yejuan nenkimpiyaj nikan tlaltikpak ikan nochi nemoyojlo ken Cristo nenkitlakamatiskiaj.</verse>
				<verse number="6">Maka xkintekichiuilikan san ijkuak yejuamej mechitstokej para nenkimpaktiskej yejuamej, yej xkintekichiuilikan ikan nochi nemoyojlo pampa nenesclavos itech Cristo yejuan nenkichiuaj on tlen Dios kineki.</verse>
				<verse number="7">Xchiuakan on tekitl ikan kuajli nemoyojlo, ken nenkichiuaskiaj para toTEKO niman xpara tlakamej.</verse>
				<verse number="8">Ye nenkimatstokej ika cada se, tla esclavo noso ka, kiselis itlaxtlauil itech toTEKO on tlen kuajli kichiua.</verse>
				<verse number="9">Niman nemejuamej tetekouan, sano ijki kuajli xmouikakan iuan nemoesclavos. Maka xkinmomojtikan kitl itlaj xkuajli nenkinchiuiliskej. Xkelnamikikan ika nemejuamej niman nemoesclavos ne iluikak nenkipiyaj san se nemoTEKO yejuan itech nenteyaxkauan*, niman on nemoTEKO xakaj kichikoita*.</verse>
				<verse number="10">Sa ika nochi nokniuan, xmokojtilikan ikan iueyi poder toTEKO.</verse>
				<verse number="11">Xmotsakuilikan ikan nochi on armas yejuan Dios mechmaka, para uelis nenmelajkanemiskej niman nenkitlaniskej itlakajkayaualis on diablo*.</verse>
				<verse number="12">Ijkon xchiuakan, pampa tejuamej xtitouijsokij inuan on tlaltikpaktlakamej. Yej titouijsokij inuan on xkuajkualtin espíritus yejuan kipiyaj poder. Titoxixikouaj inuan on espíritus yejuan tlamandarouaj, niman kipiyaj tekiuajyotl niman nemij ne tlakpak, niman ajakamej yejuan tlamandarouaj nikan ipan in tlaltikpaktli.</verse>
				<verse number="13">Yejua ika, xpiyakan nochi armas yejuan Dios mechmaka, para uelis nenmelajkanemiskej ijkuak on nemotlauelikniu mechixnamikis. Ijkon tej, ijkuak tlamis on tlauijsokilistli, nemejuamej sanken* nenmelajkanemiskej.</verse>
				<verse number="14">Yejua ika, xmelajkanemikan. Ijkon ken sen soldado notlajkosaloua ikan iilpikau, no ijki xmotlajkosalokan ika on tlen melauak. Ijkon ken sen soldado notsakuilia iyelpan ikan iteposchaleco, no ijki xmotsakuilikan ikan on yolmelaualistli.</verse>
				<verse number="15">Ijkon ken sen soldado isijkanejnemi ikan izapatos no ijki xchiuakan para nenmontenojnotsaskej ika on kuajli tlajtojli yejuan kitemaka yolseuilistli.</verse>
				<verse number="16">Ijkon ken sen soldado kipiya sen escudo* para notsajtsakuilia ijkuak kimojmotlaj ikan flechas, no ijki xpiyakan nemotlaneltok para ika nemotsajtsakuiliskej ijkuak on diablo* mechmojmotlas ikan flechas yejuan tlikuitiu.</verse>
				<verse number="17">Ijkon ken sen soldado kitlalia sen casco para kimanauiya itsontekon, no ijki xpiyakan temakixtilistli para ma kimanaui nemoalma. Niman ijkon ken sen soldado kipiya sen espada para kinuisoki itlauelikniuan, no ijki xpiyakan itlajtoltsin Dios yejuan on iespada on Espíritu Santo.</verse>
				<verse number="18">Nochipa xchiuakan oración ken on Espíritu Santo mechyekanas. Xtlachixtiakan niman nochipa xchiuakan oración impampa nochimej on yejuan ikoneuan Dios.</verse>
				<verse number="19">No ijki xchiuakan oración nopampa, para Dios ma nechmaka tlajtojli ijkuak nitlajtos, niman para uelis nitlajtos ikan yolchikaualistli ijkuak niktemachtis on tlen iyantikaj itech on kuajli tlajtojli yejuan kiteijlia ken Dios temakixtia.</verse>
				<verse number="20">Dios onechajtitlan ken itenojnotskau para nikteijlis in temachtilistli yejuan aman ipampa nitsakutikaj. Xchiuakan oración para nejua nikteijlis in temachtilistli ikan yolchikaualistli ken noneki nikchiuas.</verse>
				<verse number="21">Tíquico, totlajsojkaikniu niman tlapaleuijketl yejuan ikan kuajli iyojlo nochipa kichiua on tlen melauak ipan itekiu toTEKO, mechtlajtlajtouilis nochi on tlajtlamach* yejuan nopan nochiua para nemejuamej no xmatikan.</verse>
				<verse number="22">Yejua ika, nemechtitlanilia para mechijlis kenijki tinemij niman ijki mechyoleuas.</verse>
				<verse number="23">Ma Dios toTajtsin niman toTEKO JesuCristo ma kinmaka on tokniuan yolseuilistli, tetlajsojtlalistli* niman tlaneltoktli.</verse>
				<verse number="24">Niman Dios ma kinmakaj iueyitetlajsojtlalis* nochimej on yejuan kitlajsojtlaj toTEKO JesuCristo ikan tetlajsojtlalistli* yejuan xkaman nopatla. Ma ijki nochiua.</verse>
			</chapter>
		</book>
		<book number="50">
			<chapter number="1">
				<verse number="1">Nejua, Pablo, niman Timoteo, yejuan tiitekipanojkauan JesuCristo, temechtlajkuiluiyaj nochimej nemejuamej yejuan nenyolchipajkej itech Cristo. Niman no tikintlajkuiluiyaj nemoancianos niman nemodiáconos* yejuan nennemij ipan on ueyikalpan Filipos.</verse>
				<verse number="2">Ma Dios niman toTEKO JesuCristo mechtiochiuakan niman ma mechyolseuikan.</verse>
				<verse number="3">Nochipa ijkuak nemechelnamiki, nikmaka tlaxtlauijli noDios.</verse>
				<verse number="4">Ijkuak nikchiua oración para nemejuamej, nochipa nikchiua ikan paktli,</verse>
				<verse number="5">pampa desde onenkiselijkej on kuajli tlajtojli yejuan kiteijlia ken Dios temakixtia hasta aman, nouan nentekitij para tikteijliaj on kuajli temachtijli.</verse>
				<verse number="6">Kuajli nikmatstikaj ika Dios, yejuan opeu kichiua kuajli itekiu ipan nemoyojlo, ijki kichijtias hasta ipan on tonajli ijkuak JesuCristo uajlas.</verse>
				<verse number="7">Kuajli para ijkon niknemilis nemotech, pampa nemechpiya ipan noyojlo, niman pampa nemejuamej onenkiselijkej on iueyitetlajsotlalis Dios ken nejua onikselij. Ijkon nikchiua maski nitsakutikaj, noso ninemi imixpan on tekiuajkej kampa nikmanauiya niman niktemelajkaijlia on tlen melauak de on kuajli tlajtojli yejuan kiteijlia ken Dios temakixtia.</verse>
				<verse number="8">Dios kimati ika sanoyej* nemechtlajsojtla* nemochimej* ikan on iselikatetlajsojtlalis yejua kisa itech iyojlo JesuCristo.</verse>
				<verse number="9">Niktlajtlani ipan nooración para más ma miyekiya nemotetlajsojtlalis*, nemotlamatkilis niman nemokajsikamatilis,</verse>
				<verse number="10">para ijkon nochipa nenkimatiskej kenijki nenkitlapejpeniskej on tlen más kuajli. Ijkon uelis nenkipiyaskej sen nemilistli chipauak, niman xonyas tlinon ika mechtlajtlakolmakaskej ijkuak Cristo uajlas.</verse>
				<verse number="11">Ijkon nenkichiuaskej nochi tlen kuajli pampa Cristo mechpaleuis. Niman ijkon nenkueyiliskej Dios, niman yejua kiselis on yekteneualistli.</verse>
				<verse number="12">Nokniuan, nikneki xmatikan ika aman más miyek tlakatl kaki niman kineltoka on kuajli tlajtojli yejuan kiteijlia ken Dios temakixtia ipampa nochi on tlen nopan onochiu.</verse>
				<verse number="13">Aman tej, nochimej on soldados yejuan nemij ipan palacio, niman nochimej oksekimej kimatstokej ika nitsakutikaj pampa nikneltoka Cristo.</verse>
				<verse number="14">Niman más miyekej tokniuan kipiyaj ipan inyojlo para kitemachtiaj on itlajtol Dios ikan más yolchikaualistli, niman xikan nemojtijli, pampa nikan nitsakutikaj.</verse>
				<verse number="15">On tej, melauak ika sekimej kiteijliaj on temachtilistli de Cristo pampa nechnexikolitaj niman pampa nechyakapanauisnekij ikan on tetlakaitalistli yejuan nemotech nikpiya. Yejuamej kiteijliaj on temachtijli xikan yolchipaualistli, niman kinekij noueyiliskej. No ijki kinemiliaj nechtlajyouiltiskej aman chika nitsakutikaj. Pero oksekimej kiteijliaj on temachtilistli ikan kuajli inyojlo. Yejuamej kichiuaj ikan tetlajsojtlalistli*, pampa kimatstokej ika Dios okitekauilij para onechtsakukej para nikmanauis on kuajli tlajtojli yejuan kiteijlia ken Dios temakixtia.</verse>
				<verse number="16"></verse>
				<verse number="17"></verse>
				<verse number="18">Pero xueyi kijtosneki tla on tlakamej tenojnotsaj de Cristo ikan kuajli iminyojlo noso ka. Yej ueyi kijtosneki ika tenojnotsaj de Cristo. Niman in yejua nechpaktia, niman más nipakis</verse>
				<verse number="19">pampa nikmatstikaj ika on nemooraciones niman ikan itlapaleuilis iEspíritu JesuCristo, nochi kuajli nopan nochiuas.</verse>
				<verse number="20">Tlinon nejua sanoyej nikneki niman nikcha para maka itlaj ika ninopinajtis ixpan Dios, yej nitlajtos ikan nochi yolchikaualistli para Cristo, ken nochipa onitlajtoj. Niman nejua nikneki nikueyilis Cristo san kenijki tla ikan nonemilis noso ikan nomikilis.</verse>
				<verse number="21">Tla ninemis uelis niktekipanos Cristo, niman tla nimikis niktlanis nochi on tlen Dios nechmakas.</verse>
				<verse number="22">Tla ninemis ipan in tlaltikpaktli, uelis más nitekitis para Cristo. Yejua ika, xueli nikmati katlejua más nikneki, tla nomikilis noso nonemilis.</verse>
				<verse number="23">Sanoyej ouijtikaj* tlinon más kuajli para nejua. Niknekiskia nimikis para nias itech Cristo, pampa on más kuajli yeskia para nejua.</verse>
				<verse number="24">Pero más kuajli para nemejuamej ninemis ipan in tlaltikpaktli, para uelis nemechpaleuis.</verse>
				<verse number="25">Yejua ika, kuajli nikmatstikaj ika nemouan ninokauas para nemechpaleuis más nemoskaltiskej, niman para más nenkipiyaskej pakilistli ipan nemotlaneltok.</verse>
				<verse number="26">Yejua ika, pampa oksejpa nias nemouan, más nenkipiyaskej tlinon ika nenkueyiliskej Cristo Jesús.</verse>
				<verse number="27">San noneki xnemikan kuajli ijkon ken kijtoua on kuajli tlajtojli de Cristo. Ijkon, tla nejua nias nemechontas, noso uejka ninemis nemotech, nikmatis ika nemejuamej nenmelajkanemij san sekan ikan se tlamachilistli niman san se nemoyojlo para nenkimanauiskej on tlaneltoktli yejuan ualeua itech on kuajli tlajtojli.</verse>
				<verse number="28">Ijkon tej, nesis ika xnenmokauiliaj ma mechmomojtikan on yejuan nemotlauelikniuan. Tla xnemomojtiaj, nenkintitiaj ika yejuamej yauij ipan ixpoliuilistli pero nemejuamej Dios mechmakixtis.</verse>
				<verse number="29">Ipampa Cristo, Dios omechkauilij xsan para nenkineltokaskej Cristo, yej para no nentlajyouiskej ipampa.</verse>
				<verse number="30">Nemejuamej niman nejua sano ijki nemoxixikouaj. Yonenkitakej kenijki yoninoxixikoj niman oksekimej no mechijliaj kenijki ninoxixikojtiu.</verse>
			</chapter>
			<chapter number="2">
				<verse number="1">Tla Cristo nochi ika mechyoleua, pampa san sekan iuan nennemij, tla itetlajsojtlalis* mechyoltlalia, tla nennemij san sekan iuan iEspíritu Dios, niman tla nenkixmatij itetlajsojtlalis* niman iteiknelilis*,</verse>
				<verse number="2">tla ijkon, xnechajxiltilikan on paktli. Xpiyakan san se tlanemilijli. Cada se xmopiyalikan san se tetlajsojtlalistli*. San se nemoyojlo niman san se tlamachilistli xpiyakan.</verse>
				<verse number="3">Maka itlaj xchiuakan ikan nexikojli nion maka nenkinekiskej nemoueyimatiskej, yej ikan yolyemanilistli xmomatikan ika oksekimej más uejueyixtokej xken nemejuamej.</verse>
				<verse number="4">Maka xchiuakan on tlen kuajli san para nemejuamej, yej no xkinchiuilikan oksekimej on tlen kuajli.</verse>
				<verse number="5">Sano ijki xtlanemilikan ken Cristo tlanemilia.</verse>
				<verse number="6">Maski Cristo sano yejua Dios, yejua xokixtlajsojtlak on ueyilistli yejuan Dios kipiya. Yejua ika tej, ipan achitsin tiempo xok onen ken Dios nemi.</verse>
				<verse number="7">Ijkon okinokixtilij on iueyilis niman onochiu ken sen esclavo.</verse>
				<verse number="8">Niman ijkuak onochiu tlakatl, yejua onoknonelij, niman okitlakamat Dios hasta kaman omik, maski on imikilis sanoyej* tepinajtij katka ne ipan kojnepanojli*.</verse>
				<verse number="9">Yejua ika, Dios okimakak más ueyilistli yejuan xakaj okse kipiya, niman itokatsin yejua más ueyi kijtosneki xken yakaj okse kipiya itoka.</verse>
				<verse number="10">Yejua ika, ijkuak kakiskej kiteneuaj iTokatsin, nochimej on yejuan nemij iluikak niman ipan in tlaltikpaktli, niman no yejuan yomikkej, ma notlakuantelketsakan ixpan.</verse>
				<verse number="11">Ijkon okichiu para nochimej ma kixmatikan niman ma kijtokan ika yejua toTEKO, niman ijkon Dios toTajtsin kiselis ueyilistli.</verse>
				<verse number="12">Ijkon tej, notlajsojkaikniuan, ijkon ken nemejuamej nochipa nennechtlakamatij ijkuak nemouan ninemi, más xnechtlakamatikan aman ika uejka ninemi. Aman tej, nemejuamej más xmotekimakakan ipan nemotemakixtilis ikan yolyemanilistli niman tlakaitalistli.</verse>
				<verse number="13">Ijkon xchiuakan, pampa Dios tekiti ipan nemoyojlo. Yejua kichiua para xnekikan niman xchiuakan on tlen yejua kineki.</verse>
				<verse number="14">Nochi tlen nenkichiuaskej, xchiuakan, pero maka tlamach xkijtokan nion maka xmokamauijsokikan,</verse>
				<verse number="15">para xonyas tlinon ika mechtlajtlakolmakaskej niman para nenchipajtiaskej ken nentekoneuan yejuan xkipiyaj mancha ixpan Dios. Ijkon xchiuakan intsajlan on xkuajkualtin tlakamej yejuan xkuajli tlanemiliaj, kampa nempetlanij ken on sitlalimej yejuan petlanij ipan cielo.</verse>
				<verse number="16">Nochipa xkejeuakan on kuajli tlajtojli yejuan kitemaka nemilistli para ijkuak uajlas Cristo, nipakis pampa nikmatis ika on tekitl yejuan onikchiu nemotsajlan xsanenkaj onikchiu.</verse>
				<verse number="17">Maski noyesyo kitoyauaskej ken sen uentli de vino para kajxitis nemouen yejuan nenkipiyaj itechkopa nemotlaneltok niman on tlen nenkichiuaj para Dios, nikpiyas miyek paktli niman nipakis nenmouan.</verse>
				<verse number="18">Yejua ika tej, xpakikan, niman nouan xpiyakan pakilistli.</verse>
				<verse number="19">Tla toTEKO Jesús kineki, saniman niktitlanis Timoteo para mechontas. Nikmatstikaj ika ijkuak oksejpa uajlas notech, nechyoleuas ika on tlen nechijlis de nemejuamej.</verse>
				<verse number="20">Xnikpiya okse yejuan no ijki kinemilia ken nejua, yejuan melauak notekimakas kichiuas tlen kuajli para nemejuamej.</verse>
				<verse number="21">Oksekimej kitejtemouaj tlen kuajli san para yejuamej, niman xejuan para Cristo Jesús.</verse>
				<verse number="22">Pero nemejuamej nenkimatstokej ika Timoteo sanoyej kuajli nechpaleuiya. Nenkimatstokej kenijki otekit ken nokoneu yeskia para tikteijliaj on kuajli tlajtojli.</verse>
				<verse number="23">Yejua ika tej, nikcha saniman nemechtitlanilis ijkuak yonikitak kenijki nopan nochiuas.</verse>
				<verse number="24">Niman kuajli nikmati ika tla toTEKO kineki, nejua no saniman nemechontas.</verse>
				<verse number="25">Nikita noneki nemechtitlanilis tokniu Epafrodito yejuan onenkuajtitlankej para onechpaleuij ika on tlen nechpolouayaj. Yejua nokniu itech Cristo niman otekit nouan para tikmanauiyaj on kuajli tlajtojli.</verse>
				<verse number="26">Yejua sanoyej mechonmati niman kineki mechontas para nenkimatiskej ika kuajli nemi pampa onenkimatkej ika yejua kualouaya.</verse>
				<verse number="27">Melauak yejua kualouaya, niman ye mikiya. Pero Dios okiknelij*, niman xsan yejua, yej nejua no onechiknelij* para xonikpix más ajmantli aparte de in yejuan ye nikpiya.</verse>
				<verse number="28">Yejua ika, más nikneki para niktitlanis, para ijkuak oksejpa nenkitaskej nempakiskej. Niman no ijki nejua xmás ninajmantias ijkuak nikmatis ika nemejuamej yonenkitakej ika xok kualo.</verse>
				<verse number="29">Xselikan ikan nochi paktli ken itekitkau toTEKO, niman nochipa xpiyakan tetlakaitalistli intech on yejuan no ijki ken yejua.</verse>
				<verse number="30">Ijkon xselikan pampa yejua ye mikiya ipampa itekiu Cristo. Okitlalij inemilis kampa ye mikiskia san para onechpaleuiko ika on tlen nemejuamej xouel onennechpaleuijkej.</verse>
			</chapter>
			<chapter number="3">
				<verse number="1">Niman aman nokniuan, xpakikan pampa nenkineltokaj toTEKO. Para nejua xnechpajsoloua oksejpa nemechijlis on tlen yonemechtlajkuiluijka, niman kuajli para oksejpa nikijtos para maka nenkipoloskej nemotlaneltok.</verse>
				<verse number="2">Xmotakan sano nemejuamej de on tlakamej yejuan ken chichimej yejuan kichiuaj on tlen xkuajli niman kinekij mechtlaliliskej ipan nemonakayo on neskayotl itoka circuncisión*.</verse>
				<verse number="3">Tejuamej yejuan tikmauistiliaj Dios itechkopa on Espíritu Santo tikipiyaj on circuncisión yejuan melauak. Xtiktlaliaj toyojlo para tikseliskej temakixtilistli itech on tlen nochiua ipan tonakayo, yej tipakij pampa tinemij san sekan iuan Cristo Jesús.</verse>
				<verse number="4">Xniktlalia noyojlo itech nonakayo, maski niueliskia niktlaliskia. Tla yakaj ueli ijki itech notlamiya inakayo, nejua más niueliskia nikchiuaskia,</verse>
				<verse number="5">pampa ipan chikueyi tonajli ijkuak oninen onikselij ipan notlalnakayo on neskayotl itoka circuncisión. No ijki nejua nihebreo, niman niualeua itech nouejkatataj Benjamín. No nitlajtlajtoua ika on tlajtojli hebreo* yejuan intlajtol* notajuan, niman kuajli onikejeu on tlanauatijli pampa nifariseo* katka.</verse>
				<verse number="6">Sanoyej onikintlauelitak niman onikintlajyouiltij on yejuan kineltokaj Cristo. Niyolmelaki katkaj. Xakaj kipiyaya tlinon kijtos notechkopa, pampa onikchiu nochi ken on tlanauatijli kijtoua.</verse>
				<verse number="7">Pero in miyek tlajtlamach* yejuan achtoj sanoyej ueyi kijtosnekiya para nejua, aman nikita ken xitlaj kijtosneki ipampa Cristo.</verse>
				<verse number="8">Xok ueyi kijtosneki on tlajtlamach* pampa más ueyi kijtosneki ika nikixmati JesuCristo ken noTEKO. Ipampa Cristo nochi on tlajtlamach* onikau niman nikita ken itlaj tlajsojli para ueli niknoyaxkatia Cristo,</verse>
				<verse number="9">niman para Dios nechita san sekan ninemi iuan Cristo. Yejua nechita ika niyolmelajkatlakatl, xpampa onikchiu nochi tlen on tlanauatijli kijtoua, yej pampa nikneltoka noCristo. In yolmelajkilistli Dios techmaka itechkopa totlaneltok.</verse>
				<verse number="10">Nikneki nikixmatis Cristo, niman ipan in nemilistli yejuan amantsin nikpiya nikneki nikpiyas on ipoder yejuan okiselij ijkuak oyoliu* niman onokuiteu ipan itlalkon. Niman no nikneki nikijyouis on tlen yejua okijyouij, niman nimikis ken yejua omik.</verse>
				<verse number="11">Niman nitlamacha ika no niuelis niyoliuis* niman ninokuiteuas intech on mikatsitsimej.</verse>
				<verse number="12">Nejua xnikijtosneki tla nochi ye nikpiya, noso tla aman najsitikaj* ken sen tlakatl yejuan nochi kuajli ipan inemilis. Pero kemaj ninokojtilijtiu niman nitlamacha ika ajsis on tonajli ijkuak ninemis ken Cristo kineki, pampa yejua ika Cristo onechnots achtoj.</verse>
				<verse number="13">Nokniuan, maski xe ninemi ken Christo kineki, nikelkaua nochi tlen nokaua tlakuitlapan niman nikchiua kanika para nikajsis on tlen onkaj tlayakapan.</verse>
				<verse number="14">Ijkon ken sen telpochtli yejuan teuan notlatlaloua kampa notlatlanij sanoyej noyolchikaua para tetlanis, nejua no ijki. Sanoyej ninoyolchikaua para niktlanis on tlanilistli yejuan Dios kineki nikselis ne iluikak pampa ninemi san sekan iuan Cristo Jesús.</verse>
				<verse number="15">Ijkon tej, nochimej nemejuamej yejuan kuajli yochikau nemotlaneltok, no ijki noneki xnemilikan ken nejua niknemilia. Tla itlaj oksekneka nenkinemiliaj, Dios no mechititis tlen kuajli.</verse>
				<verse number="16">Pero yej kemaj, ma tikejeuakan nochi on tlen kuajli ye tikpiyaj.</verse>
				<verse number="17">Nokniuan, san sekan xtokakan noejemplo ijkon ken ninouika. Niman xkintakan on yejuan kitokaj noejemplo,</verse>
				<verse number="18">pampa miyekpa yonemechijlij niman oksejpa nemechijlia hasta ikan nixayo, ika miyekej nemij yejuan xkixtlajsojtlaj on tlen okijyouij Cristo ipan kojnepanojli*.</verse>
				<verse number="19">On kenomej komintlajkaliskej ipan miktlan pampa imindios nochiuaj sano inmijtij. Yejuamej noueyimatij ika on tlen kitocaroua pinauaskiaj niman san konmatstokej on tlen onkaj ipan in tlaltikpaktli.</verse>
				<verse number="20">Pero tejuamej ye tichanejkej ne iluikak. Niman aman sa tikchixtokej on Temakixtijketl, toTEKO JesuCristo, ma ualeua de ne iluikak,</verse>
				<verse number="21">para techpatilis totlaltikpaknakayo yejuan mikis, para no ijki nokauas ken de yejua, yejuan okiselij ijkuak otlejkok ne iluikak. Ijkon kichiuas ikan ipoder yejuan kipiya para kimandaroua nochi tlajtlamach*.</verse>
			</chapter>
			<chapter number="4">
				<verse number="1">Ijkon tej, notlajsojkainiuan, xmelajkanemikan san sekan iuan toTEKO. Nejua nemechtlajsojtla* niman sanoyej* nikneki nemechitas. Nemejuamej nennopakilis niman nennotlanilis.</verse>
				<verse number="2">Sanoyej nikintlajtlanilia on siuamej, Evodia niman Síntique, ma kipiyakan san se inyojlo ken iknijtin itech toTEKO.</verse>
				<verse number="3">Niman tejua, notekipanojkaxiu yejuan xkaman tinechkaua ipan in tekitl, nimitstlajtlanilia xkimpaleui yejuamej in tokniuan siuamej, pampa yejuamej kuajli nouan okixikojkej on chikajkatekitl yejuan otikchijkej ika on kuajli tlajtojli yejuan kiteijlia ken Dios temakixtia. Yejuamej no otekitkej san sekan iuan Clemente niman oksekimej yejuan nouan otekitkej. Yejuamej intoka ye tlajkuilolnestokej ne ipan on amamoxtli* kampa onkaj intoka on yejuan kipiyaj nemilistli para nochipa.</verse>
				<verse number="4">Nochipa xpakikan itech toTEKO. Oksejpa nemechijlia: ¡Xpakikan!</verse>
				<verse number="5">Nochi tlakatl ma mechta ika nentenotskej. Ye nisiu para uajlas toTEKO.</verse>
				<verse number="6">Maka itlaj xkonmatstiakan, yej nochipa xchiuakan oración. Xtlajtlanilikan Dios tlen mechpaloua niman xmakakan tlaxtlauijli.</verse>
				<verse number="7">Niman Dios mechmakas yolseuilistli más ueyi yejuan xakaj uelis kajsikamatis. Niman in yolseuilistli kejeuas nemoyojlo niman nemotlamachilis pampa itechkopa Cristo Jesús nennemij san sekan.</verse>
				<verse number="8">Sa ika nochi, nokniuan, xnemilikan nochi tlen melauak, nochi yejuan kipiya tetlakaitalistli, nochi tlen melajki, nochi tlen chipauak, nochi tlen tepaktia, niman nochi yejuan kipiya yekteneualistli. Xnemilikan nochi tlen más kuajli niman yejuan kipiya yekteneualistli.</verse>
				<verse number="9">Xchiuakan on tlinon onemechmachtij, niman onenkiselijkej notech, niman on tlen notech onenkakkej, niman onenkitakej onikchiu. Ijkon xchiuakan, niman Dios yejuan mechmaka yolseuilistli nemouan nemis.</verse>
				<verse number="10">Sanoyej nipaki itech toTEKO, pampa nemejuamej oksejpa opeu nennechpaleuiyaj ikan tomin. In xnikijtosneki tla yonenkelkajkaj ika nennechpaleuiyaj, yej xe nenueliyaj nenkichiuayaj.</verse>
				<verse number="11">Niman xnikijtoua pampa itlaj nechpolojtikaj, pampa nejua ueli ninemi ikan paktli san ika on tlen nikpiya.</verse>
				<verse number="12">Nikmatstikaj kenijki ninemi ipan mayantli, niman nikmatstikaj kenijki ninemi ijkuak nochi nikpiya. Nejua niueli niknamiki san tlinon, tla ijkuak nixuitikaj noso ijkuak napismiki, tla ijkuak nikpiya miyek noso tla ijkuak nechpolojtikaj.</verse>
				<verse number="13">Nochi niueli nikselia tlen nopan nochiua pampa Cristo yejua nechpaleuiya.</verse>
				<verse number="14">Pero sanoyej kuajli ika onennechpaleuijkej ijkuak xitlaj* nikpiyaya.</verse>
				<verse number="15">Nemejuamej, yejuan nenchantij ipan on ueyikalpan Filipos, nenkimatstokej ika ijkuak achtopa onikis ipan nemoregión de Macedonia ijkuak yonemechijlijka on kuajli tlajtojli, xakaj oksekimej tlaneltokakej onechpaleuijkej ikan tetlayokolijli*, yej san nemejuamej.</verse>
				<verse number="16">Chika nejua sanken* ninemiya Tesalónica, nemejuamej keskipa onennechtitlanilijkej ofrenda.</verse>
				<verse number="17">Xkijtosneki ika nikneki nikselis itlaj tetlayokolistli de nemejuamej. Yej tlinon nejua nikneki más xmiyekilikan nemotetlayokolil ne ixpan Dios.</verse>
				<verse number="18">Niman nejua yonikselij nochi, niman hasta más yonikselij. Desde onennechajtitlanilijkej nemotetlayokolil yejuan okuajkik Epafrodito, xok nechpoloua. In ofrenda ajuiyak ken itlaj popochtli* yejuan on tlakamej kipopotsaj ijkuak kimakaj Dios sen uentli, yejuan Dios kiselia, niman kipaktia.</verse>
				<verse number="19">NoDios mechmakas nochi tlen nemejuamej mechpoloua itechkopa iueyi riquezas yejuan onkaj iuan Cristo Jesús.</verse>
				<verse number="20">Dios toTajtsin ma kipiya ueyilistli para nochipa. Ma ijki nochiua.</verse>
				<verse number="21">Xkintlajpalokan cada se on ikoneuan Dios itechkopa JesuCristo. In tokniuan yejuan nikan nouan nemij no mechtlajpalouaj.</verse>
				<verse number="22">No ijki mechtlajpalouaj nochimej on tlanelkokakej itech Dios yejuan nemij nikan Roma, niman más yejuamej on yejuan tekitij itech César, on más ueyi tekiuaj, ipan in ueyi país Roma.</verse>
				<verse number="23">Ma toTEKO JesuCristo mechmaka iueyitetlajsojtlalis nochimej nemejuamej. Ma ijki nochiua.</verse>
			</chapter>
		</book>
		<book number="51">
			<chapter number="1">
				<verse number="1">Nejua, Pablo, niiapóstol* JesuCristo pampa Dios ijki okinek. Nejua niman tokniu Timoteo</verse>
				<verse number="2">temechtlajpalouaj ompa on Colosas nemejuamej yejuan nenyolchipajkej niman nenmelajkanemij ipan on tlaneltoktli itech Cristo. Ma Dios toTajtsin mechtiochiua niman ma mechmaka iyolseuilis.</verse>
				<verse number="3">Nochipa tikmakaj tlaxtlauijli Dios, iTajtsin toTEKO JesuCristo, ijkuak tikchiuaj oración nemopampa.</verse>
				<verse number="4">Tikmakaj tlaxtlauijli pampa otikakkej ika on nemotlaneltok nenkipiyaj itech Cristo Jesús, niman on nemotetlajsojtlalis* nenkimpiyaliaj nochimej on yejuan yolchipajkej.</verse>
				<verse number="5">Nenkipiyaj in tlaneltoktli niman tetlajsojtlalistli* pampa nenkimachaj* on tlen yejyejtikaj para nemejuamej ne ipan iluikak. Opeu nenkipiyaj in tlamachalistli* ijkuak onenkakkej on melauak kuajli tlajtojli yejuan kiteijlia ken Dios temakixtia</verse>
				<verse number="6">yejuan oyejkok nemotech. Nochiuiyan ipan in tlaltikpaktli más miyek tlakatl yokiselij Cristo ipampa in temachtijli. Ijkon onochiu nemotsajlan desde onenkakkej niman onenkajsikamatkej ika melauak Dios mechmaka iteiknelilis*.</verse>
				<verse number="7">Yejua in omechmachtij on totlajsojkaEpafras yejuan kuajli tlapaleuijketl de Cristo, niman tekiti nemouan topampa.</verse>
				<verse number="8">Yejua otechijlij ika sanoyej* nemotlajsojtlaj ijkon ken on Espíritu Santo mechititia.</verse>
				<verse number="9">Yejua ika, desde on tonajli ijkuak otikakkej de nemotlaneltok niman nemotlajsojtlalis, xtikajkauaj para tikchiuaj oración nemopampa. Tiktlajtlaniliaj Dios ma mechpaleui nenkimatiskej nochi on tlen kineki para nenkichiuaskej itechkopa on tlamatkilistli* niman kajsikamatilistli yejuan kisa itech on Espíritu Santo.</verse>
				<verse number="10">Ijkon tiktlajtlaniliaj Dios para nenueliskej nenkitlakaitaskej niman nenkipaktiskej toTEKO ikan nemonemilis. Nenueliskej nenkichiuaskej nochi tlajtlamach* tlen kuajli, niman cada mojmostla más kuajli nenkixmatiskej Dios.</verse>
				<verse number="11">No tiktlajtlaniliaj Dios para nenkipiyaskej yolchikaualistli ikan nochi iueyi poder, para ijki uelis nenkixikoskej nochi tlajtlamach* ikan miyek ijyouilistli niman pakilistli.</verse>
				<verse number="12">Nenkimakaskej tlaxtlauijli toTajtsin, pampa omechmelajkatlalij para nenkiseliskej on herencia inuan nochimej on yolchipajkej ne ipan iluikak kampa tlauilpan.</verse>
				<verse number="13">Yejua otechkixtij itech ipoder Satanás kampa tlamandaroua ipan tlayouajlotl, niman otechtlalij kampa tlamandaroua itlajsojkaKonetsin,</verse>
				<verse number="14">yejuan okitlaxtlau nochi totlajtlakol, niman otechtlapojpoluij.</verse>
				<verse number="15">Cristo on iKonetsin Dios, yejua okipantlantiko kenijki nemi Dios yejuan xnesi inemilis kenijki onkaj. Niman Cristo yejua nemi desde ijkuak nochi tlen onkaj, xe onkatka.</verse>
				<verse number="16">Itechkopa Cristo, Dios okichijchiu nochi tlen onkaj ne iluikak niman nikan ipan tlaltikpaktli, on yejuan tikitaj niman on yejuan xtikitaj. Niman itechkopa Cristo, Dios okintlalij espíritus yejuan kipiyaj poder, tekiuajyotl, niman tlamandarouaj. Dios okichijchiu nochi tlajtlamach* itechkopa Cristo, niman okichijchiu nochi tlajtlamach* no para Cristo.</verse>
				<verse number="17">Cristo ye nemiya ijkuak nochi tlajtlamach* xe onkatka, niman yejua ipampa nochi tlajtlamach* kuajli onkaj.</verse>
				<verse number="18">No ijki, Cristo yejua tlayekanketl intech on yejuan tlaneltokaj yejuan nochiuaj itiopan. Niman yejua kinmaka nemilistli on yejuan nochiuaj itiopan. Yejua, yakatstikaj de nochi. No ijki yejua achtoj onokuiteu ipan itlalkon para yakatstikaj ipan nochi tlajtlamach* tlen nemi niman tlen onkaj.</verse>
				<verse number="19">Dios ikan paktli okitlalij ipan Cristo, nochi tlen yejua ika tentikaj.</verse>
				<verse number="20">Itechkopa iyesyo Cristo yejuan okitoyau ijkuak omik ipan kojnepanojli*, nochi tlajtlamach* tlen onkaj niman tlen nemi, nikan ipan in tlaltikpaktli niman iluikak, san sekan okitlalij ikan yolseuilistli.</verse>
				<verse number="21">Ipan okse tiempo, nennemiyaj ken xnenchanejkej niman ken nentlaueliknijtin katkaj iuan Dios ipampa on tlajtlamach* tlen xkuajli nenkichiuayaj niman nenkinemiliayaj.</verse>
				<verse number="22">Pero aman Dios omechtlalij yejua itech ikan yolseuilistli ipampa imikilis itlalnakayo Cristo. Ijkon okichiu para mechpiyas chipajkej ixpan, yejuan xitlaj* mancha kipiyaj niman xikan ixkomakalistli.</verse>
				<verse number="23">Pero in san nochiuas tla melauak yonenkineltokakej Cristo niman xkaman nenkauaj nemotlaneltok. Niman no noneki nochipa nentlamachaskej itech on kuajli tlajtojli yejuan kiteijlia ken Dios temakixtia yejuan onenkakkej. Yejua in kuajli tlajtojli noteijlia nochiuiyan imanian in tlaltikpaktli. Niman nejua Pablo yejua niknotekimaka para nikteijlia.</verse>
				<verse number="24">Aman sanoyej nipaki ika on tlen nemopampa nikijyouiya. Aman ikan notlalnakayo nikajxitijtias on tlajyouilistli yejuan kijyouiya Cristo impampa on tlaneltokakej yejuan nochiuaj itiopan.</verse>
				<verse number="25">Dios onechtlalij ken itekitkau para nemechpaleuis nemejuamej yejuan xnenhebreos*. Yejua onechmakak para nemechijlis nochi itemachtil,</verse>
				<verse number="26">yejuan iyantikatka* para nochi tlakatl. Pero aman Dios okipantlantij intech on iyolchipakauan.</verse>
				<verse number="27">Dios okinek okimpanextijlij yejuamej on tlen kichtakapiyaya, para ma kimatikan ika on sanoyej kuajli tlajtlamach* yejuan kipiya para on yejuan xhebreos*. Niman on tlen iyantikatka* sano yejua Cristo yejuan nemi ipan cada se de nemejuamej. In kijtosneki ika Dios mechmaka se parte de on iuelis yejuan kipiya.</verse>
				<verse number="28">Tejuamej titenojnotsaj itechkopa Cristo. Tikintlakanonotsaj nochimej, niman tikinmachtiaj cada se ikan nochi totlamatkilis* para tikinmajxitiskej kuajkualtin ixpan Cristo.</verse>
				<verse number="29">Yejua ika in sanoyej nitekiti. Nikchiua kanika ika nochi chikaualistli yejuan Cristo ikan ipoder nechmaka.</verse>
			</chapter>
			<chapter number="2">
				<verse number="1">Nikneki xmatikan ika sanoyej* ninotekimaka chikauak nemopampa, niman impampa on yejuan nemij ipan on ueyikalpan itoka Laodicea, niman impampa nochimej yejuan xnechixmatij.</verse>
				<verse number="2">Nikinnekilia para yejuamej ma noyoleuakan, niman ma kuajli san sekan nemikan ikan tetlajsojtlalistli*. Nikneki para kipiyaskej on riqueza de kajsikamatilistli para uelis kimatiskej on tlen Dios kiyantikatka yejuan sano yejua Cristo.</verse>
				<verse number="3">Ipan Cristo iyantikaj on tesoros de on tlamatkilistli* niman de on kajsikamatilistli.</verse>
				<verse number="4">Yejua in nemechijlia nemejuamej para maka yakaj mechkajkayauas ika tlajtojli yejuan kakisti melauak niman kualtsin, pero xmelauak.</verse>
				<verse number="5">Maski nejua xnemouan ninemi, nemechelnamiki ipan noyojlo. Niman nipaki ika nikmati kuajli nemouikaj niman nenkipiyaj melajki nemotlaneltok itech Cristo.</verse>
				<verse number="6">Ijkon ken nemejuamej onenkiselijkej Cristo Jesús para nemoTEKO, no xnemikan san sekan iuan.</verse>
				<verse number="7">Yejua ipan xpiyakan nemoneluayo ken on kojtli* noneluayotia ipan tlajli. Niman yejua ipan xmokiktsikan ken on tepantli nokiktsia ipan on cimiento*. Niman más xmokojtilikan ipan nemotlaneltok ijkon ken omechmachtijkej. Niman xmakakan ueyi tlaxtlauijli Dios.</verse>
				<verse number="8">Xmotakan sano nemejuamej. Maka yakaj xkauilikan mechkajkayaua ika on xkuajli temachtilistli tlen xmelauak. On ken on tlajtlamach* temachtilistli, san intemachtil niman incostumbre on tlaltikpaktlakamej. On temachtilistli xkisa itech Cristo,</verse>
				<verse number="9">pampa nochi tlen Dios ika tentikaj, tiuelij tikitaj itech Cristo.</verse>
				<verse number="10">Niman nemejuamej nententokej ikan inemilis Dios pampa nennemij san sekan iuan Cristo yejuan kinyekana nochimej on tekiuajkej niman nochimej on yejuan kipiyaj poder.</verse>
				<verse number="11">No ijki pampa Cristo nemi ipan nemoyojlo, onenkiselijkej on neskayotl itoka circuncisión*. Pero xejua on neskayotl yejuan notetlalilia ipan tenakayo ken kichiuaj on hebreos*, yej ika on neskayotl yejuan Cristo okitlalij ipan teyojlo. On yejuan kipiyaj on neskayotl ipan inyojlo xok kichiuaj on tlen inxkuajli eleuilis* kineki.</verse>
				<verse number="12">Ijkuak onemokuatekijkej, onenkiteititijkej ika onemotlaltôkakej iuan Cristo. Niman no ijki iuan onenyolijkej ikan yenkuik nemonemilis. Nochi on onochiu pampa onenkineltokakej ipoder Dios yejuan ika okiyoliuitij* Cristo niman okuiteu ipan itlalkon.</verse>
				<verse number="13">Ipan okseki tiempo nemejuamej nenmiktoyaj ixpan Dios ipampa nemotlajtlakol niman ipampa ieleuilis nemotlalnakayo yejuan nenkipiyayaj. Pero aman Dios mechmaka nemilistli iuan Cristo, niman otechtlapojpoluilij nochi totlajtlakol.</verse>
				<verse number="14">Dios okipopoloj on amatlanauatijli yejuan kijtouaya tline techtlajtlakolmakaya. Pero ijkuak Cristo omik ipan kojnepanojli*, Dios okipopoloj on amatlanauatijli.</verse>
				<verse number="15">Dios okitlakijkixtilij on diablo* niman on yejuan kipiyayaj poder ipan ajakatl niman okimpijpinajtij teixpan ika on imikilis Cristo ipan kojnepanojli.</verse>
				<verse number="16">Yejua ika, maka xmokauilikan yakaj ma mechistlako ika on tlen nenkikuaj niman nenkonij, noso ika tla xnenkichiuaj on iluimej, noso ijkuak yenkuik metstli, noso ika tla xnenkejeuaj on tonajli sábado.</verse>
				<verse number="17">Nochi onkatka ken itlaj itlaseuajlo on tlen ye onkatka para uajlas, pero nochi on tlen melauak sano yejua Cristo.</verse>
				<verse number="18">Maka xmokauilikan mechkixtilikan nemotetlayokolil on yejuan nopouaj ken sanoyej* yolyemankej niman kinyekteneuaj on ángeles. Yejuamej kijtouaj ika kiseliaj intlamatkilis* intechkopa on tlatlachalistin yejuan ken intemikpan, niman sanoyej noueyimatij ikan intlamachilis yejuan san yejuamej kinemiliaj.</verse>
				<verse number="19">Yejuamej xnemij san sekan iuan Cristo, yejuan yakatstikaj ipan on itiopan. Yejua techtlakualtia niman techsaloua san sekan ken sen tlalnakayotl yejuan kuajli sajsalijtikaj nochiuiyan.</verse>
				<verse number="20">Pampa yonenmikkej iuan Cristo, xok noneki nemouikaskej ipan intlanauatiluan niman imincostumbre on tlaltikpaktlakamej. Yejua ika, ¿tline* sanken* nemouikaj ken on tlaltikpaktlakamej yejuan xkineltokaj Cristo? ¿Tline nenkitlakamatij on tlanauatiltin</verse>
				<verse number="21">yejuan kijtouaj: “In maka xkua, nion maka xmati, niman nion maka xtelo”?</verse>
				<verse number="22">Nochi in tlanauatiltin kiteneua on tlajtlamach* yejuan san panoua niman tlami ijkuak kitekitiltiaj, niman san on tlakamej ijkon tlanauatiaj.</verse>
				<verse number="23">Nochi in tlanauatiltin nesi melauak ken sanoyej ueyi kijtosneki, pampa sanoyej kinekij nouikaskej ipan intlaneltok, niman sanoyej nochiuaj yolyemankej maski xmelauak yolyemankej, niman hasta kitlajyouiltiaj intlalnakayo. Pero in xitlaj* ika kimpaleuiya para kixtiskej on xkuajli eleuilistli* ipan yejuamej.</verse>
			</chapter>
			<chapter number="3">
				<verse number="1">Pampa Dios omechyoliuitij niman omechkuiteu iuan Cristo, xtejtemokan nochi tlajtlamach* riquezas yejuan onkaj iluikak kampa Cristo yeuatikaj iyekmakopa Dios ikan ueyilistli.</verse>
				<verse number="2">Xtlanemilikan itech on tlajtlamach* yejuan onkaj ne iluikak, niman maka yejuan onkaj nikan ipan in tlaltikpaktli,</verse>
				<verse number="3">pampa onenmikkej iuan Cristo. Aman nenkipiyaj nemonemilis iyantikaj iuan yejua yejuan nemi san sekan iuan Dios.</verse>
				<verse number="4">Cristo sano yejua nemonemilis, niman ijkuak yejua nopanextis, ijkuakon nemejuamej no nemopanextiskej iuan yejua. Niman no iuan nenkipiyaskej iueyilis.</verse>
				<verse number="5">Yejua ika tej, xpopolokan nochi tlen xkuajli nemotech onkaj yejuan kisa ipan in tlaltikpaktli. Maka yakaj ma auilnemi. Xkixtikan nochi on tlen xchipauak ipan nemonemilis. Maka xkauilikan nemoeleuilis* ma mechyekana, nion maka xnejnekikan on yejuan tlen xkuajli, nion maka xnekikan nochi nenkimoyaxkatiskej. Tla nenkinekij nochi nenkimoyaxkatiskej, on sano ijki ken nenkimauistiliskiaj on ídolos.</verse>
				<verse number="6">Yejua ika, ipampa in tlajtlamach*, uajlau on itlauel Dios intech on yejuan xkitlakamatij.</verse>
				<verse number="7">Nochi in nemejuamej no nenkichiuayaj ipan nemonemilis yejuan yopanok.</verse>
				<verse number="8">Pero aman xkajkauakan nochi in tlajtlamach*: tlauejli, tlaueltsajtsilistli, tlauijuikaltilistli, xompayejyeualistli, niman xkuajli kamanajli.</verse>
				<verse number="9">Maka xmokajkayauakan iuan oksekimej, pampa nemonemilis yonenkipatlakej. Xok nennemij nion nemouikaj ken achtoj nemouikayaj.</verse>
				<verse number="10">Aman yonenkiselijkej yenkuik nemilistli, niman Dios kiyenkuilijtiu hasta nokauas ken yejua tlacha para kuajli nenkixmatiskej. Niman on yenkuik nemilistli nochijtiu ken on akin okichijchiu.</verse>
				<verse number="11">Imintech on yejuan kipiyaj in yenkuik nemilistli, xok nesi akinon xhebreo* noso hebreo, nion akinon okiselij on circuncisión* ipan itlalnakayo noso ka, nion akinon xchanej, noso yejuan ken yolki yejuan xitlaj kimati, nion esclavo, noso xesclavo. Yejua in melauak, pampa Cristo kinyekana nochimej on yejuan yenkuik innemilis, niman yejua nemi impan nochimej yejuamej.</verse>
				<verse number="12">Dios mechtlajsojtla* niman yomechtlapejpenij. Yejua ika tej, xmouikakan ikan teiknelilistli*, yolkuajlilistli, yolyemanilistli*, kuajli tenotsalistli, niman ikan ijyouilistli.</verse>
				<verse number="13">Xpiyakan ijyouilistli iuan oksekimej, niman xtlapojpoluikan tla yakaj xkuajli itlaj mechchiuilia, ijkon ken Cristo omechtlapojpoluij.</verse>
				<verse number="14">In yejua más ueyi kijtosneki, xmotlajsojtlakan* iuan oksekimej, pampa on tetlajsojtlalistli* yejua más kuajli kichiua para melauak notlajsojtlalo.</verse>
				<verse number="15">Niman xkauilikan on yolseuilistli yejuan Cristo mechmaka ma mechyekana ipan nemoyojlo, pampa yejua ika Dios omechnots para nennemiskej ipan san se tlalnakayotl. Niman xpiyakan tetlajsojkamachilistli.</verse>
				<verse number="16">Xselikan nochi itemachtil Cristo ipan nemoyojlo. Xmomachtikan niman xmoyoleuakan iuan oksekimej ikan nochi tlamatkilistli*. Xmokuikatikan itech Dios ikan tlaxtlauijli ipan nemoyojlo. Xmokuikatikan salmos, himnos niman coros de yekteneualistli itech Dios.</verse>
				<verse number="17">San tlinon yejuan nenkichiuaskej noso nenkijtoskej, xchiuakan nochi ikan itokatsin toTEKO Cristo, niman xmakakan tlaxtlauijli Dios itechkopa Cristo.</verse>
				<verse number="18">Siuamej, cada se de nemejuamej xtlakamatikan nemoueuentsin. In yejua noneki nenkichiuaskej pampa nentlaneltokaj itech toTEKO.</verse>
				<verse number="19">Tlakamej, cada se de nemejuamej xtlajsojtlakan* nemosiuau niman maka xkintlajtlauelitakan.</verse>
				<verse number="20">Kokonej, nochi ika xkintlakamatikan nemotajuan, pampa in yejua kipaktia toTEKO.</verse>
				<verse number="21">Tatajtin, maka xkinkuajkualanikan nemokoneuan, para maka najmanaskej hasta kampa yolajsiskej.</verse>
				<verse number="22">Esclavos, nochi ika xkintlakamatikan nemotlaltikpaktekouan. Maka xkintlakamatikan san ijkuak yejuamej mechitstiaskej para yejuamej mechijliskej ika nenkuajkualtin. Yej, xkintlakamatikan ikan nochi nemoyojlo, pampa nenkitlakaitaj toTajtsin.</verse>
				<verse number="23">San tlinon yejuan nenkichiuaskej, xchiuakan ikan kuajli nemoyojlo ken nenkichiuaskiaj para toTEKO niman xpara on tlakamej.</verse>
				<verse number="24">Ijkon xchiuakan, pampa nenkimatstokej ika toTEKO mechmakas sen herencia. Nemejuamej nenkitekipanouaj Cristo yejuan melauak toTEKO.</verse>
				<verse number="25">Pero yejuan kichiua tlen xkuajli kiselis itlaxtlauil de on tlen xkuajli okichiu, pampa Dios xkichikoita* se tlakatl iuan okse.</verse>
			</chapter>
			<chapter number="4">
				<verse number="1">Tetekouan, xchiuakan ken kitocaroua inuan nemoesclavos. Xkelnamikikan ika nemejuamej no nenkipiyaj nemoTEKO yejuan nemi iluikak.</verse>
				<verse number="2">Xchiuakan oración, niman ipan nemooración kuajli xpiyakan nemotlamachilis. Niman maka xkelkauakan para nenkimakaskej tlaxtlauijli Dios.</verse>
				<verse number="3">No xchiuakan oración topampa para Dios ma kinyolmatoka on tlakamej para uelis tikinnojnotsaskej ikan itemachtil Cristo on tleniyantikatka* para on tlakamej. Aman nitsakutikaj pampa nitenojnotsa ika itemachtil Cristo.</verse>
				<verse number="4">Xchiuakan oración para kuajli ma niktemelajkaijli on temachtilistli ken noneki nikchiuas.</verse>
				<verse number="5">Xmouikakan ken tlamatkej* inuan on yejuan xtlaneltokaj, niman maka xkixpolokan tiempo.</verse>
				<verse number="6">Noneki nochipa nenteyeknojnotsaskej niman nemotlajtol ma yemanki para kuelkakiskej. Niman no noneki nenkimatiskej kenijki nenkinankiliskej cada se.</verse>
				<verse number="7">Totlajsojkaikniu Tíquico, yejuan nochipa kuajli kitekipanoua Dios, niman nechpaluiya, yejua mechtlajtlajtouilis kenijki nopan nochiua.</verse>
				<verse number="8">Yejua niktitlani para mechonijlis kenijki tinemij niman para mechonyoleuas.</verse>
				<verse number="9">Iuan yejua no yau totlajsojkaikniu Onésimo. Yejua melauak kineltoka Dios ikan nochi iyojlo, niman yejua sen nemochanejkau. Yejuamej mechijliskej nochi tlinon nochiua nikan.</verse>
				<verse number="10">Aristarco, nocompañero yejuan iuan nitsakutikaj, niman Marcos, iprimo Bernabé, mechtlajpalouaj. Nemejuamej yonenkiselijkej tlanauatijli para kenijki nenkiseliskej Marcos. Tla yau mechonnotsa, xselikan kuajli.</verse>
				<verse number="11">No ijki mechtlajpaloua Jesús, on yejuan no itoka Justo. Yejuamej in yeyimej san yejuamej hebreos* yejuan nouan tekitij ipan itekiu Dios, niman yejuamej nechyoltlaliaj.</verse>
				<verse number="12">No ijki mechtlajpaloua Epafras yejuan nemochanejkau niman itekipanojkau Cristo. Yejua nochipa sanoyej kitlajtlanilia Dios para nemejuamej xmelajkanemikan niman xchijchikajtiakan ipan nemotlaneltok, niman para kuajli nenkimatiskej on tlen Dios kineki para nenkichiuaskej.</verse>
				<verse number="13">Nemechmachistia ika yejua sanoyej notekimaka nemopampa, niman no impampa on yejuan nemij ne ipan on uejueyikalpanmej Laodicea niman Hierápolis.</verse>
				<verse number="14">Lucas totlajsojkatepajtijkau niman Demas mechtlajpalouaj.</verse>
				<verse number="15">Xkintlajpalokan on tokniuan yejuan nemij ipan on ueyikalpan Laodicea, niman on tokniu siuatl Ninfas, niman on tokniuan yejuan nosentlaliaj ichan.</verse>
				<verse number="16">Ijkuak nemejuamej yonenkimomachtijkej in tlajkuilolamatl, xchiuakan para on tokniuan yejuan nosentlaliaj ipan on tiopan de Laodicea no ma kinomachtikan. Niman no xmomachtikan on tlajkuilolamatl yejuan oniktitlanilijka on tiopan de Laodicea.</verse>
				<verse number="17">Ijkin xkijlikan Arquipo: “Xchiua kanika para kuajli titlamis nochi on itekiu toTEKO yejuan omitsmaktilij.”</verse>
				<verse number="18">Nejua Pablo, onikijkuiloj in tetlajpalouilistli ikan nejua noma. Xkelnamikikan ika nitsakutikaj. Ma Dios mechmaka iueyitetlajsojtlalis*. Ma ijki nochiua.</verse>
			</chapter>
		</book>
		<book number="52">
			<chapter number="1">
				<verse number="1">Tejuamej, Pablo, Silvano niman Timoteo, temechtlajpalouaj nemejuamej tlaneltokakej yejuan nennemij itech Dios toTajtsin niman toTEKO JesuCristo ne ipan on tiopan yejuan onkaj ipan on ueyikalpan Tesalónica. Ma Dios toTajtsin niman toTEKO JesuCristo mechmakakan iueyitetlajsojtlalis* niman yolseuilistli.</verse>
				<verse number="2">Nochipa tikmakaj tlaxtlauijli Dios para nochimej nemejuamej, niman nochipa temechelnamikij ikan tooración.</verse>
				<verse number="3">Temechelnamikij ixpan Dios toTajtsin kenijki ipampa nemotlaneltok nenkichiuaj miyek tekitl, niman kenijki ipampa nemotetlajsojtlalis* nenkitekipanouaj, niman kenijki ipampa nemotlamachalis* itech toTEKO JesuCristo nenmelajkanemij ijkuak nentlajyouiyaj.</verse>
				<verse number="4">Nokniuan, Dios mechtlajsojtla nemejuamej. Niman tikmatstokej ika yejua omechtlapejpenij,</verse>
				<verse number="5">pampa ijkuak tejuamej otemechijlijkej on kuajli tlajtojli yejuan kiteijlia ken Dios temakixtia, xotemechpanextilijkej san ikan tlajtojli, yej no ikan poder, niman ikan Espíritu Santo. Niman no kuajli nenkimatstokej ika in temachtijli yejua tlen melauak. Kuajli nenkimatstokej kenijki titouikayaj nemouan ipampa on tlen kuajli para nemejuamej.</verse>
				<verse number="6">Nemejuamej onenkitokakej toejemplo niman iejemplo toTEKO. Niman maski onenkipixkej miyek tlajyouilistli, onenkiselijkej on tlamachtijli ikan pakilistli on yejuan omechmakak on Espíritu Santo.</verse>
				<verse number="7">Ijkon tej, onemochijkej kuajli ejemplo para nochimej on tlaneltokakej ne impan iminueyitlalpan Macedonia niman Acaya.</verse>
				<verse number="8">Ijkon nemejuamej onenkiteititijkej itemachtil toTEKO, niman xsan ne Macedonia niman Acaya, yej nochiuiyan kimatstokej de on nemotlaneltok yejuan nemejuamej nenkipiyaj itech Dios. Yejua ika, aman xokuitlaj tikpiyaj tlinon más tikijtoskej.</verse>
				<verse number="9">Aman sano yejuamej kitetlajtlajtouiliaj kenijki kuajli onentechselijkej, niman kenijki onenkintlalkauijkej on ídolos para onenkitlakamatkej Dios, niman opeu nenkitekipanouaj on yejuan melauak Dios niman yejuan nochipa nemi.</verse>
				<verse number="10">No ijki kijtouaj kenijki nemejuamej nenkichixtokej ma uajla de ne iluikak iKonetsin Dios yejuan okiyoliuitij* niman okuiteu ipan itlalkon. Jesús, teKoneu itech Dios, yejua techmakixtia ipan on temojtij tlajyouilistli yejuan uajlas.</verse>
			</chapter>
			<chapter number="2">
				<verse number="1">Nokniuan, nemejuamej nenkimatstokej, ijkuak otemechtitatoj xsanenkaj otemechnojnotskej.</verse>
				<verse number="2">Nemejuamej ye nenkimatstokej ika achtopa otechijixnamikej ikan tlauejli, niman otechuijuikaltijkej ne ipan on ueyikalpan Filipos. Maski yejuamej ijkon otechchiuilijkej, Dios otechpaleuij para otemechmakakej on kuajli tlajtojli ikan nochi toyojlo ompa ne Tesalónica. In otikchijkej maski kejekouayaj techteltiskej.</verse>
				<verse number="3">Otemechchikajkanojnotskej xikan on tlamachtijli yejuan xmelauak, nion xikan on tlen xchipauak, nion xitlaj* okse ika otemechkajkayajkej.</verse>
				<verse number="4">Yej, Dios achtopa otechitak ika tikuajkualtin, niman otechmaktilij on kuajli tlajtojli. Yejua ika, titemachtiaj xpara on tlakamej ma pakikan touan, yej para Dios ma paki touan yejuan techita kuajli ipan toyojlo.</verse>
				<verse number="5">Nemejuamej nenkimatstokej ika xkaman otemechyeknojnotskej ikan sanoyej* kualtsin tlajtojli nion xotitochijkej ken nenmotlajsojkaikniuan san para xtechmakakan tomin. Dios yejua ixpantitikaj.</verse>
				<verse number="6">Tejuamej xkaman tiknekij para on tlakamej ma techyekteneuakan, nemejuamej noso oksekimej.</verse>
				<verse number="7">Yej otitochijkej yolselikej, ken sen nantli kinmiskaltia ikoneuan ikan miyek tetlajsojtlalistli*.</verse>
				<verse number="8">Nemejuamej temechpiyaliaj miyek tetlajsojtlalistli* hasta tiknekiskiaj temechmakaskiaj xsan on kuajli tlajtojli, yej no hasta tonemilis pampa tejuamej sanoyej* temechtlajsojtlaj.</verse>
				<verse number="9">Nokniuan, nemejuamej nenkelnamikij kenijki otitekitkej niman otikchijkej kanika para otiktlankej totlakual. Titekitiyaj ikan tonajli niman yeuajli para nion akin de nemejuamej otemechtekimakakej chika tejuamej temechmachtiayaj on kuajli tlajtojli yejuan kiteijlia ken Dios temakixtia.</verse>
				<verse number="10">Nemejuamej nentestigos, niman Dios no, ika otitouikakej chipauak niman yolmelajkej nemotech yejuan nentlaneltokaj. Xakaj uelis techtlajtlakolmakas.</verse>
				<verse number="11">No ijki nenkimatstokej ika otemechijlijkej cada se de nemejuamej ken kichiua sen tajtli iuan ikoneuan. Otemechyolejkej niman otemechyolpaktijkej.</verse>
				<verse number="12">Niman no otemechtlaktitijkej para xmouikakan ken kitocaroua nemouikaskej, yejuan nenikoneuan Dios akin omechnots para nenkipiyaskej nemilistli ne kampa yejua tlamandaroua niman onkaj ueyilistli.</verse>
				<verse number="13">Niman no tikmakaj tlaxtlauijli Dios pampa ijkuak nemejuamej onenkiselijkej itlajtol yejuan tejuamej otemechmachtijkej, onenkiselijkej ken itlajtol yejua niman xken itlajtol yakaj tlakatl. Niman melauak yejua itlajtol Dios. Niman on itlajtol tekiti nemouan yejuan nentlaneltokaj.</verse>
				<verse number="14">Nokniuan, on tlen onochiu impan on tlaneltokakej itech Dios ne Judea yejuan tekoneuan itech Cristo Jesús, no ijki onochiu nemouan. Omechtlauelitakej niman omechtlajyouiltijkej yejuamej on nemochanejkauan sano ijki ken on ikoneuan Dios ne Judea otlajyouijkej intech on inchanejkauan hebreos*.</verse>
				<verse number="15">Yejuamej on hebreos* okimiktijkej toTEKO Jesús no ijki ken okinmiktijkaj on tiotlajtojkej. On hebreos* otechkixtijkej, xkipaktiaj Dios, niman nochi tlakatl kitlauelitaj.</verse>
				<verse number="16">Xtechkauiliaj tikinnojnotsaskej on yejuan xhebreos* para yejuamej no ma nomakixtikan. Ijkon ken nochipa kichiuaj, más kimiyekiliaj intlajtlakol hasta kampa xok ueli. Pero aman ye kuajli on itlauel Dios impan youajlaj.</verse>
				<verse number="17">Nokniuan, maski tla xtemechitayaj ijkuak temechtlalkauiyayaj ipan achijtsin tiempo, tejuamej nochipa temechpiyayaj ipan toyojlo, niman sanoyej tiknekiyaj tiaskej temechontaskej.</verse>
				<verse number="18">Tiknekiyaj tiaskej, hasta nejua Pablo miyekpa niknekiya nias. Pero nochipa ijkuak tiasnekiyaj, on diablo* xtechkauiliaya.</verse>
				<verse number="19">Tla ijkon tej, ¿akinomej yes on yejuan inka tikpiyaskej totlamachalis*, topakilis niman tocoronas yejuan techyolpaktis, tla xsano nemejuamej? Melauak nentopakilis yeskej ijkuak toTEKO uajnokuepas.</verse>
				<verse number="20">On melauak ika nemejuamej nentoueyilis niman nentopakilis.</verse>
			</chapter>
			<chapter number="3">
				<verse number="1">Kemaj pampa xok ouel otikxikojkej más, otiktlalijkej toyojlo para toseltimej titokauaskej nikan Atenas,</verse>
				<verse number="2">niman kemaj otiktitlankej Timoteo. Yejua tokniu niman itekitkau Dios para temachtia on kuajli tlajtojli itech ika Cristo. Otiktitlankej para omechyolchikauato niman omechyoleuato ipan nemotlaneltok,</verse>
				<verse number="3">para maka yakaj notsinkixtis ipampa on tlajyouilistli. Sano nemejuamej nenkimatstokej ika onkaj tikijyouiskej in tlajtlamach*.</verse>
				<verse number="4">Ijkuak sanken* nemouan tinemiyaj, otemechijlijkej ika tikpiyaskej miyek tlayouilislti, niman ijki onochiu ken nenkimatstokej.</verse>
				<verse number="5">Yejua ika, ijkuak nejua xoniuel más onikxikoj, onitlatitlan para onikmat kenijki nennemij ipan nemotlaneltok. Ninomojtiaya nikmatis ika on diablo* yomechtlatlatak, niman totekiu sanenkaj otikchijkej.</verse>
				<verse number="6">Pero aman Timoteo youajnokuepato ne nemotech, niman techajkuilia kuajli tlajtojli ikan nemotlaneltok niman nemotetlajsojtlalis* yejuan nemejuamej nenkipiyaj. Otechijlij ika nochipa nentechelnamikij ikan paktli, niman ika sanoyej* nenkinekij para nentechitaskej sano ijki ken tejuamej.</verse>
				<verse number="7">Yejua ika, nokniuan, maski otikpixkej tlajyouilistli niman on pajsolouilistli tekokoj, otikpixkej miyek teyoltlalijli ijkuak otikmatkej ika nemejuamej kuajli nenyauij ikan nemotlaneltok.</verse>
				<verse number="8">Aman sanoyej techyoleua pampa tikmatij ika kuajli nennemij itech toTEKO.</verse>
				<verse number="9">Pampa onentechmakakej miyek pakilistli ixpan Dios, ¿hasta kenijki tej, tiueliskej tikmakaskej miyek tlaxtlauijli toDios nemopampa?</verse>
				<verse number="10">Ikan tonajli niman yeuajli tiktlajtlaniliaj Dios ma techkauili titosentlaliskej para titotaskej nemouan oksejpa, niman tikajxitiskej tlinon sanken* poliui ipan nemotlaneltok.</verse>
				<verse number="11">Sano yejua Dios toTajtsin niman toTEKO JesuCristo ma techpaleui para tiueliskej tiaskej temechontaskej.</verse>
				<verse number="12">Niman ma toTEKO mechyolchikaua para más nenkimiyekiliskej on tetlajsojtlalistli* inuan oksekimej niman para nochi tlakatl, ijkon ken tejuamej temechtlajsojtlaj.</verse>
				<verse number="13">Ma toTEKO Jesús mechyolmelajkapiya, niman ma mechchipaua para maka nenkipiyaskej ijtlakauilistli ixpan Dios toTajtsin, ijkuak uajlas toTEKO Jesús iuan iyolchipajkauan tlaneltokakej.</verse>
			</chapter>
			<chapter number="4">
				<verse number="1">Aman nokniuan, in yejua sanoyej temechtlajtlaniliaj niman temechnauatiaj ikan itokatsin toTEKO Jesús, para sano ijki ken tejuamej otemechititijkej nenkipaktiskej Dios. Nochipa más ijki xchiuakan.</verse>
				<verse number="2">Nemejuamej nenkimatstokej on tlanauatiltin yejuan otemechmakakej ikan itlanauatil toTEKO Jesús.</verse>
				<verse number="3">Dios kineki xmochipauakan, niman maka xauilnemikan.</verse>
				<verse number="4">Yej cada se ma kimati kenijki kipiyas isiuau ikan chipaualistli niman ikan tetlakaitalistli.</verse>
				<verse number="5">Niman maka sanoyej xpiyakan on xkuajli eleuilistli* ijkon ken kichiuaj on tlakamej yejuan xhebreos*.</verse>
				<verse number="6">Maka yakaj ixkoyejyeuas niman kichiuas on tlen xkuajli itech ikniu tlaneltokaketl, pampa nochi ika on toTEKO mechcastigaros chikauak, ijkon ken tejuamej yotemechijlijkaj.</verse>
				<verse number="7">Dios xotechnots para tikchiuaskej on tlen xchipauak, yej para tikchiuaskej on tlen chipauak ixpan yejua.</verse>
				<verse number="8">Ijkon tej, yejuan xkiselia in kuajli temachtilistli xkiselia san yakaj tlakatl, yej xkiselia Dios yejuan techmaka Espíritu Santo.</verse>
				<verse number="9">Para temechtlajkuiluiskej más de on kenijki nemotlajsojtlaskej* ken iknijtin itech Cristo xok noneki, pampa Dios kuajli yomechmachtij.</verse>
				<verse number="10">Niman melauak nenkintlajsojtlaj nochimej on tokniuan yejuan chantij nochiuiyan de on ueyitlalpan Macedonia. Pero sanoyej* temechtlajtlaniliaj nokniuan, ika nemotetlajsojtlalis* más ma miyekiya.</verse>
				<verse number="11">Xchiuakan kanika para nennemiskej ikan yolseuilistli. Maka nemokalaktiskej kampa nemejuamej xmechtocaroua, niman maka xtlatsijkej, yej xtekitikan ikan nemomauan ijkon ken tejuamej otemechmachtijkej.</verse>
				<verse number="12">Ijkon xchiuakan para mechtlakaitaskej on yejuan xtlaneltokaj niman para maka yakaj nenkitlajtlaniliskej itlaj ika mechpaleuis.</verse>
				<verse number="13">Nokniuan, tiknekij xmatikan tlinon impan nochiua on mikatsitsimej para maka xmajmanakan ken oksekimej yejuan xkipiyaj tlamachalistli*.</verse>
				<verse number="14">Tikneltokaj ika Jesús omik niman onokuiteu ipan itlalkon. Yejua ika tej, tikneltokaj ika Dios kinuikas iuan Jesús on tlaneltokakej yejuan yomikkej ijkuak uajlas oksejpa.</verse>
				<verse number="15">Yejua ika, nemejuamej temechijliaj ikan itlajtol toTEKO ika tejuamej yejuan titokauaskej ikan tonemilis hasta ijkuak uajlas toTEKO, xachtoj techuikas de on yejuan yomikkej.</verse>
				<verse number="16">Sano toTEKO uajtemos de ne iluikak ikan tlajtojli de tekiuajketl, ikan itlajtol on ángel yejuan yakatstikaj, niman ikan ikakistilis itrompeta Dios. Ijkuakon, on tlaneltokakej yejuan yomikkej, Cristo achtopa yejuamej kinyoliuitis niman kinkuiteas.</verse>
				<verse number="17">Kemaj tejuamej yejuan xe timikij, tiaskej inuan yejuamej ne ipan moxtli para tikonnamikiskej toTEKO ne ipan ajakatl. Ijkon tinemiskej iuan toTEKO para nochipa.</verse>
				<verse number="18">Yejua ika tej, xmoyoltlalikan cada se inuan oksekimej ika in tlajtojli.</verse>
			</chapter>
			<chapter number="5">
				<verse number="1">Nokniuan, xnoneki temechtlajkuiliskej de on tiempo ijkuak uajlas toTEKO.</verse>
				<verse number="2">Nemejuamej kuajli nenkimatstokej ika on tonajli ijkuak uajlas toTEKO, yejkos ijkuak xakaj kimachixtikaj, ijkon ken on tlachteketl uajlau ijkuak tlayoua.</verse>
				<verse number="3">Ijkuak on tlakamej kijtojtiaskej: “Onkaj yolseuilistli niman xakaj nion itlaj uelis techmiktis”, nimantsin uajlas tlaxoxotonilistli impan yejuamej niman xuelis yejteuaskej. Nochiuas ken ijkuak on siuatl san uajpejtetsi nokokoua para kinemitia ikonetsin.</verse>
				<verse number="4">Pero nemejuamej nokniuan, xnennemij ipan tlayouajlotl. Yejua ika, on tonajli ijkuak uajlas toTEKO, xuelis mechajsitejkos ken yakaj tlachteketl,</verse>
				<verse number="5">pampa nochimej nemejuamej nentekoneuan ipan tlauijli niman ipan tonajli. Nemejuamej xnentekoneuan kampa tlayouatok nion ipan yeuajli.</verse>
				<verse number="6">Yejua ika tej, maka ma tikochikan ken oksekimej, yej ma titlajtlachixtiakan ikan kuajli totlamachilis.</verse>
				<verse number="7">Nochi tlakatl kochi ipan yeuajli, niman nochi tlakatl yejuan tlauani, ken tlauantikaj ipan yeuajli.</verse>
				<verse number="8">Pero tejuamej yejuan titekoneuan ipan tonajli, ika onkaj ma nochipa tinemikan ikan kuajli totlamachilis. Ma titotsakuilikan ikan totlaneltok niman totetlajsojtlalis* ijkon ken sen soldado notsakuilia iyelpan ikan sen escudo*. Niman no ma tikpiyakan tlamachalistli* de on temakixtilistli sano ijki ken on casco yejuan ika kimanauiya itsontekon sen soldado.</verse>
				<verse number="9">Ijkin ma tikchiuakan, pampa Dios xotechtlalij para tikseliskej itlauel, yej para tikseliskej temakixtilistli itechkopa toTEKO JesuCristo.</verse>
				<verse number="10">JesuCristo topampa omik para san sekan iuan tinemiskej, san kenijki tla xe timikij noso tla yotimikkej ijkuak uajlas.</verse>
				<verse number="11">Yejua ika, xmoyoleuakan iuan cada se, niman xmoyolchikauakan ikan tlaneltoktli iuan oksekimej ijki ken nenkichiuaj.</verse>
				<verse number="12">Nokniuan, sanoyej temechtlajtlaniliaj xkimpiyalikan tetlakaitalistli on yejuan tekitij nemouan, yejuan mechyekanaj niman mechtlakanonotsaj, pampa yejuamej kipiyaj tlanauatijli de toTEKO.</verse>
				<verse number="13">Xkintlakamatikan niman xkintlajsojtlakan* sanoyej ipampa on tekitl yejuan kichiuaj. Xnemikan ikan yolseuilistli cada se inuan oksekimej.</verse>
				<verse number="14">No ijki sanoyej temechtlajtlaniliaj, nokniuan, para xkinchikajkanotsakan on yejuan xkinekij tekitiskej, xkinyoleuakan on yejuan notsinkixtiaj, xkimpaleuikan on yejuan xkojtikej ipan intlaneltok, niman xpiyakan ijyouilistli inuan nochimej.</verse>
				<verse number="15">Xmotakan sano nemejuamej. Tla yakaj kichiuiliaj itlaj xkuajli, maka tetlakuepiltis ika on tlen xkuajli. Yej nochipa xchiuakan on tlen kuajli para on tokniuan niman para nochi tlakatl.</verse>
				<verse number="16">Nochipa xnemikan ikan pakilistli.</verse>
				<verse number="17">Nochipa xchiuakan oración.</verse>
				<verse number="18">Para nochi tlen nemopan nochiuas, xmakakan tlaxtlauijli Dios, pampa yejua ijki kineki para xchiuakan yejuan nenkineltokaj Cristo Jesús.</verse>
				<verse number="19">Maka xteltikan on tlen kineki kichiuas on Espíritu Santo.</verse>
				<verse number="20">Maka xchichiuakan on tiotlajtojli yejuan sekimej kiseliaj itech Dios.</verse>
				<verse number="21">Pero xkixtlalokan nochi, niman xkejeuakan nochi tlen kuajli.</verse>
				<verse number="22">Niman xtlalkauikan nochi tlajtlamach* tlen xkuajli.</verse>
				<verse number="23">Sano yejua Dios, on yejuan mechmaka yolseuilistli, ma tlami mechyolchipaua. Niman ma kejeua nemoespíritu, nemoalma niman nemotlalnakayo para maka ijtlakauis ijkuak uajlas toTEKO JesuCristo.</verse>
				<verse number="24">On yejuan omechnots kichiuas nochi in, pampa yejua nochipa kichiua on tlen kiprometeroua.</verse>
				<verse number="25">Nokniuan, xchiuakan oración topampa.</verse>
				<verse number="26">Xkintlajpalokan nochimej tokniuan ikan ueyi tetlajsojtlalistli*.</verse>
				<verse number="27">Nemechnauatia ikan itlanauatil toTEKO ma kinomachtikan in tlajkuilolamatl imixpan nochimej tokniuan.</verse>
				<verse number="28">Iueyitetlajtsojtlalis toTEKO JesuCristo ma onya nemotech. Ma ijki nochiua.</verse>
			</chapter>
		</book>
		<book number="53">
			<chapter number="1">
				<verse number="1">Nejua, Pablo, iuan Silvano niman Timoteo, temechtlajpalouaj nemejuamej tokniuan ne ipan on tiopan yejuan onkaj ipan on ueyikalpan Tesalónica, yejuan nennemij itech Dios toTajtsin niman toTEKO JesuCristo.</verse>
				<verse number="2">Ma Dios toTajtsin niman toTEKO JesuCristo mechmakakan inueyitetlajsojtlalis niman iyolseuilis.</verse>
				<verse number="3">Nokniuan, noneki nochipa tikmakaskej tlaxtlauijli Dios nemopampa. Yejua in kuajli para tikchiuaskej, pampa nemotlaneltok más noskaltijtiu, niman on tetlajsojtlalistli* yejuan cada se nenkipiyaj inuan oksekimej más ueyixtiu.</verse>
				<verse number="4">Yejua ika, sano tejuamej titenojnotsaj de nemejuamej ikan pakilistli nochiuiyan ipan on itiopanuan Dios. Tikteijliaj on ijyouilistli niman tlaneltoktli yejuan nenkiteititiaj maski mechtlauelitaj niman mechtlajyouilitiaj.</verse>
				<verse number="5">In teititia ika Dios nochipa kichiua tlen kuajli, pampa itechkopa on tlajyouilistli nemochipauaj para uelis nenkalakiskej kampa Dios tlamandaroua.</verse>
				<verse number="6">Dios yolmelajki niman kimati kenijki kintlajyouiltis on yejuan mechtlajyouiltiaj.</verse>
				<verse number="7">Niman Dios no kimati kenijki kuajli para mechmakas neseuijli nemejuamej yejuan nentlajyouiyaj ijkon ken tejuamej techmakas. Niman in nochiuas ijkuak ajsis on tonajli ika toTEKO Jesús uajnonextis ne iluikak iuan iuejueyixtokej ángeles.</verse>
				<verse number="8">Uajlas ikan tlitl para kinuajcastigaros on yejuan xkiseliaj Dios niman on yejuan xkitlakamatij on kuajli tlajtojli itech ika toTEKO JesuCristo.</verse>
				<verse number="9">Yejuamej kincastigaroskej ikan mikilistli para nochipa, niman uejka kominxiniskej de itech toTEKO, niman de iueyilis niman ipoder.</verse>
				<verse number="10">Ijkon nochiuas ijkuak toTEKO uajlas ipan on tonajli para kiselis ueyilistli de nochimej yejuan yolchipajkej itech Dios. Nemejuamej no nennemiskej inuan pampa onenkineltokakej on tlen otemechmachtijkej.</verse>
				<verse number="11">Yejua ika in, nochipa tikchiuaj oración nemopampa. Tiktlajtlaniliaj toDios ma mechchipaua ijkon ken omechnots, niman ikan ipoder ma kichiua nochi tlen kuajli ijkon ken nemejuamej nenkinekij niman on tlen nenkichiuaj pampa nentlaneltokaj.</verse>
				<verse number="12">Ijkin tej, itokatsin toTEKO JesuCristo kiselis ueyilistli nemopampa, niman yejua no mechueyilis ikan iueyitetlajsojtlalis toDios niman toTEKO JesuCristo.</verse>
			</chapter>
			<chapter number="2">
				<verse number="1">Aman nokniuan, temechijliskej de on ijkuak uajlas JesuCristo niman techsentlalis itech. Sanoyej* temechtlajtlaniliaj</verse>
				<verse number="2">maka nimantsin nenometlamatiskej. Maka xkauilikan yakaj mechtlamachilispolos nion maka nemomojtiskej tla yakaj kijtos ika okiselij sen tiotlajtojli, noso kijtos okiselij sen tlajkuilolamatl yejuan otikmakakej kampa kijtos ika toTEKO yopanok ika uajlas.</verse>
				<verse number="3">Maka yakaj xmokauilikan itlaj ika mechkajkayauas, pampa antes yejkos on tonajli, achtopa miyekej kikauaskej Dios, niman nonextis on xompayejyeuatlakatl yejuan kitlajtlakolmakaskej niman kontlajkaliskej miktlan.</verse>
				<verse number="4">Yejua kixnamikis nochi yejuan kipiya itokatsin Dios noso on tlen on tlakamej kimauistiliaj. Niman ijki onotlalis ipan itiopan Dios ken melauak yejua yeskia Dios, niman sano yejua noteneuas Dios.</verse>
				<verse number="5">¿Xnenkelnamikij ika ijkuak sanken* ninemiya nemouan nemechijliaya nochi in?</verse>
				<verse number="6">Niman aman nenkimatstokej tlinon kiteltia on xompayejyeuatlakatl para maka uajlas ijkuak xe ajsi on tiempo para yejua.</verse>
				<verse number="7">Amantsin ipoder on xompayejyeuatlakatl ye tekititikaj san ichtaka*. Pero on yejuan aman kiteltijtikaj ipoder, san poliui kejkuaniskej.</verse>
				<verse number="8">Kemaj uajnonextis on xompayejyeuatlakatl, pero toTEKO Jesús kimiktis ikan ijyo yejuan kisa ipan ikamak, niman kixoxotonis ikan ipetlanalis ijkuak uajlas.</verse>
				<verse number="9">Yejkos on xompayejyeuatlakatl iuan ipoder Satanás niman kichiuas tlamauisoltin, niman milagros* yejuan teixkajkayauaskej.</verse>
				<verse number="10">Kiteititis miyek tlajtlamach* yejuan xkuajli para ika kinkajkayauas on yejuan yauij ipan popolouilistli. Yejuamej popoliuiskej pampa xokiselijkej nion xokitlajsojtlakej on tlen melauak para nomakixtiskej.</verse>
				<verse number="11">Yejua ika, Dios kinkauilia ma nokajkayauakan ika on tlakajkayaualistli para ma kineltokakan on tlen xmelauak,</verse>
				<verse number="12">niman para ijki kintlajtlakolmakaskej nochimej on yejuan xokineltokakej on tlen melauak, yej okuelitakej más on tlen xkuajli.</verse>
				<verse number="13">Pero noneki nochipa tikmakaskej tlaxtlauijli Dios nemopampa, tokniuan yejuan toTEKO mechtlajsojtla*, pampa Dios omechtlapejpenij para achtoj onentlaneltokakej de on oksekimej. Onemomakixtijkej itechkopa ipoder on Espíritu Santo para onemochijkej iyekkoneuan ijkuak onenkineltokakej on tlen melauak.</verse>
				<verse number="14">Yejua ika in, Dios omechnots itechkopa on kuajli tlajtojli yejuan kiteijlia ken Dios temakixtia, yejuan tejuamej temechmachtiaj, para no touan nenkiseliskej on iueyilis toTEKO JesuCristo.</verse>
				<verse number="15">Yejua ika nokniuan, xmoyolchikauakan ipan nemotlaneltok, niman xkejeuakan on temachtijli yejuan otemechijlijkej ijkuak tinemiyaj nemouan niman yejuan otemechtlajkuilolmakakej.</verse>
				<verse number="16">Ma toTEKO JesuCristo, niman Dios toTajtsin, yejuan techtlajsojtla* niman ikan iteiknelilis* otechmakak yolseuilistli para nochipa niman sen kuajli tlamachalistli*,</verse>
				<verse number="17">ma mechyoleua niman ma mechmelajkatlali para nenkijtoskej niman nenkichiuaskej nochi tlen kuajli.</verse>
			</chapter>
			<chapter number="3">
				<verse number="1">Sa ika nochi nokniuan, xchiuakan oración topampa para on itemachtil toTEKO nimantsin ma nochayaua, niman ma kiselikan ikan tetlakaitalistli, ijkon ken onochiu nemouan.</verse>
				<verse number="2">No xchiuakan oración para Dios ma techmanaui intech on xkuajkualtin tlakamej niman xompayejyeuamej, pampa xnochimej tlaneltokaj.</verse>
				<verse number="3">Pero toTEKO nochipa kichiua tlen kijtoua. Niman yejua mechyolchikauas niman mechmanauis itech on diablo*.</verse>
				<verse number="4">Niman tiktlaliaj toyojlo itech toTEKO ika nemejuamej nenkichiuaj niman nenkichijtiaskej on tlen temechnauatiaj.</verse>
				<verse number="5">Ma toTEKO mechpaleui para más xtetlajsojtlakan ken Dios tetlajsojtla, niman JesuCristo ma mechkojtili ipan nemotlajyouilis.</verse>
				<verse number="6">Nokniuan, temechnauatiaj ikan itokatsin toTEKO JesuCristo, para xtlalkauikan san akinon tokniu yejuan xkineki tekitis niman yejuan xkuajli nouika ijkon ken otemechmachtijkej.</verse>
				<verse number="7">Nemejuamej nenkimatstokej kenijki noneki nennemiskej para nenkitokaskej toejemplo. Ijkuak tejuamej otinenkej nemouan, otitekitkej.</verse>
				<verse number="8">Niman xakaj otikualijkej tlaxkajli yejuan xotiktlaxtlauilijkej. Yej otitekitkej ikan tonajli niman yeuajli para nion akin de nemejuamej otiktekimakakej.</verse>
				<verse number="9">Maski tejuamej techtocarouaya para temechtlajtlaniliskej xtechpaleuikan, otitekitkej para otemechmakakej on ejemplo ken nenkitokaskej.</verse>
				<verse number="10">Pampa ijkuak nemouan tinemiyaj, otemechmakakej in tlanauatijli: “Yejuan xkinekis tekitis, maka ma tlakua.”</verse>
				<verse number="11">Aman techijliaj ika nemij sekimej nemotsajlan yejuan xtekitij ipan on tekitl yejuan para notekipanoskej, yej nokalaktijtinemij kampa xkinnotsaj.</verse>
				<verse number="12">Kenin tlakamej tikinnauatiaj niman tikinchikajkaijliaj ikan itlanauatil toTEKO JesuCristo, ma tekitikan ika kuajlotika para uelis kipiyaskej on tlen ika notekipanoskej.</verse>
				<verse number="13">Nokniuan, maka xsiauikan para nenkichiuaskej on tlen kuajli.</verse>
				<verse number="14">Tla yakaj xkineki kakis in tlinon tikijtouaj ipan in tlajkuilolamatl, xpiyakan cuidado akinon, niman maka sa xchiuilikan cuenta para ijki ma pinaua.</verse>
				<verse number="15">Pero maka xpiyakan ken nemotlauelikniu, yej xtlakanonotsakan ken yakaj nemokniu.</verse>
				<verse number="16">Niman toTEKO, yejuan itech peua on yolseuilistli, ma mechmaka yolseuilistli nochipa niman nochi ipan on sesekneka tlen nenkichiuaskej. Ma toTEKO nochimej nemouan ma nemi.</verse>
				<verse number="17">In tlajpalouilistli, nejua Pablo nemechtlajkuiluiya ikan noma. Ijkin nemechititia ika in melauak nejua notlajkuilolamauan. Niman ijkin nikijkuiloua.</verse>
				<verse number="18">Ma toTEKO JesuCristo mechtiochiua nemochimej* nemejuamej. Ma ijki nochiua.</verse>
			</chapter>
		</book>
		<book number="54">
			<chapter number="1">
				<verse number="1">Nejua, Pablo, niiapóstol* JesuCristo ikan itlanauatil Dios toTemakixtijkatsin niman toTEKO JesuCristo yejuan totlamachalis*.</verse>
				<verse number="2">Nimitstlajkuiluiya in tlajkuilolamatl, Timoteo, notlajsojkakonetsin itech JesuCristo. Ma Dios toTajtsin niman Cristo Jesús toTEKO ma mitsmakakan inueyitlajsojtlalis niman inteiknelilis* niman inyolseuilis.</verse>
				<verse number="3">Nikneki xmokaua Éfeso sano ijki ken onimitsnauatij ijkuak nejua oniaj para Macedonia. Xmokaua niman xkinnauati on tlakamej yejuan temachtiaj on tlaixkajkayajki temachtijli maka más ma kitemachtikan.</verse>
				<verse number="4">Xkinnauati maka más ma kinkakikan on tlajtoltin* yejuan kixnamikij on tlen melauak niman intech on tokayomej de on achtotatajtin. In xtechpaleuiya tikchiuaj itekiu Dios yejuan tikchiuaj itechkopa totlaneltok, yej san ika nokamauijsokilo.</verse>
				<verse number="5">Ijkin xkinnauati para yejuamej ma notlajsojtlakan* cada se iuan oksekimej ikan yolchipaualistli, niman chipajkatlamachilistli, niman tlaneltokalistli yejuan melauak.</verse>
				<verse number="6">Sekimej okitlalkauijkej in kenin tlen kuajli niman onopopolojkej ika on kamauijsokilistli yejuan xitlaj* kijtosneki.</verse>
				<verse number="7">Yejuamej kinekij temachtijkej yeskej ikan itlanauatil Moisés, maski yejuamej xkajsikamatij tlinon kijtouaj, kitemachtiaj ken kuajli kajsikamatij.</verse>
				<verse number="8">Tikmatstokej ika on tlanauatijli kuajli, tla se kitekitiltia ken Dios kineki para notekitiltis.</verse>
				<verse number="9">No tikmatstokej ika nion se tlanauatijli xonijkuiloj para yejuan kuajli tlakatl. On tlanauatijli onkaj para on xompayejyeuamej, yejuan xtetlakamatij, on xkuajkualtin tlakamej, on tlajtlakolejkej, on yejuan xyolchipajkej, on yejuan xkitlakaitaj Dios nion itlanauatil, on yejuan kimiktiaj itataj noso inanaj, niman nochimej yejuan temiktijkej.</verse>
				<verse number="10">No ijki on tlanauatijli onkaj para on yejuan auilnemij, on tlakamej yejuan kineleuiyaj tlakamej, noso on siuamej yejuan kineleuiyaj siuamej, on yejuan kimichtekij tlakamej, on yejuan xkijtouaj on tlen melauak, niman para on yejuan xkuajli testigo kisaj. Niman on tlanauatijli no onkaj para nochi on yejuan xkinekij nouikaskej ipan on yektitikaj temachtijli.</verse>
				<verse number="11">Yejua in yektitikaj temachtijli kuajli nouika iuan on kuajli tlajtojli yejuan Dios tlatiochijketl onechmaktilij para nikteijlis.</verse>
				<verse number="12">Nikmaka tlaxtlauijli toTEKO JesuCristo yejuan onechmakak poder, pampa yejua onechititij ika kitlalia iyojlo notech ijkuak onechtlalij ipan itekiu.</verse>
				<verse number="13">Maski nejua achtopa onikijtouilij Cristo tlen xkuajli, niman oniktlaueltotokatinen niman nikpijpinauiyaya, yejua sanoyej* onechiknelij*, pampa nejua xe nitlaneltokaya niman xnikmaktiya tlinon nikchiuaya.</verse>
				<verse number="14">Yejua ika, toTEKO onechmakak iueyitetlajsojtlalis* yejuan xnechtocarouaya nikselis, niman no onechmakak tlaneltoktli niman tetlajsojtlalistli* yejuan tikpiyaj pampa tinemij san sekan iuan Cristo Jesús.</verse>
				<verse number="15">Yejua in tlajtojli sanoyej melauak niman kuajli para nochimej kineltokaskej, ika Cristo Jesús ouajlaj ipan in tlaltikpaktli para okinmakixtiko on tlajtlakolejkej. Nejua tej, más niueyi tlajtlakolej xken nochimej tlajtlakolejkej.</verse>
				<verse number="16">Yejua ika, Dios onechiknelij, nejua yejuan más niueyi tlajtlakolej, para JesuCristo ouel okiteititij nochi iijyouilis. Ijkon tej, nejua niejemplo para yejuamej on yejuan kineltokaskej JesuCristo niman kipiyaskej nemilistli para nochipa.</verse>
				<verse number="17">Yejua ika, ma tikmakakan nochi on tetlakaitalistli niman ueyilistli para nochipa on toueyiRey yejuan nemi nochipa, yejuan xkaman mikis, yejuan xueli tikitaj, yejuan san yejua Dios. Ma ijki nochiua.</verse>
				<verse number="18">Aman nokoneu Timoteo, nejua nimitsnauatia: Kuajli xmouika ipan on tlen on tiotlajtojkej achtoj okijtojkej moka tejua. Xchiua kanika para tiuelis tikchiuas itekiu toTEKO ken sen kuajli soldado.</verse>
				<verse number="19">Xkejeua motlaneltok niman no xkejeua mochipajkatlamachilis. Sekimej xokichiuilijkej cuenta inchipajkatlamachilis. Yejua ika okipolojkej intlaneltok.</verse>
				<verse number="20">Ijkon ipan onochiu Himeneo niman Alejandro. Niman yejuamej onikintemakak itech Satanás para maka más ma kuijuikaltikan Dios ikan intlajtol.</verse>
			</chapter>
			<chapter number="2">
				<verse number="1">In yejua achtoj nemechtlajtlanilia, tlajtlamach* xtlajtlanilikan Dios on tlen poliui, xchiuakan oración impampa oksekimej, niman xmakakan tlaxtlauijli Dios ipampa on tlin kichiua para nochi tlakatl.</verse>
				<verse number="2">Xchiuakan oraciones impampa on reyes, impampa nochimej on uejueyitekiuajkej, para ijkon kuajlotika tinemiskej ikan yolseuilistli. Niman ijkon uelis kuajli tinemiskej ken Dios tlanauatia, niman oksekimej ueliskej techtlakaitaskej.</verse>
				<verse number="3">In yejua kuajli niman kuelita Dios toTemakixtijkatsin,</verse>
				<verse number="4">yejuan kineki nochi tlakatl ma makisa niman ma kimati on tlen melauak.</verse>
				<verse number="5">San se nemi Dios, niman no san se nemi yejuan impampa tlajtoua on tlakamej ixpan Dios, in yejua JesuCristo.</verse>
				<verse number="6">Yejua ika, onotemakak ma kimiktikan para ijkon okitlaxtlau on castigo de tlajtlakojli, niman ijki okimakixtij nochi tlakatl. Ijkuak oyejkok on tiempo yejuan Dios okitlalij, Jesús omik para okipanextij ika yejua kineki nochi tlakatl ma makisa.</verse>
				<verse number="7">Yejua ika in, Cristo Jesús onechkalaktij ken itenojnotskau, iapóstol* niman temachtijketl intech on yejuan xhebreos* para nikinmachtis ika on tlaneltoktli niman on tlen melauak. Nejua nikijtoua tlen melauak itech Cristo, niman xnitekajkayaua.</verse>
				<verse number="8">Yejua ika, nikneki nochiuiyan on tlakamej ma kichiuakan oración. Ma ketsteuakan inmauan ika chipauak inyojlo, niman maka ma tlauanikan, nion maka ma nokamauijsokikan.</verse>
				<verse number="9">No ijki nikneki on siuamej maka ma texixikoltikan ken notlakentiaj, nion ken kualnextikaj intson. Maka ma notlajmachyotikan* ikan oro nion ikan perlas*, nion maka ma kitlalikan tlakentli* yejuan sanoyej patioj.</verse>
				<verse number="10">Yej, ma kichiuakan kuajli tekitl ijkon ken kitocaroua kichiuaskej on siuamej yejuan kitlakaitaj Dios.</verse>
				<verse number="11">On siuamej ijkuak kakiskej on temachtijli, maka ma nauatikan, yej san ma tlakakikan ikan yolyemanilistli.</verse>
				<verse number="12">Nejua xnikauilia sen siuatl ma temachti nion ma kimandaro tlakatl, yej maka ma nauati,</verse>
				<verse number="13">pampa Dios achtopa okichijchiu Adán niman kemaj Eva.</verse>
				<verse number="14">Niman on diablo* xokajkayau Adán, yej okajkayau Eva, niman yejua ouets ipan tlajtlakojli.</verse>
				<verse number="15">Pero on siuatl nomakixtis ijkuak kinnemitis ikoneuan, tla nochipa tlaneltokas, niman tetlajsojtlas*, niman tla kipiyas yolchipaualistli, niman maka ma texixikolti.</verse>
			</chapter>
			<chapter number="3">
				<verse number="1">In sanoyej* melauak, tla se kineki tekitis ken tlayekanketl ipan itiopan Dios, sanoyej kuajli on tekitl yejuan kineki kichiuas.</verse>
				<verse number="2">Pero yej kemaj on yejuan kinekis tlayekanas ipan itiopan Dios ika onkaj kuajli nouikas para maka itlaj kijixkomakaskej*, san se isiuau ma kipiya, kuajli ma nouika, ma kitelti ixkuajlieleuilis*, ma kuajli nouika para kipiyaliskej tlakaitalistli, kuajli ma teseli ichan niman ma kuajli temachti.</verse>
				<verse number="3">No ijki maka tlauanis, nion kitejtemojtinemis tlauejli, nion kixpachos tetomin. Pero yej kemaj yejua ma tenotski niman ma yolyemanki*, niman maka sanoyej keleuis tomin.</verse>
				<verse number="4">Ma kuajli kimati kenijki kiyekanas ifamilia, niman ma kichiua para ikoneuan ma kitlakamatikan niman ma kitlakaitakan.</verse>
				<verse number="5">(Tla sen tlayekanki xkimati kenijki kiyekanas ifamilia, ¿kenijki uelis kinyekanas ikoneuan Dios?)</verse>
				<verse number="6">Xkuajli para tlayekanketl yes on yejuan kemach tlaneltoka, pampa uelis noueyimatis. Niman, tla ijkon kichiuas, Dios kitlajtlakolmakas niman kicastigaros ken okichiuilij on diablo*.</verse>
				<verse number="7">No ijki, noneki kuajli ma nouika para on yejuan xtlaneltokaj kitlakaitaskej para maka itlaj ika nopijpinajtis niman onuetsis ipan imauan on diablo*.</verse>
				<verse number="8">No ijki on diáconos ipan itiopan Dios, ma nemikan ken uelis kintlakaitaskej, niman ma nochipa kijtokan on tlen melauak. Maka tlauaniskej, nion kinekiskej tomin yejuan san kitekuiliskej.</verse>
				<verse number="9">Ika onkaj kejeuaskej on tlen melauak yejuan Dios okipanextij. Ma kejeuakan kuajli para maka kintlajtlakolmakas inchipajkatlamachilis.</verse>
				<verse number="10">Achtopa ma kintlatlatakan, niman tla xokichijkej on tlen xkuajli, kuajli para yejuamej diáconos yeskej itech Dios.</verse>
				<verse number="11">No ijki insiuauan on diáconios noneki kipiyaskej tlakaitalistli, niman maka tlajtolchijchijkej. Ma kuajli noyekanakan, niman ma nouikakan kuajli ipan nochi.</verse>
				<verse number="12">Sen tlakatl diácono, kipiyas san se isiuau, niman kuajli kinyekanas ikoneuan niman nochimej yejuan chantij ipan ichan.</verse>
				<verse number="13">On diáconos yejuan kuajli kichiuaj intekiu, kitlanij tetlakaitalistli, niman no kipiyaj más tlaneltokalistli itech Cristo Jesús.</verse>
				<verse number="14">Nikneki para saniman nias nimitsontas, pero achtoj nimitstlajkuilouiya in tlajtlamach*,</verse>
				<verse number="15">para tla saman ninouejkauas, in tlajkuilojli mitsititia kenijki noneki se nouikas ipan ichan Dios. On ichan Dios kijtosneki on yejuan tlaneltokaj itech Dios yejuan melauak yoltikaj. Niman yejuamej kejeuaj niman kimanauiyaj on tlen melauak.</verse>
				<verse number="16">Tinochimej tikmatij ika on tlen iyantikatka* yejuan Dios otechititij itechkopa totlaneltok sanoyej ueyi kijtosneki: Dios ouajlaj ken sen tlakatl; on Espíritu Santo okiteititij ika yejua chipauak. On ángeles okitakej. Okitemachistijkej ipan tlaltikpaktli. On tlakamej okineltokakej nochiuiyan ipan in tlaltikpaktli. Niman kemaj okuikakej iluikak.</verse>
			</chapter>
			<chapter number="4">
				<verse number="1">Pero on Espíritu Santo kimelajkaijtoua ika ijkuak ye nisiu tlajtlalpoliuis, sekimej kitlalkauiskej intlaneltok. No ijki kintlakamatiskej on espíritus tlakajkayajkej, niman yejuamej kineltokaskej on xkuajli temachtiltin yejuan kisaskej intech demonios yejuan temachtiskej on xkuajli temachtijkej.</verse>
				<verse number="2">On yejuan kitlalkauiskej intlaneltok, kinkakiskej on tlakamej yejuan omexayakyejkej niman tlakajkayajkej. On tlakajkayajkej xok noyolijmatiskej ijkuak tlamach xkuajli kichiuaskej, pampa intlamachilis yotepetlatiak niman ijkon xok ueli noyolkokouaj.</verse>
				<verse number="3">On tlakajkayajkej temachtiaj ika xkuajli nonamiktilos, niman ika xkuajli nokuas seki tlakuajli, maski Dios nochi okitlalij para on yejuan tlaneltokaj niman yokixmatkej on tlen melauak kiseliskej ikan tlaxtlauijli.</verse>
				<verse number="4">Ijkon tej, nochi tlen Dios okichijchiu nochi kuajli. Niman xkuajli para itlaj tikchichiuaskej, yej tikseliskej ikan tlaxtlauijli,</verse>
				<verse number="5">pampa ikan itlajtol toTajtsin niman ikan oración nokaua chipauak.</verse>
				<verse number="6">Xkinmachti on tokniuan in tlajtlamach*, niman kuajli titekitki yes itech JesuCristo, niman xmoyolchikau ikan on tlajtojli de on tlaneltoktli niman de on kuajli temachtilistli yejuan tiktlakamati.</verse>
				<verse number="7">Maka xkinkaki on tlajtlamach* cuentojtlajtoltin yejuan kixnamiki on tlen melauak, yej xkejeko tikchiuas nochi tlen kuajli itechika Dios.</verse>
				<verse number="8">Tla tikchiua ejercicio, achijtsin mitspaleuiya ipan motlalnakayo. Pero tla tikchiua on tlen Dios kipaktia, nochi ika mitspaleuiya. Aman techmaka on tlen kuajli, niman no techmakas on tlen kuajli ipan okse nemilistli.</verse>
				<verse number="9">In tlajtojli sanoyej melauak, niman kuajli para nochimej kineltokaskej.</verse>
				<verse number="10">In yejua ika sanoyej titekitij niman tikijyouiyaj tlauejli, pampa san se toyojlo yotiktlalijkej itech on Dios yejuan yoltikaj, yejuan nochi tlakatl itemakixtijkau, niman más para yejuamej on yejuan kineltokaj.</verse>
				<verse number="11">Yejua in tlajtlamach* ika onkaj tejua titlanauatis niman tiktemachtis.</verse>
				<verse number="12">Motech ma kitakan on yejuan tlaneltokaj kenijki titlajtlajtoua, kenijki timouika, kenijki titetlajsojtla*, kenijki titlaneltoka, niman ika monemilis chipauak para ijkon xuelis yakaj mitspijpinauis pampa titelpochtli.</verse>
				<verse number="13">Chika nejua najsi, xmomachti itlajtoltsin Dios ne ixpan on tojlamej. Xkinyoleua niman xkinmachti.</verse>
				<verse number="14">Xtekitilti on tetlayokoliltin yejuan otikselij itech Dios ijkuak on ueuetkej tlayekankej itech tokniuan okitlalijkej inmauan mopan, niman omitsijlijkej on tlen okinmijlij on Espíritu Santo.</verse>
				<verse number="15">Xchiua in tlajtlamach*. Xchiua nochi niman san ika xmokaua, para ma kitakan nochimej kenijki timoskaltijtiu ipan motlaneltok.</verse>
				<verse number="16">Kuajli xkita ken timouikas niman kuajli xkita on tlen tiktemachtia. Nochipa ijkon xchiua. Tla ijkin tikchiuas, timomakixtis niman no tikinmakixtis on yejuan mitskakiskej.</verse>
			</chapter>
			<chapter number="5">
				<verse number="1">Maka xkajua yejuan ueuentsin, yej xtlakanonotsa ken yakaj motataj yeskia. Niman on telpokamej, xkinnotsa ken mokniuan.</verse>
				<verse number="2">On lamajtsitsimej kuajli inuan xmouika ken timouikaskiaj iuan monanaj, niman on ichpokamej no inuan xmouika ken mokniuan yeskiaj ikan nochi chipaualistli.</verse>
				<verse number="3">Xkintlakaita niman xkimpaleui on siuakaualtsitsimej* yejuan melauak xitlaj* kipiyaj.</verse>
				<verse number="4">Pero tla sen siuakaualtsintli kipiya ikoneuan noso ixuiuan, yejuamej ma kintekipanokan infamilia ken kitocaroua. Ijki tej, kintlajsojkamachiliskej on tlen achtopa yejuamej okiselijkej de intajuan ijkuak kojkonej katkaj. Yejua in sanoyej* kuajli niman kixpakaita Dios.</verse>
				<verse number="5">Sen siuatl yejuan melauak kaualtsintli yejuan yonokau iselti, san kitlalia itlamachalis* itech Dios. Yejua nochipa kichiua oración niman kinotlajtlanilijtikaj para ma kipaleui ikan tonajli niman yeuajli.</verse>
				<verse number="6">Pero on siuakauajli* yejuan nemi para nopaktis, yejua ken miktikaj ixpan Dios maski nemi.</verse>
				<verse number="7">Ijkin xkinnauati on siuakaualtsitsimej niman infamilia ixpan on tlaneltokakej para maka itlaj kinteneuiliskej.</verse>
				<verse number="8">Tla yakaj xkintekipanoua on yejuan ken kinta, niman más on yejuan ifamilia, tla ijkon tej, xkichiua tlen technauatia totlaneltok, niman kichiua más xkuajli xken on yejuan xtlaneltoka.</verse>
				<verse number="9">Maka tiktlalis ipan lista sen siuakaualtsitsintli yejuan xe kaxitia 60 xipan, niman tla okipix san sentetl iueuentsin,</verse>
				<verse number="10">niman tla nochimej kuajli kimatij ika okichiu miyek tekitl yejuan kuajli. In kijtosneki tla kuajli okinyekan ikoneuan, tla ipan ichan kuajli kinselia on yejuan xchanejkej, tla kinmikxipajpaka on ikoneuan Dios ikan yolyemanilistli*, tla kimpaleuiya on yejuan tlajyouiyaj, niman tla kichiua nochi tlen kuajli tekitl.</verse>
				<verse number="11">Pero maka tiktlalis ipan lista on siuakaualtsitsimej yejuan más kokonej, pampa tla xkixikouaj, kitlalkauiyaj Cristo niman oksejpa nonamiktiaj.</verse>
				<verse number="12">Niman onkisaj tlajtlakolejkej pampa xkichiuaj on tlen okijtojkaj kichiuaskej.</verse>
				<verse number="13">Yejuamej peuaj kajkalaktinemij techajchan, niman nokuepaj tlatsijkej, niman chakuamej, niman nochi ika nokalaktiaj niman peua tlamach kijijtouaj yejuan xkitocaroua kijtoskej.</verse>
				<verse number="14">Yejua ika, nikneki on siuakaualtin yejuan kokonej ma nonamiktikan, ma tlaskaltikan, ma kuajli tlachakan inkalijtik, niman maka ma kauilikan on totlauelikniu para ma techistlako.</verse>
				<verse number="15">Sekimej siuakaualtin yonoxelojkej, niman kichiuaj tlen xkuajli niman ijki kitlakamatij on Satanás.</verse>
				<verse number="16">Pero tla saman yakaj yejuan tlaneltoka tlakatl noso siuatl kipiya siuakauajli* ipan ichan, ma yejua kitekipano. Maka ma impan yetiya nochimej on tlaneltokakej, para ijkon yejuamej oksekimej uelis kimpaleuiskej yejuan melauak xakaj impan tlacha.</verse>
				<verse number="17">On ueuetkej tlayekankej yejuan kuajli tlayekanaj intech on tlaneltokakej, yejuamej ma kintlakaitakan. Pero más ma kintlakaitakan on yejuan ika nokauaj tenojnotsaj ika on kuajli tlajtojli niman temachtiaj.</verse>
				<verse number="18">On Yektlajkuilojli kijtoua: “Maka xtensalo on uakax ijkuak kiteinia on trigo.” No ijki: “On tekitki kitocaroua kitlaxtlauiliskej.”</verse>
				<verse number="19">Ijkuak kiteixpanuiskej motech sen ueuetki tlayekanki itech tokniuan, maka xneltoka tlen kijtouaj tla xnemi ome noso yeyi testigo yejuan kijtoskej ika melauak okichiu on tlen xkuajli.</verse>
				<verse number="20">Pero on yejuan xtlakakij, yej sanken* tlajtlakouaj, xkinmajua imixpan nochimej para ijkon on oksekimej ikoneuan Dios ma nomojtikan.</verse>
				<verse number="21">Nimitstlaktitia ixpan Dios niman toTEKO JesuCristo, niman imixpan on yektitokej ángeles tlatlapejpeniltin, xkintlakamati in tlanauatiltin. Maka san sekimej tikimpaleuis, nion maka yakaj tikchikoitas.</verse>
				<verse number="22">Achtoj xnemili kuajli antes tiktlalis momauan ipan yakaj para tikalaktis tlayekanki intech on tokniuan, para maka tikpiyas tlajtlakojli ipampa itlajtlakol. Nochipa xmejeua chipauak.</verse>
				<verse number="23">Ijkon ken achi tikualo ipan mojti, maka san atl xkoni, yej no xkoni achijtsin vino.</verse>
				<verse number="24">Intlajtlakol sekimej tlakamej nimantsin panesi ijkuak xe ajsi on tonajli para Dios tecastigaros. Pero intlajtlakol oksekimej xpanesi, yej hasta ajsis on tonajli ijkuak Dios tecastigaros.</verse>
				<verse number="25">No sano ijki, on tlen kuajli tekitl nochiua, kamantika nimantsin panesi. Niman on xkuajli tekitl yejuan nochiua san ichtaka, yejkos tonajli ijkuak panesis.</verse>
			</chapter>
			<chapter number="6">
				<verse number="1">Yejuamej on yejuan nemij esclavos, ma kipiyakan miyek tetlakaitalistli itech inteko para maka itlaj xkuajli kijtouiliskej Dios niman on totemachtil.</verse>
				<verse number="2">Niman tla on esclavos kipiyaj inteko yejuan tlaneltokaj, maka ma kauakan ika kintlakaitakan pampa aman ken iknijtin ika on intlaneltok. Yej, noneki on esclavos, hasta más kuajli kichiuaskej intekiu, pampa aman kichiuaj on tekitl para on akin iuan notlajsojtlaj yejuan no kineltokaj Dios.</verse>
				<verse number="3">Tla yakaj kitemachtia itlaj temachtijli yejuan xmelauak, niman xiuan yau on tlen melauak itemachtil toTEKO JesuCristo niman no xiuan yau on tlen chipauak,</verse>
				<verse number="4">on sen noueyimatki yejuan xitlaj* kimati. Yej kipiya ken xkuajli kualolistli para teuan kinijixkomaka* tlajtlamach* niman notentlani ikan tlajtoltin. Yejua ika on, peua nexikojli, tlauejli, tsajtsilistli, xkuajli ome tlamatilistli,</verse>
				<verse number="5">niman nochipa iminuan nokualania on tlakamej yejuan ijtlakauki intlamachilis niman xkimatij on tlen melauak. Yejuamej kinekij kitlaniskej tomin para ricojtiskej itechkopa in tlaneltoktli. Xkintlalkaui on kenomej.</verse>
				<verse number="6">Melauak on ken se tlaneltoka yejua ueyi riqueza, tla se paki san ika on kechkich kinopiyalia,</verse>
				<verse number="7">pampa xitlaj* otikuajkikej ipan in tlaltikpaktli, niman ijkuak timikiskej xitlaj* tikitkiskej.</verse>
				<verse number="8">Yejua ika tej, tla tikpiyaj tlen tikuaj niman no tikpiyaj totlaken, ma tipakikan san yejua ika on.</verse>
				<verse number="9">Pero on yejuan kinekij ricojtiskej, xkixikouaj on tetlatlatalistli yejuan kintlajkali ipan tlajtlakojli. Yejuamej kipiyaj miyek xkuajli ineleuilis* yejuan kinuika kampa teyolkokoj niman kampa xoxotonij.</verse>
				<verse number="10">Pampa ijkuak se sanoyej kixtlajsojtla* tomin, ompa peua nochi tlajtlamach* tlen xkuajli. Niman sekimej yejuan okeleuijkej tomin, okipolojkej intlaneltok, niman kipiyaj miyek ajmantli ipan innemilis.</verse>
				<verse number="11">Pero tejua, yejuan tikuajli tlakatl itech Dios, xtlalkaui nochi on tlajtlamach*. Yej xpiya yolmelaualistli, yolchipaualistli, tlaneltokalistli, tetlajsojtlalistli*, ijyouilistli, niman yolyemanilistli*.</verse>
				<verse number="12">Xchiua kanika para tikchiuas on tlen technauatia totlaneltok. Xmoyaxkati* on nemilistli yejuan para nochipa, pampa yejua ika Dios omitsnots, niman kuajli otikijtoj imixpan miyekej tlaneltokakej ika tikneltoka.</verse>
				<verse number="13">Aman, ixpan Dios yejuan kimaka nemilistli nochi tlen yoltikaj, niman no ixpan JesuCristo, yejuan sanoyej* kuajli oteixpantilij on tlen melauak ixpan Poncio Pilato, nimitstlatkitia:</verse>
				<verse number="14">xtlakamati itlanauatil Cristo ikan nemonemilis chipauak para maka yakaj mitsteneuilis tlen xkuajli hasta kaman uajlas toTEKO JesuCristo.</verse>
				<verse number="15">Ijkuak yejkos on kuajli tiempo, Dios kuajtitlanis JesuCristo. Dios san yejua iselti ueyi tlanauatijketl yejuan tlatiochijketl, san yejua Dios yejuan nochi ueli kichiua, niman yejua Rey impan nochimej reyes niman inTEKO nochimej on tetekouan.</verse>
				<verse number="16">San yejua xkaman mikis. Yejua nemi tlauilpan kampa xe yakaj ueli ajsi. Yejua xe kaman yakaj kita niman xkaman ueli kitaj. Yejua ika tej, yejua ma kiseli tetlakaitalistli niman ueyilistli para nochipa. Ma ijki nochiua.</verse>
				<verse number="17">On yejuan kipiyaj miyek tlajtlamach* nikan tlaltikpak, xkinnauati maka ma noueyimatikan, nion ma kitlalikan inyojlo itech on miyek tlen kipiyaj, pampa on san panos. Más kuajli tla yej itech Dios kitlaliskej inyojlo. Yejua yoltikaj niman techmakatikaj nochi tlen ika tompanotokej para kuajli tinemij.</verse>
				<verse number="18">Xtlanauati ma kichiuakan tlen kuajli, ma nochiuakan ricos ikan nochi kuajli tekitl niman ma kipiyakan inyojlo para kitemakaskej niman kitexelouiliskej on tlen kipiyaj.</verse>
				<verse number="19">Ijkin tej, kisentlalijtiaskej miyek tlajtlamach* ne iluikak kampa yejyejtias kuajli. Niman on melauak yes. Ijkon tej, yejuamej ueliskej kipiyaskej nemilistli on yejuan melauak nemilistli para nochipa.</verse>
				<verse number="20">Timoteo, xkejeua tlen omitstlaktitijkej. Maka xkaki tlen xchipauak niman xitlaj* kijtosneki yejuan kijijtouaj on tlaltikpaktlakamej. Nion maka xkaki on xkuajli temachtiltin yejuan sekimej kitejteneuaj tlaixmachilistli pero xnejli tlaixmachilistli.</verse>
				<verse number="21">Sekimej okineltokakej on tlen xnejli niman okipolojkej intlaneltok. Ma Dios mitsmaka itlatiochiualis. Ma ijki nochiua.</verse>
			</chapter>
		</book>
		<book number="55">
			<chapter number="1">
				<verse number="1">Nejua, Pablo, niiapóstol* JesuCristo. Dios onechajtitlan pampa yejua okinek para nikteijlis de on yenkuik nemilistli yejuan Dios otechprometerouilij yejuan tikpiyaj ijkuak tinemij san sekan iuan Cristo Jesús.</verse>
				<verse number="2">Nimitstlajpaloua notlajsojkakoneu Timoteo, nikijkuiloua in tlajkuilojli para tejua. Nimitsnekilia ma Dios toTajtsin niman toTEKO JesuCristo mitsmakakan, inueyitetlajsojtlalis*, inteiknelilis*, niman inyolseuilis.</verse>
				<verse number="3">Nochipa nimitselnamiki ipan nooración ikan tonajli niman ikan yeuajli. Nikmaka tlaxtlauijli noDios akin niktekipanoua ikan nochipajkatlamachilis, ken on nouejkatajuan okichijkej.</verse>
				<verse number="4">No ijki nochipa nikelnamiki ken tichokaya, niman aman niknekiskia ma nimitsitstetsi para sanoyej* nipakis.</verse>
				<verse number="5">Nikelnamiki ken kuajli titlaneltoka ika se moyojlo ijkon ken moabuelita Loida niman monanaj Eunice okipixkej achtopa. Aman kuajli nikmatstikaj ika no ijki tikpiya.</verse>
				<verse number="6">Aman tej, nimitselnamiktia para xtekitilti on tetlayokolijli* yejuan Dios omitsmakak ijkuak mopan onikintlalij nomauan.</verse>
				<verse number="7">Ijkon xchiua, pampa Dios xotechmakak sen espíritu de nemojtijli, yej otechmakak on espíritu de poder de tetlajsojtlalistli* niman para ma tikteltikan toxkuajli eleuilis*.</verse>
				<verse number="8">Yejua ika, maka xpinaua para titenojnotsas itechkopa toTEKO JesuCristo, nion notechkopa yejuan nitsakutikaj san ipampa. Yej no xseli in tlajyouilistli yejuan uajlau san ipampa in kuajli tlajtojli. Niman xmatstia ika Dios techyolchikauas ijkuak tikseliskej on tlajyouilistli.</verse>
				<verse number="9">Dios otechmakixtij niman otechnots para tikpiyaskej sen nemilistli chipauak. Ijkin okichiu xpampa tla tejuamej itlaj kuajli otikchijkej, yej pampa ijki okinek niman otechmakak iueyitetlajsojtlalis*. Yejua otechmakak in tetlajsojtlalistli* itech Cristo Jesús achtoj ijkuak xe onkatka in tlaltikpaktli.</verse>
				<verse number="10">Pero in teiknelilistli* okipantlantij ijkuak ouajlaj toTemakixtijkatsin JesuCristo. Yejua okixoxotonij ipoder on mikilistli, niman okuajkik nemilistli yejuan xok kaman uelis tlamis itechkopa on kuajli tlajtojli yejuan kiteijlia kenijki Dios temakixtia.</verse>
				<verse number="11">Dios onechtlapejpenij para nikteijlis in temachtijli, niman onechtitlan ken apóstol* para nikinmachtis on yejuan xhebreos*.</verse>
				<verse number="12">Yejua ika, aman tlamach nikijyouiya. Pero nejua xnipinaua, pampa nikmatstikaj akinon yonikneltokak. Niman kuajli nikmatstikaj ika yejua uelis kejeuas on tlen onechtlaktitij hasta ipan on tonajli ijkuak oksejpa uajlas.</verse>
				<verse number="13">No ijki, xmouika ipan on ejemplo yejuan onimitsmachtij itech on kuajli temachtilistli, niman xmokaua ipan on tlaneltoktli niman tetlajsojtlalistli* yejuan tikpiyaj pampa tinemij iuan Cristo Jesús.</verse>
				<verse number="14">Xkejeua on kuajli temachtijli ika ipoder on Espíritu Santo yejuan touan chanti.</verse>
				<verse number="15">Tejua ye tikmatstikaj ika nochimej on tlaneltokakej chanejkej imanian Asia onechtlalkauijkej, no ijki okichiu Figelo niman Hermógenes.</verse>
				<verse number="16">ToTEKO ma kimikneli ifamilia on tokniu Onesíforo, pampa yejua miyekpa onechyoltlaliko, niman yejua xopinau ika nitsakutikaj.</verse>
				<verse number="17">Yej yejua ijkuak oyejkok nikan Roma onechtejtemoj sanoyej hasta kampa onechnextij.</verse>
				<verse number="18">Ma toTEKO ma kikneli ipan on tonajli ijkuak uajnokuepas. Tejua ye tikmatstikaj kuajli ken miyekpa otechpaleuij ne Éfeso.</verse>
			</chapter>
			<chapter number="2">
				<verse number="1">Tejua nokoneu Timoteo, xmoyolchikaua ika on ueyitlajsojtlalistli* yejuan toyaxka* pampa aman san sekan tinemij iuan Cristo Jesús.</verse>
				<verse number="2">On tlen yotinechkakilij imixpan miyek testigos, xkinnauati on tlakamej yolmelajkej yejuan uelij kuajli temachtiaj para yejuamej ma temachtikan.</verse>
				<verse number="3">Tejua tej, xkijyoui tlajtlamach* tlajyouilistli ken se kuajli soldado itech JesuCristo.</verse>
				<verse number="4">Xkuajli para on yejuan tekiti ken sen soldado tlamach ika nokalaktis, pampa ika onkaj kimpaktis on uejueyixtokej. Yejua ika, okitlapejpenij on tekitl de soldado para kichiuas.</verse>
				<verse number="5">No sano ijki, on yejuan teuan notlatlani xuelis kiselis ipremio tla yejua xkuajli kichiua on notlatlanilistli.</verse>
				<verse number="6">No ijki on yejuan tekiti ikan miltekitl, yejua kitocaroua achtoj kiselis on tlen yotlak.</verse>
				<verse number="7">Kuajli xnemili tlinon nimitsijlia, niman toTEKO mitspaleuis para tikajsikamatis nochi.</verse>
				<verse number="8">Xkelnamiki nochipa JesuCristo, ika yejua teuejkakoneu itech rey David niman ika yejua okitôkakej* niman onokuiteu oksejpa ijkuak yomikka. Ijkon ken kijtoua on kuajli tlajtojli yejuan nitemachtia.</verse>
				<verse number="9">Niman pampa nikteijlia in kuajli tlajtojli, nikijyouiya tlajtlamach* hasta ika nechtsajtsakuaj ken yakaj on tlakatl xompayejyeua. Pero itlajtoltsin Dios xuelij kitsakuaj.</verse>
				<verse number="10">Ijkon tej, impampa on yejuan Dios okintlapejpenij, nikijyouiya nochi tlajtlamach* para yejuamej ma kiselikan temakixtilistli. In temakixtilistli techmaka pakilistli para nochipa, niman tikseliaj ijkuak tinemij san sekan iuan Cristo Jesús.</verse>
				<verse number="11">In tlajtojli sanoyej* melauak: Tla iuan yotimikkej, no ijki iuan tinemiskej.</verse>
				<verse number="12">Tla titlajyouiskej, no tiueliskej titlamandaroskej iuan Cristo. Tla tiknenekiskej* Cristo, yejua no technenekis.</verse>
				<verse number="13">Tla tikijneuaj ipan totlaneltok, Cristo sanken* ikan kuajli iyojlo kichiuas on tlen yokijtoj, pampa Cristo xkaman uelis sano yejua notlajtolkuepas.</verse>
				<verse number="14">Xkinmelnamikti in tlajtlamach* niman xkinchikajkanauati ixpan toTEKO, para maka itlaj ika ma nokamauijsokikan. In xitlaj* ika kimpaleuiya, yej kintlamachilispoloua* on yejuan kikakij on kamauijsokilistli.</verse>
				<verse number="15">Xchiua kanika para kuajli tonixnesis ixpan Dios ken sen kuajli tekitki, yejuan xitlaj* ika pinaua ipan itekiu pampa kuajli melajki kiteijlia in tlajtojli tlen melauak.</verse>
				<verse number="16">Maka xtekitilti kamanajli nion maka xtlajtlajto ika on tlajtoltin yejuan xitlaj* kijtosneki yejuan kitekitiltiaj on tlaltikpaktlakamej, pampa ijkon kichiuaj más saniman onxinij ipan on tlen xkuajli.</verse>
				<verse number="17">Niman on tlen kitemachtiaj ueyikatias ken se temojtij kualolistli itoka cáncer yejuan noskaltia ipan tonakayo hasta techmiktia. Ijkon impan onochiu Himeneo niman Fileto</verse>
				<verse number="18">yejuan yonoxelojkej itech on tlen melauak. Yejuamej kijtouaj ika Dios yokinyoliuitij niman yokinkuiteu on mikatsitsimej, niman ika in kimpopolouaj ipan intlaneltok sekimej tlaneltokakej.</verse>
				<verse number="19">Pero Dios yokitlalij on tlen melauak yejuan kojtitikaj ken itlaj cimiento* de tepantli. Niman ipan on cimiento* kipiya in kuajli tlajtojli: “ToTEKO kimixmatstikaj yejuan melauak iyaxkauan”, niman “Nochimej on yejuan kineltokaj niman kimauistiliaj toTEKO noneki ma kajkauakan on tlen xkuajli.”</verse>
				<verse number="20">Ipan sen kajli ueyi kampa tlayejyeualo onokej seseknekamej trastes: onokej yejuan tlachijchijtin ikan oro, de plata niman no onokej yejuan de kojtli* niman de sokitl. On yejuan de oro niman de plata ika tlakajtli kintekitiltiaj para itlaj iluitl pero on yejuan de kojtli* niman de sokitl mojmostla kitekitiltiaj.</verse>
				<verse number="21">No ijki, tla sen tlakatl nochipauas, yejua petlanis ken on tlajtlamach* tlachijchijtli ikan oro yejuan iteko kixeloua niman kitekitiltia ipan se tekitl yejuan ueyixtikaj, pampa yejua uelis tekitis ipan nochi tlen kuajli.</verse>
				<verse number="22">Xtlalkaui inxkuajlieleuilis on telpokamej. Tejua xtejtemo on tlen melajki, tlaneltoktli, tetlajsojtlalistli* niman yolseuilistli. Ijkon xchiua inuan nochimej on yolchipajkej yejuan kinotsaj toTEKO JesuCristo.</verse>
				<verse number="23">Maka teuan xkamauijsoki ika on tlen xitlaj* kijtosnekij. Ye tikmatstikaj ika ompa peua nokuajkualaniua.</verse>
				<verse number="24">Sen itekitkau toTEKO xkitocaroua teuan nokualanijtinemis, yej kemaj, kuajli tenotski yes iuan nochi tlakatl. Yejua noneki uelis temachtis, niman no ijki kijyouis tlajtlamach* yejuan ipan nochiuas.</verse>
				<verse number="25">Ikan yolyemanilistli* ma kinmelajkatlali on yejuan xipanteitaj. Kas Dios kichiuas para noyolpatlaskej niman ijkon kixmatiskej tlen melauak.</verse>
				<verse number="26">Tla ijkon, tlamachilistlachaskej niman nomanauiskej itech on diablo* yejuan kinnoyaxkatia niman kinchiualtia ma kichiuakan tlen yejua kineki.</verse>
			</chapter>
			<chapter number="3">
				<verse number="1">No noneki tikmatis ika ijkuak nisiu tlatlalpoliuis tlamach nochiuas tlen sanoyej* xkuajli.</verse>
				<verse number="2">On tlakamej ijkin nouikaskej: sanoyej notlajsojtlaskej sano yejuamej, sanoyej tominnekiskej, noueyimatiskej, xkitlakaitaskej Dios, xkintlakamatiskej intajuan, xitlaj* kitlajsojkamatiskej, niman sanoyej xompayejyeuaskej.</verse>
				<verse number="3">Xkintlajsojtlaskej* oksekimej nion xteikneliskej, chakuamej yeskej, xkiteltiskej iminxkuajlieleuilis, sanoyej xipanteitaskej niman xitlaj* kuelitaskej tlen kuajli.</verse>
				<verse number="4">Teichtakauiskej, xnomojtiskej itlaj kichiuaskej, noueyimatiskej, sanoyej kinekiskej nopaktiskej, niman xkinekiskej kipaktiskej Dios.</verse>
				<verse number="5">Nochiuaskej ken kineltokaj Dios, pero ika on tlen kichiuaj nesi ika xnejli kineltokaj. Maka inuan xmouika kennomej.</verse>
				<verse number="6">Sekimej de yejuamej kalakij techajchan niman ikan intemachtil kinkajkayauaj on siuajmej yejuan xkojtikej niman tlajtlakouaj, niman imineleuilis* kinchiualtia kichiuaj tlajtlamach* tlen xkuajli.</verse>
				<verse number="7">In kenimej siuamej nochipa nomachtiaj para kajsikamatiskej itlaj yenkuik, pero xkaman uelij kajsikamatij on tlen melauak.</verse>
				<verse number="8">No ijki ken on nanaualtin Janes niman Jambrés okixnamikej Moisés, yejuamej in tlakamej no ijki kixnamikij on tlajtojli tlen melauak. Intlamachilis noijtlakoua, xitlaj* kimatij itech ika on tlaneltoktli.</verse>
				<verse number="9">Pero xuejka yaskej ika intemachtil, pampa nochi tlakatl kimatis ika yejuamej xkuajli tlanemiliaj, ijkon ken impan onochiu on omemej yejuan okixnamikej Moisés.</verse>
				<verse number="10">Pero tejua kuajli tikmatstikaj notemachtil kenijki ninoyekana, on tlinon nikneki nikchiuas, notlaneltok, noijyouilis, notetlajsojtlalis, tlinon nejua nikxikoua, niman on tlaueltotokalistli yejuan nikijyouiya. Tikmatstikaj nochi tlen nopan onochiu ne ipan on uejueyikalpan Antioquía, Iconio niman Listra, niman nochi tlajyouiltilistli onikijyouij. Pero toTEKO onechmakixtij itech nochi on.</verse>
				<verse number="11"></verse>
				<verse number="12">No ijki nochimej kintlauelitaskej niman kintlajyoulitiskej on yejuan kinekiskej nouikaskej yolchipajkej itech Cristo Jesús.</verse>
				<verse number="13">Niman on yejuan xkuajkualtin tlakamej niman tlakajkayajkej tlakamej, inyojlo más ijtlakautias. Tlakajkayauaskej niman sano yejuamej yokinkajkayajkej.</verse>
				<verse number="14">Pero tejua xtlakamati nochipa melajki tlinon omitsmachtijkej niman on tlen tikneltoka, pampa tejua tikmatstikaj akinomej omitsmachtijkej.</verse>
				<verse number="15">Niman desde tikonetl, tikixmati on iYektlajkuilol Dios yejuan uelis mitstlamachilistis niman mitsuikas itech on temakixtilistli itechkopa motlaneltok itech Cristo Jesús.</verse>
				<verse number="16">Nochi Yektlajkuilojli itech Dios ualejtikaj, niman yejua otechmakak para aman techpaleuiya. On Yektlajkuilojli techmachtia on tlen melauak, techchikajkanotsa, kiyektlalia on tlen xkuajli, niman temachtia kenijki onyas sen nemilistli melajki.</verse>
				<verse number="17">On Yektlajkuilojli onkaj para sen tekoneu itech Dios ma ueltiu niman ma noyektlalijtiu para kichiuas nochi tlen kuajli.</verse>
			</chapter>
			<chapter number="4">
				<verse number="1">Ixpan Dios niman toTEKO JesuCristo, yejuan kinyolkuitis niman kintlajtlakolmakas on yejuan nemij niman on yejuan mikatsitsimej, ijkuak uajlas niman tlamandaros ken Rey, nimitsnauatia</verse>
				<verse number="2">xteijli on kuajli tlajtojli. Xchiua ijkuak on tlakamej kinekiskej kakiskej niman ijkuak xkinekiskej. Xteselilti on kuajli tlajtojli, xteajua niman xteyoleua ikan nochi ijyouilistli niman tlamachtijli,</verse>
				<verse number="3">pampa yejkos on tonajli ijkuak on tlakamej xok kuelkakiskej on chipauak temachtijli. Ijkuakon, yejuamej kinekiskej kinkakiskej miyekej temachtijkej para ma kinmachtikan on tlen yejuamej kinekiskej ika inyoltechikaualis.</verse>
				<verse number="4">Kitlalkauiskej on tlen melauak, yej más kinekiskej kakiskej on tlajtlamach* cuentojtlajtoltin yejuan kixnamikij on tlen melauak.</verse>
				<verse number="5">Pero tejua nochipa xpiya on kuajli tlamachilistli, xxiko on tlajyouilistli, xpiya moyojlo para tikteijlis on kuajli tlajtojli yejuan kiteijlia kenijki Dios temakixtia, niman kuajli xchiua motekiu.</verse>
				<verse number="6">Aman yoyejkok tiempo para nechtemakaskej itech Dios ken sen uentli. Aman ye nisiu para nimikis.</verse>
				<verse number="7">Ye kuajli yonikchiu kanika ipan itekiu Dios no ijki ken sen tlakatl ijkuak teuan notlatlani ipan sen tlaksalistli*. Aman yonitlan itekiu Dios niman nochipa onikejeu on tlaneltoktli.</verse>
				<verse number="8">Aman sa nikcha notlaxtlauil, on corona de tetlanilistli yejuan nechtocaroua nikselis, yejuan toTEKO on Juez yolchipauak nechmakas ipan on tonajli. Ipan on tonajli xsan nejua nechmakas, yej no kinmakas nochimej on yejuan ikan paktli kimachaj on tonajli ijkuak uajlas Cristo.</verse>
				<verse number="9">Xchiua kanika para saniman xnechitaki</verse>
				<verse number="10">pampa Demas más okeleuij tlen onkaj ipan in tlaltikpaktli, niman yejua ika yonechtlalkauij. Yejua yoyaj Tesalónica, Crescente oyaj Galacia niman Tito Dalmacia.</verse>
				<verse number="11">Lucas san yejua nouan nikan nemi. Ijkuak tiuajlas, xkuajuika Marcos, pampa yejua uelis nechpaleuis ipan notekiu.</verse>
				<verse number="12">Tíquico oniktitlan ne ueyikalpan Éfeso.</verse>
				<verse number="13">Ijkuak tiuajlas, xkuajki nocapa yejuan onikau ne Troas ichan Carpo, niman noamamoxuan, niman más nikneki on nomimilamauan intoka pergaminos.</verse>
				<verse number="14">Alejandro, on yejuan kitekiti tepostli, onechchiuilij miyek tlen xkuajli. ToTEKO kitlaxtlauilis nochi tlinon yejua okichiu.</verse>
				<verse number="15">Tejua xmocuidaro de yejua, pampa yejua sanoyej* yokitlauelitak totemachtil.</verse>
				<verse number="16">Ipan on noachtojmanauilis yejuan onipix intech on uejueyitekiuajkej, xakaj onechpaleuij. Yej nochimej onechtlalkauijkej. Niknekiskia maka Dios kincastigaro pampa ijkon onechchiuilijkej.</verse>
				<verse number="17">Pero toTEKO xonechtlalkauij. Yejua onechmakak chikaualistli para ouel onikteijlij nochi on kuajli tlajtojli yejuan kiteijlia ken Dios temakixtia, niman onikchiu para ma kaki nochi tlakatl yejuan xhebreos*. Ijkon toTEKO onechmakixtij ikamak on león.</verse>
				<verse number="18">Niman yejua nechmakixtis itech nochi tlen xkuajli, niman nechejeuas para ninemis ne iluikak kampa Cristo tlamandaroua. ¡Yejua ma kipiya ueyilistli para nochipa! Ma ijki nochiua.</verse>
				<verse number="19">Xtlajpalo Prisca niman Aquila, niman ifamilia Onesíforo.</verse>
				<verse number="20">Erasto onokau ne Corinto, niman Trófimo onikau kualo ne Mileto.</verse>
				<verse number="21">Xchiua kanika para xuajla chika xe ajsi invierno ijkuak seua. Mitstlajpalouaj Eubulo, Pudente, Lino, Claudia niman nochimej tokniuan.</verse>
				<verse number="22">Ma toTEKO JesuCristo mouan nemi, niman ma Dios mechtiochiua nemochimej*. Ma ijki nochiua.</verse>
			</chapter>
		</book>
		<book number="56">
			<chapter number="1">
				<verse number="1">Nejua, Pablo, niitekipanojkau Dios niman niapóstol* itech JesuCristo. JesuCristo onechajtitlan para onikinuajkuilij, niman para ma ueyiya intlaneltok on yejuan Dios okintlapejpenij, niman para kixmatiskej on tlen melauak de totlaneltok,</verse>
				<verse number="2">niman para kipiyaskej tlamachalistli* ipan in yenkuik nemilistli yejuan para nochipa. Dios, yejuan xueli tekajkayaua, okitlalij ipan ipromesa on yenkuik nemilistli ijkuak in tlaltikpaktli xe onkatka.</verse>
				<verse number="3">Niman aman yoyejkok on kuajli tiempo para otechititij itemachtil. Dios toTemakixtijkau onechnauatij para nikteijlis.</verse>
				<verse number="4">Nimitsijkuilouilia in tlajkuilolamatl, tejua Tito, nomelauakkoneu ikan tlaneltoktli yejuan tiomemej tikpiyaj. Nimitsnekilia ma Dios toTajtsin niman JesuCristo toTemakixtijkatsin ma mitsmaka iueyitetlajsojtlalis*, niman iyolseuilis.</verse>
				<verse number="5">Onimitskau ipan on tlaluaktli itoka Creta para xchiua tlinon nejua xonitlan, niman para tikintlalis on ueuetkej tlayekankej itech tokniuan ipan itekiu Dios kampa tlaneltokaj ipan cada kalpan, sano ijki ken nejua onimitsnauatij.</verse>
				<verse number="6">Sen ueuetki tlayekanki itech tokniuan ika onkaj kuajli nouikas para maka yakaj itlaj kitlajtlakolmakas. Ika onkaj kipiyas san se isiuau. Niman ikoneuan ika onkaj tlaneltokakej yeskej, niman tetlakamatiskej niman maka kinteixpanuiskej itlaj ika tlen xkuajli kichiuaj.</verse>
				<verse number="7">Pampa se tlayekanki kipiya ueyi compromiso ipan sen tiopan, yejua noneki kuajli nouikas para maka yakaj itlaj ika kijixkomakas*. Xkitocaroua noueyimatis, nion nimantsin kualanis, nion xtlauantinemis, nion xkitejtemotinemis tlauejli, nion xkuejuelitas kiteixpachouilis tomin.</verse>
				<verse number="8">Yej nochi kuajli kichiuas. Ika onkaj nochipa kuajli kinselis itenotskauan ipan ichan, kuelitas nochi tlen kuajli, kuajli noyekanas, yolmelajki, yolchipauak niman ika onkaj kiyekanas kuajli inemilis.</verse>
				<verse number="9">Ika onkaj kejeuas on melajki temachtilistli yejuan yokiselij intech temachtijkej, para ijki no uelis kinyoleuas oksekimej ika on melajki temachtijli niman kinyolyemanilis on yejuan tlaixnamikij.</verse>
				<verse number="10">Ika onkaj ijki kichiuas, pampa miyekej nemij on yejuan xtetlakamatij, niman más ne intsajlan on hebreos*. Yejuamej kijijtouaj on tlen xitlaj* kijtosneki, niman kinkajkayauaj on tlakamej.</verse>
				<verse number="11">Kenomej xkinkamatsakua, pampa kintlamachilispopolouaj nochi sesentetipan familias ika temachtiaj on tlen xkitocaroua. Niman ijkin kichiuaj para kitlanij tomin ikan tlakajkayaualistli.</verse>
				<verse number="12">Se intiotlajtojkauan sano ompa chanej Creta okijtoj: “Nochannekauan* sanoyej* chakuamej, no ken yolkej yejuan xkuajkualtin, sanoyej tlakuanij niman tlatsijkej.”</verse>
				<verse number="13">Niman yejua okijtoj tlen melauak. Yejua ika, xkinmajua chikauak para ma kipiyakan kuajli intlaneltok.</verse>
				<verse number="14">Xkinmajua para maka ma kakikan on tlajtlamach* cuentojtlajtoltin yejuan kixnamiki on tlen melauak yejuan on hebreos* kinejnemiliaj, nion maka ma kakikan intlanauatil on tlakamej yejuan kitlalkauiyaj on tlen melauak.</verse>
				<verse number="15">Para on yejuan kipiyaj intlamachilis chipauak, nochi tlajtlamach* chipauak para yejuamej. Pero para yejuamej on yejuan xtlaneltokaj niman xkipiyaj inyojlo chipauak, para yejuamej xitlaj* onkaj tlen chipauak pampa hasta on tlen kinemiliaj niman on intlamachilis yejuan kintlakolmaka xchipauak.</verse>
				<verse number="16">Kijtouaj ika kixmatij Dios, pero ika on tlen kichiuaj kiteititiaj ika xnejli. Yejuamej tej, sanoyej tetlauelitaj, niman xtetlakamatij, niman nion se tekitl yejuan kuajli xkichiuaj.</verse>
			</chapter>
			<chapter number="2">
				<verse number="1">Pero on tlen tikijtos ika onkaj kuajli iuan nouikas on kuajli tlamachtijli.</verse>
				<verse number="2">Xkimijli on ueuentsitsimej ma kintelti inxkuajlieleuilis, ma nemikan ken uelis kintlakaitaskej, ma nemikan ikan kuajli tlamachilistli, ma kipiyakan kuajli intlaneltok niman on tetlajsojtlalistli* niman ma kipiyakan ijyouilistli.</verse>
				<verse number="3">No ijki xkimijli on lamajtsitsimej ma yolchipajkanemikan, maka ma tetejteneuakan niman maka sa tlauantinemikan. Yejuamej ma kitemachtikan on tlen kuajli.</verse>
				<verse number="4">Ma kintitikan on siuamej yejuan kokonej kenijki kintlajsojtlaskej inueuentsitsiuan, niman inkoneuan.</verse>
				<verse number="5">No ijki ma kiteltikan iminxkuajlieleuilis, ma noyekanakan kuajli, ma chipajkanemikan, ma tlayekanakan kuajli ipan inchan, ma yolyemankanemikan, niman ma kintlakamatikan inueuentsitsiuan ikan tetlakaitalistli, para maka yakaj kijtouilis tlen xkuajli on itlajtoltsin Dios.</verse>
				<verse number="6">No ijki xkinyoleua on telpokamej para no ma kuajli kitetlalikan iminxkuajlieleuilis.</verse>
				<verse number="7">Niman tejua xkinmachti ikan moejemplo nochi tlajtlamach* tlen kuajli. Ijkuak tikinmachtis, xkinmachti ikan tlen melauak niman ikan nochi moyojlo.</verse>
				<verse number="8">Nochipa xtemachti tlen kuajli para maka yakaj kijtouilis tlen xkuajli on temachtiltin, niman ijkon pinauas san akinon yejuan kinekis techistlakos.</verse>
				<verse number="9">Xkinyoleua on esclavos para ma kintlakamatikan inteko ikan nochi tlen kuajli tekitl. Ma kinyolpaktikan, niman maka ma tenajnankilikan.</verse>
				<verse number="10">Niman xkinnauati maka ma tlachtekikan, yej kemaj nochi kuajli ma kichiuakan para on inteko kintlaliskej inyojlo intech. Ijkon tej, nochimej kimatiskej ika on itlemachtil Dios toTemakixtijkau yejua sanoyej* kuajli.</verse>
				<verse number="11">Dios ikan iueyitetlajsojtlalis yejuan xakaj tlakatl kitocarouaya kiselis yokipanextij temakixtilistli para nochi tlakatl.</verse>
				<verse number="12">On iueyitetlajsojtlalis* Dios techmachtia ma tikajkauakan nochi tlen xkuajli niman nochi xkuajli eleuilistli* yejuan onkaj ipan in tlaltikpaktli. Niman no techmachtia ma kuajli titouikakan, ma tiyolmelajkanemikan niman ma tiyeknemikan ipan in tlaltikpaktli.</verse>
				<verse number="13">Ijkin ma tikchiuakan chika yejko on ueyi tonajli yejuan itech tikpiyaj totlamachalis*. Ipan on ueyi tonajli uajlas toueyi Dios yejuan toTemakixtijkatsin JesuCristo.</verse>
				<verse number="14">Yejua san topampa onotemakak ipan mikilistli para techmakixtia itech nochi kech tlajtlakojli onkaj, niman para techchipaua kuajli. Yejua otechchipau para technoyaxkatia*, niman para tikpiyaskej miyek nekilistli para tikchiuaskej nochi tlen kuajli.</verse>
				<verse number="15">In yejua xtemachti. No ijki xteyoleua niman xtechikajkanotsa ikan nochi motlanauatil. Xmota tejua, maka yakaj mitspijpinauis.</verse>
			</chapter>
			<chapter number="3">
				<verse number="1">Xkinmelnamikti on tlaneltokakej para ma kintlakaitakan on yejuan tlayekanaj niman on yejuan kipiyaj ueyitekiuayotl. Ma kintlakamatikan niman ma kipiyakan inyojlo para kichiuaskej nochi tlajtlamach* tlen kuajli.</verse>
				<verse number="2">Maka yakaj ma kiteneuilikan on tlen xkuajli, yej ma nemikan inuan oksekimej ikan yolseuilistli, niman ma tenotskej, niman ma kiteititikan yolyemanilistli itech nochi tlakatl.</verse>
				<verse number="3">Achtopa tejuamej no xkuajli titlanemiliayaj niman xtitetlakamatiyaj. No tixpolijtinemiyaj niman tinemiyaj ipan nochi sesekneka eleuilistli* niman pakilisyotl yejuan xkuajli. Tinemiyaj ipan on tlen xkuajli niman ipan nexikolyotl. Oksekimej techtlauelitayaj niman tikintlauelitayaj.</verse>
				<verse number="4">Pero ijkuak Dios toTemakixtijkatsin otechititij inekilis niman itetlajsojtlalis*,</verse>
				<verse number="5">otechmakixtij. Pero otechmakixtij xpampa tejuamej otikchijkej on tlen kuajli, yej pampa yejua otechiknelij. Otechmakixtij ikan iEspíritu Santo yejuan otechpajpak para tikpiyaskej yenkuik nemilistli, niman yejua otechyenkuilij.</verse>
				<verse number="6">Dios otechtlayokolij sanoyej* miyek iEspíritu itechkopa JesuCristo toTemakixtijkatsin,</verse>
				<verse number="7">para ikan iueyitetlajsojtlalis* JesuCristo, Dios kiteneua ika nochi totlajtlakoluan yokintlapojpoluij, niman ijki tikseliskej nemilistli para nochipa yejuan tikmachixtokej.</verse>
				<verse number="8">Yejua in tlajtojli sanoyej melauak, niman nikneki para xtlanauati sanoyej ika in tlajtlamach* para on yejuan kineltokaj Dios ma notakan sano yejuamej para kichiuaskej on tlen kuajli. Yejua in tlajtlamach* sanoyej kuajli niman kimpaleuis nochimej.</verse>
				<verse number="9">Pero xtlalkaui on kamauijsokilistli yejuan xitlaj* kijtosnekij, de on tlen kijkuilouaj inka toachtojtajuan, niman on tlauejli yejuan kipiyaj niman kamauijsokilistli ika on itlanauatil Moisés. Nochi on xuelis kimpaleuis nion xitlaj* kijtosneki.</verse>
				<verse number="10">Tla yakaj kinxexelosneki on yejuan tlaneltokaj, xchikajkanotsa sejpa noso okpa para maka ma kichiua. Tla xmitstenkaki, xkauili ma uiya,</verse>
				<verse number="11">pampa ika on tlen kichiua tikmatis ika on tlakatl kitlalkauiya on tlen kuajli niman kichiua tlajtlakojli. Niman sano yejua notlajtlakolmaka.</verse>
				<verse number="12">Ijkuak nejua niktitlanis motech Artemas noso Tíquico, xchiua kanika para xnechitaki ne Nikópolis, pampa nejua nikneki para ompa nikpanos on invierno.</verse>
				<verse number="13">Nochi ika on tlen tiuelis xpaleui Zenas, on tepantlajtojketl, niman Apolos. Xkinmaka nochi tlen uelis para ika yaskej, niman maka itlaj ma kimpolo.</verse>
				<verse number="14">Niman on tokniuan no ma kipiyakan impan inyojlo para kichiuaskej on tlen kuajli niman ijkon uelis kimpaleuiskej oksekimej ika on tlen kimpoloua. Ijkon innemilis itlaj ika ma tlapaleuikan.</verse>
				<verse number="15">Nochimej yejuan nouan nemij mitstlajpalouaj. Xkintlajpalo on totetlajsojkaikniuan* yejuan kipiyaj imintlaneltok ken tejuamej. Ma Dios mechtiochiua nochimej nemejuamej ikan iueyitetlajsojtlalis*. Ma ijki nochiua.</verse>
			</chapter>
		</book>
		<book number="57">
			<chapter number="1">
				<verse number="1">Nejua, Pablo, yejuan nitsakutikaj ipampa Cristo Jesús, nikijkuiloua in tlajkuilolamatl san sekan iuan tokniu Timoteo para tejua, Filemón, totekipanojkaxiu ipan itekiu Cristo.</verse>
				<verse number="2">Niman no nikijkuiloua para on tokniu siuatl Apia, niman Arquipo yejuan totekipanojkaxiu ipan in tekitl, niman para nochimej on tokniuan yejuan nosentlaliaj mochan.</verse>
				<verse number="3">Ma Dios toTajtsin niman toTEKO JesuCristo mechmakakan tlatiochiualistli niman yolseuilistli.</verse>
				<verse number="4">Nochipa nikmaka tlaxtlauijli noDios ijkuak nimitselnamiki ipan nooración,</verse>
				<verse number="5">pampa nechtlajtlajtouiliaj ika motetlajsojtlalis* niman motlaneltok yejuan tikpiya para toTEKO Jesús niman motetlajsojtlalis* para nochimej on teyaxkauan* itech Dios.</verse>
				<verse number="6">Nikchiua oración para on san se nemilistli tikpiyaj ipan totlaneltok ma mitspaleui tikajsikamatis ken sanoyej ueyi kijtosneki on tlatiochiualistin yejuan tikpiyaj ipan tonemilis ika san sekan tinemij iuan Cristo.</verse>
				<verse number="7">Nokniu, motetlajsojtlalis* nechmaka miyek yolpaktli niman yoleualistli pampa ika otikinyoltlalijkej on yolchipajkej itech Dios.</verse>
				<verse number="8">Yejua ika, maski niapóstol* itech Cristo niman nikpiya tlanauatijli para nimitsnauatis tlinon kuajli para tejua tikchiuas,</verse>
				<verse number="9">aman nikneki nimitstlajtlanilis ikan tetlajsojtlalistli*. Nejua, Pablo, yejuan ye niueuentsin niman aman nitsakutikaj san ipampa Cristo Jesús,</verse>
				<verse number="10">nimitstlajtlanilia sen favor para Onésimo. Yejua aman tlanelkoka niman yonochiu ken nokoneu itech Cristo nikan kampa nitsakutikaj.</verse>
				<verse number="11">Ipan okse tiempo, Onésimo para tejua sen esclavo katka yejuan xtekitki, pero aman tekitki sanken* para tejua niman para nejua.</verse>
				<verse number="12">Niman aman nimitsontitlanilia para xseli sano ijki ken nejua yeskia.</verse>
				<verse number="13">Nejua niknekiskia nikan nouan ma nokaua para nechpaleuis chika nitsakutikaj san ipampa on kuajli tlajtojli yejuan kiteijlia ken Dios temakixtia. Yejua nechpaleuiskia ken tla tejua tinechpaleuiskia tla tinemiskia nikan.</verse>
				<verse number="14">Pero xitlaj* nikneki nikchiuas tla tejua xtikneki. Nejua xnikneki tikchiuas on favor san afuerza, yej nikneki ma kisa ipan kuajli moyojlo.</verse>
				<verse number="15">Manin Onésimo yejua ika omitstlalkauijka ipan on achijtsin tiempo para aman tikselis para nochipa.</verse>
				<verse number="16">Aman xok tikpiyas ken sen esclavo, yej ken itlaj yejuan más ueyi kijtosneki xken sen esclavo. Kijtosneki ken sen motlajsojkaikniu. Nejua sanoyej* niktlajsojtla, pero tejua noneki tiktlajsojtlas más sanoyej xsan pampa sen tlaltikpaktlakatl, yej no pampa tokniu itech toTEKO.</verse>
				<verse number="17">Ijkon tej, tla tinechmati ken sen motlaneltokaikniu, xseli ken nejua tinechseliskia.</verse>
				<verse number="18">Tla omitschiuilijka itlaj xkuajli, noso itlaj mitsuikilia, nejua nimitstlaxtlauilis.</verse>
				<verse number="19">Nejua, Pablo, nikijkuiloua in ikan noma ika nejua niktlaxtlauas, maski niueliskia nimitselnamiktis ika tejua no tinechuikilia hasta moalma.</verse>
				<verse number="20">Melauak, nokniu, xnechchiuili in favor pampa tikneltoka toTEKO. Xpakti noyojlo ken tinokniu itech Cristo.</verse>
				<verse number="21">Chika nimitstlajkuiluiya, kuajli nikmati ika tejua tikchiuas on tlen nimitstlajtlanilia. Niman nikmatstikaj ika tejua más miyek tikchiuas tlinon nejua nimitstlajtlanilia.</verse>
				<verse number="22">No ijki, xnechtejtemouili kanon ninoseuis, pampa nikcha, ika Dios kinankilis nemooraciones, niman kinekis para nejua nias nemechontas.</verse>
				<verse number="23">Mitstlajpalouaj Epafras, notekipanojkaxiu yejuan tsakutokej san ipampa Cristo Jesús.</verse>
				<verse number="24">No mitstlajpalouaj Marcos, Aristarco, Demas niman Lucas, yejuan nechpaleuiyaj ipan notekiu.</verse>
				<verse number="25">Ma iueyitetlajsojtlalis toTEKO JesuCristo ma nokaua nemouan. Ma ijki nochiua.</verse>
			</chapter>
		</book>
		<book number="58">
			<chapter number="1">
				<verse number="1">Yeuejkaui Dios okinnojnots on toachtojtajuan intechkopa on tiotlajtojkej miyekpa niman okichiu sesekneka.</verse>
				<verse number="2">Pero aman ipan in sa ika nochi tiempo, Dios yotechnojnots itechkopa iKonetsin. Dios okichijchiu nochi tlen onkaj itechkopa, niman aman yokimaktilij nochi.</verse>
				<verse number="3">Cristo yejua kipantlantia iueyilis Dios niman sano yejua kixneskayotia* nochi kenijki nemi Dios. Niman no yejua kejeua nochi on tlen onkaj ikan itlajtol yejuan kipiya poder. Kemaj ijkuak yomik Cristo para otechkixtilij totlajtlakol, onotlalij iyekmakopa itrono Dios kampa tlamandaroua ne iluikak.</verse>
				<verse number="4">IKonetsin Dios más ueyixtikaj xken on ángeles, niman yejua okiselij sen tekitl yejuan más ueyi kijtosneki xken intekiu on ángeles.</verse>
				<verse number="5">IKonetsin Dios más ueyixtikaj pampa Dios nion sen ángel xkaman ijkin okijlij: Tejua tinoKoneu, niman aman on tlakamej kimatiskej ika nimoTataj. Niman Dios no xakaj ángel okijlij: Nejua nimoTataj yes, niman tejua tinoKoneu yes.</verse>
				<verse number="6">Pero ijkuak okuajuikak on iyenkuiyoKonetsin ipan in tlaltikpaktli, okijtoj: Nochimej iángeles Dios ma kimauistilikan.</verse>
				<verse number="7">Intechika on ángeles Dios okijtoj: Nikchiua para on ángeles nechtekichiuiliaj isijkapan ken itlaj ajakatl ijkuak panotikisa. Niman nikchiua para notekitkauan tlaxoxotoniaj ken on tlitl tlaxoxotonia.</verse>
				<verse number="8">Pero itechika iKonetsin, toTajtsin Dios okijtoj: Ay Dios, motlanauatil onyas para nochipa, niman tejua titlamandaros ikan yolmelajkilistli.</verse>
				<verse number="9">Otikuelitak yolchipaualistli, niman xotikuelitak on tlen xkuajli. Yejua ika, Dios on yejuan moDios, omitstlapejpenij niman omitsmakak paktli más xken on motekipanojkaxiuan.</verse>
				<verse number="10">No ijki itechika iKonetsin Dios okijtoj: “Ay noTEKO, ijkuak xe itlaj onkatka, otiktlalij in tlaltikpaktli, niman ikan momauan no otikchijchiu nochi on tlen onkaj ne ipan cielo.</verse>
				<verse number="11">Niman nochi on popoliuis, pero tejua tinemis para nochipa. Nochi on tlen otikchijchiu ijsoliuis ken ijsoliui itlaj tlakentli*.</verse>
				<verse number="12">Tikinkuejkuelpachos ken kuejkuelpachouaj sen tlakentli*, niman tikimpatlas ken kipatlaj on tlakentli*. Pero tejua nochipa sano ijki tinemi, niman monemilis xkaman tlamis.”</verse>
				<verse number="13">No ijki tej, Dios xkaman okijlij yakaj ángel: Xmotlali noyekmakopa, hasta kaman nikintlanis on motlauelikniuan para tikinmandaros.</verse>
				<verse number="14">Tla ijkon tej, ¿akinomej on ángeles? On ángeles yejuamej espíritus kuajkualtin yejuan tepaleuiyaj. Niman Dios kintitlani para komimpaleuiyaj on yejuan kiseliaj temakixtilistli.</verse>
			</chapter>
			<chapter number="2">
				<verse number="1">Yejua ika tej, noneki más tikpiyaskej cuidado de on tlen yotikakej, yej más tikejeuaskej para maka tiktlalkauiskej on ojtli.</verse>
				<verse number="2">Tla on tlanauatijli yejuan on ángeles okiteijlijkej melauak otlanauatij, niman nochimej yejuan xokiselijkej nion xokitlakamatkej okiselijkej on castigo ken noneki,</verse>
				<verse number="3">¿kenijki titomanauiskej itech itlauel Dios tla san tikajauilmatij on temakixtilistli yejuan sanoyej* ueyi kijtosneki? On temachtijli de temakixtilistli toTEKO achtoj yejua otemachtij, niman on yejuan okakkej okitojkej ika on temachtijli yejua melauak.</verse>
				<verse number="4">Niman Dios no otechititij ika on temakixtilistli yejua melauak itechkopa on tlamauisoltin, on tlajtlamach* tetlatlachaltij, on miyek milagros, niman no yejua ika on tetlayokoliltin yejuan on Espíritu Santo cada se otechmakak oksesekneka ken yejua okinek.</verse>
				<verse number="5">Dios xokinmaktilij on ángeles para kimandaroskej on tlaltikpaktli yejuan sakin* onyas, yejuan aman tiktenejtokej.</verse>
				<verse number="6">Yej sekan ipan on Yektlajkuilojli kijtoua: NoTEKO, ¿tlen ueyilistli kipiya on tlakatl, ika tikelnamiki? ¿Tlen ueyilistli kipiya on tlaltikpaktlakatl ika tikuajmatstikaj?</verse>
				<verse number="7">Para achitsin tiempo otiktlalij xmás ueyixtikaj ken on ángeles. Otikmakak ueyilistli niman tetlakaitalistli.</verse>
				<verse number="8">Niman no otikmakak tlanauatijli para kinmandaros nochi on tlen otikmachijchiu. Ijkon tej, ijkuak Dios okimakak nochi on tlajtlamach* para kimandaros, xitlaj* okixkau para okimakak ma kimandaro. Maski Dios ijkon okijtoj, hasta aman on tlakatl xtikitaj tla ueli kimandaroua nochi on tlajtlamach*.</verse>
				<verse number="9">Pero tikitaj ika Jesús, Dios okitlalij xmás ueyixtikaj ken on ángeles san para achijtsin tiempo. Ijkon okichiu ika iueyitetlajsojtlalis* para omik ipampa nochi tlakatl. Ijkon tej, tikitaj ika aman yejua kipiya ueyilistli niman tetlakaitalistli pampa otlajyouij niman omik ne ipan on kojnepanojli*.</verse>
				<verse number="10">Dios yejuan nochi tlajtlamach* onkaj itechkopa, niman tlen onkaj para yejua, okichiu ken kitocaroua ijkuak okitemaktilij Cristo itech itlajyouilis ipan on kojnepanojli. Niman yejua ika okaxitij para okinmakixtij ikoneuan. Ijkon tej, Cristo onochiu sen tlayekanketl yejuan okiyekan miyek tlakatl para kipiyaskej temakixtilistli.</verse>
				<verse number="11">JesuCristo yejuan chipauak iuan on yejuan kinchipaua san se Tajtli kipiyaj. Yejua ika, yejua xpinaua para kintokayotia ikniuan.</verse>
				<verse number="12">Ipan in Yektlajkuilojli JesuCristo kijlia Dios: Nikimijlis on nokniuan akin tejua. Niman nimitsyekteneuas ikan kuikatl intsajlan on tlaneltokakej kampa nosentlaliaj.</verse>
				<verse number="13">Niman no kijtoua: Niktlalis noyojlo itech Dios. Niman oksejpa kijtoua: Nikan ninemi inuan on nokoneuan yejuan Dios onechinmakak.</verse>
				<verse number="14">Ijkon ken on tekoneuan itech sen familia kipiyaj nakatl niman yestli ipan intlalnakayo, Jesús no onochiu tlakatl niman okipix nakatl niman yestli ipan itlalnakayo. Ijkon onochiu para ouel omik, niman itechkopa imikilis okixoxotonij on diablo* yejuan kipiyaya poder para temiktis.</verse>
				<verse number="15">Ijkon okinmanauij on yejuan nemiyaj ken esclavos ipan nochi innemilis pampa kimakajsiyaj on mikilistli.</verse>
				<verse number="16">Tej, ika tlen melauak xouajlaj para okimpaleuiko on ángeles, yej okimpaleuiko on yejuan tlaneltokaj ken Abraham otlaneltokak.</verse>
				<verse number="17">Yejua ika tej, ika onkatka para nochiuas tlakatl no ijki ken on itlaltikpakikniuan. Ijkon okichiu para ouel onochiu sen ueyi tlayekanki tiopixki yejuan teiknelia niman kichiua nochi ken kitocaroua ixpan Dios. Yejua ijkon onochiu ueyi tlayekanki tiopixki para onouentlalij impampa intlajtlakoluan on tlakamej.</verse>
				<verse number="18">Niman aman yejua ueli kimpaleuiya on yejuan on diablo* kintlatlata para ma tlajtlakokan, pampa sano yejua Cristo tlamach okijyouij, ijkuak on diablo* no okitlatlatak para tlajtlakoskia.</verse>
			</chapter>
			<chapter number="3">
				<verse number="1">Aman tej, nokniuan yolchopijkej yejuan Dios omechnots para nenyaskej ne iluikak, maka nenkixkauaskej Cristo Jesús yejuan apóstol* niman más ueyi tlayekanki tiopixki ipan totlaneltok.</verse>
				<verse number="2">Yejua nochi kuajli okichiu ken kitocaroua on tekitl yejuan Dios okimakak, ijkon ken Moisés kuajli okichiu on tekitl yejuan Dios okimakak intech on hebreos*.</verse>
				<verse number="3">Niman Jesús kitocaroua kiselis más tetlakaitalistli xken Moisés, no ijki ken sen tlakatl kiselia más tetlakaitalistli xken on kajli yejuan yejua kichijchiua.</verse>
				<verse number="4">Nochi kajli yakaj tlakatl kichijchiua, pero Dios yejua okichijchiu nochi tlajtlamach* tlen onkaj.</verse>
				<verse number="5">Moisés sen kuajli tekichijketl katka. Nochi okichiu ken kitocaroua ipan on itekiu yejuan Dios okimakak intech on hebreos*. Yejua itekiu katka para kinmachistiaya de on tlajtlamach* yejuan Dios más sakin* kimijlis.</verse>
				<verse number="6">Pero Cristo yejuan yolchipauak tekoneu, kuajli okichiu nochi itekiu yejuan Dios okimakak intech ikoneuan. Tejuamej tiikoneuan tla tikejeuaj totlaneltok niman totlamachalis* yejuan tikpiyaj.</verse>
				<verse number="7">Yejua ika, ipan on Yektlajkuilojli on Espíritu Santo kijtoua: Tla ipan in tonajli nemejuamej nenkakij mechnotsa Dios,</verse>
				<verse number="8">maka xmoyoltechikauakan ken okichijkej on yejuan okitlauelixnamikej ijkuak okitlatlatakej ne kampa xalpatlajkan.</verse>
				<verse number="9">On nemouejkatajuan onechtlatlatakej nejua nemoDios, maski ipan 40 xipan okitakej on tlajtlamach* yejuan nejua onikchiu.</verse>
				<verse number="10">Yejua ika, onikualan inuan on tlakamej, niman onikijtoj: “Nochipa inyojlo kineki on tlen xkuajli, niman yejuamej xokinekkej kimatiskej ken nouikaskej ipan on ojtli yejuan onikinmakak.”</verse>
				<verse number="11">Yejua ika, onikualan inuan, niman onikmelajkaijtoj ika xkaman kalakiskej kampa nouan noseuiskej.”</verse>
				<verse number="12">Nokniuan, xmocuidarokan para maka nensemej nenkipiyaskej xkuajli nemoyojlo yejuan xok kineltokas niman yej noxelos itech on Dios yejuan nochipa nemi.</verse>
				<verse number="13">Yej cada mojmostla xmoyolchikauakan cada se inuan oksekimej san chika on yektlajtojli kijtoua “Aman”, maka nensemej nemoyoltechikauaskej niman mechkajkayauas on tlajtlakojli.</verse>
				<verse number="14">Titlapoualtin iuan Cristo, tla hasta on sa ika nochi tonajli timelajkanemij ipan on tlaneltoktli yejuan otikpixkej ijkuak opeu tikneltokaj Cristo.</verse>
				<verse number="15">Yejua ika tej, ijkin nijtoua: Tla ipan in kuajli tonajli nemejuamej nenkakij mechnotsa Dios, maka xmoyoltechikauakan ken okichijkej on yejuan okitlauelixnamikej.</verse>
				<verse number="16">¿Akinomej tej, on yejuan okikakkej Dios ijkuak okinnots, niman xokitlakamatkej? On sano yejuamej on yejuan Moisés okinkixtij ipan on país itoka Egipto.</verse>
				<verse number="17">Niman, ¿akinomej on yejuan 40 xipan Dios inuan okualan? Okualan inuan on yejuan otlajtlakojkej, niman omikkej ne kampa xalpatlajkan.</verse>
				<verse number="18">Niman, ¿akinomej kinteneuaya Dios ijkuak okimelajkaijtoj ika xkalakiskej ne kampa iuan noseuiskej? Dios kinteneuaya on yejuan xokitlakamatkej.</verse>
				<verse number="19">Ijkon tej, tikmatij ika xouel okalakkej pampa xokineltokakej Dios.</verse>
			</chapter>
			<chapter number="4">
				<verse number="1">Yejua ika, chika sanken* tikpiyaj on promesa para tikalakiskej ne kampa onkaj neseuijli iuan Dios, ma titotakan sano tejuamej para maka nensemej nemejuamej xuelis nenkalakiskej.</verse>
				<verse number="2">Ijkin nemechnotsa pampa nemejuamej no yonenkakkej on kuajli tlajtojli sano ijki ken nemoachtojtajuan yejuan okiskej Egipto. Pero maski yejuamej okakkej, xitlaj* ika okimpaleuij, pampa xokineltokakej.</verse>
				<verse number="3">Pero tejuamej yejuan otikneltokakej otikalakej ne ipan on neseuijli iuan Dios ken yejua okijtoj: Yejua ika, onikualan intechkopa niman onikmelajkaijtoj ika xkaman kalakiskej ne kampa nouan noseuiskej. Ijkin okijtoj, maski Dios otlan itekiu desde ijkuak okitlalij in tlaltikpaktli.</verse>
				<verse number="4">Onkaj kampa nestikaj ipan on Yektlajkuilojli kampa kiteneua on chikome tonajli. Ijkin tej, kijtoua: Dios otlan itekiu, niman ipan on chikome tonajli onoseuij.</verse>
				<verse number="5">Niman oksejpa kijtoua ipan on Yektlajkuilojli: Xkaman kalakiskej ne kampa nouan noseuiskej.</verse>
				<verse number="6">On yejuan achtopa okakkej on kuajli tlajtojli xokipixkej on neseuijli iuan Dios pampa xokitlakamatkej. Ijkon tej, tikmatij ika poliui para oksekimej kalakiskej niman iuan noseuiskej.</verse>
				<verse number="7">Yejua ika, Dios okitlapejpenij okse tonajli para on tlakamej kalakiskej niman iuan noseuiskej. Niman on tonajli sano aman. Miyek xipan sakin* ijkuak on achtojmej tlakamej xokalakkej ne itech Dios, yejua okitemachistij itechkopa David ikan in tlajtoltin tlen ye tikaktokej: Tla ipan in tonajli nemejuamej nenkakij mechnotsa Dios, maka xmoyoltechikauakan.</verse>
				<verse number="8">Tla Josué kinyekanaskia on hebreos* ne kampa kipiyaskiaj neseuijli iuan Dios, Dios xok kijtoskia ika okse tonajli más sakin* nemiskej tlakamej yejuan kipiyaskej on neseuijli.</verse>
				<verse number="9">Yejua ika tej, hasta aman onkaj sen neseuijli yejyejtikaj kampa on ikoneuan Dios ueliskej noseuiskej ken yejua onoseuij ipan on chikome tonajli.</verse>
				<verse number="10">On tej, yejuan kalakij ne kampa iuan Dios noseuiyaj, noseuiyaj ikan intekiu ijkon ken Dios onoseuij ijkuak okichijchiu in tlaltikpaktli.</verse>
				<verse number="11">Yejua ika, ma tikchiuakan kanika para tikalakiskej niman titoseuiskej iuan Dios. Maka yej nensemej nenkitokaskej inejemplo on yejuan xokitlakamatkej Dios niman no nenixpoliuiskej.</verse>
				<verse number="12">Itlajtol Dios yoltikaj, niman kipiya poder. Yejua más sanoyej tlateki xken itlaj espada yejuan hasta okan tlateki. Yejua ika tej, itlajtol Dios ueli kalaki hasta ipan ialma niman iespíritu kampa más kiyolmatoka sen tlakatl. Yejua kixtlaloua tlinon kinemilia niman tlinon kineki iyojlo.</verse>
				<verse number="13">Xitlaj onkaj nion xakaj nemi yejuan uelis niyanas ixpan Dios, yej nochi tlen onkaj niman nemi yejua kuajli kimatstikaj. Yejua ika tej, ika onkaj ixpan titoyolkuitiskej de nochi tlen tikchiuaj.</verse>
				<verse number="14">Jesús, on iKonetsin Dios, yejua toueyitiopixkau yejuan yokalak kampa nemi Dios. Yejua ika tej, ma timelajkanemikan ipan totlaneltok.</verse>
				<verse number="15">Tikpiyaj sen ueyi tlayekanki tiopixki yejuan ueli techiknelia ijkuak xtikojtikej, pampa sano yejua okipix miyek tetlatlatalistli no ijki ken tejuamej tikpiyaj miyek tetlatlatalistli para ma titlajtlakokan. Pero yejua xkaman otlajtlakoj.</verse>
				<verse number="16">Yejua ika tej, ikan nochi toyojlo ma tiknisiuikan toDios yejuan techtlajsojtla*. Ma tiknisiuikan para ma tikselikan iteiknelilis* niman iueyi tetlajsojtlalis yejuan techpaleuis ijkuak itlaj techpolos.</verse>
			</chapter>
			<chapter number="5">
				<verse number="1">Cada ueyi tlayekanki tiopixki tlayekanki kitlapejpeniaj intsajlan on tlakamej para notenkixtia impampa on tlakamej ixpan Dios niman para kintemaka ofrendas niman uentli impampa intlajtlakoluan on tlakamej.</verse>
				<verse number="2">Yejua ueli kinmijyouiya on yejuan xkimatij tlen kuajli niman on yejuan xkixmatij on kuajli niman on yejuan xkotkaj kuajli ojtli, pampa sano yejua xkojtik niman kichijua tlajtlakojli ken yejuamej.</verse>
				<verse number="3">Pampa on ueyi tlayekanki tiopixki xkojtik niman kichiua tlajtlakojli, ika onkaj kitemaka uentli xsan impampa intlajtlakoluan on tlakamej, yej no ipampa itlajtlakoluan yejua.</verse>
				<verse number="4">Xakaj notlalia ueyi tlayekanki tiopixki niman kiselia on ueyilistli san pampa yejua kineki, yej Dios kikalaktia sano ijki ken okichiu iuan Aarón.</verse>
				<verse number="5">Aman sano ijki. Cristo xsano yejua onokalaktij ueyi tlayekanki tiopixki, yej Dios okalaktij toueyitiopixkau niman okimakak on ueyilistli ijkon ken Dios okijlij: Tejua tinokoneu, niman aman oninochiu nimoTataj.</verse>
				<verse number="6">Niman oksekan ipan on Yektlajkuilojli no okijlij: Tejua titiopixki para nochipa sano ijki ken Melquisedec.</verse>
				<verse number="7">Ijkuak Cristo nemiya nikan ipan itlalnakayo, okichiu oraciones niman onoueyikatsajtsilij itech Dios. Yejua ikan chikauak itlajtol niman ikan ixayo, okinots Dios yejuan ueliskia kimanauiskia ipan on mikilistli. Niman Dios okak on tlen Cristo okijlij, pampa Cristo yolyemanki* katka niman kitlakaitaya Dios.</verse>
				<verse number="8">Niman maski Cristo yejua teKoneu itech Dios, otlajyouij. Niman itechkopa on itlajyouilis okajsikamat ken kitlakamati Dios.</verse>
				<verse number="9">Niman ijkuak yejua okiteititij ika kuajli kitlakamati Dios, okinmakak temakixtilistli nochimej on yejuan kitlakamatij.</verse>
				<verse number="10">Niman Dios okitlakalaktij Cristo para yejua más ueyi tlayekanki tiopixki sano ijki ken Melquisedec.</verse>
				<verse number="11">Tikpiyaj miyek tlen temechijliskej itech ika in más ueyi tlayekanki tiopixki, pero sanoyej* ouijtikaj* para temechijliskej pampa sanoyej yolik nenkajsikamatij.</verse>
				<verse number="12">Nemejuamej ye nentemachtijkej yeskiaj pampa miyek tiempo ye nemomachtiaj. Pero sanken* noneki para oksejpa ma mechmelajkaijlikan on tlen semi xouijtikaj* de itemachtiluan Dios. Nemejuamej nemochiuaj ken kokonej yejuan sanken konij leche niman xuejli kikuaj on yetik tlakuajli.</verse>
				<verse number="13">On yejuan san kinekij nomachtiaj on tlen xouijtikaj*, ken tselikakokonej*. Yejuamej tej, xe kajsikamatij katlejua on melajkanemilistli.</verse>
				<verse number="14">Pero on yejtik tlakuajli para on yejuan yonoskaltijkej, yejuan yokimachtijkej intlamachilis para kajsikamatij on tlen kuajli niman on tlen xkuajli.</verse>
			</chapter>
			<chapter number="6">
				<verse number="1">Yejua ika, ma tikajkauakan on tlen más xouijtikaj* itemachtiluan Cristo, niman ma titochikauakan. Aman tej, maka oksejpa ma titomachtikan san ika on yolpatlalistli itech on tlajtlamach* tlen nenkichiuaj yejuan mechuikaj itech on mikilistli, nion san ika on tlaneltoktli itech Dios.</verse>
				<verse number="2">No ijki tej, maka ma tiktemachtikan san de on tlakuatekilistli, niman on ika nenkitlaliaj nemomauan impan on tlaneltokakej, niman de on ika yoliskej* on mikatsitsimej, niman de on ika Dios nochipa kincastigaros noso kintiochiuas on tlakamej.</verse>
				<verse number="3">Tla Dios kineki, tiktomachtiskej itemachtil yejuan más ueyi kijtosneki.</verse>
				<verse number="4">Aman nemechijlis de yejuamej on yejuan ipan se tiempo okajsikamatkej on kuajli tlajtojli yejuan kiteijlia ken Dios temakixtia, niman okiselijkej on tetlayokolijli* yejuan Dios okinmakak, niman okipixkej on Espíritu Santo ipan inyojlo,</verse>
				<verse number="5">niman okimatkej ika kuajli on itlajtol Dios, niman no yejuan okimatkej on tiempo ijkuak Dios opeu tlamandaroua.</verse>
				<verse number="6">Aman tej, tla noxeloskej itech Cristo, xok uelis oksejpa noyolpatlaskej, pampa tla yejuamej ijkon kichiuaskej, oksejpa ken kajkopiloskiaj ipan kojnepanojli* iKonetsin Dios niman kipijpinajtiskiaj imixpan on tlakamej.</verse>
				<verse number="7">Dios kitiochiua on tlajli yejuan miyekpa ipan kiaui niman kichichina on atl, niman kiskaltia on tlatoktli yejuan kimpaleuiya on tlakamej.</verse>
				<verse number="8">Pero Dios castigaros niman kitlatis on tlajli yejuan kitlakiltia uitstli niman okseki tlajtlamach* tlen xkuajli xojtli yejuan xitlaj* ika tepaleuiya. Ijkon nochiuas intech on tlakamej yejuan noxelouaj itech Dios.</verse>
				<verse number="9">Pero para nemejuamej, notlajsojkaikniuan, maski tejuamej ijkon tikijtouaj, kuajli tikmatij ika melauak nenkipiyaj ueyi tlatiochiualistli yejuan nenkiseliaj iuan temakixtilistli.</verse>
				<verse number="10">Dios yolmelajki. Yejua xkelkauas nemotekiu nion on tetlajsojtlalistli* yejuan onenkititijkej ijkuak onenkimpaleuijkej on tlaneltokakej, niman hasta aman nenkimpaleuiyaj.</verse>
				<verse number="11">Niman tiknekij para cada se de nemejuamej ma kiteititi hasta ijkuak mikis on iyoleualis, para nochi on tlen kicha kiselis.</verse>
				<verse number="12">Xtiknekij para yej nemokuepaskej tlatsijkej, yej tiknekij xmouikakan ipan inejemplo on yejuan itechkopa intlaneltok niman inijyouilis kiseliayaj on herencia yejuan Dios okitlalij ipan ipromesa.</verse>
				<verse number="13">Ijkuak Dios okimakak Abraham on promesa, iselti onotlajtolmakak ika kichiuas on tlen okitlalij ipan ipromesa. Ijkon iselti onotlajtolmakak pampa xnemi okse yejuan más ueyixtikaj para itech notlajtolpaleuis.</verse>
				<verse number="14">Dios ijkin okijlij Abraham: “Ika tlen melauak tej, nimitstiochiuas niman nikinmiyekilis on yejuan mouejkakoneuan yeskej.”</verse>
				<verse number="15">Yejua ika Abraham iyolika okichix hasta ijkuak okiselij on tlen Dios okitlalij ipan ipromesa.</verse>
				<verse number="16">Ijkuak sen tlakatl notlajtolmaka itech on yejuan más ueyixtikaj xken yejua, xok noneki más tlajtojli para kijtoskej.</verse>
				<verse number="17">Yejua ika, Dios onotlajtolmakak ijkuak okitemakak on promesa, pampa okinek kuajli kintitis on yejuan kiseliskej on herencia yejuan okitlalij ipan ipromesa ika xkaman kipatlas on tlen okijtoj.</verse>
				<verse number="18">Ipromesa Dios niman itlajtolmakalis xueli nopatla, pampa Dios xkaman kijtoua on tlen xmelauak. Yejua ika, tinochimej yejuan tikmatij ika yotechmakixtij, tikpiyaj toyoleualis para timelajkanemij ipan on tlamachalistli* yejuan otechprometerouilij.</verse>
				<verse number="19">Yejua on totlamachalis* kimelajkapiya toalma ijkon ken on teposcadena kimelajkapiya on barco ijkuak ika yokisalojkej. Totlamachalis kojtik niman melajkaonkaj. Niman ajsitok hasta itech Dios ne iluikak</verse>
				<verse number="20">kampa Jesús oyakatstiaj para otechtlapouilij on ojtli itech Dios. Ijkon tej, Jesús onokau ueyi tlayekanki tiopixki para nochipa sano ijki ken Melquisedec.</verse>
			</chapter>
			<chapter number="7">
				<verse number="1">Yejua Melquisedec rey katka ipan on ueyikalpan itoka Salem niman no tiopixki katka itech on Más Ueyixtikaj Dios. Ijkuak Abraham ouajnokuepato ipan on nouijsokilistli kampa okintlanito on reyes, Melquisedec okinamikito niman okitiochiu.</verse>
				<verse number="2">Abraham okimakak majtlaktli parte on tlen okitlanito ipan on nouijsokilistli. Itoka Melquisedec kijtosneki “rey yolmelajki”, niman no “rey de yolseuilistli”. Ijki itoka pampa Melquisedec rey katka ne ipan on ueyikalpan itoka Salem yejuan kijtosneki “yolseuilistli”.</verse>
				<verse number="3">Xkaman kakisti tla kiteneuaj ika yejua okipix itataj, noso inanaj, noso on iuejkatajuan. No ijki xkaman kakisti tla kiteneuaj on ijkuak otlakat nion on ijkuak yejua omik. Ijkon tej, yejua para nochipa tiopixki no ijki ken Christo, iKonetsin Dios.</verse>
				<verse number="4">Aman tej, ¡xkitakan ken ueyixtikatka Melquisedec! Abraham touejkatataj hasta okimakak majtlaktli parte de on tlen okitlanito ipan on nouijsokilistli.</verse>
				<verse number="5">Niman nochimej on tiopixkej yejuan iuejkakoneuan Leví ipan itlanauatil Moisés kipiyayaj tlanauatijli para kiseliskej intech on tlakamej on diezmo*. Yejua in kijtosneki kiseliskej on diezmo intech inmikniuan hebreos* maski on inmikniuan no iuejkakoneuan Abraham.</verse>
				<verse number="6">Pero Melquisedec, maski xotlakat ken iuejkakoneuan Leví, okiselij on diezmo itech Abraham, niman okitiochiu Abraham yejuan okinselij ipromesas Dios.</verse>
				<verse number="7">Niman xakaj uelis kinemilis ika on yejuan kiselia on tlatiochiualistli más ueyixtikaj xken on yejuan kitiochiua.</verse>
				<verse number="8">Nikan totsajlan nemij on tiopixkej yejuan kiseliaj sen diezmo yejuan iyaxka* Dios. On tiopixkej mikij. Pero on Yektlajkuilojli kijtoua ika xomik Melquisedec yejuan okiselijka sen diezmo.</verse>
				<verse number="9">Niman aman ueliskia tikijtoskiaj ika Leví niman nochi on iuejkakoneuan, ijkuak okiselijkej on diezmo, no okimakakej Melquisedec on diezmo ijkuak Abraham okimakak.</verse>
				<verse number="10">Kas ijkin ueliskia tikijtoskiaj pampa ijkuak Melquisedec okinamikito Abraham, Leví nemiya ipan itlanakayo Abraham, maski Leví xe tlakatiya.</verse>
				<verse number="11">On tlakamej yejuan chantij ipan on país itoka Israel okiselijkej on tlanauatijli intechkopa on tiopixkej levitas, yejuan ualejtokej itech Aarón. Aman tej, tla on tiopixkej melauak ueliskiaj kinyolchipauaskiaj on yejuan kitlakamatiyaj on tlanauatijli, tla ijkon xok poliuiskia para nemiskia okse tiopixki yejuan ken Melquisedec, yejuan xualeua itech Aarón.</verse>
				<verse number="12">Tla Dios kipatla intekiu on tiopixkej, no ika onkaj nopatlas on tlanauatijli.</verse>
				<verse number="13">Yejua ika, toTEKO yejuan notenejtikaj ipan in Yektlajkuilojli, kistikaj ipan okse ifamilia Israel, yejuan ompa xe yakaj kisa tiopixki para tekitis ne kampa tlaixpan*.</verse>
				<verse number="14">Kuajli machixtikaj ika toTEKO ualejtikaj ne ipan ifamilia Judá. Niman Moisés xejua on familia okiteneu ijkuak otlajtlajtoj de on tiopixkej.</verse>
				<verse number="15">Niman in más sanoyej* kuajli pantlantitikaj ika ouajlaj sen yenkuik tiopixki yejuan sano ijki ken Melquisedec.</verse>
				<verse number="16">Yejua xokalak tiopixki itechkopa on tlanauatijli yejuan kijtoua katlejua familia ika onkaj ipan kisas yejuan kalakis tiopixki. Yej yejua onochiu tiopixki pampa inemilis kipiya poder yejuan xkaman popoliuis,</verse>
				<verse number="17">pampa Dios ijkin kijtoua: Tejua titiopixki para nochipa sano ijki ken Melquisedec.</verse>
				<verse number="18">Ijkon tej, on tlanauatijli xok tlamandaroua pampa xkojtik niman xtepaleuij.</verse>
				<verse number="19">Itlanauatil Moisés xouel okichiu itlaj ken kitocaroua kichiuas. Pero aman tikpiyaj sen más kuajli tlamachalistli* para uelis tiknisiuiskej Dios.</verse>
				<verse number="20">Niman Dios okalaktij Cristo para tiopixki ikan itlajtolmakalis. Pero xokinkalaktij on oksekimej para tiopixkej ikan itlajtolmakalis,</verse>
				<verse number="21">yej Cristo okalaktij tiopixki ikan itlajtolmakalis, ken on Yektlajkuilojli kijtoua: ToTEKO ijkin okijtoj ikan itlajtolmakalis, niman xkaman kipatlas: “Tejua titiopixki para nochipa sano ijki ken Melquisedec.”</verse>
				<verse number="22">Aman tej, ipampa itlajtolmakalis Dios, Cristo kichiua para melauak onkaj on yenkuik pacto*, niman más kuajli xken on achtoj pacto* yejuan onkatka ipan on tlanauatijli.</verse>
				<verse number="23">On oksekimej tiopixkej sanoyej omiyekiyakej. Niman ijkuak se mikiya, kemaj okse uajnemiya.</verse>
				<verse number="24">Pero Cristo xkaman miki, niman ijki itekiu xkaman panoua itech okse tlakatl.</verse>
				<verse number="25">Yejua ika, yejua ueli kinmakixtia para nochipa on yejuan itechkopa kinisiuiyaj Dios, pampa yejua nochipa nemi para impampa kitlajtlanilijtikaj Dios ma kimpaleui.</verse>
				<verse number="26">Ijkon tej, Jesús yejua toueyitlayekankatiopixkau yejuan noneki tikpiyaskej. Yejua yolchipauak, niman xonkaj itlaj tlinon ika uelis yakaj kijixkomakas*. Yejua xkipiya itlaj tlajtlakojli. Yejua xnemi ne intsajlan on tlajtlakolejkej, yej nemi ne iluikak kampa kipiya ueyi tlakaitalistli.</verse>
				<verse number="27">Yejua xken on oksekimej uejueyi tlayekankej tiopixkej. Yejuamej mojmostla kinuentlaliaj yolkej, achtopa impampa intlajtlakoluan yejuamej niman kemaj impampa intlajtlakoluan on tlakamej. Pero Jesús san sejpa niman para nochipa onouentlalij ixpan Dios impampa nochimej.</verse>
				<verse number="28">On itlanauatil Moisés kinkalaktia uejueyi tlayekankej tiopixkej on tlakamej yejuan tlajtlakolejkej. Pero on itlajtolmakalis Dios, yejuan sakin* okitemakak xken on tlanauatijli, okalaktij ueyi tlayekanki tiopixki on iKonetsin, yejuan nochi kuajli ipan inemilis para nochipa.</verse>
			</chapter>
			<chapter number="8">
				<verse number="1">Aman nochi on tlen yotiktenejkej yejuan más ueyi kijtosneki sano yejua in: Tikpiyaj sen ueyi tlayekanki tiopixki, niman aman ne iluikak yejua noseuijtikaj iyekmakopa on trono* kampa on toueyi Dios tlamandaroua.</verse>
				<verse number="2">Niman yejua kichiu itekiu ken ueyi tlayekanki tiopixki ipan on melauak yektiopan yejuan xtlakamej okichijchijkej, yej Dios okichijchiu.</verse>
				<verse number="3">Nochimej on más uejueyi tlayekankej tiopixkej okinkalaktijkej para kixpantiliskej Dios ofrendas niman uentin. Yejua ika, on toueyitlayekankatiopixkau Cristo no ononek kipiyas tlinon kiuentlalis.</verse>
				<verse number="4">Tla yejua nemiskia ipan in tlaltikpaktli, nion siquiera xtiopixki yeskia, pampa nikan nemij on tiopixkej yejuan tlauentlaliaj ken tlanauatia on itlanauatil Moisés.</verse>
				<verse number="5">Pero on tiopixkej tekitij ipan sen tiopan yejuan kixneskayotia* on tiopan yejuan onkaj ne iluikak. Niman tikmatij ika in melauak, pampa ijkuak Moisés ye kichijchiuaskia on tabernáculo, Dios okijlij: “Xpiya cuidado para tikchijchiuas on tabernáculo* sano ijki ken nejua onimitsititij ne ipan on tepetl.”</verse>
				<verse number="6">Pero itekiu Cristo ken ueyi tlayekanki tiopixki más kuajli xken intekiu on oksekimej uejueyi tlayekankej tiopixkej, sano ijki ken on yenkuik pacto* yejuan Cristo okipeualtij más kuajli niman kisa ipan on más kuajkualtin promesas, xken on achtoj pacto*.</verse>
				<verse number="7">Tla on achtoj pacto* kuajli yeskia, xok nonekiskia on yejuan ika ome pacto*.</verse>
				<verse number="8">Pero Dios okitak ika on tlakamej xkuajli onouikakej ipan on achtoj pacto*. Yejua ika ipan in Yektlajkuilojli Dios ijkin okijtoj intech ika on tlakamej: Okijtoj on toTEKO: Uajlas on tonajli ijkuak niktlalis sen yenkuik pacto* inuan on tlakamej chanejkej ne Israel niman ne Judea.</verse>
				<verse number="9">On pacto* xijki yes ken oniktlalij inuan inachtojtajuan ipan on tonajli ijkuak onikinkixtij ipan on país itoka Egipto. Yejuamej xokitlakamatkej on pacto* yejuan onikintlalilij. Yejua ika onikintlalkauij, okijtoj on toTEKO.</verse>
				<verse number="10">On yenkuik pacto* yejuan nikinmakas on tlakamej chanejkej ne Israel, ijkuak yopanok on tiempo ijkin yes, kijtoua toTEKO: Nikintlalis notlanauatiluan ipan intlamachilis, niman nikinmijkuilos ipan inyojlo. Ijkuakon nejua niiminDios yes, niman yejuamej nokoneuan yeskej.</verse>
				<verse number="11">Niman xok nonekis yakaj kimachtis icompañero noso yakaj ikniu, niman ijkin kijlis: Xkixmati toTEKO, pampa nochimej nechixmatiskej. Desde on más pitentsin hasta on yejuan más ueyi nechixmatis.</verse>
				<verse number="12">Nikintlapojpoluilis on tlen xkuajli okichijkej, niman xkaman oksejpa nikelnamikis intlajtlakoluan.</verse>
				<verse number="13">Ijkuak Dios kiteneua on yenkuik pacto*, kiteititia ika on achtoj pacto* xok kuajli. Niman on yejuan xok kuajli saniman popolouis.</verse>
			</chapter>
			<chapter number="9">
				<verse number="1">On achtoj pacto* okipix tlanauatiltin yejuan otlanauatij ken kimauistiliskej Dios. Niman on yektiopan kampa okimauistilijkej onkaj nikan ipan in tlaltikpaktli.</verse>
				<verse number="2">Ijkuak on tabernáculo* yejuan tlachijchijtli katka ikan tela ijkin okichijchijkej. Ikalakiyan onkatka on achtoj cortina. Ikuitlapan on cortina onkatka on achtoj parte itoka Tlayekkan kampa onkatka on candelero niman on mesa iuan on pan yejuan tlatiochijtli.</verse>
				<verse number="3">Ikuitlapan on ika ome yekcortina yejuan kinxelojtikaj on ome kalijtik, onkatka on kalijtik kampa más tlayekkan.</verse>
				<verse number="4">Ompa onkatka sen tlaixpan* tlachijchijtli ikan oro para ipan kitlatiayaj on xochikopajli, niman iyekcaja on pacto* yejuan nochiuiyan tlaixamijli ikan oro. Ijtik on yekcaja kampa onkaj on pacto*, onkatka se jarro tlachijchijtli ikan oro kampa onkatka on tlakuajli itoka maná. No ompa onkatka itopil* Aarón yejuan oitsmolinka, niman on ome tepatlachtin kampa okijkuilojkej itlanauatiluan on pacto*.</verse>
				<verse number="5">Tlapani ipan iyekcaja nemiyaj on ángeles intoka querubines* yejuan kiteititiayaj ika Dios ompa nemi ikan ueyilistli. Yejuamej kompixtikatkaj inmastlakapaluan san tlakpak ne lado kampa notlapojpoluiyaj on tlajtlakoltin. Pero aman xuelis más temechnojnotsaskej yejua ika on.</verse>
				<verse number="6">Ijkon tej, on tlajtlamach* onkatkaj ipan on yektiopan, niman on tiopixkej mojmostla kalakiyaj ipan on achtoj kalijtik para konchiuayaj intekiu ken tlanauatia on tlanauatijli.</verse>
				<verse number="7">Pero ne kampa Más Tlayekkan san yejua on más ueyi tlayekanki tiopixki kalaki, niman yejua san sejpa kalakiya ipan se xipan. Niman ijkuak onkalaki ika onkaj kikti yestli para kitemaka ipampa itlajtlakoluan niman no ipampa intlajtlakoluan on tlakamej yejuan okichijkej itlaj tlajtlakojli maski xkimatiyaj.</verse>
				<verse number="8">Yejua ika, on Espíritu Santo techititia ika chika kitekitiltiayaj on achtoj tabernáculo, on ojtli sanken* xtlapojtikatka yejuan ika ajsilos ne kampa Más Tlayekkan.</verse>
				<verse number="9">Nochi in ken ejemplo para tejuamej yejuan tinemij ipan in tiempo. Tikitaj tej, ika on ofrendas niman uentin tlen kixpantiliayaj Dios on tiopixkej, xouel okinchipauilij inchipatlamachilis on yejuan ijkon kimauistiliayaj.</verse>
				<verse number="10">On yeuejkaui costumbre san se onkatka ika on tlen kikuayaj, ika on tlen koniyaj niman ika on ken nochipauayaj ikan atl. In tlanauatiltin tlapaleuiyayaj san chika Dios xe kipatlaya on tlajtlamach*.</verse>
				<verse number="11">Pero Cristo youajlaj, niman aman yejua ueyi tlayekanki tiopixki ika on tlajtlamach* tlen kuajli yejuan onkaj de on yenkuik pacto*. Yejua okalak ipan on yektiopan ne iluikak yejuan xakaj tlakatl okichijchiu pampa xipan in tlaltikpaktli kisa. Yejua on yektiopan más kuajli niman más melajki xken on yektiopan kampa on tiopixkej tekitij.</verse>
				<verse number="12">Yejua okalak kampa Más Tlayekkan san sejpa niman para nochipa. Ijkuak ijkon okichiu, xokiktik inyesyo chivos nion de uakaxtin, yej yejua okitemakak ken uentli sano yejua iyesyo niman ijkon okitlaxtlau nochi totlajtlakoluan.</verse>
				<verse number="13">Ijkuak yakaj itlaj ika nijtlakoua ipan itlalnakayo, on tiopixki kalpichia ikan inyesyo on toros niman on chivos, niman itlikonexyo on becerra yejuan tlatla ne ipan on tlaixpan*. Ijkuak ijkon kalpichia, on yestli niman on tlikonextli kipiyaj poder para kiyektlalia niman kichipaua san tlapani ipan itlalnakayo.</verse>
				<verse number="14">Pero ¡iyesyo Cristo más kipiya poder xken inyesyo on toros niman on chivos! Itechkopa on Espíritu Santo yejuan nochipa nemi, yejua onotemakak ixpan Dios ken sen uentli yejuan nochi chipauak. Ijkon tej, iyesyo kichipaua on tlen xkuajli ipan totlamachilis yejuan techuika ipan mikilistli, para yej ma tiuelikan tiktekipanokan Dios yejuan nochipa nemi.</verse>
				<verse number="15">Yejua ika tej, JesuCristo kitlalia on yenkuik pacto* para nochimej on yejuan Dios okinnots ueliskej kiseliskej on herencia yejuan okitlalij ipan ipromesa para nochipa kipiyaskej. Yejua on ueli nochiua pampa imikilis Cristo okitlaxtlau para intlajtlakoluan yejuan okichijkej ijkuak ipan nouikayaj on achtoj pacto*.</verse>
				<verse number="16">Ijkuak sen tajtli achtoj kichijchiua on amatlajli para ikoneu ijkuak yejua xe miki, yejua on amatlajli xitlaj* kijtosneki hasta miki on tajtli, niman kemaj on amatlajli kitekitiltia.</verse>
				<verse number="17">Yejua in melauak pampa on amatlajli xitlaj* kijtosneki para on tekoneu tla sanken* nemi on tajtli. On amatlajli san ueli kitekitiltia ijkuak on tajtli yomik.</verse>
				<verse number="18">Yejua ika tej, on achtoj pacto* no onopeualtij ikan mikilistli ijkuak on yestli otoyau.</verse>
				<verse number="19">Xkelnamikikan kenijki Moisés achtoj okinmijlij on tlakamej nochi ken tlanauatia on tlanauatijli. Kemaj okisaloj itsojmiyo borreguito yejuan chichiltik ipan imakojyotsin on kojtli* itoka hisopo. Niman kemaj okineloj iuan atl inyesyo on uakaxkokonej niman on chivos. Niman ika okajuichij on tlajkuiloamatl kampa tlajkuilolnestikaj on tlanauatijli, niman no okinmajuichij nochimej on tlakamej.</verse>
				<verse number="20">Kemaj okinmijlij: “In yestli, yejua kipeualtia on pacto* yejuan Dios omechnauatij nenkitlakamatiskej.”</verse>
				<verse number="21">Moisés no okajuichij ikan yestli on yektiopan yejuan tlachijchijtli katka ikan tela niman nochi on tlajtlamach* yejuan notekitiltiaya ijkuak kimauistiliayaj Dios ne ipan on yektiopan.</verse>
				<verse number="22">On tlanauatijli kijtoua casi nochi on tlajtlamach* ma nochipaua ikan yestli, niman tla xnotoyaua on yestli ipan uentli, xitlaj* tlajtlakojli notlapojpoluiya.</verse>
				<verse number="23">Nochi on tlajtlamach* yejuan notekitiltiaya ipan on yektiopan ken itlaseuajlo on tlen onkaj ne iluikak, niman nonekiya nochipauaskej ika inyesyo on uakaxkokonej niman on chivoskokonej yejuan onochijkej uentli. Pero on tlajtlamach* tlen onkaj ne iluikak yejuan xsan tlaseuajlotl, yej kinekij on yejuan más kuajli uentli xsan iyesyo on yolkej.</verse>
				<verse number="24">Tikmatij ika Cristo xokalak ipan on yektiopan tlachijchijtli de tlakamej yejuan san kixneskayotia* on yejuan melauak tiopan onkaj ne iluikak. Yej Cristo okalak ne iluikak kampa nemi iuan Dios para topampa tlajtojtikaj.</verse>
				<verse number="25">On ueyi tlayekanki tiopixki hebreo* cada xipan kalakiya ne ipan on Más Tlayekkan para kitemakaya on yestli yejuan xejua iyesyo. Pero Cristo xmiyekpa onouentlalij.</verse>
				<verse number="26">Tla ijkon yeskia, miyekpa mikiskia desde ijkuak in tlaltikpaktli opeu. Pero aman, ijkuak sa itlajtlankan in tiempo, yejua san sejpa niman para nochipa onotemakak ken sen uentli para okitekixtilij tlajtlakojli.</verse>
				<verse number="27">Ijkon tej, ika onkaj nochimej san sejpa mikiskej, niman kemaj yaskej ixpan Dios para yejua kinyolkuitis.</verse>
				<verse number="28">No ijki Cristo san sejpa onotemakak ken uentli para miyekej kinkixtilis intlajtlakoluan. Kemaj ika okpa uajnonextis, pero ijkuakon xpara kitekixtilis tlajtlakojli, yej para kinmakixtis on yejuan kichixtokej.</verse>
			</chapter>
			<chapter number="10">
				<verse number="1">Itlanauatil Moisés san kixneskayotia* on tlen kuajli tlajtlamach* onyas, pero xejua on yejuan melauak yes. Yejua ika tej, on tlanauatijli xkaman ueli kinyolchipaua on yejuan kinisiuiyaj Dios itechkopa on uentin, yejuan cada xipan kiuentiaj sano yejua.</verse>
				<verse number="2">Tla on tlanauatijli ueliskia kinyolchipauaskia on yejuan kinmauistiliaj Dios, on uentin xok kaman kintemakaskiaj, pampa on tlakamej noyolchipauaskiaj san sejpa niman para nochipa, niman xok kinnotlajtlakolmatiskiaj.</verse>
				<verse number="3">Pero on ken on uentin san kinmelnamiktia intlajtlakoluan cada xipan,</verse>
				<verse number="4">pampa inyesyo on toros niman on chivos xkaman ueli kitekixtiliaj on tlajtlakojli.</verse>
				<verse number="5">Yejua ika, ijkuak Cristo ouajlaj ipan in tlaltikpaktli, okijlij Dios: Uentli niman ofrenda xtikneki. Yej sen tlalnakayotl otinechmakak para nejua ijkuak onitlakat.</verse>
				<verse number="6">On ofrendas de yolkej yejuan kintlatiaj ipan on tlaixpan* xmitspaktiaj, nion on uentli yejua kitlaliaj para kitlapojpoluiya on tlajtlakojli.</verse>
				<verse number="7">Kemaj onikijtoj: “Nikan niuajlau, noTajtsin, para nikchiuas tlinon tejua tikneki ijkon ken noka tlajkuilolnestikaj ipan on amamoxtli*.”</verse>
				<verse number="8">Achtoj okijtoj ika Dios xkineki nion xkuelita on uentli, nion ofrenda de on yolkej, nion ofrendas yejuan kitlatiaj ipan on tlaixpan* yejuan notlalia para ma notlapojpolui on tlajtlakojli. Ijkin okijtoj maski on tlakamej tlauentlaliayaj ken on tlanauatijli tlanauatia.</verse>
				<verse number="9">Niman kemaj okijtoj: “Nikan niuajlau, noTajtsin, para nikchiuas tlinon tejua tikneki.” Yejua in kijtosneki ika yejua okimpopoloj on uentin ipan on achtoj pacto* niman onouentlalij ipan on ika ome pacto*.</verse>
				<verse number="10">Yejua ika, aman tichipajtokej niman xok tikpiyaj totlajtlakol, pampa JesuCristo okichiu tlinon Dios okinek ijkuak san sejpa niman para nochipa okixpantilij on itlalnakayo ken itlaj uentli.</verse>
				<verse number="11">Nochi tiopixki hebreo* mojmostla tlauentlalia niman kitemaka sano yejua uentli ken nochipa kitemaka, maski in uentin xkaman uelij kitekixtiliaj tlajtlakojli.</verse>
				<verse number="12">Pero JesuCristo ipampa nochi tlajtlakojli, san sejpa okitemakak san se uentli niman para nochipa. Kemaj onotlalij iyekmakopa Dios.</verse>
				<verse number="13">Ompa tlamachixtikaj hasta ijkuak Dios kinmaktilis on itlauelikniuan para kintlankapiyas para ye ika.</verse>
				<verse number="14">Yejua ika, Cristo san ika se uentli nochi kuajli niman para nochipa okintlajtlakolkixtij on yejuan yolchipajkej itech Dios.</verse>
				<verse number="15">Niman on Espíritu Santo no techijlia. Achtoj kijtoua:</verse>
				<verse number="16">On pacto* yejuan nikinmakas ijkuak yopanok in tiempo de on achtoj pacto* sano ijkin yes, kijtoua on toTEKO: Nikintlalis notlanauatiluan ipan inyojlo, niman nikinmijkuilos ipan intlamachilis.</verse>
				<verse number="17">Niman kemaj on Espíritu Santo kijtoua: Xkaman oksejpa nikelnamikis intlajtlakol niman on tlen xkuajli okichijkej.</verse>
				<verse number="18">Yejua ika, ijkuak on tlajtlakoltin yokitlapojpoluijkej, xok poliui para notemakas más uentli ipampa on tlajtlakojli.</verse>
				<verse number="19">Yejua ika nokniuan, itechkopa iyesyo JesuCristo, ma tiktlalikan toyojlo para tikalakiskej ne kampa Más Tlayekkan.</verse>
				<verse number="20">Aman ueli tikalakij ipan on yenkuik ojtli yejuan kipiya nemilistli. Cristo otechtlapouilij on yekcortina para tiueliskej tajsiskej itech Dios. On yekcortina kijtosneki sano yejua itlalnakayo.</verse>
				<verse number="21">Aman tikpiyaj toueyitiopixkau yejuan tlamandaroua ipan ichan Dios.</verse>
				<verse number="22">Tla ijkon tej, ma tiknisiuikan Dios ikan nochi toyojlo niman ikan san se totlaneltok yejuan ajsitikaj*. Ma tiknisiuikan ikan totlamachilis yejuan Cristo yokichipau, niman ikan totlalnakayo yejuan yokipajpak ika on atl chipauak.</verse>
				<verse number="23">Ma timelajkanemikan ipan on tlamachalistli* yejuan yotikijtojkej ika tikpiyaj. Maka tikpatlaskej totlaneltok, pampa Dios melauak cumpliros on ipromesa yejuan otechmakak.</verse>
				<verse number="24">Ma tiknemilikan kenijki uelis tikinyoleuaskej oksekimej para ma notlajsojtlakan* niman para ma kichiuakan on tlen kuajli.</verse>
				<verse number="25">Niman maka no ijki ma tikchiuakan ken sekimej yejuan xok nosentlaliaj touan kampa tikmauistiliaj Dios. Yej ma titoyoleuakan iuan oksekimej, niman más ma toyoleuakan pampa tikmatij ika ye nisiu uajlas toTEKO.</verse>
				<verse number="26">Tla yotikixmatkej on tlen melauak niman titlajtlakouaj ikan toyoltechikaualis, tla ijkon, xok onyas uentli para on totlajtlakol.</verse>
				<verse number="27">Niman tla ijkon tikchiuaskej, on tlen topan nochiuas sanoyej* temojtij yes. Dios techtlajtlakolmakas niman techcastigaros ika on tekuinki tlitl yejuan ika kintlatis yejuan kitlauelitaj.</verse>
				<verse number="28">Ijkuak yakaj xkitlakamati on itlanauatil Moisés, niman nemij omemej noso yeyimej testigos yejuan kijtouaj ika melauak xokitlakamat on tlanauatijli, yejua xkikneliaj, yej kitemaktiliaj ma kimiktikan.</verse>
				<verse number="29">Tla ijkon, ¿tlinon nenkinemiliaj ipan nochiuas on yejuan xipan kita iKonetsin Dios? ¿Tlinon nochiuas intech on yejuan xkixtlajsojtlaj on iyesyotsin Cristo yejuan okipeualtij on yenkuik ipacto* Dios yejuan ika yokinchipauilij intlajtlakoluan? ¿Tlinon nochiuas intech on yejuan kuijuikaltiaj iEspíritu Dios yejuan yokinmakak on iueyitetlajsojtlalis? Yejuamej tej, kiseliskej sanoyej más ueyi castigo.</verse>
				<verse number="30">Tikixmatij on akin okijtoj: “Nejua nitetlakuepiltis*. Nejua nitecastigaros.” Niman no okijtoj: “On toTEKO kinyolkuitis niman kintlaxtlauilis ikan castigo nochimej ikoneuan ika on tlen se kitocaroua.”</verse>
				<verse number="31">Sanoyej temojtij tla se onuetsis ipan itlauel on Dios yejuan nochipa nemi.</verse>
				<verse number="32">Xkelnamikikan on tiempo onenpanokej ijkuak kemach onenkiselikej itlajtol Cristo. Ipan on tonaltin nemejuamej miyek tlajyouilistli onenkixikojkej.</verse>
				<verse number="33">Kamantika nemejuamej teixpan omechuijuikaltijkej niman omechkojkokojkej. Niman kamantika sekimej teuan onenmotemakakej ipan on tlajyouilistli.</verse>
				<verse number="34">Nemejuamej onenkimiknelijkej on yejuan tsakutikatkaj. Niman hasta ikan paktli onenkimokauilijkej omechkixtilijkej on tlen nemoyaxka*, pampa nenkimatstokej ika ne iluikak nenkipiyaj on tlen más sanoyej kuajli niman ika nenkipiyaskej para nochipa.</verse>
				<verse number="35">Yejua ika tej, maka xtlalkauikan nemotlaneltok, pampa yejua on tlaneltokalistli mechajkuilis sen ueyi tlaxtlauijli.</verse>
				<verse number="36">Nemejuamej noneki nenkipiyaskej ijyouilistli chika nentlajyouiyaj para uelis nenkichiuaskej on tlinon Dios kineki, niman ijki uelis nenkiseliskej on tlen yejua omechprometerouilij.</verse>
				<verse number="37">In Yektlajkuilojli ijkin kijtoua: Semi saniman uajlas on yejuan ika onkaj uajlas, niman yejua xnouejkauas.</verse>
				<verse number="38">Pero on yejuan yolmelajki kipiyas nemilistli ikan itlaneltok, pero tla nechtlalkauiya, xnipakis iuan.</verse>
				<verse number="39">Pero xtejuamej on yejuan tiktlalkauiyaj Dios niman tixpoliuij para nochipa. Yej tejuamej tikpiyaj tlaneltoktli niman ijki tikejeuaj toalma.</verse>
			</chapter>
			<chapter number="11">
				<verse number="1">On tlaneltoktli kijtosneki melauak tikmatstokej* ika tikseliskej on tlen tikchaj, niman maski xtikitaj on tlen tikchaj, tikmatij ikan nochi toyojlo ika tikseliskej.</verse>
				<verse number="2">Kuajli tikmatij ika itechkopa totlaneltok tikajsikamatij ika Dios okichijchiu in tlaltikpaktli san ika itlajtol. Yejua ika tej, Dios okichijchiu nochi on tlen aman tikitaj de on yejuan xueliya tikitayaj. Dios okinselij on toachtojtajuan ken yolmelajkej tlakamej pampa yejuamej okipixkej intlaneltok.</verse>
				<verse number="3"></verse>
				<verse number="4">Ipampa itlaneltok Abel, okixpantilij Dios sen uentli yejuan más kuajli xken on yejuan okixpantilij Caín. Yejua ika, Dios okiselij Abel ken yolmelajki niman okiselilij iuen. Maski Abel yomik, sanken* kiteititia itlaneltok yejuan okipix.</verse>
				<verse number="5">Ipampa itlaneltok Enoc, okuikakej ipan iluikak niman ijkon xomik. Xok okinextijkej, pampa Dios okuikak. On Yektlajkuilojli kijtoua ika ijkuak xe kuikayaj, yejua okipaktij Dios.</verse>
				<verse number="6">Pero Dios xuelis tikpaktiskej tla xitech tikpiyaj totlaneltok, pampa para se uelis kinisiuis, ika onkaj kineltokas ika yejua melauak nemi, niman ika Dios kintiochiuas on yejuan melauak kitejtemouaj.</verse>
				<verse number="7">Ipampa itlaneltok Noé, okitlakamat Dios, maski xe nesiya on tlen temojtij yejuan Dios okijlij nochiuas. Yejua okichijchiu sen ueyi akajli* yejuan ipan omakis iuan ifamilia. Pampa okineltokak Dios, Noé okititij nochi tlakatl yejuan nemiya ikan tlajtlakojli, niman yejua okiselij yolmelajkalistli itech Dios itechkopa itlaneltok.</verse>
				<verse number="8">Ipampa itlaneltok Abraham, okitlakamat Dios ijkuak okinauatij para ma uiya ne tetlalpan kampa okiprometerouilij kimakas ken herencia. Yejua okis ne kampa chantiya niman oyaj, maski xkimatiya kanon yaya.</verse>
				<verse number="9">Ipampa itlaneltok ochantik ipan on tlajli yejuan Dios yokijlijka ika iyaxka yes, maski yejua ochantik ken sen yejuan xchanej. Ochajchantitiaj ipan sen kajli tlachijchijtli ikan tela. Isaac niman Jacob no ijkon ochantikej yejuan no okiselijkej sano yejua promesa.</verse>
				<verse number="10">Abraham kichaya para Dios kuikas ne iluikak ipan on ueyikalpan kampa Dios yejua onochiu arquitecto, niman okichijchiu sanoyej kojtitikaj icimiento* yejuan onyas para nochipa.</verse>
				<verse number="11">Ipampa itlaneltok Sara, okiselij on chikaualistli para onochiu nantli, maski sanoyej* ye lamajtsin katka para kimpiyaskia ikoneuan. Yejua tej, okipix se ikoneu pampa okineltokak ika Dios kichiuas ken okitlalij ipan ipromesa.</verse>
				<verse number="12">Ijkon tej, maski Abraham sanoyej ye ueuentsin katka niman ye nisiu katka para mikis, yejua ouel okimpix iuejkakoneuan. Niman otlakatkej sanoyej miyekej iuejkakoneuan ijkon ken miyekej onokej on sitlalimej ne ipan cielo niman ijkon ken on xajli yejuan onkaj itenko on mar yejuan xueli yakaj kipoua.</verse>
				<verse number="13">Nochimej on tlakamej okipixkej imintlaneltok ijkuak omikkej maski xokiselijkej on tlen Dios okimprometerouilij. Pero sanoyej pakiyaj pampa ipan intlaneltok kimatstikatkaj ika on promesa nochiuas maski panos miyek tiempo para nochiuas. Ijkon okiteititikej ika xchanejkej ipan in tlaltikpaktli, yej chanejkej ipan iluikak.</verse>
				<verse number="14">On tej, yejuan ijkon kijtouaj kuajli kiteititiaj ika sanken* kitejtemouaj sen chanyotl* kampa chantiskej para nochipa.</verse>
				<verse number="15">Tla yejuamej sanken* ontlamatstiaskiaj ipan on chanyotl* kampa ouajtlakajtejkej, ueliskiaj oksejpa yaskiaj.</verse>
				<verse number="16">Pero yejuamej kinekiyaj sen chanyotl* más kuajli, sen chanyotl* yejuan iluikak onkaj. Yejua ika, Dios xpinaua para Dios yes intech yejuamej niman yokinchijchiuilij sen chanyotl*.</verse>
				<verse number="17">Ipampa itlaneltok Abraham, okuikak Isaac on isentekoneu para kiuentlaliskia ijkuak Dios okitlatlatak. Maski Dios ijkin okiprometerouilijka Abraham: “Itechkopa Isaac tikpiyas mouejkakoneuan”, yejua nemiya listo para kiuentlaliskia on san ika nochi ikoneu.</verse>
				<verse number="18"></verse>
				<verse number="19">Abraham ijkin okichiu pampa yejua okineltokak ika Dios kipiya poder para kinyoliuitis* on mikatsitsimej. Niman maski Isaac xomik, Abraham okiselij ken on yejuan oksejpa oyoliu ne intsajlan on mikatsitsimej.</verse>
				<verse number="20">Ipampa itlaneltok Isaac, okiprometerouilij Jacob iuan Esaú miyek tlatiochiualistli yejuan sakin* okiselijkej.</verse>
				<verse number="21">Ipampa itlaneltok Jacob, ijkuak ye nisiu para mikis, okimprometerouilij miyek tlatiochiualistli ikoneuan José, niman okimauistilij Dios chika onokojtilij ikan itopil.</verse>
				<verse number="22">Ipampa itlaneltok José, ijkuak ye nisiu para mikis, okijtoj ika más sakin* on hebreos* kisaskej ipan on país Egipto, niman otlanauatijteu para kiktiskej iomiyouan ijkuak kisaskej.</verse>
				<verse number="23">Ipampa intlaneltok itajuan Moisés, xokimakaskej on tlanauatijli yejuan okitemakak on rey para ma kinmiktikan nochimej on tlakakokonej hebreos*. Yej, ijkuak onen, okiyankej Moisés yeyi metstli. Ijkon okichijkej pampa okitakej ika yejua sen kualtsin tlakakonetl katka.</verse>
				<verse number="24">Ipampa itlaneltok Moisés, ijkuak yotlakatiak, xonokalaktij nemis ken tekoneu itech ichpoch on rey de Egipto.</verse>
				<verse number="25">Yej, okitlapejpenij tlajyouis inuan on ikoneuan Dios, niman okitlalkauij on pakilistli ne tlajtlakolpan kampa san panoskia on ipakilis.</verse>
				<verse number="26">Yejua kimatstikatka ika más ueyi kijtosneki para kijyouis on tlauejli ipampa Cristo xken tla kipiyaskia nochi on iriqueza Egipto. Ijkin okinemilij pampa yejua okimat ika Dios kitiochiuas.</verse>
				<verse number="27">Niman ipampa itlaneltok, Moisés okis ne Egipto xikan nemojtijli maski on rey okualan. Yejua okijyouij on tlen tepajsoloj pampa yejua ken kitstikatka Dios yejuan xakaj ueliya kita.</verse>
				<verse number="28">Niman no ipampa itlaneltok, Moisés okipeualtij on iluitl itoka Pascua*, niman otlanauatij ma kimajuichikan on tsakuijlomej* ikan inyesyo on borreguitos. Ijkon otlanauatij para on ángel, yejuan kipiyaya poder para temiktis, xuelis kimiktis on konetl yejuan yenkuiyotl ipan infamilias on hebreos*.</verse>
				<verse number="29">Ipampa intlaneltok, on hebreos* okipanauijkej on Mar Rojo ken tlaluaktli yeskia. Pero ijkuak on Egipcios no ijki kipanauisnekiyaj, oamimikkej.</verse>
				<verse number="30">Ipampa intlaneltok on hebreos*, ouets on tepantli iyeualkan on ueyikalpan itoka Jericó ijkuak yejuamej chikome tonajli okiyeualojkej.</verse>
				<verse number="31">Ipampa itlaneltok on tlakapapatlaketl itoka Rahab, xomik inuan on ichanejkauan yejuan xotetlakamatkej, pampa yejua kuajli okinselij on hebreos* yejuan oichtakatlajtlachatoj ken tlaojonkaj Jericó.</verse>
				<verse number="32">¿Tlinon más nikijtos? Nechpoloskia tiempo para nitlajtlajtoskia de Gedeón, Barak, Sansón, Jefté, David, Samuel niman on tiotlajtojkej.</verse>
				<verse number="33">Ipampa intlaneltok sekimej yejuamej okintlankej on países, niman sekimej yejuamej otekiuajtikej ikan yolmelajkilistli, niman okiselijkej on tlajtlamach* yejuan Dios okitlalij ipan ipromesa. Ipampa intlaneltok, Dios okinmanauij intech on tekuanimej yolkej para xokinkuajkej.</verse>
				<verse number="34">Okiseuijkej tlitl yejuan sanoyej tekuintikatka, onomanauijkej para xokinmiktijkej ikan espadas. Yejuamej xkojtikej katkaj pero okiselijkej chikaualistli. Yejuamej okipixkej poder ijkuak okichijkej nouijsokilistli niman okintlankej insoldados on intlauelikniuan.</verse>
				<verse number="35">Sekimej siuamej oksejpa okiselijkej infamilia yoltokej yejuan yomikkaj. Oksekimej omikkej ika on temojtij tlajyouilistli. Ijkuak kinmakauasnekiyaj, xokinekkej onomanauijkej, pampa okineltokakej ika Dios oksejpa kinyoliuitis* niman kipiyaskej sen nemilistli yejuan más kuajli.</verse>
				<verse number="36">Oksekimej otlajyouijkej pampa inka ouetskakej niman okinuijuitekej, niman kamantika hasta okinsalojkej niman okintsakukej.</verse>
				<verse number="37">Sekimej okinmiktijkej ikan temej. Sekimej okintlajkotekkej ikan sierra. Sekimej okintlatlatakej, niman sekimej okinmiktijkej ikan espadas. Sekimej nejejkuanijtinemiyaj niman notlakentiayaj ikan inkuetlaxyo* borreguitos niman inkuetlaxyo chivos. Yejuamej omajmayankej, okintlauelitakej niman okintlajyouiltijkej*, niman inka onajauiltijkej.</verse>
				<verse number="38">On yejuan xtlaneltokaj, xkintocarouaya nemiskej intsajlan on tokniuan yejuan kistinemiyaj neka kampa xalpatlajkan, niman neka ipan tepemej. Oniyankej ipan teostoyoj, niman kampa tlaltsayankan.</verse>
				<verse number="39">Nochimej yejuamej, maski Dios okinselij ken yolchipajkej pampa okipixkej tlaneltoktli, xokiselijkej on tlen Dios okimprometerouilij,</verse>
				<verse number="40">pampa Dios yokinemilijka para tejuamej techmakas tlen más kuajli yejuan no ijki yejuamej kiseliskej. Yejua yokinemilijka para techajxitis ken yejua kineki san sekan inuan yejuamej.</verse>
			</chapter>
			<chapter number="12">
				<verse number="1">Yejua ika tej, pampa sanoyej* miyek tlakatl tikpiyaj yejuan okiteititijkej intlaneltok, okse lado ma tikontlalikan on tlen techteltia, niman on tlajtlakojli yejuan techikximamalina, niman ma tikxikokan chika titotlalouaj ipan on ojtli yejuan tikpiyaj toyakapan.</verse>
				<verse number="2">Ma tikixkechikan Jesús yejuan itech ualeua totlaneltok niman sano yejua kimelajkatlalia. Jesús xokichiuilij cuenta on tlen tepinajtij ijkuak omik ipan kojnepanojli*, pampa kimatstikatka ika tla yotlajyouij, kipiyas paktli. Niman yejua onotlalij iyekmakopa itrono Dios kampa tlamandaroua.</verse>
				<verse number="3">Xtlanemilikan itech Jesús, yejuan sanoyej okijyouij nochi on tlajtlamach* yejuan okichiuilijkej on tlajtlakolejkej. Ijkon xtlanemilikan para maka nensiauiskej nion nenkipoloskej nemoyoleualis.</verse>
				<verse number="4">Nemejuamej yonenmoxixikojkej iuan on tlajtlakojli, pero san ika on, xonenkipolojkej nemonemilis.</verse>
				<verse number="5">¿Yonenkelkajkej on tlen Dios okijtoj ijkuak omechtlakanonots nemejuamej ken nenikoneuan? Yejua ijkin okijtoj: Nokoneu, ijkuak toTEKO mitsmaka icastigo para mitsmelajkatlalis, kuajli xkaki. Niman no, maka tikpolos moyoleualis ijkuak mitschikajkanotsa,</verse>
				<verse number="6">pampa toTEKO kincastigaroua on yejuan kintlajsojtla*. Melauak tej, yejua kincastigaroua nochimej on yejuan kinselia ken ikoneuan.</verse>
				<verse number="7">Xkijyouikan nemejuamej on castigo, pampa ijkon Dios mechpiya ken ikoneuan. ¿Tlen nemi yakaj tekoneu yejuan itataj xcastigaroua?</verse>
				<verse number="8">Tla Dios xmechcastigaroua ijkon ken kincastigaroua nochimej on ikoneuan, kijtosneki ika nemejuamej xmelauak nenikoneuan, yej san nenteichtakakoneuan.</verse>
				<verse number="9">Ijkuak tikokonej katkaj, on totlaltikpaktajuan techcastigarouayaj, niman tikintlakaitayaj. ¿Tline* tej, xmás kuajli tiktlakamatiskej on toTajtsin iluikak chanej* para ijki tikpiyaskej nemilistli?</verse>
				<verse number="10">On totlaltikpaktajuan ipan achitsin tiempo otechcastigarojkej ken okinemilijkej kuajli. Pero Dios techcastigaroua para tikpiyaskej on tlen melauak techpaleuis para techchipauas ken yejua chipauak.</verse>
				<verse number="11">On melauak ika nochi castigo xtikuelitaj ijkuak mero tikseliaj, yej techkokoua. Pero on yejuan ikan castigo noyektlaliaj, más sakin* kiseliaj yolmelajkilistli niman yolseuilistli.</verse>
				<verse number="12">Ijkon tej, xmoyoleuakan niman xmoyolchikauakan.</verse>
				<verse number="13">Más xmouikakan ipan on kuajli ojtli para on yejuan xkojtikej ipan intlaneltok, maka nokuepaskej ipan on xkuajli ojtli, yej más kitokaskej on kuajli ojtli.</verse>
				<verse number="14">Xchiuakan kanika para inuan nochimej xnemikan ikan yolseuilistli, niman xpiyakan yolchipaualistli pampa xakaj kitas toTEKO tla xyolchipauak.</verse>
				<verse number="15">Xmotakan sano nemejuamej, maka yej semej nemejuamej xnenkiseliskej iueyitetlajsojtlalis Dios. Niman no xmotakan sano nemejuamej para maka nensemej yej nenmochiuaskej ken itlaj veneno niman ijkon nenkinmijtlakoskej miyekej.</verse>
				<verse number="16">Maka semej nemejuamej nenauilnemiskej nion maka semej nemejuamej nenkichiuaskej on tlen xchipauak ken Esaú yejuan ijkuak apismikiya, okipatlak ikan sen tlakuajli on iherencia yejuan okipix pampa yenkuiyotl katka.</verse>
				<verse number="17">Niman nemejuamej nenkimatstokej ika más sakin*, ijkuak Esáu kinekiya kiselis on herencia itech itataj, xok ouel. Niman maski sanoyej ochokak, xok ouel okipatlak on tlen okikiu.</verse>
				<verse number="18">Nemejuamej xonenkinisiuijkej on tepetl itoka Sinaí yejuan se ueli kimatoka yejuan on hebreos* okinisiuijkej ijkuak Moisés okinmakak itlanauatil Dios. Ipan on tepetl onkatka tlitl, niman moxtli tlilijki*, niman sanoyej tlayouatok katka, niman temojtij ajakaya,</verse>
				<verse number="19">nion xonenkakej ikakistilis on trompeta nion itlajtol Dios. Ijkuak yejuamej okakkej on tlajtojli, sanoyej okitlajtlankej para maka sa ma kiminnotsa.</verse>
				<verse number="20">Ijkon okichijkej pampa xueliyaj kixikouayaj on tlanauatijli yejuan ijkin kijtouaya: “Xmiktikan ikan temej noso ikan espada on yejuan kontlalis ikxi ipan on tepetl, san akinon tlakatl noso yolki.”</verse>
				<verse number="21">Sanoyej temojtij on tlen nochijtikatka hasta Moisés ijkin okijtoj: “Nikuekuetlaka ikan nemojtijli.”</verse>
				<verse number="22">Nemejuamej tej, xonenkinisiuijkej on tepetl itoka Sinaí, yej yonenkinisiuijkej on tepetl itoka Sión, iueyikalpan Dios yejuan nochipa nemi. Yejua in kijtosneki on Jerusalén yejuan ne iluikak onkaj kampa nemij sanoyej miyekej ángeles yejuan yonosentlalijkej para kiueyiliskej Dios.</verse>
				<verse number="23">Yonenkinnisiuijkej on iyenkuiyokoneuan Dios yejuan imintoka yokijkuilojkej ne iluikak. Yonenkinisiuijkej Dios yejuan nochimej kinyolkuitia niman kintlaxtlauilia. No yonenkinnisiuijkej inespíritus on yolmelajkej yejuan Dios yotlan kinyolchipaua.</verse>
				<verse number="24">Yonenkinisiuijkej Jesús on yejuan okitlalij on yenkuik pacto* niman ikan iyesyo yejuan okitoyau. In yestli kiteititia on tetlapojpoluilistli niman xkitlajtlani on tetlakuepiltijli ken iyesyo Abel tlajtlaniya.</verse>
				<verse number="25">Yejua ika, xmotakan sano nemejuamej. Xselikan itlajtol Dios yejuan mechnotsa. Tla on hebreos* omikkej pampa xokinekej okakej itlajtol Moisés yejuan nemiya ipan in tlaltikpaktli, sanoyej pantlantijtikaj ika tejuamej más xuelis titomanauiskej, tla tiktlalkauiskej itlajtol Dios yejuan nemi iluikak.</verse>
				<verse number="26">Ipan on tonajli, itlajtol Dios okuiuixoj in tlaltikpaktli. Pero aman kijtoua: “Oksejpa nitlauiuixos, pero xsan in tlaltikpaktli nikuiuixos, yej no nikuiuixos on cielo*.”</verse>
				<verse number="27">On tlajtojli “oksejpa”, kijtosneki ika Dios kejkuanis nochi on tlajtlamach* yejuan uelij nouiuixouaj, niman kinkauas on yejuan xkaman uelij nouiuixouaj.</verse>
				<verse number="28">Yejua ika tej, ma tikmakakan tlaxtlauijli Dios pampa tikseliaj sen yenkuik lugar yejuan xuelis nejkuanis. Ma tikmauistilikan Dios ikan nochi cuidado niman ikan tetlakaitalistli ken kipaktia,</verse>
				<verse number="29">pampa toDios ken itlaj tlitl yejuan ueli nochi kitlatia.</verse>
			</chapter>
			<chapter number="13">
				<verse number="1">Nochipa xmotlajsojtlakan* ken nenmiknijtin.</verse>
				<verse number="2">Kuajli xkinselikan nemochan on xchanejkej. Pampa sekimej yejuan ijkon oteselijkej, maski xkimatiyaj, okinselijkej ángeles ipan inchan.</verse>
				<verse number="3">Xkinmelnamikikan on yejuan tsakutokej ken inuan nentsakutiaskiaj. Xkinmelnamikikan on yejuan kintlajyouiltiaj, pampa nemejuamej no nenkipiyaj nemotlalnakayo yejuan uelis tlajyouis.</verse>
				<verse number="4">Nemochimej* xtlakaitakan on namiktilistli. Maka yakaj ma siuapapatla nion maka yakaj ma tlakapapatla, yej xnemikan ipan chipaualistli, pampa Dios kincastigaros on yejuan auilnemij niman on yejuan siuapapatlaj noso tlakapapatlaj.</verse>
				<verse number="5">Maka sanoyej xnekikan nenkipiyaskej tomin. Yej xpakikan san ika on tlen nenkipiyaj, pampa Dios okijtoj: “Xkaman nimitskauas nion nimitstlalkauis.”</verse>
				<verse number="6">Tla ijkon tej, uelis tikijtoskej ikan nochi toyojlo: NoTEKO yejua nechpaleuiya. Yejua ika, xnikmakajsis on tlen uelis nechchiuilis yakaj tlakatl.</verse>
				<verse number="7">Xkinmelnamikikan nemotlayekankauan yejuan omechmachtijkej itlajtoltsin Dios. Xkelnamikikan nochi tlen kuajli okichijkej ipan innemilis, niman xmouikakan ikan tlaneltoktli ken yejuamej onouikakej.</verse>
				<verse number="8">Ijkon ken JesuCristo katka, aman sanken* ijki, niman nochipa ijki yes.</verse>
				<verse number="9">Yejua ika tej, maka nemokauiliskej mechkajkayauaskej ika on temachtiltin yejuan yenkuikej niman okseknekamej. Más kuajli nenmoyolchikauaskej ikan iueyitetlajsojtlalis* Dios, niman xejua ika on tlanauatiltin de on tlakuajli yejuan xkaman okimpaleuij on yejuan okintlakamatkej.</verse>
				<verse number="10">On tiopixkej yejuan tekitij ken itlanauatil Moisés tlanauatia, xueli kikuaj on uentli yejuan tejuamej tikpiyaj ipan totlaixpan*.</verse>
				<verse number="11">On ueyi tlayekanki tiopixki hebreo* kalaktia inyesyo on yolkej ne ipan on Más Tlayekan ken itlaj uentli para kintlapojpoluiya on tlajtlakoltin. Pero intlakayo on yolkej kintlatiaj ikaltenko on campamento.</verse>
				<verse number="12">Yejua ika, Jesús no ijki okuikakej ikaltenko on ueyikalpan Jerusalén niman ompa otlajyouij, niman omik para ikan iyesyo okinchipauilij intlajtlakoluan on tlakamej.</verse>
				<verse number="13">Ma tiakan tej, niman iuan ma titosentlalitij ne ikaltenko on campamento, niman ma tikijyouikan on tepijpinaualistli yejuan yejua okijyouij.</verse>
				<verse number="14">Ipan in tlaltikpaktli, xtikpiyaj chanyotl* yejuan para nochipa onyas, yej tikchaj okse chanyotl* yejuan uajlas.</verse>
				<verse number="15">Yejua ika, nochipa ma tikyekteneuakan Dios itechkopa JesuCristo yejuan toueyi tiopixkau. Ijkon Dios kiselis totlayekteneualis ken itlaj uentli yejuan tikixpantiliskej ikan totlajtol.</verse>
				<verse number="16">Niman maka xkelkauakan para nenkichiuaskej on tlen kuajli niman nenkinpaleuiskej oksekimej ika on tlen nenkipiyaj, pampa on yejua uentli yejuan kipaktia Dios.</verse>
				<verse number="17">Xkintlakamatikan on yejuan mechyekanaj, niman xchiuakan intlanauatil, pampa yejuamej tlacuidarouaj ikan nemoalma. Yejuamej kimatstokej ika nemoka kitemakaskej cuenta itech Dios. Yejua ika tej, xkintlakamatikan para intekiu kichiuaskej ikan paktli niman xikan ajmantli, pampa tla xijki nenkichiuaj, yejua on xitlaj* ika mechpaleuis.</verse>
				<verse number="18">Topampa xchiuakan oración. Tejuamej tikmatstokej ipan tochipajkatlamachilis, ika tiknekij nochi tlajtlamach* tikchiuaskej kuajli.</verse>
				<verse number="19">Nemechtlajsojkatlajtlanilia xchiuakan oración para Dios saniman oksejpa ma nechkauili nemechontas.</verse>
				<verse number="20">Dios, yejuan techmaka yolseuilistli, okiyoliuitij* niman okuiteu ipan itlalkon toTEKO JesuCristo yejuan ueyi Tlajpixki intech on borreguitos. Yejua ueyi Tlajpixki pampa itechkopa iyesyotsin, okipeualtij on yenkuik pacto* yejuan para nochipa onyas.</verse>
				<verse number="21">Ma Dios mechpaleui para uelis nenkichiuaskej nochi tlen kuajli ken yejua kineki. Niman itechkopa JesuCristo ma kichiua ipan tonemilis on tlen yejua kipaktia. On ueyilistli para nochipa ma kiseli Cristo. Ma ijki nochiua.</verse>
				<verse number="22">Nokniuan, sanoyej* nemechtlajtlanilia xnechijyouilikan in keski tlajtojli yejuan ika nemechtlakanonotsa ipan in noamatlajkuilol.</verse>
				<verse number="23">Nikneki para xmatikan ika tokniu Timoteo xok tsakutikaj. Tla saniman uajlau nikan, nikuikas ijkuak nemechontas.</verse>
				<verse number="24">Xkintlajpalokan nochimej on tokniuan yejuan mechyekanaj, niman nochimej on yolchipajkej itech Dios. In tokniuan chanejkej Italia mechtlajpalouaj.</verse>
				<verse number="25">Ma Dios mechtiochiua nochimej ikan iueyitetlajsojtlalis*. Ma ijki nochiua.</verse>
			</chapter>
		</book>
		<book number="59">
			<chapter number="1">
				<verse number="1">Nejua, Santiago, niitekitkau Dios niman toTEKO JesuCristo. Nemechtlajpaloua nemejuamej majtlaktli iuan ome familias tekoneuan itech Israel yejuan nenchajchayajtokej nochiuiyan ipan in tlaltikpaktli.</verse>
				<verse number="2">Nokniuan, xpakikan sanoyej* ijkuak nemejuamej nenkijyouiyaj tlajtlamach* pajsolouilistli</verse>
				<verse number="3">pampa ye nenkimatstokej ika ijkuak on pajsolouilistli kitlatlatas nemotlaneltok. Sano yejua nemotlaneltok mechkojtilis para más nenkixikoskej nochi on tlajtlamach* ikan yolchikaualistli.</verse>
				<verse number="4">Pero xkauilikan on xikoualistli ma tlami kipatla nemonemilis, para nenyolchikajkej yeskej niman xitlaj* mechpolos.</verse>
				<verse number="5">Tla semej nemejuamej xnenkimatij on tlen kuajli nenkichiuaskej, xtlajtlanilikan Dios tlamatkilistli*, niman yejua miyek mechmakas. Yejua tej, melauak nochimej kinmaka, niman xitlaj* kiteixkomaka.</verse>
				<verse number="6">Niman ijkuak nenkitlajtlaniliskej tlamatkilistli, xneltokakan ika yejua melauak mechmakas. Maka xometlamatikan tla mechmakas noso ka, pampa on yejuan ometlamati sano ijki ken on atl yejuan onkaj ne ipan mar. On ajakatl koxonia niman kuajmapeua nanika niman oksejpa neka kitilana.</verse>
				<verse number="7">On yejuan ijkon kinemilia, ma kimati ika xkiselis itlaj itech toTEKO.</verse>
				<verse number="8">Yejua sen ometlamatketl niman xkimati tla kuajli noso tla xkuajli tlinon kichiua.</verse>
				<verse number="9">On tokniu yejuan mayanki, ma kipiya paktli pampa Dios kitlakaita niman kueyilia.</verse>
				<verse number="10">Niman on tokniu yejuan kinopiyalia miyek, ma kipiya paktli pampa xok kitlalia iyojlo itech on tlen miyek kipiya. On yejuan kinopiyalia miyek, sano ijki ken sen xochitl yejuan onkaj ipan tepetl yejuan xkaman ueli uejkaui onkaj.</verse>
				<verse number="11">Ijkuak kisa tonajli niman peua chikauak tona, on xochitl pilini niman ixochiyo uetsi, niman on ikualtsinyo popoliui. On yejuan kinopiyalia miyek popoliui sano ijki ken on xochitl. Yejua miki ipan on miyek tekitl kipiya.</verse>
				<verse number="12">Tlatiochijtli yes sen tlakatl yejuan kixikos on pajsolouilistli, pampa ijkuak kuajli yokixikoj, kiselis sen corona ken itetlayokolil. Kiselis yenkuik nemilistli para nochipa yejuan Dios okitlalij ipan ipromesa para on yejuan kitlajsojtlaj*.</verse>
				<verse number="13">Ijkuak yakaj kiselia tetlatlatalistli para ma tlajtlako, xkuajli para kijtos ika Dios kitlatlata. Yejua in melauak, pampa Dios xkaman kiselia tetlatlatalistli para ma tlajtlako, nion yejua xkaman kitlatlata yakaj para ma tlajtlako.</verse>
				<verse number="14">Sano yejua on xkuajli ieleuilis* sen tlakatl kitlatlata para ma tlajtlako ijkuak ieleuilis* kiyekana hasta kijtlakouilia itlamachilis.</verse>
				<verse number="15">On xkuajli eleuilistli yejua kitsmolinaltia on tlajtlakojli. Niman ijkuak on tlajtlakojli yokichiu, on tlakatl miki ixpan Dios.</verse>
				<verse number="16">Notlajsojkaikniuan, maka xmixkajkayauakan. Maka nenkinemiliskej ika Dios mechtlatlata para xtlajtlakokan.</verse>
				<verse number="17">Nochi kuajli tetlayokolijli* yejuan tikseliaj ualeua ne tlakpak. Nochi on tetlayokolijli* ualeua itech toTajtsin yejuan okichijchiu nochi on tlauiltin ne ipan cielo*. ToTajtsin xken on tlaseuajlomej yejuan nochipa nopatlajtiu, yej yejua nochipa kichiua on tlen kuajli.</verse>
				<verse number="18">Dios otechselij tiikoneuan itechkopa on temachtijli yejuan melauak. Ijkon okichiu para tejuamej ma tinemikan ken on achtoj ikoneuan itech nochi on tlajtlamach* yejuan okichijchiu.</verse>
				<verse number="19">Notlajsojkaikniuan, nikneki para nenkimatiskej yejua in: Cada se de nemejuamej noneki nemis listo para nentlakakiskej. Pero no xmatikan ika xmechtocaroua nimantsin nentlajtoskej, noso nimantsin nenkualaniskej,</verse>
				<verse number="20">pampa ijkuak sen tlakatl kualani, yejua xkichiua on tlen Dios kuelita.</verse>
				<verse number="21">Yejua ika tej, xkajkauakan nochi tlen xchipauak niman nochi miyek tlajtlamach* yejuan xkuajli onkaj. Xselikan ikan yolyemanilistli* itemachtil Dios yejuan okitlalij ne ipan nemoyojlo. Yejua tej, temachtijli kipiya poder para kimakixtis nemoalma.</verse>
				<verse number="22">Maka san xkakikan on temachtijli, yej xchiuakan tlinon mechijlia on temachtijli. Pampa tla xnenkitlakamatij, sano nemejuamej nemokajkayauaj.</verse>
				<verse number="23">On yejuan san kaki on temachtijli niman xkitlakamati, sano ijki ken sen tlakatl yejuan kita ixayak ipan sen espejo.</verse>
				<verse number="24">Yejua kita ixayak kenijki onkaj, pero ijkuak yokitlalkauij on espejo, nimantsin kelkaua kenijki onkaj ixayak.</verse>
				<verse number="25">Pero tla sen tlakatl kinomachtia ikan nochi iyojlo on tlanauatijli yejuan ajsitikaj* niman yejuan techmanauiya, tla ijkon, yejua tlatiochijtli yes ipan nochi on tlen kichiuas. Pero on tlakatl ika onkaj nomachtijtias mojmostla, niman xkelkauas on tlen kinomachtia, niman no kichiuas on tlen kijlia on temachtijli.</verse>
				<verse number="26">Tla yakaj kinemilia ika kuajli kipiya itlaneltok ixpan Dios niman xkipiya cuidado ken tlajtlatos, sano yejua nokajkayaua niman on tlen kineltoka xitlaj* kijtosneki.</verse>
				<verse number="27">On tlaneltoktli yejuan xkipiya ijtlakauilistli, yej kipiya chipaualistli ixpan Dios, kijtosneki ika on tlakatl kimpaleuis iknomej niman siuakaualtsitsimej* ika on tlen kimpoloua, niman xkichiuas on tlen xkuajli yejuan kichiuaj on tlaltikpaktlakamej.</verse>
			</chapter>
			<chapter number="2">
				<verse number="1">Nokniuan, nemejuamej yejuan nenkineltokaj toueyiTEKO JesuCristo, maka xchikoitakan* sen tlakatl iuan okse.</verse>
				<verse number="2">Ma tikonijtokan ika sen tlakatl yejuan rico onkalaki kampa nosentlaliaj on tlaneltokaj. Yejua sa majpilpetlantiu ikan anillos de oro, niman no kitlalijtiu itlaken yejuan patioj. Niman no ma tikonijtokan ika sen tlakatl mayankitsin no onkalaki, pero yejua ikan itlaken sosoltsin.</verse>
				<verse number="3">Niman aman ma tikonijtokan ika nemejuamej nenkitlakaitaj on yejuan notlakentia ikan itlaken patioj niman nenkijliaj: “Xmotlali nikan ipan in kuajli sieta”, pero on tlakatl mayankitsin nenkijliaj: “Tejua xmotelketsa ne”, noso nenkijliaj: “Xmotlali ne ipan tlajli.”</verse>
				<verse number="4">Tla ijkon nenkichiuaj, kitosneki nenkichikoitaj sen tlakatl iuan okse, niman nenteixtlalouaj ikan xkuajli nemoyojlo.</verse>
				<verse number="5">Notlajsojkaikniuan, xkakikan in: Dios okintlapejpenij on yejuan mayankej ipan in tlaltikpaktli para ma ricojtikan ikan tlaneltoktli, niman para nemiskej ne kampa Dios tlamandaroua ijkon ken okitlalij ipan ipromesa para on yejuan kitlajsojtlaj*.</verse>
				<verse number="6">Yejua ika, ¿tline* nemejuamej xnenkintlakaitaj on mayankej? Xkelnamikikan ika on yejuan ricos mechtekitiltiaj niman no mechteuilanaj intech on tekiuajkej.</verse>
				<verse number="7">Niman no xkelnamikikan ika on ricos kiteneuiliaj tlen xkuajli itokatsin Cristo yejuan nochimej noneki kitlakaitaskej niman no san ipampa mechtokayotiaj Cristianos.</verse>
				<verse number="8">On tlanauatijli yejuan más ueyi kijtosneki ipan on Yektlajkuilojli sano yejua in: “Xkintlajsojtla oksekimej ijkon ken tejua timotlajsojtla.” Tla melauak nenkichiuaj on tlen kijtoua in tlanauatijli, kuajli nenkichiuaj.</verse>
				<verse number="9">Pero tla nenkichikoitaj sen tlakatl iuan okse, nentlajtlakouaj, niman Dios mechtlajtlakolmakas pampa xnenkitlakamatij itlanauatil.</verse>
				<verse number="10">Xkelnamikikan yejua in: Tla sen tlakatl san se tlanauatijli xkitlakamati, yejua sanken* tlajtlakolej maski kintlakamatiskia nochimej on oksekimej tlanauatiltin.</verse>
				<verse number="11">Dios yejuan okijtoj: “Maka xsiuapapatlakan nion maka xtlakapapatlakan”, no okijtoj: “Maka xtemiktikan.” Ijkon tej, tla yakaj xosiuapapatlak noso xotlakapapatlak, pero otemiktij, tla ijkon yejua tlajtlakolej.</verse>
				<verse number="12">Nemejuamej xtlajtokan niman xmouikakan kuajli, sa xkomatstiakan ika mechyolkuitiskej niman mechtlaxtlauiliskej ika on tlanauatijli yejuan temanauiya.</verse>
				<verse number="13">Ijkon xchiuakan pampa on yejuan xteiknelia, Dios no xkiknelis. Pero on yejuan teiknelis nomanauis ijkuak Dios teyolkuitis.</verse>
				<verse number="14">Nokniuan, ¿tlinon ika kipaleuis sen tlakatl tla noteneua kineltoka Cristo, pero xkichiua on tlen kuajli? ¿Uelis kimakixtis itlaneltok in tlakatl tla ijkin tlaneltoka? ¡Melauak ika ka!</verse>
				<verse number="15">Ma tikonijtokan ika sen tokniu tlakatl noso tokniu yejuan siuatl kipoloua itlaken noso on tlen kikuas.</verse>
				<verse number="16">Niman no ma tikonijtokan ika se de on yejuan noteneua tlaneltoka kijlis: “Kuajli xnemi. Xmotlakenti para maka tisekuis, niman xtlakua”, pero xkimaka on tlen kipolojtikaj para itlalnakayo. ¿Tlinon ika kipaleuis on tlinon kijlia?</verse>
				<verse number="17">Yejua ika, tla sen tlakatl noteneua kipiya tlaneltoktli niman xkichiua on tlen kuajli, tla ijkon, itlaneltok miktikaj niman xitlaj* kijtosneki.</verse>
				<verse number="18">Pero kas yakaj nechijlis: “Sekimej kipiyaj tlaneltoktli niman oksekimej kichiuaj tlajtlamach* yejuan kuajli.” Tla yakaj ijkin nechijlis, nejua nikijlis: “Xnechititi san motlaneltok maka iuan on tlen kuajli tikchiua, niman nejua nimitsititis notlaneltok iuan on tlen kuajli yejuan nikchiua.</verse>
				<verse number="19">Tejua tikneltoka ika nemi san se Dios. On tlen tikneltoka kuajli, pero xmatstia ika on xkuajkualtin espíritus no ijkon kineltokaj, niman hasta kuekuetlakaj ikan nemojtijli.”</verse>
				<verse number="20">¿Hasta kanon tajsi ika xueli titlanemilia? ¿Tikneki tikmatis ika on tlaneltoktli yejuan xnopanextia ika on tlen kuajli se kichiua, yejua sen tlaneltoktli yejuan sanenkaj?</verse>
				<verse number="21">Tla ijkon, xkelnamiki toachtojtataj Abraham. Dios okijtoj ika yejua yolmelajkatlakatl ipampa on tlen okichiu ijkuak okuentlalij ipan on tlaixpan* Isaac on ikoneu.</verse>
				<verse number="22">Aman tej, tikmati ika itlaneltok Abraham, niman on tlen okichiu tekitiyaj san sekan. Niman no tikmati ika itlaneltok onaxitij ika on tlen okichiu.</verse>
				<verse number="23">Ijkon kuajli onochiu on tlen kijtoua on Yektlajkuilojli yejuan kijtoua: “Abraham okineltokak Dios, niman ipampa itlaneltok Dios okiselij ken sen yolmelajkatlakatl.” Niman Abraham okitokayotijkej itlajsojkaikniu* Dios.</verse>
				<verse number="24">Nemejuamej nenkimatij ika Dios kijtoua ika nochi totlajtlakoluan yokintlapojpoluij ipampa on tlen kuajli tikchiuaj, niman xsan ika on totlaneltok.</verse>
				<verse number="25">No ijki onochiu itech on siuatl itoka Rahab, on yejuan tlakapapatlaketl. Yejua kuajli okinselij on yejuan Josué okintitlan para kitaskej kenijki tlaojonkaj ne ueyikalpan Jericó, niman no yejua okimpaleuij para ocholojkej ijkuak ye ualajtikatkaj intlauelikniuan. Yejua ika, Dios kijtoua ika nochi itlajtlakoluan yokintlapojpoluij.</verse>
				<verse number="26">Ijkon ken sen tlalnakayotl ijkuak xkipiya ialma miki, no ijki miktikaj itlaneltok sen tlakatl tla xkichiua tlajtlamach* tlen kuajli.</verse>
			</chapter>
			<chapter number="3">
				<verse number="1">Nokniuan, maka san akinon ma kalaki para temachtis, pampa nenkimatstokej ika Dios más techtlajtlakoltis tejuamej yejuan titemachtiaj tla xkuajli titemachtiaj.</verse>
				<verse number="2">Tinochimej tikchiuaj miyek tlajtlamach* tlen xkuajli. Pero tla yakaj ikan inenepil nochipa san kijtoua tlen kuajli, yejua melauak de nochi kuajli tlakatl, niman ueli kuajli kimandaroua nochi itlalnakayo.</verse>
				<verse number="3">Ijkuak tikintlaliliaj teposkualijli* ipan inkamak on caballos para techtlakamatij, tiuelij tikinuikaj kampa tiknekij.</verse>
				<verse number="4">Xtlanemilikan intechkopa on barcos. Maski sekimej barcos sanoyej* uejueyimej niman maski sanoyej chikauak ajaka, san ika sen kojtli* pitentsin on tlakatl yejuan kiyekana on barco ueli kuika kampaka kineki.</verse>
				<verse number="5">Ijkon nochiua ikan sen nenepijli. Maski yejua sanoyej pitentsin ipan totlalnakayo, ijkuak tlajtoua miyek tlamach nochiua. Xtlanemilikan de on tlitl. On tlitl peua pitentsin, pero ueli noskaltia niman hasta ueli kitlatia sen ueyi tepetl.</verse>
				<verse number="6">Niman tonenepil ken itlaj tlitl yejuan miktlan ualejtikaj itliyo. Yejua onkaj ipan totlalnakayo, niman tlajtlajtoua de nochi tlajtlamach* tlen xkuajli ipan in tlaltikpaktli. Kijtlakoua nochi tonemilis niman yejua techajmana ipan toyojlo ipampa on tlen ika tikijtouaj.</verse>
				<verse number="7">On tlakamej uelij kinnemachtiaj nochi tlajtlamach* yolkej, totomej, kouamej* niman on yolkej yejuan ipan mar nemij, niman ye kinnemachtianij.</verse>
				<verse number="8">Pero xakaj ueli kinemachtia inenepil. On nenepijli ken itlaj kouatl. Yejua sen nexikouani yejuan xakaj ueli kinemachtia, niman tentikaj ikan ipajyo yejuan ueli temiktia.</verse>
				<verse number="9">Ikan tonenepil tikyekteneuaj Dios toTajtsin, niman no ikan tonenepil tikinteneuiliaj tlen xkuajli on tlakamej yejuan Dios okinchijchiu ken yejua nemi.</verse>
				<verse number="10">Sano ipan on kamaktli, kisa yekteneualistli niman tlauijuikaltilistli. Notlajsojkaikniuan, xkuajli para ijkon tikchiuaskej.</verse>
				<verse number="11">¿Ueli meya atl yejuan xpoyek niman atl yejuan poyek san ipan se ameyajli? ¡Melauak ika ka! On xueli.</verse>
				<verse number="12">Nokniuan, ¿ueli sen kojtli* itoka higuera* kitlakitis sen tlakijlotl itoka aceituna, noso on ikuamekayo* uvas kitlakitis sen tlakijlotl itoka higos? ¡Melauak ika ka! On xueli. No sano ijki tej, sen ameyajli poyek xuelis kueponaltis atl yejuan xpoyek.</verse>
				<verse number="13">Tla nemotsajlan nemi on yejuan noteneua ika sanoyej tlamatki* niman nochi kajsikamati, ma kiteititi ikan kuajli inemilis, iyolyemanilis niman itlamatkilis*.</verse>
				<verse number="14">Pero tla nenkipiyaj nexikolistli ipan nemoyojlo noso nochipa nenkinemiliaj tlen kuajli san para nemejuamej, tla ijkon, maka xmoueyimatikan yejua ika on nemotlamatkilis*. Maka xnemilikan ika nenkipiyaj tlamatkilistli, pampa xnejli nenkipiyaj.</verse>
				<verse number="15">Tlamatkilistli ken on xualeua itech Dios, yej kistikaj nikan ipan in tlaltikpaktli. Yejua in tlamatkilistli kistikaj intech in tlajtlakolejkej niman itech on diablo*.</verse>
				<verse number="16">On tlakamej yejuan tenexikolitaj niman san kinemiliaj on tlen kuajli para yejuamej, sano yejuamej xkuajli nouikaj, niman intech onkaj nochi on tlajtlamach* tlen xkuajli.</verse>
				<verse number="17">Pero on yejuan kipiyaj itlamatkilis* Dios, nemij chipajkej. Niman no kinekij yolseuilistli inuan oksekimej, niman nemij yolyemankej, niman kuelitaj teuan nouikaskej. No ijki yejuamej sanoyej* teiknelianij*, niman kitechiuiliaj miyek tlajtlamach* tlen kuajli, niman xkaman techikoitaj, niman nochi on kichiuaj ikan nochi inyojlo.</verse>
				<verse number="18">Yejuamej kichiuaj kanika para onyas yolseuilistli niman yolmelajkilistli.</verse>
			</chapter>
			<chapter number="4">
				<verse number="1">¿Kanon ualeua ika nemokualaniaj niman nemouijsoki? Ualeua itech on xkuajli nemoeleuilis* yejuan sanoyej* tekiti ipan nemoyojlo.</verse>
				<verse number="2">Nemejuamej nenkinekij itlaj, niman san pampa xueli nenkipiyaj, nentemiktisnekij. Tla se kipiya itlaj kualtsin, nennexikolmikij, niman pampa xueli nenkipiyaj, nemokamauijsojkij teuan niman nenteuijsokij. Xnenkipiyaj tlen nenkinekij pampa xnenkitlajtlaniliaj Dios.</verse>
				<verse number="3">Niman ijkuak nentlajtlanij, xnenkiseliaj, pampa nentlajtlanij ikan xkuajli eleuilistli. Nenkinekij nenkitlajtlaniskej para nenkitekitiltiskej ipan on tlen xkuajli nemoeleuilis* kineki.</verse>
				<verse number="4">¡Ay nemejuamej tlakamej yejuan xok nenkitokaj Dios! Nemejuamej ken sen siuatl yejuan auilnemi. ¿Xnenkimatij ika on yejuan kinekij ikan xkuajli eleuilistli on tlajtlamach* yejuan onkaj ipan in tlaltikpaktli, yejuamej nochiuaj itlauelikniuan Dios? San akinon yejuan ikan xkuajli eleuilistli kineki on tlajtlamach* yejuan onkaj ipan in tlaltikpaktli nochiua itlauelikniu Dios.</verse>
				<verse number="5">Maka xnemilikan ika on Yektlajkuilojli xitlaj* kijtosneki ijkuak ijkin kijtoua: On iEspíritu Dios yejuan okuajtitlan totech sanoyej kualani ijkuak ikoneuan kitokaj on tlen xkuajli.</verse>
				<verse number="6">Pero Dios techpaleuiya ikan iueyitetlajsojtlalis para tiktlanij on xkuajli toeleuilis*. Yejua ika, on Yektlajkuilojli kijtoua: Dios xkinselia on yejuan noueyimatij, yej kimpaleuiya ikan iteiknelilis* on yolyemankej.</verse>
				<verse number="7">Yejua ika tej, xmotemakakan itech Dios niman xkixnamikikan on diablo*, niman ijkon yejua mechtlalkauis.</verse>
				<verse number="8">Xnisiuikan Dios niman yejua mechnisiuis. Nemejuamej tlajtlakolejkej, xmokixtilikan nemotlajtlakoluan ken sen tlakatl kinokixtilia on tlajli ijkuak nomajtekiya. Nemejuamej yejuan nenkinekij tlajtlamach* ipan in tlaltikpaktli ikan xkuajli nemoeleuilis* niman no nenkinekij nenkitokaskej Dios, xchipauakan nemoyojlo.</verse>
				<verse number="9">Xmajmanakan, xmoyolkokokan, niman xchokakan. Xmoteltikan maka sa xuetskakan, yej ma kisa nemixayo. Xmoteltikan maka sa xpakikan, yej peua xmajmanakan.</verse>
				<verse number="10">Xmoyolyemanilikan ixpan toTEKO, niman yejua mechueyilis.</verse>
				<verse number="11">Nokniuan, maka xmoteneuilikan on tlen xkuajli iuan oksekimej. On yejuan kiteneuilia sen tokniu on tlen xkuajli noso kitlajtlakolmaka, xkitlakaita on tlanauatijli yejuan technauatia para titotlajsojtlaskej* iuan oksekimej. Niman tla tikijtoua ika on ley xkuajli, timochiua sen juez niman yej xtiktlakamati.</verse>
				<verse number="12">Pero san Dios okitemakak on tlanauatijli niman san yejua teyolkuitia niman tetlajtlakolmaka. Yejua uelis techmakixtis noso techtlajtlakolmakas. Pero tejua, ¿tiakinon para tikijtos tla sen tlakatl okichiu on tlen kuajli noso xkuajli?</verse>
				<verse number="13">Xkakikan yejua in, nemejuamej yejuan nenkijtouaj: “Aman noso mostla tiaskej neka ipan sen ueyikalpan, niman ompa tinemiskej se xipan, niman titlanamakaskej, niman tiktlaniskej miyek tomin.”</verse>
				<verse number="14">Nemejuamej xnenkimatij tlinon nochiuas mostla. Aman tej, ¿tlinon kijtojtikaj nemonemilis? Yejua sano ijki ken on ayautli yejuan uajnonextia pero nimantsin popoliui.</verse>
				<verse number="15">Yej ijkin noneki nenkijtoskej: “Tla toTEKO kineki, tinemiskej niman tikchiuaskej yejua in, noso itlaj okse tikchiuaskej.”</verse>
				<verse number="16">Pero nemejuamej yej nenkijtouaj oksekneka. Nemoueyimatij ika nenkiyakatstlaliaj on tlen nenkichiuaskej. On nemoueyimatilis sanoyej xkuajli.</verse>
				<verse number="17">Sen tlakatl yejuan kimati tlen kuajli para kichiuas niman xkichiua, tlajtlakoua.</verse>
			</chapter>
			<chapter number="5">
				<verse number="1">¡Xkakikan yejua in nemejuamej yejuan nenricos! Xixayokisakan niman xtsajtsikan ikan ajmantli ipampa on tlen tekokoj nenkijyouiskej.</verse>
				<verse number="2">Nemoriquezas yopalankej, niman nemotlakeuan kuajkualtin yokikuaj on itlakuanyo.</verse>
				<verse number="3">Nemooro niman nemoplata yoteposkis. Ipan on tonajli ijkuak Dios mechtlaxtlauilis, on teposkisalotl kiteititis ika onenkitlajsojtlakej* nemotomin niman xonenkimpaleuijkej on yejuan mayankej. Yejua ika, ken itlaj tlitl nenkiseliskej on tlajyouilistli ipan nemotlalnakayo. Yonenkimiyekilijkej nemoriquezas ipan in sa ika nochi tiempo.</verse>
				<verse number="4">¡Xkitakan kenijki nemouikaj inuan nemotekitkauan! Xonenkinmakakej intlaxtlauil on tlakamej yejuan okichijkej nemotekiu ipan nemotlatok. ToTEKO Dios yejuan nochiuiyan tlamandaroua okitak ika xonenkintlaxtlauilijkej niman ye kinkakini ken kijtouaj on xkuajli tlajtlamach* nemotechkopa.</verse>
				<verse number="5">Nikan ipan in tlaltikpaktli nemejuamej nenkipiyaj miyek tlajtlamach* yejuan xmechpoloua, niman nenkichiuaj san tlinon nenkinekij para nempakiskej. Nennemij ken sen yolki yejuan yotomau, niman ye nemi listo para sen tlakatl kimiktis.</verse>
				<verse number="6">Nemejuamej onenkintlajtlakolmakakej niman onenkinmiktijkej on yolmelajkej yejuan xuelij nomanauiyaj.</verse>
				<verse number="7">Nokniuan, xchakan ikan yolseuilistli hasta kaman toTEKO JesuCristo uajlas. Xkitakan kenijki sen tokaketl kicha ika kuajlotika hasta yejko on tonajli para kiselia on tlakyotl. No ijki yejua kicha ika kuajlotika on tonaltin ijkuak yejko on kiautli.</verse>
				<verse number="8">Nemejuamej tej, no xchakan ika kualotika niman xmelajkanemikan, pampa ye nisiu para uajlas toTEKO.</verse>
				<verse number="9">Nokniuan, maka xmijijtokan sano nemejuamej para Dios xmechyolkuitis niman xmechtlajtlakolmakas. Yejua ye nemi nisiu para uajlas.</verse>
				<verse number="10">Nokniuan, on tiotlajtojkej yejuan otlajtlajtojkej ipampa toTEKO Dios, yejuamej ken ejemplos para tejuamej. Ijkuak otlajyouijkej, yejuamej okipixkej yolseuilistli.</verse>
				<verse number="11">Tikmatstokej ika kipiyaj ueyi tlatiochiualistli on yejuan kixikouaj on tlajyouilistli. Nemejuamej nenkakinij kenijki Job okixikoj on tlajyouilistli niman kenijki toTEKO okitiochiu ika on tlen kuajli ijkuak yotlajyouij. ToTEKO sanoyej* tenotski niman teikneliani*.</verse>
				<verse number="12">Aman nokniuan, in sanoyej ueyi kijtosneki. Maka xmotlajtolmakakan ika on cielo*, nion ika in tlaltikpaktli, nion itlaj ika okse tlajtlamach*. Tla sen tlakatl mechtlajtoltia itlaj yejuan melauak noso xmelauak, san xkijtokan “Kemaj”, tla melauak, noso xkijtokan “Ka”, tla xmelauak. Ijkon xchiuakan para Dios xmechtlajtlakolmakas.</verse>
				<verse number="13">Tla se de nemejuamej itlaj kajmana, ma kichiua oración. Tla se paki, ma kuikatlali Dios.</verse>
				<verse number="14">Tla se kualo, ma kinnotsa tokniuan yejuan ueuetkej tlayekankej ipan on tiopan para yejuamej ipampa ma kichiuakan oración niman ma kitlalilikan on aceite ikan itokatsin toTEKO.</verse>
				<verse number="15">On oración yejuan kichiuaskej ikan tlaneltoktli kipajtis on kokoxki, niman toTEKO ketsteuas. Tla yejua okichijka tlajtlakojli, Dios kitlapojpoluilis.</verse>
				<verse number="16">Yejua ika tej, xmojlikan nemotlajtlakoluan iuan oksekimej, niman xchiuakan oración impampa oksekimej para ijkon nemejuamej nempajtiskej. Ioración on yolmelajki tlakatl yejuan ikan nochi iyojlo kichiua, sanoyej kipiya poder niman ueli kichiua miyek.</verse>
				<verse number="17">Xtlanemilikan itechkopa on tiotlajtojketl Elías. Yejua sano ijki tlakatl katka ken tejuamej. Yejua okichiu oración ikan nochi iyojlo para maka ma kiaui, niman xokiau yeyi xipan uan tlajko.</verse>
				<verse number="18">Niman kemaj oksejpa okichiu oración para okiau, niman oksejpa okiau, niman on tlatoktli otlak.</verse>
				<verse number="19">Nokniuan, tla sen tokniu kitlalkauiya on ojtli yejuan melauak niman yakaj kuajkuepas oksejpa,</verse>
				<verse number="20">xmatikan kuajli ika san akinon yejuan kikuepa on tlajtlakolej de on xkuajli ojtli kampa yau, kimakixtis ialma on tlajtlakolej de on mikilistli, niman kichiuas para miyek tlajtlakojli kitlapojpoluiskej.</verse>
			</chapter>
		</book>
		<book number="60">
			<chapter number="1">
				<verse number="1">Nejua, Pedro, niiapóstol* JesuCristo. Nemechtlajkuiluiya nemejuamej yejuan xnenchantij nemochan, yej nenchantij tlajtlauis imanian iueyitlalpan Ponto, Galacia, Capadocia, Asia niman Bitinia.</verse>
				<verse number="2">Dios toTajtsin omechtlapejpenij para ikoneuan pampa okimat ika ipan in tiempo nenkineltokaskej JesuCristo. Itechkopa on Espíritu Santo, Dios omechchipauilij nemotlajtlakol para nenkitlakamatiskej JesuCristo niman para yejua omechchipau ikan iyesyotsin. Xpiyakan tej, miyek tlatiochiualistli niman yolseuilistli.</verse>
				<verse number="3">Ma tikyekteneuakan Dios iTajtsin toTEKO JesuCristo pampa ikan ueyi iteiknelilis* otechmakak yenkuik nemilistli. Ijkon tej, otitlakatkej oksejpa. Yejua ika, tikpiyaj tlamachalistli* yejuan melauak, pampa JesuCristo onoyolitij* niman onoketsteu ipan itlalkon.</verse>
				<verse number="4">Niman no ijki tikpiyaj sen herencia yejuan Dios techeuilijtikaj ne iluikak. On herencia xkaman uelis xoxotonis, nion xuelis ijtlakauis, nion xuelis poliuis ikualtsinyo.</verse>
				<verse number="5">Niman pampa nemejuamej nenkineltokaj Dios, yejua mechmanauijtias ikan ipoder hasta ipan on sa ika nochi tonajli ijkuak mechititis ika yokaxitij nemotemakixtilis.</verse>
				<verse number="6">Yejua ika tej, nemejuamej sanoyej* xpakikan maski kas nenkijyouiskej ipan keski tonajli miyek tlajtlamach* tetlatlatalistli.</verse>
				<verse number="7">Nemejuamej nenkijyouiyaj on tlajtlamach* pajsolouilistli niman tetlatlatalistli san para kitlatlataskej nemotlaneltok para nopantlantis tla melauak nentlaneltokaj. Nenkimatij kenijki on tlakamej kichipauaj on oro ikan tlitl para kitaj tla melauak nochi yejua. Tej, nemotlaneltok más ueyi kijtosneki yejuan xkaman poliui ken on oro popoliui. Tla kuajli kisas nemotlaneltok itech on tetlatlatalistli, nenkiseliskej yekteneualistli niman ueyilistli niman tetlakaitalistli ipan on tonajli ijkuak JesuCristo uajlas oksejpa.</verse>
				<verse number="8">Nemejuamej nenkitlajsojtlaj* JesuCristo maski xkaman onenkitakej. Maski aman xnenkitaj, nenkineltokaj niman nempakij ikan pakilistli yejuan ajsitikaj*. In pakilistli sanoyej ueyi niman xueli nochi nenkijtouaj ikan tlajtojli.</verse>
				<verse number="9">Pampa nenkineltokaj, nenkiseliaj temakixtilistli para nemoalma.</verse>
				<verse number="10">Ye uejkaui on tiotlajtojkej, yejuan okijtojkej ika nenkiseliskej in temakixtilistli ikan iteiknelilis* Dios, okitejtemojkej niman ikan nochi inyojlo otetlajtlajtoltijkej para kimatiskej kenijki onyas in temakixtilistli.</verse>
				<verse number="11">Ijkuak on Espíritu yejuan Cristo okinmakak okintitij on tlen Cristo kijyouis niman sakin* kipiyas ueyilistli, yejuamej kinekiyaj kimatiskej akinonon Cristo, niman kamanon nochiuas.</verse>
				<verse number="12">Dios okinmachistij on tlajtlamach* yejuan okijtojkej. Yejua okinmachistij ika xnochiuas chika nemij, yej nochiuas ijkuak miyek xipan yopanok. Aman tej, Cristo okuajtitlan on Espíritu Santo de iluikak para kimpaleuiya on yejuan mechmachtiaj on kuajli tlajtojli yejuan kiteijlia ken Dios temakixtia. Yejuamej ye mechijlianij ika nochiuas on tlen okijtojkej on tiotlajtojkej ye uejkaui. Hasta on ángeles kajsikamatisnekij on kuajli tlajtojli yejuan Dios mechmaka.</verse>
				<verse number="13">Yejua ika, xtlamachilistlachakan para kuajli xtlanemilikan. Kuajli xmoyekanakan. Xmachakan ikan nochi nemoyojlo iueyitetlajsojtlalis* Dios yejuan nenkiseliskej ijkuak JesuCristo uajlas.</verse>
				<verse number="14">Pampa nenikoneuan Dios yejuan nenkitlakamatij, maka xkauilikan on xkuajli eleuilistli* mechyekanas yejuan nenkipiyayaj ijkuak xnenkixmatiyaj Dios.</verse>
				<verse number="15">Yej xchipajtiakan de nochi tlen nenkichiuaskej ken Dios chipauak yejuan omechnots para nenkiseliskej temakixtilistli.</verse>
				<verse number="16">Dios kijtoua ipan on Yektlajkuilojli: “Nemejuamej xchipajtiakan pampa nejua nichipauak.”</verse>
				<verse number="17">Tla nenkitokayotiaj “toTajtsin” on yejuan toDios, xkelnamikikan ika yejua xkinchikoita on tlakamej ijkuak kintlaxtlauilia, yej kintlaxtlauilia ken se kichiua. Yejua ika tej, xtlakaitakan Dios ikan nemojtijli ipan nochi tonaltin kech nennemiskej ipan in tlaltikpaktli. Niman xkelnamikikan ika tinemij ipan in tlaltikpaktli ken xtichanejkej.</verse>
				<verse number="18">Dios tej, omechkixtij ipan on nemilistli yejuan onenkiselijkej intech on ye uejkaui nemotajuan. Yejua on xkuajli nemilistli xomechpaleuij. Niman nemejuamej kuajli nenkimatstokej kech onotlaxtlau nemotemakixtilis. On nemotemakixtilis xonotlaxtlau ikan tlajtlamach* yejuan san panos ken on oro noso plata,</verse>
				<verse number="19">yej ikan iyesyo Cristo, on tlen patioj. Yejua onouentlalij ken sen borreguito yejuan nochi chipauak niman xkanaj tlakokojli* ipan itlakayo.</verse>
				<verse number="20">Ijkuak in tlaltikpaktli xe onkatka, Dios okitlapejpenij Cristo para kitoyauas iyesyo niman ijkon mechmakixtis. Pero Cristo aman youalajka niman omik nemopampa.</verse>
				<verse number="21">Ipampa Cristo nemejuamej nenkineltokaj Dios, yejuan okiyolitij, niman oketsteu ipan itlalkon, niman okimakak ueyilistli. Ijkon tej, nemejuamej nenkipiyaj nemotlaneltok niman nemotlamachalis* itech Dios.</verse>
				<verse number="22">Aman pampa nenkitlakamatij itlajtol Dios, nemoalma chipajkej para nenueliskej nenkintlajsojtlaskej* on tokniuan. Yejua ika sanoyej xmotlajsojtlakan* inuan oksekimej ikan nochi nemoyojlo.</verse>
				<verse number="23">Nemejuamej tej, yonentlakatkej oksejpa. Onenkiselijkej yenkuik nemilistli yejuan xkaman tlamis. Nemotajuan niman nemonanuan xomechmakakej in yenkuik nemilistli pampa on nemilistli yejuan yejuamej omechmakakej tlamis. Onenkiselijkej in yenkuik nemilistli itechkopa itlajtol Dios, yejuan onkaj niman onyas para nochipa.</verse>
				<verse number="24">On Yektlajkuilojli kijtoua: Nochi tlakatl sano ijki ken itlaj xojtli, niman iueyilis on tlakatl sano ijki ken on xochitl ne ipan on tepetl. On xojtli pilini niman uetsi ixochiyo,</verse>
				<verse number="25">pero itlajtol Dios onyas para nochipa. On itlajtol Dios, sano yejua on kuajli tlajtojli yejuan kiteijlia kenijki Dios temakixtia, yejuan yomechijlijkej.</verse>
			</chapter>
			<chapter number="2">
				<verse number="1">Pampa nenkipiyaj yenkuik nemilistli, maka kaman xchiuakan tlen xkuajli. Maka xtekajkayauakan, nion maka xomexayaknemikan, nion maka xtenexikolitakan, nion maka xijistlakatikan.</verse>
				<verse number="2">Aman tej, sanoyej* xnekikan ichipajkatlajtol Dios ken on selikakokonej* yejuan sanoyej kinekij chichiskej. No ijki sanoyej xnekikan on chipajkatlajtojli para ika nemoskaltiskej niman nenkiseliskej temakixtilistli,</verse>
				<verse number="3">pampa kuajli yonenkimatkej ika toTEKO melauak kuajli.</verse>
				<verse number="4">Xnisiuikan Cristo yejuan ken tetl yejuan yoltikaj yejuan on tlakamej xokiselijkej, pero Dios okitlapejpenij ken más ueyi kitosneki para itiopan.</verse>
				<verse number="5">Nemejuamej no nenyoltokej niman ken nentemej. Yejua ika tej, xmotemakakan para Dios ma mechtekitilti ken nentemej yeskiaj para kichijchiuas itiopan. Ompa Dios mechtlalis ken tiopixkej yejuan chijchipajkej para nenkintlaliskej uentin yejuan Dios uelis kiselis ikan pakilistli, pampa nenkineltokaj JesuCristo.</verse>
				<verse number="6">Dios ipan in Yektlajkuilojli tlajtoua de Cristo: Xkakikan, niktlalia sen tetl yejuan yakatstikaj ne ipan on chanyotl* itoka Sión. Oniktlapejpenij in tetl, niman para nejua in tetl sanoyej ueyi kijtosneki. In tetl kijtosneki noKoneu. On yejuan kineltokas yejua, xkaman pinauas.</verse>
				<verse number="7">Aman yejua no sanoyej ueyi kijtosneki para nemejuamej yejuan nentlaneltokaj. Pero para on yejuan xtlaneltokaj, impan nochiua yejua in tlen kijtoua in Yektlajkuilojli: “On tetl yejuan on tepanchijchijkej xokiselijkej, aman yejua yonotlalij yakatstikaj.”</verse>
				<verse number="8">Niman no impan nochiua on tlen kijtoua in Yektlajkuilojli: “Onkaj se tetl yejuan ika nokxitechakuaniua, niman in tetl ueli tetlajkali.” Yejuamej nokxitechakuaniaj sano ijki ken Dios okintlalilij ika nochiuas impan pampa xkitlakamatij on itemachtil.</verse>
				<verse number="9">Pero nemejuamej Dios omechtlapejpenij, niman nentiopixkej para nenkipaleuiskej toRey. Niman nemejuamej no sen nación yektli, niman nemejuamej no nenteyaxkauan* itech Dios. Niman nochi in onochiu para nenkiteijliskej iueyilis Dios yejuan omechkixtij ipan on tlayauajlotl, niman omechuikak kampa sanoyej kuatsin tlauilpan.</verse>
				<verse number="10">Achtoj nemejuamej xnenteyaxkauan* katkaj itech Dios, pero aman neniyaxkauan. Achtoj xnenkimatiyaj iteiknelilis* Dios, pero aman yonenkiselijkej iteiknelilis*.</verse>
				<verse number="11">Notlajsojkaikniuan, nenkimatij ika aman nemejuamej ken nennejnenkej niman xnenchanejkej ipan in tlaltikpaktli. Yejua ika, sanoyej nemechtlajtlanilia maka xkauilikan ma mechyekana on xkuajli nemoeleuilis* yejuan noxixikoua iuan nemoalma.</verse>
				<verse number="12">Xmouikakan kuajli imixpan on yejuan xhebreos*. Ijkon maski kiteneuaj ika yonenkichijkej tlen xkuajli, yejuamej kitaskej on tlen kuajli yejuan nenkichiuaj. Niman kemaj kiyekteneuaskej Dios ijkuak ajsis on tonajli para techyolkuitis.</verse>
				<verse number="13">Ipampa toTEKO, xkintlakamatikan nochimej on tekiuajkej yejuan on tlakamej kintlaliaj. Xtlakamatikan on más ueyi tekiuaj emperador yejuan kipiya más ueyi tekiuajyotl.</verse>
				<verse number="14">Niman no xkintlakamatikan on gobernadores yejuan kitemakaj on tlanauatijli para kincastigaroskej on xkuajkualtin tlakamej, niman kintlakaitaskej on yejuan kuajkualti tlakamej.</verse>
				<verse number="15">Ijkon xkintlakamatikan pampa Dios kineki xchiuakan on tlen kuajli para on yejuan tontos xuelis itlaj mechijtouiliskej.</verse>
				<verse number="16">Xmouikakan ken tlakamej yejuan xesclavos. Pero pampa xnenesclavos maka xnemilikan ika nenueliskej nenkichiuaskej tlen xkuajli. Yej más kuajli xmouikakan ken iesclavos Dios.</verse>
				<verse number="17">Kuajli xkintlakaitakan nochi tlakatl, xkintlajsojtlakan* nochimej on tokniuan, xtlakaitakan Dios, niman xtlakaitakan on rey.</verse>
				<verse number="18">Nemejuamej esclavos, xkintlakamatikan nemotekouan ikan nochi tetlakaitalistli. Maka san xkintlakamatikan yejuamej on yejuan kuajkualtin niman tenotskej, yej no yejuamej on yejuan xkuajkualtin.</verse>
				<verse number="19">Nenkipaktiaj Dios, tla nentlajyouiyaj ijkuak nenkichiuaj on tlen kuajli pampa nenkimatij ika ijkon kineki Dios.</verse>
				<verse number="20">Pero tla nemejuamej nenkichiuaj itlaj tlen xkuajli, niman mechcastigarouaj, xakaj mechtlakaitas. Pero tla nentlajyouiyaj pampa onenkichijkej on tlen kuajli, niman kuajli nenkixikouaj ikan yolseuilistli, kemaj Dios nenkipaktiaj.</verse>
				<verse number="21">Dios omechnots para nenkichiuaskej on tlen kuajli maski nentlajyouiskej. Cristo otlajyouij nemopampa, niman ijkon omechititij kenijki no noneki nenkichiuaskej.</verse>
				<verse number="22">On Yektlajkuilojli kijtoua itech ika Cristo: “Yejua nion se tlajtlakojli xokichiu, nion okajkayau yakaj.”</verse>
				<verse number="23">Ijkuak on tlakamej okuijuikaltijkej Cristo, yejua xotlanankilij ikan tlauijuikaltilistli. Ijkuak okitlajyouiltijkej, xokijtoj ika kintlayouiltis nion kinmiktis, yej okinmaktilij Dios yejuan nochipa tetlaxtlauilia ken noneki.</verse>
				<verse number="24">Ne ipan kojnepanojli* Cristo okiselij castigo ipan itlalnakayo ipampa totlajtlakol, para tejuamej ma tikajkauakan on ika titlajtlakouaj niman para ma tiyolmelajkanemikan. Aman Dios yomechtlapojpoluij ipampa on tlen okijyouij Cristo.</verse>
				<verse number="25">Ipan se tiempo nenchayajkakistinemiyaj ken borreguitos yejuan polijtinemij. Pero aman yonenualajkej itech Cristo yejuan mechcuidaroua ken sen tlajpixki niman yejuan kimejeua nemoalmas.</verse>
			</chapter>
			<chapter number="3">
				<verse number="1">Nemejuamej siuamej, xtlakaitakan nemoueuentsin. Ijkon tej, tla se de nemejuamej kipiya iueuentsin yejuan xkineltoka itemachtil Dios, uelis noyoleuas ika on ken tejua timouikas, niman xafuerza tiknojnotsas,</verse>
				<verse number="2">pampa kitas ika timouika ikan chipaualistli, niman kenijki tiktlakaita Dios.</verse>
				<verse number="3">Nemokualtsinka* xkitocaroua kipiyas de on tlajmachyotl* yejuan tlachijchijtli ikan oro, noso ikan tlakentin yejuan pajtio, noso tla notsonmalinaj sanoyej* kualtsin.</verse>
				<verse number="4">Yej nemokualtsinka* noneki kisas ipan nemoyojlo. Sen siuatl ikualtsinyo kisa ipan iyojlo ijkuak yolyemanki* niman tenotski. In yejua ueyi kijtosneki ixpan Dios.</verse>
				<verse number="5">Ye uejkaui on siuamej yejuan chipajkej katkaj niman okineltokakej Dios, ijkon onokualtsintilijkej. Yejuamej kitlakamatiyaj inueuentsin</verse>
				<verse number="6">ijkon ken Sara, yejuan kitlakamatiya Abraham niman okitlakaitak ijkuak kijliaya “noteko.” Niman nemejuamej nenkoneuan yeskej itech Sara tla nenkitokaskej iejemplo niman nenkichiuaskej on tlen kuajli niman xitlaj* nenkimakajsiskej.</verse>
				<verse number="7">Tlakamej, xmotenkakikan kuajli inuan nemosiuauan. Niman xkintlakaitakan ken noneki pampa yejuamej más maluiltin xken nemejuamej, niman pampa yejuamej no nemouan kiseliskej sen nemilistli yejuan Dios omechmakak ikan iteiknelilis*. Ijkon kuajli xmouikakan inuan nemosiuauan para maka itlaj kitsakuilis nemooraciones.</verse>
				<verse number="8">Sa ika nochi nemechijlis, nenmochimej kuajli xnemikan iuan cada se ikan paktli. Xmajmanakan ijkuak se itlaj kajmana. Xmotlajsojtlakan* iuan cada se ken iknijtin. Xteiknelikan niman xnemikan yolyemankej.</verse>
				<verse number="9">Tla yakaj itlaj mechchiuilis tlen xkuajli, maka no ijki nenkuepiltiskej, noso tla yakaj mechteneuilia on tlen xkuajli, maka no nenkiteneuiliskej on tlen xkuajli. Yej xkuepiltikan ikan tlatiochiualistli, pampa Dios omechnots para ijki nemouikaskej, niman ijki nenkiseliskej sen tlatiochiualistli.</verse>
				<verse number="10">Nemechijlia ijkin pampa on Yektlajkuilojli kijtoua: On yejuan kineki pakis ipan inemilis niman kineki kuajli nemis ipan in tonaltin, ma kejeua inenepil para maka ma kijijto on tlen xkuajli, niman ma notenijmati para maka yakaj ma kajkayaua.</verse>
				<verse number="11">Maka sa ma kichiua on tlen xkuajli, niman ma kichiua nochi tlen kuajli. Ma kitejtemo yolseuilistli inuan oksekimej, niman ikan nochi iyojlo ma kejeua.</verse>
				<verse number="12">Ma kichiua nochi in tlajtlamach* pampa Dios kintlakaita on yejuan yolmelajkej*, niman kaki inoración. Pero yejua xkinkakis on yejuan kichiuaj tlen xkuajli.”</verse>
				<verse number="13">Tla ikan nemoyojlo nochipa nenkichiuaj on tlen kuajli, ¿akinon tej, mechpajsolos?</verse>
				<verse number="14">Pero tla nentlajyouiyaj pampa nenkichiuaj on tlen kuajli, nenkiseliskej itlatiochiualis Dios. Yejua ika maka xmomojtikan ika on tlen kijtouaj niman kichiuaj, nion maka xkomatstiakan.</verse>
				<verse number="15">Yej ipan nemoyojlo xtlakaitakan Cristo yejuan nemoTEKO. Nochipa xnemikan listos para nenkinnankiliskej nochimej on yejuan mechtlajtoltiskej de nemotlamachalis*.</verse>
				<verse number="16">Pero ijkuak nenkinnankiliskej, xchiuakan ikan yolyemanilistli niman tetlakaitalistli. Xpiyakan kuajli nemochipajkatlamachilis. Niman ijkon on yejuan mechteneuiliaj tlen xkuajli, kipinauismatiskej de on tlen kijtouaj, pampa kuajli nemouikaj itech Cristo.</verse>
				<verse number="17">Más kuajli nentlajyouiskej ipampa on tlen kuajli nenkichiuaj, tla Dios ijki kineki, xken tla nentlajyouiskej ipampa on tlen xkuajli nenkichiuaj.</verse>
				<verse number="18">Cristo otlajyouij niman omik ipampa tlajtlakojli. Yejua omik san sejpa para nochipa. Yejua yejuan xokipix tlajtlakojli, omik topampa yejuan xtiyolmelajkej para otechuikak itech Dios. Itlalnakayo omik pero iEspíritu oyoliu*.</verse>
				<verse number="19">Niman Cristo ikan iEspíritu oyaj para okinmachistito on almas yejuan tsakutokej, ika yotetlan.</verse>
				<verse number="20">Yejuamej onenkaj ye uejkaui ipan on tiempo ijkuak nemiya Noé. Niman nochi on tiempo chika Noé kichijchiuaya on akajli*, yejuan Dios okinauatij para ma kichijchiua, Dios kinchaya xikan tlauejli para kitlakamatiskiaj, pero yejuamej ononenekkej. Xkelnamikikan ika ipan on akajli Dios okimakixtij, san chikueyi tlakatl. Yejua okinmakixtij ipan atl.</verse>
				<verse number="21">Niman on atl, aman yejua kixneskayotia* on tlakuatekilistli. Ijkuak titokuatekiyaj, nesi ika timakisaj itechkopa iyoliuilis Cristo ijkuak Dios oketsteu ipan itlalkon. On tlakuatekilistli xkichipaua tonakayo, yej tiktlajtlaniliaj Dios para techmakas sen chipajkatlamachilistli.</verse>
				<verse number="22">Aman Cristo nemi ne iluikak iyekmakopa Dios kampa kinmandaroua on ángeles niman on tekiuajkej niman on yejuan kipiyaj poder.</verse>
			</chapter>
			<chapter number="4">
				<verse number="1">Ijkon ken Cristo otlajyouij ipan itlalnakayo, nemejuamej no xnemikan listos para nenkiseliskej tlajyouilistli. Niman xkelnamikikan, ika on yejuan tlajyouiya ipan itlalnakayo kajkaua on tlajtlakojli.</verse>
				<verse number="2">Ijkon tej, chika yejua nemis ipan in tlaltikpaktli, xok kitokas on xkuajli eleuilistli* yejuan itlalnakayo kineki, yej kitokas on tlen Dios kineki.</verse>
				<verse number="3">Ipan on tiempo yopanok, nemejuamej onenkichijkej miyek xkuajli no ijki ken on yejuan xhebreos*. Onenkichijkej nochi tlen sanoyej xkuajli, onenkipixkej xkuajli eleuilistli, onenkichijkej iluimej kampa sanoyej nentlauaniyaj, nochipa nentlauantinemiyaj niman nenkinmauistiliayaj on ídolos.</verse>
				<verse number="4">Aman yejuamej on yejuan xhebreos*, xkajsikamatij tline* xok nemonelouaj inuan ipan on miyek xkuajli tlajtlamach* yejuan kichiuaj. Yejua ika, yejuamej mechteneuiliaj tlen xkuajli.</verse>
				<verse number="5">Pero yejuamej ika onkaj kixpantiliskej Cristo nochi on tlen xkuajli kichiuaj. Niman Cristo nemi listo para kinyolkuitis niman kintlaxtlauilis on yejuan nemij niman no on yejuan yomikej.</verse>
				<verse number="6">Yejua ika, Cristo no oyaj niman okinmijlij on yejuan yomikkej on kuajli tlajtojli yejuan kiteijlia ken Dios temakixtia. Para ijkon Dios okinyolkuitij niman okintlajtlakolmakak ken nochi tlakatl kiyolkuitis. Pero Cristo okinmijlij on kuajli tlajtojli para inalmas ueliskej nemiskej ken Dios nemi.</verse>
				<verse number="7">Ye nisiu para tlamis nochi tlajtlamach*. Yejua ika, kuajli xmonemilikan niman kuajli xmoyekanakan para nenueliskej nenkichiuaskej oración.</verse>
				<verse number="8">In yejua más ueyi kijtosneki. Sanoyej xmotlajsojtlakan* iuan oksekimej pampa tla melauak nentetlajsojtlaj nenkitlapojpoluiskej yejuan mechchiuilia tlen xkuajli.</verse>
				<verse number="9">Xkinselikan ikan paktli nemochan on yejuan xkipiyaj tlen kikuaskej noso xkipiyaj kanon nosekuiskej.</verse>
				<verse number="10">Dios omechmakak nemejuamej on tetlayokoliltin yejuan mechueliltia on tlen aman ueli nenkichiuaj. Niman cada se de nemejuamej omechmakak tetlayokoliltin sesekneka. Yejua ika, nochipa ijkuak nenueliskej, kuajli xtekitiltikan on tlen Dios omechmakak para nenkimpaleuiskej oksekimej.</verse>
				<verse number="11">Ijkuak yakaj temachtis, ma temachti ikan itlajtol Dios. Ijkuak yakaj kintekichiuilia oksekimej, ma kichiua ikan on chikaualistli yejuan Dios kimaka. Ijkon Dios kiselis yekteneualistli itechkopa JesuCristo. JesuCristo ma kiselia ueyilistli niman poder aman niman para nochipa. Ma ijki nochiua.</verse>
				<verse number="12">Notlajsojkaikniuan, maka ma mechmojkatlachaltikan on temojtij yejuan nenkijyouiyaj. Maka xnemilikan itlaj yenkuik nemopan nochiua yejuan xkaman nochiua impan oksekimej.</verse>
				<verse number="13">Yej, xpakikan ika no nenkipiyaj seki itlajyouilis Cristo para no más sanoyej nempakiskej ijkuak yejua nopanextis iueyilis.</verse>
				<verse number="14">Tla on tlakamej mechteneuiliaj on tlen xkuajli pampa nenkineltokaj Cristo, nenkiseliskej itlatiochiualis Dios, pampa on Espíritu Santo yejuan kipiya ueyilistli nemi nemouan. On tlakamej kijtouaj on tlen xkuajli itech Cristo, pero nemejuamej nenkitlakaitaj.</verse>
				<verse number="15">Tla se de nemejuamej tlajyouiya, maka ma tlajyoui pampa otemiktij, noso otlachtek, noso xkitlakamati on tekiuaj, noso nokalaktia kampa xkitocaroua.</verse>
				<verse number="16">Yej, tla se de nemejuamej tlajyouiya pampa kineltoka Cristo, xkitocaroua pinauas, yej ma kueyili Dios pampa yejua tlaneltoka.</verse>
				<verse number="17">Yoyejkok on tiempo para Dios kinyolkuitis niman kintlaxtlauilis yejuan tiikoneuan. Tla yejua toka peuas ika techyolkuitis tejuamej yejuan tiikoneuan, ¿kenijki kisaskej on yejuan xkitlakamatij on kuajli tlajtojli yejuan kiteijlia ken Dios temakixtia?</verse>
				<verse number="18">On Yektlajkuilojli kijtoua: Tla on yejuan kuajkualtin sa axkan* uelij nomakixtiaj, ¿tlinon impan nochiuas on yejuan xkuajkualtin niman on tlajtlakolejkej?”</verse>
				<verse number="19">Ijkon tej, nemejuamej yejuan nentlajyouiyaj pampa Dios kineki, kuajli xchijtiakan ken mechtocaroua. No ijki, xmaktilikan nemoalma Dios yejuan omechchijchiu niman nochipa kichiua ken kitocaroua.</verse>
			</chapter>
			<chapter number="5">
				<verse number="1">Aman nikneki nikintlakanonotsas on ueuetkej tlayekankej yejuan nemij ipan nemotiopanuan. Nejua no niueuetsin tlayekanki itech tokniuan. Onikitak Cristo ijkuak otlajyouij niman no nikpiyas seki iueyilis yejuan uajnonextis.</verse>
				<verse number="2">Xkincuidarokan ikoneuan Dios yejuan yejua omechmaktilij para nenkincuidaroskej. Xkimpiyakan ken sen tlajpixki kimpiya iborreguitos. Maka xchiuakan pampa tla yakaj mechchiualtia, yej ikan kuajli nemoyojlo ken Dios kineki. Maka xchiuakan pampa nenkinekij nenkitlaniskej tomin, yej san pampa nenkinekij nentekitiskej para Dios.</verse>
				<verse number="3">Maka xkimpiyakan ken nemoyaxkauan on yejuan Dios omechmaktilij para nenkincuidaroskej, yej xkinyekanakan ikan kuajli ejemplo.</verse>
				<verse number="4">Ijkuak uajnonextis Cristo, yejuan kinmandaroua on tlajpixkej, nenkiseliskej sen tetlayokolijli* sanoyej* kualtsin yejuan xkaman popoliui xken sen tetlayokolijli* yejuan tikseliaj ipan in tlaltikpaktli.</verse>
				<verse number="5">Telpokamej, no ijki xkintlakamatikan on yejuan más ueuentsitsimej. Xmouikakan iuan oksekimej ikan yolyemanilistli* pampa on Yektlajkuilojli kijtoua: Dios xkinselia on yejuan noueyimatkej, pero yejua kimpaleuiya ikan iteiknelilis* on yejuan yolyemankej.</verse>
				<verse number="6">Yejua ika, xmoyolyemanilikan ixpan Dios yejuan kipiya nochi poder, niman mechmakas tetlakaitalistli ipan on tonajli yejuan okitlapejpenij.</verse>
				<verse number="7">Xmaktilikan Dios nochi on tlajtlamach yejuan mechyolpajsolou pampa yejua kineki mechpaleuis.</verse>
				<verse number="8">Kuajli xmonemilikan niman xtlachixtiakan, pampa nemotlauelikniu on diablo* kineki mechxoxotonis. Yejua kistinemi ken itlaj león yejuan nanalkatinemi niman kitejtemojtinemi akinon kikuas.</verse>
				<verse number="9">Kixnamikikan on diablo*, niman xmelajkanemikan ipan nemotlaneltok. No ijki xmatstiakan ika nochiuiyan imanian in tlaltikpaktli on nemokniuan no ijki ken nemejuamej tlajyouiyaj.</verse>
				<verse number="10">Sakin ijkuak nemejuamej yonentlajyouijkej ipan achijtsin tiempo, sano yejua Dios mechkueltlalis, mechmelajkapiyas, mechkojtilis, niman mechyektlalis ipan nemotlaneltok. Sano yejua Dios techmaka nochi iteiknelilis*, niman otechnots para tikpiyaskej iueyilis yejuan para nochipa onyas itechkopa Cristo.</verse>
				<verse number="11">Yejua ma kipiya ueyilistli niman poder para nochipa. Ma ijki nochiua.</verse>
				<verse number="12">Yonemechtlajkuiluij ikan keski tlajtojli ipan yejua in tlajkuilolamatl yejuan tokniu Silvano okijkuiloj ken nejua nikijkuiloskia. Nejua kuajli nikmati ika yejua kuajli iyojlo. Onemechtlajkuiluij para onemechtlakanonots niman onemechmejlakaijlij ika iueyitetlajsojtlalis* Dios melauak. Xmelajkanemikan ipan on ueyitetlajsojtlalistli.</verse>
				<verse number="13">Ikoneuan Dios yejuan nemij nikan Babilonia, niman yejuan no okintlapejpenij ken nemejuamej, mechtlajpalouaj. Niman Marcos yejuan ken nokoneu yeskia, mechtlajpaloua.</verse>
				<verse number="14">Xmotlajpalokan nochimej iuan oksekimej ikan tetlajsojtlalistli*. Xpiyakan yolseuilistli nemejuamej yejuan nennemij san sekan iuan JesuCristo. Ma ijki nochiua.</verse>
			</chapter>
		</book>
		<book number="61">
			<chapter number="1">
				<verse number="1">Nejua, Simón Pedro, niitekitkau JesuCristo niman niiapóstol. Nemechijkuilouilia in tlajkuilolamatl para nemejuamej yejuan nenmelajkatlakamej ixpan Dios niman JesuCristo totemakixtijkau. Nemejuamej nenkipiyaj kualtsin nemotlaneltok yejuan sanoyej ueyi kijtosneki, no ijki ken tejuamej tikpiyaj.</verse>
				<verse number="2">Xselikan miyek tlatiochiualistli niman yolseuilistli pampa nenkixmatij Dios niman Jesús on toTEKO.</verse>
				<verse number="3">Dios ikan ipoder yotechmakak nochi tlen techpoloua para tonemilis niman para tinemiskej chipajkej ken yejua. In nemilistli niman chipaualistli tikpiyaj pampa tikixmatij yejua yejuan otechnots ika iueyilis niman ikualtsin tekiu.</verse>
				<verse number="4">Ijkon tej, otechmakak sanoyej uejueyi ipromesas, yejuan uejueyi kijtosneki. Ika on promesas yejuan Dios omechmakak, nemejuamej uelis nennemiskej ken Dios nemi. Niman no uelis nenkisaskej ipan on tlen xkuajli yejuan onkaj ipan in tlaltikpaktli ipampa xkuajli eleuilistli*.</verse>
				<verse number="5">Yejua ika, maka san xtleneltokakan, yej on nemotlaneltok ma mechpaleui nenkichiuaskej tlen kuajli, niman on tlen kuajli ma mechpaleui nenkipiyaskej kajsikamatilistli,</verse>
				<verse number="6">niman on kajsikamatilistli ma mechpaleui nenkiteltiskej on xkuajli eleuilistli, niman ika xok nenkipiyaj on xkuajlieleuilistli, ma mechpaleui xkipiyakan ijyouilistli, niman on ijyouilistli, ma mechpaleui más xmouikakan itech Dios,</verse>
				<verse number="7">niman on ika más nemouikaskej itech Dios, ma mechpaleui más kuajli teuan xmouikakan, niman on ika más kuajli teuan nemouikaskej, ma mechpaleui más xtetlajsojtlakan.</verse>
				<verse number="8">Tla ipan nemoyojlo onkaj in tlajtlamach* niman noskaltia, nemonemilis xsanenkaj onyas, yej nenkichiuaskej tlajtlamach* para Dios pampa xsanenkaj nenkixmatij toTEKO JesuCristo.</verse>
				<verse number="9">Pero on yejuan xipan iyojlo onkaj in tlajtlamach*, yejua xueli tlacha, niman ijkon xkajsikamati tlajtlamach* itech ika Dios. Yejua kelkaua ika itlajtlakoluan yokintlapojpoluijkej.</verse>
				<verse number="10">Yejua ika, nokniuan, xchiuakan kanika para nenkimatiskej ikan nochi nemoyojlo ika Dios melauak yomechnots niman yomechtlapejpenij. Tla ijkon, nenkichiuaskej xkaman nenuetsiskej.</verse>
				<verse number="11">Yej kuajli nenkalakiskej ne kampa toTEKO, yejuan toTemakixtijkau JesuCristo, tlamandaroua para nochipa.</verse>
				<verse number="12">Yejua ika, nemechelnamiktijtias in tlajtlamach*, maski ye nenkimatstokej niman ye nenmelajkanemij ipan on kuajli temachtijli yejuan yonenkiselijkej.</verse>
				<verse number="13">Nikuitia kuajli, chika sanken* ninemi, para nemechelnamiktis in tlajtlamach* yejuan ika yonemechnojnots.</verse>
				<verse number="14">Nikmati ika saniman nimikis ken toTEKO JesuCristo yonechmachistij.</verse>
				<verse number="15">Niman nikchiuas kanika para ijkuak nejua nimikis nemejuamej nochipa nenkelnamikiskej in tlajtlamach*.</verse>
				<verse number="16">Ijkuak otemechnojnotskej de ipoder toTEKO JesuCristo niman ika yejua oksejpa uajlas, xotiknejnemilijkej ken itlaj cuentos para ika otemechkajkayajkej, yej otikitakej iueyilis toTEKO ikan tixtololojuan.</verse>
				<verse number="17">Tejuamej otikitakej ijkuak Dios toTajtsin okimakak Cristo tlakaitalistli niman ueyilistli, niman Dios ikan iueyilis okijtoj: “In yejua notlajsojkaKoneu yejuan nechpaktia.”</verse>
				<verse number="18">Sano tejuamej otikakkej on tlajtojli yejuan ualeuaya ne iluikak ijkuak tinemiyaj iuan toTEKO ipan on yektitikaj tepetl.</verse>
				<verse number="19">Yejua ika más tikneltokaj ikan nochi toyojlo ika on tiotlajtojli yejuan okijkuilojkej on tiotlajtojkej sanoyej melauak. Nemejuamej kuajli nenkichiuaskej tla nenkitenkakiskej on tiotlajtojli, pampa on tiotlajtojli ken itlaj lámpara yejuan tlauiloua kampa tlayouatok hasta kaman tlanesi. In no ijki ken ijkuak on toTEKO Cristo uajlau ipan iyojlo sen tlakatl niman kixtia nochi tlen xkuajli ompa onkaj.</verse>
				<verse number="20">Pero achtoj xmatikan yejua in. Xakaj tlakatl iselti uelis kijtos tlinon kijtosneki on tlajtoltin yejuan on tiotlajtojkej okijkuilojkej ipan on Yektlajkuilojli.</verse>
				<verse number="21">Xakaj uelis kijtos tlinon kijtosneki, pampa intemachtil on tiotlajtojkej xopeu intechkopa on tlakamej yejuan san okinejnemilijkej ken okinekkej, yej on tlakamej okijtojkej itechkopa on Espíritu Santo.</verse>
			</chapter>
			<chapter number="2">
				<verse number="1">Ijkon ken nemiyaj on yejuan tlakajkayajkej tiotlajtojkej intsajlan on hebreos*, no ijki nemiskej nemotsajlan on yejuan tlakajkayajkej temachtijkej. Yejuamej mechmachtiskej on temachtijli tlen xkuajli yejuan uelis kixoxotonis nemotlaneltok. Yejuamej kichiuaskej kanika para maka nenkimomakaskej cuenta ika mechmachtiaj on tlen xmelauak. Yejuamej hasta kinenekiskej* toTEKO yejuan okinmakixtij. Yejua ika nimantsin impan uajlas tlaxoxotonilistli.</verse>
				<verse number="2">Niman miyekej kitokaskej on xkuajli temachtijli yejuan on tlakajkayajkej temachtijkej kitemachtiskej. Niman san ipampa on tlen kichiuaj, on yejuan xtokniuan kiteneuiliskej tlen xkuajli on yektlajtojli yejuan melauak.</verse>
				<verse number="3">Yejuamej, pampa sanoyej* keleuiyaj tomin, mechmachtiskej ikan tlakajkayaualistli yejuan san yokinejnemilijkej. Pero desde ye uejkaui Dios ye nemi listo para kintlajtlakolmakas niman kintlaxoxotonilis.</verse>
				<verse number="4">Dios xokintlapojpoluij on ángeles yejuan otlajtlakojkej, yej okominxinij miktlan kampa tetlajyouiltiloyan niman tlayouatok. Ompa salijtokej ikan teposcadenas hasta ipan on tonajli ijkuak Dios kinyolkuitis niman kintlaxtlauilis.</verse>
				<verse number="5">Dios xokintlapojpoluij on tlakamej yejuan nemiyaj ye uejkaui, yej okuajtitlan sen temojtij kiautli para oapachijkej on xkuajkualtin tlakamej. Niman san okimakixtij Noé, on yejuan okiteijlij kenijki se uelis kuajli nouikas ken noneki, iuan chikome ifamilia.</verse>
				<verse number="6">Dios no okinxoxotonij on uejueyikalpamej Sodoma niman Gomorra. Yejua okintlatij hasta otlikonextiakej. Niman ijkon okichiu para kintitia on yejuan sakin* tlakatiskej xkuajkualtin tlakamej ika no ijkon impan nochiuas.</verse>
				<verse number="7">Pero ipan on temojtij tlaxoxotonilistli, Dios okimakixtij Lot. Lot sen tlakatl yolmelaki katka, niman yejua noyolkokouaya ijkuak kintaya ken xkuajli kipiyaj innemilis on xkuajkualtin tlakamej.</verse>
				<verse number="8">In yolmelajki tlakatl, yejuan inuan ochantik on xkuajkualtin tlakamej, mojmostla noyolajmanaya pampa kitaya niman kakiya on tlen xkuajli tlajtlamach* kichiuayaj.</verse>
				<verse number="9">Yejua ika tej, tikitaj ika hasta aman Dios ueli kinmanauiya on yolchipakej tlakamej itech on tetlatlatalistli, niman no kinmaka on temojtij tlajyouilistli para on xyolchipajkej tlakamej hasta kaman ajsi on tonajli ijkuak kinyolkuitis niman kintlaxtlauilis ikan tlajyouilistli.</verse>
				<verse number="10">Dios tej, melauak xkelkauas kintlaxtlauilis ikan temojtij tlajyouilistli nochimej on yejuan kichiuaj on tlen xchipauak ken inxkuajli eleuilis* kineki niman on yejuan xkitlakaitaj itekiuajyo Dios. On yejuan tlakajkayajkej temachtijkej xipan teitaj niman noueyimatij. Yejuamej xnomojtiaj para kinuijuikaltiaj on tlayekankej ángeles.</verse>
				<verse number="11">Pero ne ixpan toTEKO, on kuajkualtin ángeles, maski kipiyaj más poder niman tlanauatijli, xkinuijuikaltiaj on xkuajkualtin ángeles yejuan aman kitekipanouaj on diablo*.</verse>
				<verse number="12">Pero in yejuan tlakajkayajkej temachtijkej kiuijuikaltiaj on tlen xkajsikamatij. Yejuamej ken xkuajkualtin tepeyolkej yejuan xtlanemiliaj, niman nouikaj ken yolkej. Tlakatij para kimajsij niman kinmiktiaj. Yejuamej no ijki mikiskej ken mikij on tepeyolkej.</verse>
				<verse number="13">Yejuamej no ijki tlajyouiskej ken oksekimej yejuan yejuamej kintlajyouiltiaj. Nomatij ikan pakilistli ijkuak kistinemij, niman kichiuaj nochi tlen inxkuajli eleuilis kineki ne kampa teixpan. Yejuamej kichiuaj tlen tepinajtij niman xyolchipajkej ijkuak nemouan nemij ipan on iluimej kampa nemouikaj ikan tetlajsojtlalistli*. Ijkon nouikaj chika ikan pakilistli tekajkayauaj.</verse>
				<verse number="14">Yejuamej ijkuak kitaj sen siuatl, nimantsin kejeleuiyaj. Xkaman siauij ika tlajtlakouaj. Yejuamej kintlajkalij ipan tlajtlakojli on yejuan xkojtikej ipan intlaneltok. Inyojlo keleuiya tomin. Dios kijtoua ika yejuamej sanoyej kincastigaros.</verse>
				<verse number="15">Yejuamej yonopojpolojkej, yokikajkej on kuajli ojtli, niman kitokaj iejemplo Balaam ikoneu Beor. Yejua sanoyej kinekiya kitlanis tomin niman yejua ika okichiu tlen xkuajli.</verse>
				<verse number="16">Pero okajuakej ipampa on itlajtlakol ijkuak ipolokotsin*, maski yolki yejuan xueli tlajtoua, yejua otlajtoj ken yakaj tlakatl yeskia, niman okiteltij on tekitl yejuan kichiuaskia xikan itlamachilis.</verse>
				<verse number="17">Yejuamej miyek tlajtlamach* kiprometerouaj pero xkaman itlaj kitemakaj. Yejua ika, yejuamej ken on ameyaltin yejuan xkipiyaj atl, noso ken itlaj moxtli yejuan xkipiya atl niman kuika ajakatl. Para yejuamej Dios yokitlalij kampa más tlayouatok niman para nochipa ompa nemiskej,</verse>
				<verse number="18">pampa yejuamej para kinyojyoleuaj on tlakamej kinmijliaj tlajtlamach* ikan kualtsin tlajtoltin maski melauak xitlaj* kijtosneki. Kinchiualtiaj oksekimej no ma kichiuakan on tlen sanoyej xkuajli yejuamej kichiuaj niman on tlen keleuiyaj, on yejuan sa axkan* kikajtiuij on ken xkuajli nouikaj.</verse>
				<verse number="19">Kimprometerouiliaj ika xnemiskej esclavos itech yakaj nion itlaj ika, pero sano yejuamej nemij esclavos ipan inxkuajli nouikalis. Nochi tlakatl nokaua esclavo itech nochi on tlen kinokauilia.</verse>
				<verse number="20">On yejuan yokixmatkej toTEKO JesuCristo akin toTemakixtijkau, yokikajkej on tlen xkuajli kichiuaj on tlaltikpaktlakamej. Pero tla oksejpa nokajkayauaj ika on tlajtlamach* niman kinokauiliaj kintlani on tlen xkuajli, tla ijkon, nokauaskej más xkuajli xken achtoj nemiyaj.</verse>
				<verse number="21">Niman más kuajli xkixmatiskiaj kenijki se nouikas ikan yolmelajkilistli xken aman kixmatij niman kitlalkauiyaj on yektlanauatijli yejuan okiselijkej.</verse>
				<verse number="22">Pero kuajli impan onocumpliroj on ken kijtoua on tlajtojli: “On chichi* oksejpa kikua isotlal, niman on pitso yejuan kemach okonaltijkej oksejpa onnosokipopolaktia.”</verse>
			</chapter>
			<chapter number="3">
				<verse number="1">Notlajsojkaikniuan, in yejua ika ome tlajkuilolamatl nemechtitlanilia. Niman ipan in omemej notlajkuilolamauan oniknek nemechtlanemililtis ipan on tlen kuajli tlamachilistli.</verse>
				<verse number="2">Nikneki xkelnamikikan on tlen Dios okijtoj ye uejkaui intechkopa on yolchipajkej itiotlajtojkauan. Niman no nikneki xkelnamikikan on tlanauatijli yejuan toTEKO JesuCristo akin toTemakixtijkau omechmakak intechkopa on apóstoles* yejuan omechmachtijkej.</verse>
				<verse number="3">Achtoj xkajsikamatikan in. Ipan on sa ika nochi tiempo nemiskej tlakamej yejuan kipijpinauiskej on tlen nenkineltokaj. Yejuamej kichiuaskej on tlen inxkuajlieleuilis kineki.</verse>
				<verse number="4">Yejuamej tetlajtoltiskej: “¿Tline* hasta aman xuajlau Cristo ijkon ken okijtoj? Desde ijkuak nemiyaj toachtojtajuan hasta aman, sanken* sano ijki tikitaj tlaojonkaj ken ijkuak nochi kemach opeu.”</verse>
				<verse number="5">Yejuamej ijkin kijtouaj pampa xkinekij kitaskiaj ika ipan on achtoj tiempo Dios okitlalij on cielos* niman in tlaltikpaktli san ika itlajtol. Niman no xkinekij kineltokaskej ika in tlaltikpaktli okis ipan on atl niman onkaj itlajkotian on atl.</verse>
				<verse number="6">Niman itechkopa on atl ye uejkaui Dios no okapachoj in tlaltikpaktli niman okixoxotonij.</verse>
				<verse number="7">Pero in cielos niman in tlaltikpaktli yejuan amantsin onkaj sano ika itlanauatil Dios kinkajtikaj para kinxoxotonis ikan tlitl. Dios kinkajtikaj para ipan on tonajli ijkuak kintlajtlakolmakas niman kinxoxotonis nochimej on xyolchipajkej tlakamej.</verse>
				<verse number="8">Pero nemejuamej, notlajsojkaikniuan, maka xkelkauakan ika para toTEKO se tonajli sano ijki ken se mil xipan, niman se mil xipan sano ijki ken se tonajli.</verse>
				<verse number="9">ToTEKO xnouejkaua kichiua on tlen prometeroua ken sekimej kinemiliaj, yej nochi kichijtiu ijkuak yejko on tiempo. Pero aman techpiyalia ijyouilistli, pampa nion se tlakatl xkineki ma poliui, yej kineki para nochimej ma noyolpatlakan.</verse>
				<verse number="10">Pero ijkon ken sen tlachteketl, xkaman kimatij tlen hora kanaj ontlachteki, no ijki yejkos on tonajli ijkuak toTEKO oksejpa uajlas. Ijkuakon on cielo xoxotonis ikan sen temojtij niman chikauak kokomokalistli. Niman nochi tlen onkaj xoxotonis ikan tlitl. In tlaltikpaktli niman nochi tlen ipan onkaj tlatlas.</verse>
				<verse number="11">Aman tej, pampa tikmatij ika nochi ijkon xoxotonis, ¿tlinon noneki tikchiuaskej? Noneki titouikaskej ikan yolchipaualistli niman yolkuajlilistli.</verse>
				<verse number="12">Ijkon chika tikchaj ma yejko on tonajli ijkuak Dios kitlajtlakolmakas nochi tlaltikpaktli, noneki tikchiuaskej kanika para saniman ma yejkotetsi. Ipan on tonajli on cielo tlatlas niman popoliuis. Niman nochi tlen onkaj patis ika on tlitl.</verse>
				<verse number="13">Pero tejuamej tikmachixtokej on yenkuik cielo iuan on yenkuik tlaltikpaktli yejuan Dios otechprometerouilij. Ompa tej, nochimej nouikaskej yolmelajkej.</verse>
				<verse number="14">Yejua ika tej, notlajsojkaikniuan, chika nemejuamej nenkimachixtokej on tonajli, xchiuakan kanika para Dios mechnextijtejkos nenkipiyaj yolseuilistli, nenyolchipajkej niman xikan tlajtlakojli.</verse>
				<verse number="15">Xkajsikamatikan ika on ijyouilistli yejuan toTEKO techpiyalia, techpiyalia pampa kineki techmakas tonaltin para ma tikselikan itemakixtilis. Ijkin tej, yomechtlajkuiluij on totlajsojkaikniu Pablo ikan itlamatkilis* yejuan Dios yokimakak.</verse>
				<verse number="16">Pablo okiteneu in tlajtlamach* ijkuak okijkuiloj ipan nochi itlajkuilolamauan, maski seki itemachtil sanoyej* ouijtikaj* para se kajsikamatis. Niman on yejuan xitlaj* kimatij niman xkojtikej ipan intlaneltok oksekneka kikuepaj, ijkon ken no kikuepaj oksekij Yektlajkuilojli. Ijkon tej, sano yejuamej noxoxotoniaj.</verse>
				<verse number="17">Yejua ika tej, notlajsojkaikniuan, xmotlajpiyakan, pampa nemejuamej ye nenkimatij nochi in. Xmotlajpiyakan para maka mechajkajkayauaskej ika on xmelauak kuajli temachtijli on yejuan kitemachtiaj on tlakamej yejuan xkitlakamatij itlanauatil Dios, niman ijkon xnenkipoloskej on ika kuajli iuan nemouikaj Cristo.</verse>
				<verse number="18">Pero xkixmatstiakan más kuajli toTEKO on toTemakixtijkau JesuCristo, niman xmoskaltikan más ikan iueyitetlajsojtlalis*. Sanken aman niman para nochipa, yejua ma kiseli ueyilistli. Ma ijki nochiua.</verse>
			</chapter>
		</book>
		<book number="62">
			<chapter number="1">
				<verse number="1">Temechtlajkuiluiyaj de iTlajtoltsin Dios yejuan techmaka yenkuik nemilistli para nochipa. In iTlajtoltsin Dios sano yejua JesuCristo, niman yejua ye nemiya ijkuak nochi opeu. Yejua otikakej ken otlajtlajtoj, otikitakej ikan tixtololojuan niman okikmatokakej ikan tomauan.</verse>
				<verse number="2">JesuCristo yejua nemilistli. Yejua onopantlantij niman tejuamej otikitakej. Aman temechmachistiaj ika melauak otikitakej. Yejua nemilistli yejuan para nochipa. In nemilistli onkatka itech toTajtsin, niman aman sano yejua onopanextij totech.</verse>
				<verse number="3">Temechijliaj tej, on tlen otikitakej niman otikakkej, para nemejuamej san sekan touan xnemikan, ijkon ken tejuamej tinemij san sekan iuan Dios toTajtsin niman iuan iKonetsin JesuCristo.</verse>
				<verse number="4">No ijki temechtlajkuiluiyaj in tlajtlamach* para topakilis ma ajsitia.</verse>
				<verse number="5">Sano yejua in temachtijli temechchiliaj yejuan JesuCristo otechmachtij. Otechmachtij ika Dios sano yejua tlauijli pampa yejua yolchipauak niman xonkaj itlaj tlayouajlotl ipan inemilis.</verse>
				<verse number="6">Tla tikijtouaj ika tinemij san sekan iuan Dios niman sanken* titlajtlakouaj, tla ijkon, xtikijtouaj on tlen melauak niman xtikchiuaj ken noneki.</verse>
				<verse number="7">Pero tla xtitlajtlakouaj, yej tinemij yolchipajkej ken Dios nemi, tla ijkon tej, san sekan tinemij inuan oksekimej, niman iyesyotsin JesuCristo, yejuan iKonetsin Dios, techchipauilia nochi totlajtlakoluan.</verse>
				<verse number="8">Tla tikijtouaj xtitlajtlakolejkej, sano tejuamej titokajkayauaj, niman xtikijtouaj on tlen melauak.</verse>
				<verse number="9">Pero tla titoyolkuitiaj itech Dios, yejua kichiuas on tlen okijtoj. Yejua kiyekchiuas niman techtlapojpoluilis totlajtlakoluan, niman techchipauas de nochi tlen xkuajli.</verse>
				<verse number="10">Dios kijtoua ika nochi tlakatl tlajtlakolej. Yejua ika, tla titoteneuaj xtitlajtlakolejkej, on tlen tikijtouaj sano ijki ken tikijtoskiaj ika Dios sen tlakajkayajketl. Tla ijkon, xnejli tikneltokaj itlajtol.</verse>
			</chapter>
			<chapter number="2">
				<verse number="1">Notlajsojkakoneuan, nemechtlajkuiluiya yejua in tlajtlamach* para maka nentlajtlakoskej. Pero tla yakaj tlajtlakoua, tikpiyaj totepantlajtojkau yejuan techpaleuis para tikseliskej tetlapojpoluilistli itech toTajtsin Dios. In totepantlajtojkau yejua JesuCristo yejuan yolmelajki.</verse>
				<verse number="2">Yejua omik para ikan iyesyo otechchipauilij nochi totlajtlakoluan, niman xsan tejuamej totlajtlakoluan, yej no intlajtlakoluan nochimej on tlaltikpaktlakamej.</verse>
				<verse number="3">Tla tikintlakamatij itlanauatiluan Dios, tla ijkon, tikmatstokej ika yejua tikixmatij.</verse>
				<verse number="4">Pero tla yakaj kijtoua ika kixmati Dios niman xkintlakamati itlanauatiluan, yejua nochiua sen tlakajkayajketl, niman xkijtoua on tlen melauak.</verse>
				<verse number="5">Pero tla yakaj kichiua on tlen Dios kijtoua, tla ijkon, melauak ikan nochi iyojlo kitlajsojtla*.</verse>
				<verse number="6">On yejuan kijtoua ika nochipa nemi san sekan iuan Dios, noneki nemis ken JesuCristo nemiya.</verse>
				<verse number="7">Nokniuan, xnemechtlajkuiluijtikaj se yenkuik tlanauatijli. Yejua in tlanauatijli ye nenkipiyayaj desde ijkuak onenkineltokakej Cristo. Yejua in tlanauatijli yonenkakaj.</verse>
				<verse number="8">Pero in tlen nemechtlajkuiluiya, sen yenkuik tlanauatijli pampa Cristo ipan onouikak, niman aman nemejuamej no ipan nemouikaj. Tikmatij ika melauak pampa ueli tikitaj ika on tlayouajlotl ye polijtiu niman ye tlauiloua on yejuan melauak tlauijli.</verse>
				<verse number="9">Tla yakaj noteneua nemi ipan tlauijli, pero kitlauelita ikniu, sanken* nemi ipan tlayouajlotl.</verse>
				<verse number="10">On yejuan kitlajsojtla* ikniu nemi ipan tlauijli, niman xitlaj* uelis kitlajkalis ipan tlajtlakojli.</verse>
				<verse number="11">Pero on yejuan kitlauelita ikniu nemi niman kistinemi ipan tlayouajlotl. Yejua xkimati kanon yau, pampa on tlayoualyotl kixpayatilia.</verse>
				<verse number="12">Nemechtlajkuiluiya nemejuamej notlajsojkakoneuan pampa Dios yokintlapojpoluij nemotlajtlakoluan itechkopa JesuCristo.</verse>
				<verse number="13">Nemechtlajkuiluiya nemejuamej tatajtin pampa aman yonenkixmatkej yejuan ye nemiya ijkuak nochi opeu. Nemechtlajkuiluiya nemejuamej telpokamej pampa yonenkitlankej on diablo*. Nemechtlajkuiluiya nemejuamej tlajsojkakokonej pampa yonenkixmatkej toTajtsin.</verse>
				<verse number="14">Nemechtlajkuiluiya nemejuamej tatajtin pampa aman yonenkixmatkej yejuan ye nemiya ijkuak nochi opeu. Nemechtlajkuiluiya nemejuamej telpokamej pampa nenchijchikajtokej, niman itlajtol Dios onkaj ipan nemoyojlo, niman pampa yonenkitlankej on diablo*.</verse>
				<verse number="15">Maka xnejnekikan nemouikaskej ken on tlajtlakolejkej nouikaj, nion maka xtlajsojtlakan on tlen onkaj ipan in tlaltikpaktli. Tla yakaj kineki nouikas ken on tlajtlakolejkej nouikaj, yejua xkitlajsojtla Dios toTajtsin,</verse>
				<verse number="16">pampa nochi tlen techmaka in tlaltikpaktli xualeua itech toTajtsin, yej nikan kisa ipan in tlaltikpaktli. On xkuajli eleuilistli* yejuan tonakayo kipiya, niman on tlen xkuajli yejuan tikixpakaitaj, niman nochi on tlajtlamach* tlen tikpiyaj yejuan kichiua para yejua ika ma titoueyimatikan, xkisa itech toTajtsin, yej kisa ipan in tlaltikpaktli.</verse>
				<verse number="17">Niman in tlaltikpaktli ye tlantiu iuan nochi on tlen xkuajli ipan onkaj yejuan on tlakamej keleuiyaj. Pero on yejuan kichiuas tlen Dios kineki nemis para nochipa.</verse>
				<verse number="18">Notlajsojkakoneuan, yoyejkok on sa ika nochi tiempo. Nemejuamej ye nenkakinij ika ipan on sa ika nochi tiempo uajlas sen tlakatl yejuan kinekiskixoxotonilis itekiu Cristo. Aman tej, miyekej nemij yejuan kinekij kixoxotoniskej itekiu Cristo. Yejua ika, tikmatstokej ika in sa ika nochi tiempo.</verse>
				<verse number="19">Yejuamej totsajlan okiskej, pero ika tlen melauak xnejli tokniuan. Tla tokniuan yeskiaj, nokauaskiaj touan. Pero yejuamej okiskej totsajlan para onoteititijkej ika yejuamej xtokniuan.</verse>
				<verse number="20">Pero Cristo yejuan yolchipauak omechmakak iEspíritu Santo. Yejua ika, nenmochimej nenkimatij on tlen melauak.</verse>
				<verse number="21">Nemechtlajkuiluiya xpampa tla xnenkixmatij on tlen melauak, yej nemechtlajkuiluiya pampa nenkixmatij. Niman nenkimatstokej ika itech on tlen melauak xueli no ompa kisa on tlen xmelauak.</verse>
				<verse number="22">¿Akinon tlakajkayajketl? Kuajli tikmatstokej ika tlakajkayajketl on yejuan kijtoua ika Jesús xejua Cristo on yejuan Dios okitlapejpenij para techmandaros. On tlakajkayajketl, yej kineki kixoxotonilis itekiu Cristo, pampa kijtoua ika Dios xejua toTajtsin niman ika Jesús xejua iKonetsin.</verse>
				<verse number="23">On yejuan kijtoua ika Jesús xejua Cristo yejuan iKonetsin toTajtsin Dios, xnouika iuan toTajtsin. Pero on yejuan kijtoua ika Jesús melauak Cristo yejuan iKonetsin toTajtsin Dios, yejua nouika iuan toTajtsin.</verse>
				<verse number="24">Yejua ika, xkejeuakan ipan nemoyojlo on temachtijli yejuan omechmachtijkej desde onenkineltokakej Cristo. Tla on temachtijli nokaua ipan nemoyojlo, nemejuamej nemokauaskej iuan Cristo on iKonetsin Dios, niman iuan toTajtsin Dios.</verse>
				<verse number="25">Niman JesuCristo okitlalij ipan ipromesa ika techmakas yenkuik nemilistli para nochipa.</verse>
				<verse number="26">Yonemechtlajkuiluij de on yejuan kinekij mechkajkayauaskej.</verse>
				<verse number="27">Pero on Espíritu Santo, yejuan JesuCristo omechmakak, nokaua ipan nemoyojlo. Yejua ika, xpoliui para yakaj mechmachtis, pampa iEspíritu Dios mechmachtia nochi tlajtlamach* tlen melauak. Itemachtil melauak, niman xkaman mechmachtis on tlen xmelauak. Yejua ika tej, nochipa san sekan iuan Cristo xnemikan, ijkon ken mechmachtia on Espíritu Santo.</verse>
				<verse number="28">Aman tej, notlajsojkakoneuan, nochipa xnemikan san sekan iuan Cristo, para xnempinauaskej niman xnenmojmotiskej ijkuak yejua uajlas.</verse>
				<verse number="29">Nemejuamej ye nenkimatstokej ika Dios yejua yolmelajki. Yejua ika, nenkimatij ika nochimej on yejuan kichiuaj on tlen kuajli yejuamej tekoneuan itech Dios.</verse>
			</chapter>
			<chapter number="3">
				<verse number="1">¡Xmatikan kenijki sanoyej* techtlajsojtla* Dios toTajtsin, hasta techtokayotiaj tiikoneuan Dios, niman melauak tiikoneuan! Yejua ika, on tlaltikpaktlakamej xtechixmatij pampa no xkixmatij Dios.</verse>
				<verse number="2">Notlajsojkaikniuan, aman ye titekoneuan itech Dios. Hasta aman xtechititia kenijki tinemiskej. Pero tikmatstokej ika ijkuak Cristo uajlas, tinemiskej ken yejua, pampa tikitaskej kenijki mero nemi.</verse>
				<verse number="3">Niman nochimej yejuan kinekij nemiskej ken Cristo, nochipajtiuij ijkon ken yejua nemi chipauak.</verse>
				<verse number="4">Nochimej yejuan tlajtlakouaj xkitlakamatij itlanauatiluan Dios. On tlajtlakojli kijtosneki xnotlakamati on itlanauatiluan Dios.</verse>
				<verse number="5">Nemejuamej ye nenkimatstokej ika JesuCristo ouajlaj ipan in tlaltikpaktli para otechkixtiliko on totlajtlakoluan, niman ika yejua xkipiya tlajtlakojli.</verse>
				<verse number="6">Ijkon tej, on yejuan nochipa nemi iuan Cristo, xok kistinemi ipan tlajtlakojli. On yejuan kistinemi ipan tlajtlakojli, xkimati ken nemi Cristo, nion xkixmati.</verse>
				<verse number="7">Notlajsojkakoneuan, maka xmokauilikan yakaj mechkajkayaua. On yejuan kichiua tlen kuajli, yejua kuajli tlakatl ijkon ken Cristo kuajli.</verse>
				<verse number="8">Pero yejuan kistinemi ipan tlajtlakojli, yejua tekoneu itech on diablo*, pampa on diablo* yejua tlajtlakolej desde ijkuak nochi opeu onkaj. Niman on iKonetsin Dios ouajlaj para okixoxotoniko on tlen kichiua on diablo*.</verse>
				<verse number="9">Xakaj yejuan ikoneu Dios kistinemi ipan tlajtlakojli, pampa inemilis Dios nokaua ipan. Niman yejua xuelis más kistinemis ipan tlajtlakojli, pampa yejua yotlakat itech Dios.</verse>
				<verse number="10">Ijkin uelis nenkimatiskej akinomej tekoneuan itech Dios niman akinomej tekoneuan itech on diablo*. Tla yakaj xkichiua tlen kuajli noso xkitlajsojtla ikniu, yejua xtekoneu itech Dios.</verse>
				<verse number="11">Desde ijkuak onenkineltokakej Cristo, onenkakkej ika noneki titotlajsojtlaskej* inuan oksekimej.</verse>
				<verse number="12">Maka ma tikchiuakan ken Caín okichiu, yejuan tekoneu katka itech on diablo*, niman okimiktij ikniu. ¿Niman tline* okimiktij? Okimiktij pampa Caín kichiuaya on tlen xkuajli, niman on ikniu kichiuaya tlen kuajli.</verse>
				<verse number="13">Nokniuan, maka xmojkatlachakan tla mechtlauelitaj on tlajtlakolejkej.</verse>
				<verse number="14">Otimikaj pampa otitoxelojkaj itech Dios, pero aman tikpiyaj nemilistli pampa tinemij san sekan iuan Dios. Yejua in tikmatstokej pampa tikintlajsojtlaj on tokniuan. On yejuan xkintlajsojtla* oksekimej, sanken* miktikaj.</verse>
				<verse number="15">San akinon yejuan kitlauelita ikniu, yejua sen temiktijketl ipan iyojlo. Niman nemejuamej nenkimatstokej ika xakaj yejuan temiktijketl kipiya yenkuik nemilistli yejuan para nochipa.</verse>
				<verse number="16">Ijkuak Cristo omik topampa, otechititij kenijki kijtosneki tikintlajsojtlaskej on tokniuan. Yejua ika tej, tejuamej noneki tikimpaleuiskej on tokniuan ikan tetlajsojtlalistli*, niman tla saman noneki, hasta tepampa timikiskej.</verse>
				<verse number="17">On yejuan kipiya riquezas niman kitas sen ikniu itlaj kipoloua, niman yejua xkiknelis, ¿kenijki uelis kijtos ika kipiya tetlajsojtlalistli* ixpan Dios?</verse>
				<verse number="18">Notlajsojkakoneuan, maka san xteijlikan ika nenkipiyaj tetlajsojtlalistli*, nion maka san xkijtokan ika nenkintlajsojtlaj on tokniuan, yej melauak xkintlajsojtlakan* ikan nochi nemoyojlo niman xkintitikan ika nenkintlajsojtlaj ika on tlen nenkichiuaj.</verse>
				<verse number="19">Tla ijkon tikintlajsojtlaj on tokniuan, tikmatij ika melauak tiikoneuan Dios niman xsan titoteneuaj. Tej, maski toyojlo techtlajtlakolmakas, tikpiyaj confianza ixpan Dios, pampa Dios más nochi kimati xken toyojlo, niman yejua nochi kimati.</verse>
				<verse number="20"></verse>
				<verse number="21">Ijkon tej, notlajsojkaikniuan, tla toyojlo xtechtlajtlakolmaka, tikpiyaj confianza ixpan Dios.</verse>
				<verse number="22">Niman nochi tlen tiktlajtlaniskej yejua techmakas, pampa tiktlakamatij itlanauatiluan niman tikchiuaj tlinon kipaktia.</verse>
				<verse number="23">Niman in yejua itlanauatil Dios: “Ma tikneltokakan iKonetsin JesuCristo, niman ma titotlajsojtlakan* inuan oksekimej ken yejua yotechnauatij.”</verse>
				<verse number="24">On yejuan kitlakamatij itlanauatiluan Dios, san sekan nochipa iuan nemij, niman Dios san sekan nochipa inuan nemi. Niman itechkopa iEspíritu yejuan otechmakak tikmatstokej ika yejua touan nemi.</verse>
			</chapter>
			<chapter number="4">
				<verse number="1">Notlajsojkaikniuan, maka xkinneltokakan nochimej on yejuan kijtouaj ika Dios okinuajtitlan para temachtiaj. Yej achtopa xkinmixtlalokan para nenkitaskej tla melauak Dios okinuajtitlan noso ka, pampa miyekej tlakajkayajkej tiotlajtojkej yokiskej imanian in tlaltikpaktli.</verse>
				<verse number="2">Nemejuamej ijkin uelis nenkinmixtlaloskej tla Dios okinuajtitlan: nochimej temachtijkej yejuan kiteneuaskej ika JesuCristo nemiya ipan in tlaltikpaktli ikan itlalnakayo, melauak okinuajtitlan Dios.</verse>
				<verse number="3">Pero nochimej temachtijkej yejuan xkiteneuaskej ika JesuCristo nemiya ipan in tlaltikpaktli ikan itlalnakayo, xejua Dios okinuajtitlan. Yej yejuamej ualeuaj itech on yejuan kineki kixoxotonilis itekiu Cristo. Yonenkakkej ika uajlas niman aman nemechijlia ika ye nemij ipan in tlaltikpaktli tlakamej yejuan kinekij kixoxotoniskej itekiu Cristo.</verse>
				<verse number="4">Notlajsojtlakoneuan, nemejuamej nentekoneuan itech Dios, niman on yejuan kinekij kixoxotoniliskej itekiu Cristo xomechkajkayajkej ikan on xkuajli temachtijli, pampa on Espíritu Santo yejuan nemouan nemi más kojtik xken on diablo* yejuan nemi ipan in tlaltikpaktli.</verse>
				<verse number="5">No uelis ijkin nenkintlatlataskej tla Dios okinuajtitlan: on yejuan tekoneuan itech in tlaltikpaktli tlajtlajtouaj ikan tlajtlamach* de in tlaltikpaktli, niman on tlakamej yejuan tekoneuan itech in tlaltikpaktli kuelkakij on temachtijli yejuan yejuamej temachtiaj.</verse>
				<verse number="6">Pero tejuamej titekoneuan itech Dios, niman on yejuan kixmatij Dios, kuelkakij on temachtijli yejuan tejuamej titemachtiaj. Pero on yejuan xtekoneuan itech Dios xtechkakij. Yejua ika, ijkon tiueliskej tikmatiskej tla se kuajli temachtijketl noso tlakajkayajki temachtijketl.</verse>
				<verse number="7">Notlajsojkaikniuan, ma titotlajsojtlakan* inuan oksekimej, pampa on tetlajsojtlalistli* ualeua itech Dios. Yejua ika, on yejuan tetlajsojtla yejua tekoneu itech Dios niman kixmati Dios.</verse>
				<verse number="8">On yejuan xtetlajsojtla xkixmati Dios, pampa Dios yejua tetlajsojtlalistli*.</verse>
				<verse number="9">Dios okipantlantij ken techtlajsojtla* ijkuak okuajtitlan isenteKonetsin ipan tlaltikpaktli para itechkopa iKonetsin ma tikpiyakan nemilistli para nochipa.</verse>
				<verse number="10">Xmatikan tlinon kijtosneki in tetlajsojtlalistli*. In tetlajsojtlalistli* xkijtosneki ika otiktlajsojtlakej* Dios, yej yejua otechtlajsojtlak hasta okuajtitlan iKonetsin para omik ipan kojnepanojli* para otechtlapojpoluilij totlajtlakoluan.</verse>
				<verse number="11">Notlajsojkaikniuan, tla Dios ijkon sanoyej* otechtlajsojtlak, no ijki noneki titotlajsojtlaskej* inuan oksekimej.</verse>
				<verse number="12">Xkaman yakaj kita Dios, pero tla titotlajsojtlaj inuan oksekimej, Dios nemi ipan toyojlo, niman titetlajsojtlaskej ken Dios kineki.</verse>
				<verse number="13">Pampa Dios otechmakak iEspíritu, tikmatij ika tinemij san sekan iuan yejua, niman yejua san sekan touan nemi.</verse>
				<verse number="14">Niman sano tejuamej otikitakej iKonetsin Dios niman tiktepanextiliaj ika toTajtsin okuajtitlan para okinmakixtiko in tlaltikpaktlakamej.</verse>
				<verse number="15">San akinon yejuan kiteneuas ika Jesús yejua iKonetsin Dios, Dios nemi san sekan iuan on tlakatl, niman on tlakatl san sekan nemi iuan Dios.</verse>
				<verse number="16">Tikmatij niman tikneltokaj ika Dios techtlajsojtla. Dios sano yejua tetlajsojtlalistli*. On yejuan tetlajsojtla san sekan nemi iuan Dios, niman Dios san sekan nemi iuan.</verse>
				<verse number="17">Tla tiktlajsojtlaj Dios niman no tikintlajsojtlaj tokniuan ikan nochi toyojlo ken yejua kineki, xtitomojtiskej ixpan Dios ipan on tonajli ijkuak teyolkuitis. Xtitomojtiskej ipan on tonajli pampa titetlajsojtlaj nikan ipan in tlaltikpaktli ken Cristo tetlajsojtla.</verse>
				<verse number="18">Ijkuak se tetlajsojtla ken noneki, xkipiya nemojtijli, pampa kampa onkaj tetlajsojtlalistli* yejuan chipauak xonkaj nemojtijli. Tla se nomojtia, yejua nomojtia pampa kinemilia ika kiselis icastigo. Yejua ika, tla se nomojtia, kijtosneki ika yejua xtetlajsojtla ken Dios kineki.</verse>
				<verse number="19">Tejuamej tiktlajsojtlaj Dios pampa yejua achtopa otechtlajsojtlak.</verse>
				<verse number="20">Tla yakaj kijtoua: “Nejua niktlajsojtla* Dios”, pero kitlauelita ikniu, yejua kijtoua on tlen xmelauak, pampa tla se xkitlajsojtla ikniu yejuan kita, no xkitlajsojtla Dios yejuan xkita.</verse>
				<verse number="21">Dios otechmakak in tlanauatijli: On yejuan kitlajsojtla* Dios no ma kitlajsojtla* ikniu.</verse>
			</chapter>
			<chapter number="5">
				<verse number="1">Nochimej yejuan kineltokaj ika Jesús yejua Cristo yejuan Dios okuatitlan, yejuamej ikoneuan Dios. Nochimej yejuan kitlajsojtlaj* sen tajtli no ijki kintlajsojtlaj ikoneuan on tajtli.</verse>
				<verse number="2">Ijkon tej, ijkuak tiktlajsojtlaj Dios niman tiktlakamatij itlanauatiluan, tikmatij ika no tikintlajsojtlaj ikoneuan.</verse>
				<verse number="3">Ijkuak tiktlakamatij itlanauatiluan Dios, sano yejua tiktlajsojtlaj. Niman itlanauatiluan xyetikej,</verse>
				<verse number="4">pampa nochimej yejuan tekoneuan itech Dios kitlanij in tlaltikpaktli. Niman ikan totlaneltok tiktlanij in tlaltikpaktli.</verse>
				<verse number="5">¿Akinon uelis kitlanis in tlaltikpaktli? San on yejuan kineltokas ika Jesús yejua iKonetsin Dios.</verse>
				<verse number="6">On yejuan ouajlaj, yejua JesuCristo. Yejua okipanextij ika yejua iKoneu Dios ijkuak onokuatekij ikan atl niman no ijkuak okitoyau iyesyo ne ipan on kojnepanojli*. Xsan ika onokuatekij, pero yej no ika okitoyau iyesyo. On Espíritu Santo sano yejua kitepannextilia ika in melauak, niman on Espíritu nochipa kijtoua on tlen melauak.</verse>
				<verse number="7">Ipan iluikak nemij yeyimej yejuan kitepannextiliaj ika JesuCristo melauak iKoneu Dios: toTajtsin, iTlajtoltsin, niman iEspíritu Santo. Niman in yeyimej san se tlajtojli kitepannextiliaj.</verse>
				<verse number="8">Niman nikan ipan in tlaltikpaktli no yeyimej kitepannextiliaj: on Espíritu Santo, on itlakuatekilis JesuCristo ikan atl, niman on ika okitoyau iyesyo ne ipan kojnepanojli. Niman in yeyimej san se tlajtojli kitepannextiliaj ika JesuCristo melauak Dios iKoneu.</verse>
				<verse number="9">Tikneltokaj intepannextilis on tlakamej, pero itepannextilis Dios más sanoyej* ueyi kijtosneki pampa itepannextilis Dios yejua otechijlij ika iKoneu.</verse>
				<verse number="10">On yejuan kineltoka iKonetsin Dios, kuajli kimati ipan iyojlo ika Jesús melauak iKonetsin Dios. On yejuan xkineltoka sano ijki ken kinemiliskia ika Dios sen tlakajkayajketl, pampa xkineltoka on tlen Dios otechpannextilij itech iKonetsin.</verse>
				<verse number="11">Niman in yejua itepannextilis Dios yejuan okijtoj itech iKonetsin. Okitepannextilij ika otechmakak yenkuik nemilistli para nochipa niman ika in nemilistli otechmakak itechkopa iKonetsin.</verse>
				<verse number="12">On yejuan kipiya iKonetsin Dios ipan iyojlo, no kipiya yejua in nemilistli. Pero on yejuan xkipiya iKonetsin Dios ipan iyojlo, xkipiya yejua in nemilistli.</verse>
				<verse number="13">Nemejuamej yejuan nenkineltokaj iKonetsin Dios nemechtlajkuiluiya yejua in tlajtlamach* para xmatikan ika nenkipiyaj nemilistli para nochipa.</verse>
				<verse number="14">Tikneltokaj ikan nochi toyojlo, ika Dios san tlinon tiktlajtlaniliskej ken yejua kineki, yejua techkakis.</verse>
				<verse number="15">Niman tla tikmatstokej ika Dios techkaki ijkuak tiktlajtlaniliaj, no tikmatstokej ika ye tikpiyaj on tlen tiktlajtlaniliaj.</verse>
				<verse number="16">Tla yakaj kita ika ikniu kichiua tlajtlakojli yejuan xkuika ipan mikilistli para nochipa, noneki kichiuas oración ipampa on ikniu, niman Dios kimakas nemilistli ialma para maka ixpoliuis. Ijkin nikijtoua para on yejuan kichiua tlajtlakojli yejuan xkuika ipan mikilistli para nochipa. Pero onkaj tlajtlakojli yejuan teuika ipan mikilistli para nochipa. Yejua on ken on xnemechijlia para ipampa xchiuakan oración.</verse>
				<verse number="17">Nochi tlen xkuajli, yejua tlajtlakojli. Pero onkaj tlajtlakojli yejuan xteuika ipan mikilistli para nochipa.</verse>
				<verse number="18">Tikmatstokej ika on yejuan ikoneuan Dios xok kistinemij ipan tlajtlakojli, pampa Cristo yejuan iKonetsin Dios kinmejeua, niman on diablo* xok ueli kintlani.</verse>
				<verse number="19">Tikmatstokej ika titekoneuan itech Dios, niman no tikmatstokej ika on diablo* ipan ima kimpiya nochimej on tlakamej de in tlaltikpaktli.</verse>
				<verse number="20">No tikmatstokej ika iKonetsin Dios youajlaj, niman yotechmakak kajsikamatilistli para tikixmatiskej yejuan melauak Dios. Aman tinemij san sekan iuan on yejuan melauak Dios. In kijtosneki tinemij san sekan iuan iKonetsin. JesuCristo yejua melauak Dios, niman yejua techmaka yenkuik nemilistli para nochipa.</verse>
				<verse number="21">Notetlajsojkakoneuan, maka xkinneltokakan on yejuan xmelauak dioses. Ma ijki nochiua.</verse>
			</chapter>
		</book>
		<book number="63">
			<chapter number="1">
				<verse number="1">Nejua, yejuan niueuetki tlayekanki, nimitstlajkuiluiya tejua nokniu siuatl yejuan Dios omitstlapejpenij, niman mokoneuan. Melauak nemechtlajsojtla* niman xsan nejua, yej nochimej on yejuan kixmatij on temachtijli yejuan melauak.</verse>
				<verse number="2">Nemechtlajsojtla ipampa on temachtijli yejuan melauak yejuan tikpiyaj ipan toyojlo, niman tikpiyaskej para nochipa.</verse>
				<verse number="3">Dios toTajtsin niman toTEKO JesuCristo iKonetsin ma mechmaka iueyitetlajsojtlalis*, iteiknelilis* niman iyolseuilis pampa tikixmatij on tlen melauak niman titotlajsojtlaj inuan oksekimej.</verse>
				<verse number="4">Onechpaktij sanoyej* ijkuak onikinnextij sekimej mokoneuan yejuan kitlakamatij on temachtijli yejuan melauak ijkon ken toTajtsin otechnauatij.</verse>
				<verse number="5">Niman aman, nokniu siuatl, sanoyej nimitstlajtlanilia ma titetlajsojtlakan*. Yejua in tlen nimitstlajkuiluiya xejua yenkuik tlanauatijli, yej sano yejua on yejuan otikpixkej desde ijkuak otipejkej tikneltokaj Cristo.</verse>
				<verse number="6">Totetlajsojtlalis kijtosneki ika tiktlakamatij itlanauatiluan Dios. Niman on tlanauatijli, yejuan nemejuamej onenkakkej desde ijkuak onempejkej nenkineltokaj Cristo, sano yejua in: xmotlajsojtlakan* nochipa.</verse>
				<verse number="7">Nimitsijlia in pampa miyekej tlakajkayajkej kistinemij imanian in tlaltikpaktli. Yejuamej kijtouaj ika JesuCristo xouajlaj ikan itlalnakayo. On yejuan ijkon kijtoua, yejua tlakajkayajketl, niman yejua kineki kixoxotonilis itekiu Cristo.</verse>
				<verse number="8">Xmotakan sano nemejuamej para maka nenkipoloskej on tlinon tejuamej yotikchijkej, yej nenkiselikej nochi tlen Dios yomecheuilij.</verse>
				<verse number="9">San akinon yejuan kitlalkauiya itemachtil Cristo niman kitoka okse temachtilistli, xnemi san sekan iuan Dios. Pero on yejuan nokaua itech itemachtil Cristo, san sekan iuan toTajtsin nemi, niman no nemi san sekan iuan JesuCristo on iKonetsin.</verse>
				<verse number="10">Tla yakaj temachtijketl mechonnotsa niman xkiteijlia itemachtil Cristo, maka xselikan nemochan, nion maka xtlajpalokan,</verse>
				<verse number="11">pampa yejuan kitlajpalos, no nochiuas ken iuan kimati on tlen xkuajli kichiua.</verse>
				<verse number="12">Maski más miyek nikpiya tlen nikneki nenkimatiskej, xnikneki nemechijkuilouilis ipan in tlajkuilolamatl. Yej, nikchas ijkuak nias nemechontas niman nemechnojnotsas para ijkon tinochimej ajsis topakilis.</verse>
				<verse number="13">Mitstlajpalouaj on ikoneuan mokniu siuatl yejuan no Dios okintlapejpenij. Ma ijki nochiua.</verse>
			</chapter>
		</book>
		<book number="64">
			<chapter number="1">
				<verse number="1">Nejua, yejuan niueuetki tlayekanki intech tokniuan, nimitstlajkuiluiya in tlajkuilolamatl, tejua notlajsojkaikniu yejuan motokan Gayo, yejuan melauak nimitstlajsojtla*.</verse>
				<verse number="2">Notlajsojkaikniu, nikchiua oración para kuajli nochi ika xkisa niman para xpiya kuajli mochikaualis, ijkon ken kuajli nochiua ipan moalma.</verse>
				<verse number="3">Sanoyej* onipak ijkuak oualajkej sekimej tokniuan niman onechtlajtlajtouilijkej ika nochipa tiktlakamati on tlen melauak. Melauak tej, timouika ken itemachtil Cristo kijtoua.</verse>
				<verse number="4">In yejua más nechpaktia ijkuak nikmati ika nokoneuan itech Cristo kitlakamatij on tlen melauak.</verse>
				<verse number="5">Notlajsojkaikniu, sanoyej kuajli ken tikchiua pampa tikimpaleuiya on tokniuan, niman más intech on yejuan xchanejkej yejuan yejkoj mochan.</verse>
				<verse number="6">Nikan ixpan on tlaneltokakej ipan in tiopan, yejuamej yokitemachistijkej on tetlajsojtlalistli* yejuan tikimpiyalia. Nimitsontlajtlanilia, ijkuak oksejpa yaskej, xkimpaleui, tla itlaj kimpoloua ipan inojui ijkon ken Dios kipaktia.</verse>
				<verse number="7">Yejuamej okiskej para kitekipanoskej JesuCristo, niman xitlaj* tlapaleuilistli kiseliaj intech on yejuan xtlaneltokaj.</verse>
				<verse number="8">Yejua ika, tejuamej noneki tikimpaleuiskej on yejuan ijkon tekitij tla itlaj kimpoloua, para ueliskej kiteijliskej on tlen melauak.</verse>
				<verse number="9">Nemejuamej tlaneltokakej onemechijkuilouilij sen tlajkuilolamatl, pero on tlakatl Diótrefes xkiselia notlanauatil, pampa yejua noueyimati niman yejua ika kineki noyakatstlalia nemotsajlan.</verse>
				<verse number="10">Yejua ika tej, tla nejua nias, nemechijlis on tlen yejua kichiua niman on tlen tlamach techteneuilia. Yejua noka istlakati niman nechijtouilia on tlen xmelauak. Niman xsan yejua in, yejua no xkinselia tokniuan. No ijki, on yejuan kinselisnekij tokniuan, yejua no xkinkauilia niman kinuajkixtia ipan on tiopan.</verse>
				<verse number="11">Notlajsojkaikniu, maka xmouika ken on yejuan xkuajli nouika, yej xmouika kuajli. On yejuan kichiua on tlen kuajli yejua ikoneu Dios, pero on yejuan kichiua on tlen xkuajli yejua xkixmati Dios.</verse>
				<verse number="12">Nochimej tlajtlajtouaj ika Demetrio kuajli tlakatl. Niman nochi tlen kichiua kuajli nouika iuan on temachtijli yejuan melauak. Niman nejua no nikteijlia ika melauak, niman nemejuamej nenkimatstokej ika nikijtoua tlen melauak.</verse>
				<verse number="13">Nikpiya más miyek tlen nikneki para tikmatis, pero xnikneki nimitsijkuilouilis ipan in tlajkuilolamatl.</verse>
				<verse number="14">Nikcha para nimitsitas saniman, niman ijkuakon kuajli titlajtlajtoskej.</verse>
				<verse number="15">Xpiya yolseuilistli. Motetlajsojkauan* yejuan nikan chantij mitstlajpalouaj. Nimitstlajtlanilia, xkintlajpalo sesentemej totlajsojkaikniuan.</verse>
			</chapter>
		</book>
		<book number="65">
			<chapter number="1">
				<verse number="1">Nejua Judas, niitekitkau JesuCristo, niman niikniu Santiago. Nemechtlajkuiluiya nemejuamej yejuan Dios toTajtsin omechnots para ikoneuan niman omechxeloj intech on tlajtlakolejkej niman mechejeua pampa nennemij san sekan iuan JesuCristo.</verse>
				<verse number="2">Ma Dios mechmaka miyek iteiknelilis*, iyolseuilis niman itetlajsojtlalis*.</verse>
				<verse number="3">Notlajsojkaikniuan, sanoyej* niknekiya nemechtlajkuiluis para nemechijlis de on temakixtilistli yejuan tikpiyaj san sekan. Pero aman nikuitia ika noneki achtoj ijkin nemechtlajkuiluis: “Xmanauikan on temachtijli de on totlaneltok yejuan Dios san sejpa niman para nochipa okinmakak on yejuan yolchipajkej itech.”</verse>
				<verse number="4">Noneki para nemejuamej xmanauikan pampa sekimej xkuajkualtin tlakamej yokalakkej nemotsajlan ikan tlakajkayaualistli. On Yektlajkuilojli yejuan onijkuiloj ye uejkaui, kijtoua ika yejuamej kiseliskej itlauel Dios. On xkuajkualtin tlakamej mechmachtiaj ika uelis nenkichiuaskej tlen xkuajli san tlen nenkinekiskej. Yejuamej ika notlamiyaj pampa kitl Dios ikan iueyitetlajsojtlalis* mechtlapojpoluis nochi nemotlajtlakoluan. No ijki yejuamej xkiseliaj JesuCristo yejuan san yejua toTEKO.</verse>
				<verse number="5">Nemejuamej ye nenkimatstokej nochi tlen onochiu yeuejkaui inuan on hebreos*. Pero san nikneki nemechelnamiktis ika maski toTEKO Dios okinkixtij nochimej on hebreos* ne Egipto, más sakin* on yejuan xokineltokakej on tlen okijtoj, okincastigaroj ikan mikilistli.</verse>
				<verse number="6">Niman no xkinmelnamikikan on ángeles yejuan okipolojkej intekiu niman okitlalkauijkej iluikak kampa inchan katka. Dios okinsaloj ikan teposcadenas para nochipa, niman okintsaku ipan tlayouajlotl kampa kimpiyas hasta kaman ajsis on ueyi tonajli ijkuak kinyolkuitis niman kintlajtlakomakas.</verse>
				<verse number="7">No ijki, xkinmelnamikikan on chanejkej impan on uejueyikalpanmej Sodoma niman Gomorra, niman on oksekimej yejuan onkatkaj nijnisiu. On tlakamej auilnemiyaj, niman yejuamej nonejnekiyaj inuan oksekimej tlakamej ken sen tesiuau yeskia. No ijki, on siuamej nonejnekiyaj inuan oksekimej siuamej ken sen teueuentsin yeskia. Dios okincastigaroj on uejueyikalpanmej ikan tlitl para kiteititia ika ijki niman para nochipa kincastigaros on tlajtlakolejkej.</verse>
				<verse number="8">Ijkon tej, on tlakamej yejuan okalakkej nemotsajlan no kichiuaj on tlen xkuajli. Intemik kinyekana para kichiuaj tlajtlamach* yejuan kimijtlakouilia intlalnakayo. Yejuamej xkitlakaitaj itekiuajyo Dios, niman kinuijuikaltiaj on uejueyixtokej ángeles.</verse>
				<verse number="9">Pero hasta on ángel, yejuan ueyi tlayekanki itoka Miguel, ijkuak omik Moisés kinokuijkuiliaya itlalnakayo iuan on diablo*. Yejua xokinemilij para kuijuikaltis, yej san okijlij: “Ma toTEKO mitsajua ipampa on tlen xkuajli tikchiua.”</verse>
				<verse number="10">Pero yejuamej in tlakamej kijtouaj tlen xkuajli ika on tlajtlamach* yejuan xkajsikamatij. In tlakamej nemij ken yolkej pampa xuelij tlanemiliaj, yej san kichiuaj on tlen intlalnakayo kineki. Niman on tlajtlamach* yejuan kichiuaj kimpopoloua.</verse>
				<verse number="11">¡Lástima de yejuamej!, pampa xkitlakamatij Dios sano ijki ken Caín okichiu. ¡Lástima de yejuamej!, pampa notlajkalij kiteititiaj ma tlajtlakokan oksekimej, pampa kinekij kitlaniskej tomin ken Balaam okichiu. Niman no, ¡lástima de yejuamej!, pampa mikij ika xkitlakamatij on tlanauatijli no ijki ken Coré omik.</verse>
				<verse number="12">Yejuamej tepinajtijkej ipan on iluimej de tetlajsojtlalistli* kampa nentlakuaj. Yejuamej tlakuaj niman tlaonij* ikan pakilistli san sekan, nion kitaj tla oksekimej itlaj kimpoloua. Yejuamej ken tlayekankej yejuan sanno yejuamej notlajpiyaj. Maski ijkon nouikaj xpinauaj. Yejuamej ken itlaj moxtli yejuan xkipiya atl niman kuika ajakatl, pampa noteneuaj ika kimatij miyek tlajtlamach* itech ika Dios, pero innemilis kiteititia ika xnejli. Yejuamej ijkonmej ken on kojtlakijlomej yejuan xtlakij ijkuak kitocaroua tlakiskej. On kojtin* okpa ixpolijtokej. Ixpolijtokej pampa uakij, niman pampa xneluayojkej. Ijkon tej, on tlakamej no okpa ixpolijtokej. Ixpolijtokej pampa xkipiyaj yenkuik nemilistli, niman no ipampa itlauel Dios.</verse>
				<verse number="13">Yejuamej ken on atl ipan on mar ijkuak chikauak koxoni. Nochi tlen kichiuaj tepinajtij niman nesi ken iposonajlo on mar. Yejuamej kenon sitlalimej yejuan kisaj ipan inojui, xok uelij teyekanaj. Dios okitlalij kampa sanoyej tlayouatok para on tlakamej nochipa ompa nemiskej.</verse>
				<verse number="14">Enoc katka ika chikome tlakatl yejuan onemiko sakin* de Adán. Yejua no okiteijlij on tiotlajtojli yejuan okiselij itech Dios. Yejua okijtoj kenijki impan nochiuas on yejuan xkuajli nouikaj. Ijkin okijtoj: “Xkakikan, toTEKO uajlas niman sanoyej miyek ángeles kinuajuikas,</verse>
				<verse number="15">para kinyolkuitis niman kintlajtlakolmakas nochimej on tlakamej. Niman yejua kintlajtlakolmakas nochimej on xkuajkualtin tlakamej ipampa nochi on tlen xkuajli okichijkej, niman ipampa nochi on tlen xkuajli intlajtol* yejuan okijtouilijkej Dios.”</verse>
				<verse number="16">On xkuajkualtin tlakamej yejuan okalakkej nemotsajlan xitlaj* kuelitaj, yej nochi kistlakouaj. Kichiuaj nochi on tlen xkuajli ineleuilis* kineki. Noueyiteneuaj niman tepakanojnotsaj san para kinmakaj itlaj tlen kinekij.</verse>
				<verse number="17">Pero nemejuamej, notlajsojkaikniuan, xkelnamikikan on tlen iapóstoles* toTEKO JesuCristo okijtojkej ika nochiuas.</verse>
				<verse number="18">Ijkin omechijlijkej: “Ipan on tonaltin ijkuak ye nisiu para Cristo uajlas oksejpa, nemiskej tlakamej yejuan kipijpinauiskej on tlajtlamach* tlen chipauak niman kitokaskej on ineleuilis* yejuan xchipauak.”</verse>
				<verse number="19">In ken in tlakamej texexelouaj. Yejuamej kichiuaj san tlinon intlalnakayo kineki. Niman no xkipiyaj iEspíritu Dios.</verse>
				<verse number="20">Pero nemejuamej, notlajsojkaikniuan, xmopaleuikan inuan oksekimej para nemoskaltiskej ipan nemochipajkatlaneltok. Xchiuakan oración ikan ipoder on Espíritu Santo.</verse>
				<verse number="21">Xnemilikan nochipa kenijki nenueliskej nenkiseliskej itetlajsojtlalis* Dios. Niman xchakan on yenkuik nemilistli para nochipa yejuan toTEKO JesuCristo techmakas ikan iteiknelilis*.</verse>
				<verse number="22">Xkimpaleuikan ikan teiknelilistli on yejuan ometlamatij.</verse>
				<verse number="23">Oksekimej xkinmakixtikan de on miktlan ken nenkinmanauiskiaj ipan tlitl. Niman on oksekimej xkinmiknelikan, pero ikan miyek cuidado para maka nenkichiuaskej ken yejuamej kichiuaj. Niman yej no xtlajyelitakan intlajtlakoluan ken nenkintlajyelitaskiaj* on tlakentin yejuan temajlojkej.</verse>
				<verse number="24">Dios toTemakixtijkau uelis mechejeuas para maka nenuetsiskej ipan tlajtlakojli. Niman yejua uelis mechuikas nenchipajkej niman sanoyej nempakiskej itech kampa yejua nemi ikan iueyilis.</verse>
				<verse number="25">Dios san yejua toDios, niman itechkopa toTemakixtijkau JesuCristo, ma Dios kipiya nochi tetlakaitalistli, ueyilistli, poder para tlamandaroua, niman tekiuajyotl. Nochi in okipix, aman kipiya, niman kipiyas para nochipa. Ma ijki nochiua.</verse>
			</chapter>
		</book>
		<book number="66">
			<chapter number="1">
				<verse number="1">Ipan in tlajkuilolamatl nikijkuiloua on tlajtlamach* yejuan Dios okinek para JesuCristo ma kinmachisti on itekitkauan on tlen saniman nochiuas. Cristo okimachistij Juan in tlajtlamach* itechkopa sen ángel.</verse>
				<verse number="2">Niman Juan okitepannextilij nochi tlen okak ikan itlajtol Dios niman on tlen melauak yejuan okititij JesuCristo.</verse>
				<verse number="3">Dios sanoyej* kitiochiua on yejuan kitekakistilia in tiotlajtojli. Niman no sanoyej kintiochiua on yejuan kakij in tiotlajtojli niman kitlakamatij pampa ye nisiu on tonaltin ijkuak nochi in tlen nikan tlajkuilolnestikaj nochiuas.</verse>
				<verse number="4">Nejua, Juan, nemechtlajkuiluiya nemejuamej tlaneltokakej ipan on chikomej tiopanmej yejuan onkaj ipan on ueyitlalpan Asia. Ma Dios mechtiochiua ikan iueyitetlajsojtlalis niman ma mechmaka yolseuilistli. Yejua nemi, nemiya, niman nochipa nemis. Niman on chikomemej espíritus no ijki ma mechtiochiuakan. Yejuamej nemij ixpan Dios ne kampa tlamandaroua.</verse>
				<verse number="5">No ijki, ma mechtiochiua JesuCristo yejuan nochipa kuajli tlajtoua ken testigo. Yejua achtoj oyoliu* niman onokuiteu ipan itlalkon para xok kaman mikis, niman kinmandaroua on reyes. Yejua techtlajsojtla* niman otechchipauilij toalma ikan iyesyo.</verse>
				<verse number="6">Yejua otechtlalij ken reyes niman tiopixkej para tiktekichiuiliskej on Dios iTajtsin. ¡Ma kiseli Cristo ueyilistli niman poder para nochipa! Ma ijki nochiua.</verse>
				<verse number="7">Xkitakan, Cristo uajlas ipan moxtli. Niman nochi tlakatl kitas hasta on yejuan okimiktijkej. Niman nochimej on tlaltikpaktlakamej chokaskej yejua ipampa. Kemaj melauak ijki nochiuas. Ma ijki nochiua.</verse>
				<verse number="8">“Nejua niachtoj niman nisa ika nochi de nochi on tlajtlamach*, ijki ken on abecedario* peua ikan A niman ontlami ikan Z”, kijtoua on toTEKO Dios yejuan nochi ueli kichiua. Yejua aman nemi, nemiya, niman nochipa nemis.</verse>
				<verse number="9">Nejua, Juan, ninemokniu. Pampa ninemi san sekan iuan Jesús ken nemejuamej nennemij, san sekan nemouan nikpiya tlajyouilistli, temakixtilistli niman tlaxikoualistli. Ninemiya ne ipan on tlaluaktli itoka Patmos yejuan onkaj atlajkotian. Ompa onechontotokakej pampa nikteijlia on itlajtoltsin Dios niman on tlen nikmati de JesuCristo.</verse>
				<verse number="10">Ipan se tonajli ijkuak domingo, on Espíritu Santo okiyekan notlamachilis ikan ipoder, niman onikak nokuitlapan sen chikauak tlajtojli yejuan okakistik ken kakisti on trompeta ijkuak kipitsaj.</verse>
				<verse number="11">Yejua on tlajtojli onechijlij: —Nejua niachtoj niman nisa ika nochi de nochi on tlajtlamach*, no ijki ken on abecedario* peua ikan A niman ontlami ikan Z. Ipan sen tlajkuilolamatl xkijkuilo on tlen tikita. Niman kemaj on tlajkuilolamatl xkintitlanili on chikome tiopanmej yejuan onokej ipan on ueyitlalpan Asia. Xtitlani ne ipan on uejueyikalpanmej Éfeso, Esmirna, Pérgamo, Tiatira, Sardis, Filadelfia niman Laodicea.</verse>
				<verse number="12">Oninomalakacho para onikontak akinon nechnotsaya niman onikitak chikome candeleros tlachijchijtin ikan oro.</verse>
				<verse number="13">Niman intlajkotian on chikome candeleros, onikitak yakaj yejuan nesiya ken sen tlakatl. Yejua tlakemej katka ikan sen tlakentli* yejuan hasta ikxitlan kitlamiliaya, niman iyelpan malintikatka ikan sen ilpikatl tlachijchijtli ikan oro.</verse>
				<verse number="14">Niman onikitak itson istak ken itlaj lana* yejuan sanoyej istak, noso ken on nieve. Niman ixtololojuan ken itlaj tlimilinajli.</verse>
				<verse number="15">Ikxiuan petlaniyaj ken on tepostli kostik itoka bronce ijkuak kipatlaj ipan horno. Ijkon ken chikauak komoni on ueyi atl ijkuak uejkatlan ontoyajtikaj, no ijki kakistiya itlajtol on yejuan onikitak.</verse>
				<verse number="16">Ipan iyekma kipiyaya chikome sitlalimej, niman ipan ikamak uajkistikatka sen espada yejuan okipix okan iten sanoyej tlateki. Ixayak sanoyej petlaniya ken on tonaltsintli ijkuak sanoyej chikauak tona.</verse>
				<verse number="17">Ijkuak ijkon onikitak oniuetstiaj ikxitlan ken onimik. Pero yejua nopan okuajtlalij iyekma niman onechijlij: —Maka xmomojti. Nejua niachtoj niman nisa ika nochi de nochi on tlajtlamach*.</verse>
				<verse number="18">Nejua nikpiya nemilistli. Nejua tej, onimikka, pero xkita, aman nikpiya nemilistli para nochipa. Nejua nikpiya poder para nikinyolitis on yejuan yomikkej niman nikpiya poder para niktlapos niman niktsakuas kampa nemij on mikatsitsimej.</verse>
				<verse number="19">Yejua ika tej, xkijkuilo in tlinon tikita, in tlen aman nochiua niman on tlen nochiuas.</verse>
				<verse number="20">On chikomemej sitlalimej yejuan otikintak ipan noyekma niman on chikomemej candeleros tlachijchijtin ikan oro kipiyaj inichtakayo*. On inichtakayo yejua in kijtosneki: on chikomemej sitlalimej kitosneki impastores on chikome tiopanmej, niman on chikome candeleros kijtosneki on chikome tiopanmej.</verse>
			</chapter>
			<chapter number="2">
				<verse number="1">’Xtlajkuilui ipastor on tiopan de Éfeso niman ijkin xkijli: “In yejua itlajtol on yejuan kipiya on chikome sitlalimej ipan iyekma, niman yejuan nemi intlajkotian on chikome candeleros tlachijchijtin ikan oro.</verse>
				<verse number="2">Nejua nikmati nochi tlen tikchiua. Nikmati ika sanoyej* chikauak titekiti nopampa, niman no nikixmati moijyouilis. Nikmatstikaj ika xueli tikinxikoua on xkuajkualtin tlakamej. Nejua nikmatstikaj ika yotikintlatlatak on yejuan noteneuaj apóstoles*, pero xnejli apóstoles*. Niman yotikitak ika san tlakajkayauaj.</verse>
				<verse number="3">Nopampa tikxikoua on tlajyouilistli, niman no sanoyej titekiti nopampa. Maski ijkon sanoyej titekiti, xkaman tikajkaua.</verse>
				<verse number="4">Pero maski ijkon tikchiua, nikpiya tlinon ika nimitschikajkanotsas. Xok tinechtlajsojtla* ken achtoj otinechtlajsojtlak.</verse>
				<verse number="5">Yejua ika, xkelnamiki kech tetlajsojtlalistli* otinechpiyalij achtoj. Aman tej, xmoyolpatla niman xnechtlajsojtla ken achtoj otikchiu. Tla xtimoyolpatlas, nias niman nimitskixtilis on mocandelero.</verse>
				<verse number="6">Pero no tikpiya on tlinon ika nimitsueyiteneuas. Mitskualania on tlen kichiuaj on xkuajkualtin tlakamej yejuan kitlakamatij itemachtil Nicolás. Nejua no nechkualania itemachtil.</verse>
				<verse number="7">Xpiyakan cuidado on tlen on Espíritu Santo kinmijlia on tlaneltokakej. On yejuan tetlantiskej nikinkauilis ma kikuakan itlakijlo on kojtlakijlotl yejuan onkaj iluikak kampa nemi Dios. On tlakijlotl kitemaka nemilistli para nochipa.”</verse>
				<verse number="8">’Xtlajkuilui ipastor on tiopan ne Esmirna niman ijkin xkijli: “In yejua itlajtol on yejuan omik niman oksejpa oyoliu*, yejuan achtoj niman sa ika nochi de nochi on tlajtlamach*.</verse>
				<verse number="9">Yejua ijkin mitsijlia: Nejua nikixmati ken titlajyouiya niman ika xitlaj* tikpiya, maski ika tlen melauak tejua tirico ixpan Dios. No nikmatstikaj ika on yejuan noteneuaj hebreos* mitsijtouiliaj on tlen xkuajli. Pero yejuamej xmelauak nopouaj ken hebreos*, yej nochiuaj isinagoga* Satanás.</verse>
				<verse number="10">Maka xmakajsi on tlen saniman tikijyouis. Nenkeskimej on diablo* mechtsakuas ipan cárcel para mechtlatlatas, niman nentlajyouiskej majtlaktli tonajli. Pero tejua xkejeua motlaneltok maski tla timikis ika on tlaueltotokalistli niman castigo, niman nejua nimitsmakas ken motlayokolil on yejkuik nemilistli yejuan tikpiyas para nochipa.</verse>
				<verse number="11">Xpiyakan cuidado tlen on Espíritu Santo kinmijlia on tlaneltokakej. On yejuan tetlaniskej, xkaman okpa mikiskej, niman xyaskej ne miktlan kampa tetlajyouiltiloyan.”</verse>
				<verse number="12">’Xtlajkuilui ipastor on tiopan ne Pérgamo, niman ijkin xkijli: “In yejua itlajtol on yejuan kipiya on espada In yejuan kipiya okan iten sanoyej tlateki.</verse>
				<verse number="13">Nejua nikmatstikaj nochi tlen tikchiua niman no nikmatstikaj kanon tichanti. Tichanti kampa on Satanás kipiya itrono. Pero maski nepa tichanti, notech tikuajpixtiu motlaneltok. Maski okimiktijkej Antipas, on yejuan melauak notenojnotsakau, ompa kampa chanti Satanás, tejua xotinechkau.</verse>
				<verse number="14">Pero maski ijkon tikchiua no nikpiya keski tlinon ika nimitschikajkanotsas. Ompa mouan nemij sekimej yejuan ipan nouikaj itemachtil Balaam yejuan ye uejkaui otemachtijka. Yejua okimachtij Balac kenijki kichiuas para on hebreos* ma tlajtlakokan. Okimijlij ma kikuakan on tlajtlamach* yejuan nouentlalia intech on ídolos niman ma auilnemikan.</verse>
				<verse number="15">Niman no mouan nemij sekimej yejuan ipan nouikaj on temachtijli yejuan Nicolás otemachtij niman intemachtil nechkualania.</verse>
				<verse number="16">Yejua ika tej, xmoyolpatla pampa tla xtimoyolpatlas, saniman nias motech, niman nikinuijsokis ika on espada yejuan nokamak kisa.</verse>
				<verse number="17">Xpiyakan cuidado on tlen on Espíritu Santo kinmijlia on tlaneltokakej. On yejuan tetlaniskej nikinmakas ma kuakan on maná yejuan iyantikaj. Niman no nikinmakas sen tetsintli istak kampa tlajkuilolnestias sen yenkuik tokayotl yejuan xakaj kixmatis, yej san on yejuan kiselia kixmatis.”</verse>
				<verse number="18">’Xtlajkuilui ipastor on tiopan ne Tiatira niman ijkin xkijli: “In yejua itlajtol on yejuan iKoneu Dios, yejuan kipiya ixtololojuan ken itlaj tlimilinajli niman ikxiuan petlantokej ken on tepostli itoka bronce.</verse>
				<verse number="19">Yejua ijkin mitsijlia: Nejua nikixmati motekiu, motetlajsojtlalis*, motlaneltok, niman moijyouilis. Niman nikmatstikaj ika aman más titekiti xken achtopa.</verse>
				<verse number="20">Pero maski ijkon tikchiua, no nikpiya tlinon ika nimitschikajkanotsas. On siuatl Jezabel yejuan noteneua tiotlajtojketl, tikauilia kinmachtia on notekitkauan. Niman yejua kinmachtia para ma auilnemikan niman para ma kikuakan on tlajtlamach* yejuan nouentlalia intech on ídolos.</verse>
				<verse number="21">On siuatl onikmakak tiempo para ma noyolpatla, pero xkineki kajkauas on ika auilnemi.</verse>
				<verse number="22">Xkaki, on siuatl niktlajkalis ipan tlapechtli para sanoyej kualos, niman no on yejuan iuan auilnemij, nikinxinis ipan on sanoyej temojtij tlajyouilistli tla xnoyolpatlaj niman xkajkauaj on ika iuan notekatinemij.</verse>
				<verse number="23">Niman ikoneuan on siuatl nikinmiktis. Ijkuak ijkon nikchiuas, on tlaneltokakej kimatiskej ika nejua nochi kuajli nikmati tlinon onkaj ipan itlamachilis niman ipan iyojlo cada se, niman cada se niktlaxtlauilis on tlen kichiua ken noneki.</verse>
				<verse number="24">Pero nemejuamej yejuan no nennemij ompa ne Tiatira, yejuan xnenkitlakamatij on kenon temachtijli niman xnenkixmatij on tlen yejuamej kiteneuaj uejueyi iichtakayo Satanás, nemechijlia ika xitlaj* ika nemechtlajtlakoltis.</verse>
				<verse number="25">Pero on tlen nenkineltokaj xkejeuakan hasta ijkuak nejua oksejpa niuajlas.</verse>
				<verse number="26">On yejuan tetlaniskej niman nochi innemilis nechtlakamatiskej, nikinmakas tekiuajyotl para kinmandaroskej nochi países,</verse>
				<verse number="27">ijkon ken noTajtsin onechmakak on tekiuajyotl. Yejuamej tej, kinmandaroskej on países ika on chikauak tekiuajyotl yejuan sanoyej uelis kinxixinis on países ken sen tlakatl ueli kuejkuechtilia sen kontli.</verse>
				<verse number="28">Niman no nikinmakas iueyi kualtsinyo on kualkan sitlalin.</verse>
				<verse number="29">Xpiyakan cuidado on tlen on Espíritu Santo kinmijlia on tlaneltokakej.”</verse>
			</chapter>
			<chapter number="3">
				<verse number="1">’Xtlajkuilui ipastor on tiopan ne Sardis niman ijkin xkijli: “In yejua itlajtol on yejuan kipiya on chikome iEspíritus Dios niman on chikome sitlalimej. Yejua ijkin mitsijlia: Nejua nikmatstikaj nochi tlen tikchiua. Nikmatstikaj ika timiktok maski tejua timoteneua tikpiya nemilistli ne ixpan Dios.</verse>
				<verse number="2">Xmotlachalti, niman xyolchikaua on tlen sanken* tikpiya yejuan ye nisiu para mikis. Nikita ika on tlen tikchiua xnochi kuajli otikchiu ixpan Dios.</verse>
				<verse number="3">Yejua ika, xkelnamiki on tlen omitsmachtijkej niman on tlen otikak. Xtlakamati, niman xmoyolpatla. Tla xtimotlachaltis, nias motech ken yakaj tlachteketl, niman xtikmatis tlen hora nimitsontas.</verse>
				<verse number="4">Pero ompa ne Sardis tikimpiya keskimej tlakamej yejuan xnijtlakouaj. Yejuamej nouan kistinemiskej ikan intlaken istak pampa ijki kitocaroua.</verse>
				<verse number="5">Yejuan tetlaniskej, tlakemejkej yeskej ikan istak tlakentli*. Xnikintokayopopolos ipan on amamoxtli yejuan kijtoua akinomej kipiyaj on yenkuik nemilistli para nochipa, yej nikintokayoteneuas ne ixpan noTajtsin niman imixpan on ángeles.</verse>
				<verse number="6">Xpiyakan cuidado on tlen on Espíritu Santo kinmijlia on tlaneltokakej.”</verse>
				<verse number="7">’Xtlajkuilui ipastor on tiopan de Filadelfia niman ijkin xkijli: “In yejua itlajtol on yejuan melauak niman yolchipauak, niman yejuan kipiya illave David. On tlen yejua kitlapoua, xakaj ueli kitsakua; niman on tlen yejua kitsakua, xakaj ueli kitlapoua.</verse>
				<verse number="8">Yejua ijkin mitsijlia: Nejua nikmatstikaj nochi tlen tikchiua. Aman xkaki, nejua yonimitstlapouilij sen tsakuijlotl* yejuan xakaj uelis kitsakuas. Maski tejua xmás tikojtik, tiktlakamati notemachtil, niman xtinechneneki*.</verse>
				<verse number="9">Xkinta tej, on xkuajkualtin tlakamej yejuan nemij ipan isinagoga* Satanás. Yejuamej noteneuaj hebreos*, pero xnejli hebreos*. Yejuamej tlakajkayajkej. Nikchiuas para mokxitlan ma notlakuantelketsakan, para ijkon kimatiskej ika nimitstlajsojtla*.</verse>
				<verse number="10">Pampa yotiktlakamat notlanauatil para tikxikoua tlajyouilistli, nejua no nimitsmanauis ipan on hora ijkuak yejkos on tlajyouilistli yejuan nochi tlajtlakolej ipan uajlas. Yejua on tlajyouilistli onyas, para nochi tlaltikpaktlakatl notlatlatas.</verse>
				<verse number="11">Nejua tej, saniman niuajlas. On tlen tikpiya xkejeua, para maka yakaj mitskuilis motetlayokolil yejuan Dios kineki mitsmakas.</verse>
				<verse number="12">Yejuan tetlaniskej, nikintlalis para uejueyixtiaskej ken pilares ipan itiopan noDios. Yejuamej tej, xkaman nejkuaniskej ompa. Niman impan nikijkuilos itoka noDios niman itoka on ueyikalpan yejuan iyaxka* noDios. On ueyikalpan sano yejua on yenkuik Jerusalén yejuan ualejtikaj iluikak itech Dios. Niman no impan nikijkuilos noyenkuik tokatsin.</verse>
				<verse number="13">Xpiyakan cuidado on tlen on Espíritu Santo kinmijlia on tlaneltokakej.”</verse>
				<verse number="14">’Xtlajkuilui ipastor on tiopan ne Laodicea niman ijkin xkijli: “In yejua itlajkuilol on yejuan itoka Amén*. In yejua itestigo Dios yejuan kuajli kipanextia on tlen melauak itechkopa Dios. Itechkopa yejua, Dios okichijchiu nochi tlen onkaj.</verse>
				<verse number="15">Nejua nikmatstikaj nochi tlen tikchiua. Nikmatstikaj ika xmelauak tinechtlajsojtla* ikan nochi moyojlo, nion xmelauak tinechtlauelita. Ninekisia melauak tinechtlajsojtlaskia ikan nochi moyojlo, noso melauak tinechtlauelitaskia.</verse>
				<verse number="16">Ijkon tej, pampa xmelauak kuajli tinechtlajsojtla nion xmelauak tinechtlauelita, nejua xok nikneki nikmatis itlaj de tejua.</verse>
				<verse number="17">Tejua tej, timoricojteneua, niman tikijtoua ika xitlaj* mitspoloua, pero ixpan Dios tejua hasta ixko tlajli tixpolijtikaj, xkaman tipaktikaj, timayankachichi, tixpajpayatik niman titetsotsoltik.</verse>
				<verse number="18">Yejua ika tej, nimitschikajkanotsa para notech xkoua on chipauak oro yejuan yokichipajkej ika tlitl para ijkon melauak tirico yes. Niman no ijki notech xkoua on istak tlakentli* para ika timotlakentis, niman ijkon on mopinajkatlalnakayo xok yakaj kitas. Niman para uelis titlachas, no notech xkoua on pajtli para tikintlalilis mixtololojuan.</verse>
				<verse number="19">On yejuan nikintlajsojtla*, nikinchikajkanotsa, niman nikincastigaroua ijkuak kichiuaj tlen xkuajli. Yejua ika, xnechtlakamati ikan nochi moyojlo niman xmoyolpatla.</verse>
				<verse number="20">Xmatstia ika nejua nijkatikaj tekiauatempan, niman nikteteloua on tsakuijlotl*. Tla yakaj kakis ika nikonotstikaj niman kitlapos itsakuijlou, nikalakis, niman iuan nitlakuas, niman yejua nouan tlakuas.</verse>
				<verse number="21">On yejuan tetlaniskej, nikinkauilis nouan ma notlalikan kampa nitlamandaroua, ijkon ken nejua yonitetlan niman iuan noTajtsin yoninotlalij kampa yejua tlamandaroua.</verse>
				<verse number="22">Xpiyakan cuidado on tlen on Espíritu Santo kinmijlia on tlaneltokakej.”</verse>
			</chapter>
			<chapter number="4">
				<verse number="1">Kemaj onajkotlachix niman onikitak uajtlapojtikaj sen tsakuijlotl ne iluikak. Niman on tlajtojli yejuan achtoj onechnotska ken itlaj trompeta, onechijlij: “Nikan xuajtlejko, niman nimitsititis on tlajtlamach* yejuan nochiuas sankin.”</verse>
				<verse number="2">Kemaj nimantsin on Espíritu Santo okiyekan notlamachilis ikan poder. Kemaj onikitak sen ueyixtikaj trono* ne iluikak, niman ipan on ueyixtikaj trono* akinonon yeuatikatka.</verse>
				<verse number="3">Niman on yejuan ipan on trono* yeuatikatka, petlantikatka ken itlaj tetl kualtetsin itoka jaspe niman cornalina. Niman on trono* kiyeualojtikatka sen kosemalotl, niman on kosemalotl petlantikatka xoxojki ken on tetl itoka esmeralda.</verse>
				<verse number="4">Niman no onikitak 24 tronos yejuan onkatkaj iyeualkan on trono yejuan achtoj onikitak. Niman ipan on 24 tronos, yejyeuatikatkaj 24 ueuetkej tlayekankej. Yejuamej tlakemejkej katkaj ikan tlakentli* istak niman ipan intsontekon kipiyayaj coronas yejuan tlachijchijtin ikan oro.</verse>
				<verse number="5">Ipan on ueyixtikaj trono* kisaya miyek tlapetlanajli, kakistiya miyek tlajtojli niman tlakomoniya. Niman ixpan on ueyixtikaj trono, tlikuitikatkaj chikome tlauiltin. On chikome tlauiltin sano yejua on chikome iEspíritus Dios.</verse>
				<verse number="6">Niman ixpan on ueyixtikaj trono* onkatka on tlen nesiya ken sen mar tlachijchijtli ikan teskatl. Yejuan sanoyej* chipauak ken teskatl yejuan pepetlaka. Tlajkotian niman iyeualkan on ueyixtikaj trono* nemiyaj nauimej on ken yolkej yejuan imixpan niman inkuitlapan tentikatka ikan imixtololojuan.</verse>
				<verse number="7">On achtoj tlajtlachaya ken itlaj león, on yejuan ika ome tlajtlachaya ken itlaj uakax, niman on yejuan ika yeyi kipiyaya ixayak ken sen tlakatl, niman on yejuan ika naui tlajtlachaya ken itlaj kuaktli ijkuak patlantiu.</verse>
				<verse number="8">Niman cada yolki kipiyaya chikuasen imastlakapal. Niman nochiuiyan ipan imintlalnakayo, hasta tlatsintlan de inmastlakapal, tentikatkaj ikan inmixtololojuan. Cada tonajli niman cada yeuajli xkajkauayaj ika ijkin kijtouayaj: ¡Yektli, yektli, yektli, toTEKO Dios yejuan nochi ueli. Nochipa nemiya, niman aman nemi, niman yejuan uajlas!</verse>
				<verse number="9">Niman chika on ken itlaj yolkej kimakayaj ueyilistli, tetlakaitalistli niman tlaxtlauijli on yejuan yeuatikatka ipan on ueyixtikaj trono, yejuan nemi para nochipa,</verse>
				<verse number="10">on 24 ueuetkej tlayekankej no notlakuantelketsayaj ixpan niman kimauistiliayaj on yejuan nemi para nochipa. Yejuamej no kitlaliayaj incoronas ixpan on ueyixtikaj trono, niman ijkin kijtouayaj:</verse>
				<verse number="11">ToTEKO Dios, tejua mitsmelaua* para tikselis ueyilistli, tetlakaitalistli, niman poder, pampa tejua nochi tlajtlamach* otiktlalij, niman otikintlalij, niman ijki onokej ken tejua otiknek.</verse>
			</chapter>
			<chapter number="5">
				<verse number="1">Kemaj iyekmakopa on yejuan yeuatikatka ipan on ueyixtikaj trono* onikitak sen tlajkuilolamatl mimilijtikaj*. On tlajkuilolamatl tlajkuilojloj katka ijtik niman ikuitlapan, niman kampa ontlantok ika mimilijtikatka kipiya chikome sellos yejuan ika salijtikatka.</verse>
				<verse number="2">Niman onikitak sen ángel, yejuan kipiya poder. Niman in ángel ikan chikauak tlajtojli kijtouaya: “¿Akinon kitocaroua kitsayanas on sellos para kitlapos in tlajkuilolamatl mimilijtikaj*?”</verse>
				<verse number="3">Pero xnemiya nion ne iluikak, nion ipan tlaltikpaktli, nion ne miktlan kampa nemij on mikatsitsimej yejuan ouel okitlapoj on tlajkuilolamatl, nion para kitas tlinon tlajkuilolnestikaj.</verse>
				<verse number="4">Niman nejua sanoyej* nichokaya pampa xkinextiayaj akinon kitocaroua para kitlapos on tlajkuilolamatl, nion para kitas ijtik, nion nomachtis.</verse>
				<verse number="5">Kemaj, semej on ueuetkej tlayekankej onechijlij: “Maka sa xchoka. Xkita on León. Yejua in sen tlakatl yejuan ualejtikaj itech Judá niman ualejtikaj itech rey David. Yejua yotetlan. Yejua ika, uelis kitsayanas on chikome sellos niman kitlapos on tlajkuilolamatl mimilijtikaj.”</verse>
				<verse number="6">Kemaj, itlajkotian on ueyixtikaj trono* niman imixpan on ken yolkej niman on ueuetkej tlayekankej onikitak ijkatikatka sen Borreguito. Ipan on Borreguito nestikatka ika yokimiktijkaj. Yejua kipiyaya chikome ikuakuauuan niman chikome ixtololojuan. In kijtosneki on chikome iEspíritus Dios yejuan imanian nochi in tlaltikpaktli okinuajtitlankej.</verse>
				<verse number="7">On Borreguito ouajlaj itech on ueyixtikaj trono, niman okontilan on tlajkuilolamatl mimilijtikaj* yejuan kipiyaya ipan iyekma on yejuan ipan on ueyixtikaj trono* yeuatikatka.</verse>
				<verse number="8">Ijkuak on Borreguito okontilan on tlajkuilolamatl mimilijtikaj, ixpan onotlakuantelketskej on nauimej yejuan ken yolkej niman on 24 ueuetkej tlayekankej. Cada se kipiyaya sen arpa, niman kitkiyaj copas tlachijchijtin ikan oro. On copas tetentiayaj ikan kopajli, niman on kopajli kijtosneki inoraciones on yolchipajkej itech Dios.</verse>
				<verse number="9">Yejuamej nokuikatiayaj sen yenkuik kuikatl: “Tejua mitstocaroua tikontilanas on tlajkuilolamatl mimilijtikaj, niman tiktsayanas isellos, pampa omitsmiktijkaj, niman ikan moyesyo otitechkou para otitechteyaxkatij itech Dios. Tlakamej de nochimej razas, nochi kech seseknekamej tlajtoltin*, nochi kalpanmej niman nochi países otikinkou para Dios.</verse>
				<verse number="10">Niman otitechtlalij ken reyes niman tiopixkej para tiktekichiuiliskej Dios, niman tejuamej titlamandaroskej ipan tlaltikpaktli.”</verse>
				<verse number="11">Kemaj nimantsin onikitak, niman onikak intlajtol* miyekej ángeles. Yejuamej millones niman millones katkaj yejuan kiyeualojtikatkaj on ueyixtikaj trono* inuan on nauimej yejuan ken itlaj yolkej tlajtlachayaj, niman on ueuetkej tlayekankej.</verse>
				<verse number="12">Niman ikan chikauak tlajtojli ijkin kijtouayaj: ¡“On Borreguito yejuan okimiktijkaj, kitocaroua kiselis on poder, on riqueza, on tlamatkilistli, on chikaualistli, on tetlakaitalistli, on ueyilistli niman on yekteneualistli!”</verse>
				<verse number="13">Niman nochi on tlajtlamach* niman nochi on tlen yoltikaj yejuan Dios okitlalij, yejuan nemij iluikak, yejuan nemij ipan in tlaltikpaktli, niman ne miktlan kampa nemij iminalmas on mikatsitsimej, niman ijtik mar, niman nochi on tlajtlamach* yejuan impan onkaj, ijkin onikak kijtouaj: On yejuan yeuatikaj ipan on ueyixtikaj trono* niman on Borreguito, para nochipa ma kinmakatiakan on yekteneualistli, on tetlakaitalistli, on ueyilistli niman on poder.</verse>
				<verse number="14">Niman on nauimej yejuan ken itlaj yolkej tlajtlachayaj kijtouayaj: —¡Ma ijki nochiua! Niman on 24 ueuetkej tlayekankej onotlakuantelketskej niman okimauistilijkej on yejuan para nochipa kipiya nemilistli.</verse>
			</chapter>
			<chapter number="6">
				<verse number="1">Kemaj onikitak on Borreguito okitsayan on achtoj sello. Ijkuak okitsayan, onikak itlajtol se de on nauimej yejuan ken itlaj yolkej tlajtlachayaj. Itlajtol kakistiya ken itlaj tlakomonajli, niman onechijlij: “¡Xuajla niman xkita!”</verse>
				<verse number="2">Onontlachix, niman onikitak sen caballo istak. On yejuan ipan yetiaya kitkiya sen arco niman iflecha. Okimakakej sen corona, niman okisteu ken sen tetlanketl para ontetlanis.</verse>
				<verse number="3">Ijkuak on Borreguito okitsayan on ika ome sello, onikak ijkuak on ika ome ken itlaj yolki tlajtlachaya onechijlij: “¡Xuajla niman xkita!”</verse>
				<verse number="4">Onontlachix, niman onikitak okis sen caballo chichiltik. On yejuan ipan yetiaya okiselij sen espada niman tekiuajyotl para kichiua nouijsokilistli ipan in tlaltikpaktli, niman kichiuas para on tlakamej ma nomiktikan.</verse>
				<verse number="5">Ijkuak on Borreguito okitlapoj on ika yeyi sello, onikak ijkuak on ika yeyi ken itlaj yolki tlajtlachaya onechijlij: “¡Xuajla niman xkita!” Onontlachix, niman onikitak sen caballo tlilijki*. On yejuan ipan yetiaya kitkiya sen tlatemachiuajli para ika tlatemachiuas.</verse>
				<verse number="6">Niman intlajkotian on nauimej yejuan ken itlaj yolkej tlajtlachayaj, onikak sen tlajtojli yejuan kijtouaya: “Yejkos on tiempo ijkuak se kitlanis san se litro trigo, noso san yeyi litro iteyo cebada ipan se tonajli, pero maka xkijtlako on aceite nion on vino.”</verse>
				<verse number="7">Ijkuak on Borreguito okitsayan on ika naui sello, onikak ijkuak on ika naui ken itlaj yolki tlajtlachaya onechijlij: “¡Xuajla niman xkita!”</verse>
				<verse number="8">Onontlachix, niman onikitak sen caballo kostik. On yejuan ipan yetiaya kuitiayaj Mikilistli, niman on yejuan nisiu kuajtokaya kuitiayaj Miktlan. Okinmakakej poder ipan sen naui partejtipan in tlaltikpaktli para kinmiktiskej on tlakamej ikan nouijsokilistlis, ikan apistli, ikan kualolistli, niman ikan on tekuanimej yolkej yejuan kisaskej ipan in tlaltikpaktli.</verse>
				<verse number="9">Ijkuak on Borreguito okitsayan on ika makuijli sello, ne tlatsintlan de on tlaixpan* onikitak inalma on yejuan okinmiktijkej pampa kineltokayaj itlajtol Dios, niman pampa kiteijliayaj itlajtol.</verse>
				<verse number="10">Yejuamej ikan chikauak tlajtojli ijkin kijtouayaj: “ToTEKO yejuan nochi tiueli, tejua tichipauak niman nochipa tikchiua on tlen tikijtoua, ¿hasta kamanon más timouejkauas para tikinyolkuitis niman tikincastigaros on yejuan chantij ipan on tlaltikpaktli yejuan otechmiktijkej?”</verse>
				<verse number="11">Kemaj cada se okimakakej intlaken istak, niman okinmijlijkej ma noseuikan sa achijtsin más chika ma ajsi on kech iminikniuan ipampa itekiu Cristo ika onkaj no mikiskej ken yejuamej.</verse>
				<verse number="12">Ijkuak nikitstikatka on Borreguito kitsayantikatka on yejuan ika chikuasen sello, sanoyej* chikauak otlalolin. On tonaltsintli otlileu ken itlaj ajmankatlakentli*, niman on metstli onokau ken itlaj yestli.</verse>
				<verse number="13">Niman ijkon ken itlakijlo on kojtli* higuera* xini, maski xe chikaui ijkuak sanoyej chikauak kuiuixoua on ajakatl, no ijki onikitak oxinkej ipan tlajli on sitlalimej.</verse>
				<verse number="14">On cielo* opopoliu ken itlaj amatl kimimilojtiuij*, niman nochi on tepemej niman on tlaluaktsitsimej yejuan onokej atlajkotian onejkuanijkej kampa onkatkaj.</verse>
				<verse number="15">Kemaj on inreyes in tlaltikpaktlakamej inuan on uejueyixtokej, inuan on soldadojtlayekankej, inuan on yejuan ricos, inuan on yejuan kipiyaj tekiuajyotl, iuan nochi tlakatl yejuan esclavo, niman xesclavo, oniyanatoj ijtik on teostomej niman intsajlan on temej yejuan onokej ipan on tepemej.</verse>
				<verse number="16">Niman yejuamej kintsajtsiliayaj on tepemej niman on temej: “Topan xmalauakan niman xtechiyanakan para maka techitas on yejuan yeuatikaj ne ipan on ueyixtikaj trono, niman para maka tikpiyaskej on temojtij tlauejli, yejuan kitemakas on Borreguito,</verse>
				<verse number="17">pampa yoyejkok on ueyi tonajli para techcastigaros ikan intlauel. Xakaj uelis kixikos on tlauejli.”</verse>
			</chapter>
			<chapter number="7">
				<verse number="1">Kemaj onikintak ijkayaj nauimej ángeles naukan iyeualkan in tlaltikpaktli. Niman yejuamej kiteltijtikatkaj on naui ajakatl yejuan onkaj ipan in tlaltikpaktli, para maka ma ajaka ipan tlajli, nion ipan mar, niman nion siquiera ipan sen kojtli*.</verse>
				<verse number="2">Niman kemaj, ne ika ikisayan tonaltsintli, onikitak ompaka uajtlejkotiaya okse ángel kuajkiya isello Dios on yejuan nochipa nemi. On ángel chikauak okintsajtsilij on nauimej ángeles yejuan kipiyaj poder para tlaijtlakoskej ipan in tlaltikpaktli niman ipan mar.</verse>
				<verse number="3">Ijkin okinmijlij: “Maka xkijtlakokan on tlaltikpaktli, nion on mar, nion on kojtin* hasta ma tlami ma tikintlalilikan sen sello ipan inmixkuatipan on itekitkauan Dios.”</verse>
				<verse number="4">Niman kemaj onikak okintenejkej 144 mil tlakatl yejuan okintlalilijkej sello. Yejuamej okiskej intech on majtlaktli uan ome tribus* de on israelitas.</verse>
				<verse number="5">Ijkin okintenejkej on yejuan okinixmachyotijkej: On yejuan kisaj itech itribu* Judá, 12 mil, on yejuan kisaj itech itribu* Rubén, 12 mil, on yejuan kisaj itech itribu* Gad, 12 mil,</verse>
				<verse number="6">on yejuan kisaj itech itribu* Aser, 12 mil, on yejuan kisaj itech itribu* Neftalí, 12 mil, on yejuan kisaj itech itribu* Manasés, 12 mil,</verse>
				<verse number="7">on yejuan kisaj itech itribu* Simeón, 12 mil, on yejuan kisaj itech itribu* Leví, 12 mil, on yejuan kisaj itech itribu* Isacar, 12 mil,</verse>
				<verse number="8">on yejuan kisaj itech itribu* Zabulón, 12 mil, on yejuan kisaj itech itribu* José, 12 mil niman on yejuan kisaj itech itribu* Benjamín, 12 mil.</verse>
				<verse number="9">Ijkuak in yopanok, kej onikitak ouajnonextijkej nixpan sanoyej* miyek tlakatl yejuan xakaj ueliya kipouaya yejuan oualejkej de nochi naciones, tribus, razas niman yejuan tlajtouaj oksesekneka tlajtoltin. Yejuamej in sanoyej tojlamej majmaniyaj ixpan on trono* niman ixpan on borreguito. Nochimej tlaken istakej katkaj, niman kipiyayaj ipan iminma sen kualtsin isoyayo dátil.</verse>
				<verse number="10">Ikan chikauak tlajtojli nochimej tsajtsiyaj, niman ijkin kijtouayaj: ¡“Yotechmakixtij toDios yejuan yeuatikaj ipan iueyitrono niman no on Borreguito!”</verse>
				<verse number="11">Nochimej on ángeles kiyeualojtikatkaj on ueyixtikaj trono, on ueuetkej tlayekankej, niman on nauimej yejuan ken itlaj yolkej tlajtlachayaj. Yejuamej tej, ixpan on ueyixtikaj trono* onotlakuantelketskej niman onopachojkej hasta ipan tlajli, niman okimauistilijkej Dios.</verse>
				<verse number="12">“Yejuamej kitouayaj: ¡Ma ijki nochiua! Ma toDios kiseli aman niman para nochipa on yekteneualistli, on ueyilistli, on tlamatkilistli, on tetlajsojkamachilistli, on tetlakaitalistli, on poder niman on chikaualistli. Ma ijki nochiua.”</verse>
				<verse number="13">Kemaj semej on ueuetkej tlayekankej onechtlajtoltij: “¿Akinomej in yejuan tlakemejkej ikan istak tlakentli*? niman ¿Kanon oualejkej?”</verse>
				<verse number="14">Nejua onikijlij: “Señor, tejua tikmati akinomej niman kanon oualejkej.” Niman yejua onechijlij: “In yejuamej on yejuan youajkiskej ipan on temojtij tlajyouilistli. Niman yejuamej okimpakkej intlakeuan niman okimistalijkej ikan iyesyo on Borreguito.</verse>
				<verse number="15">Yejua ika tej, nemij ixpan on ueyixtikaj trono* niman kitekipanouaj Dios ikan tonajli niman yeuajli ipan iueyitiopan. Niman on yejuan yeuatikaj ipan on ueyixtikaj trono* kinmanauis pampa chantis inuan.</verse>
				<verse number="16">Yejuamej tej, xok kaman apismikiskej nion amikiskej. Yejuamej xok kintlatis on tonaltsintli, nion xok tonalmikiskej,</verse>
				<verse number="17">pampa on Borreguito yejuan nemi ixpan on ueyixtikaj trono* kincuidaros ken sen tlajpixki. Yejua tej, kimpiyas ken borreguitos, niman kinuikas kampa meya atl yejuan kitemaka nemilistli. Niman Dios kimpojpouilis nochi inmixayo.”</verse>
			</chapter>
			<chapter number="8">
				<verse number="1">Ijkuak on Borreguito okitsayan on ika chikome sello, ne iluikak kanaj tlajko hora xokuitlaj okakistik.</verse>
				<verse number="2">Kemaj ne ixpan Dios, onikintak chikomemej ángeles ompa majmaniyaj, niman cada se okiselij sen trompeta.</verse>
				<verse number="3">Kemaj ouajlaj okse ángel niman onotelkets ixpan on tlaixpan* ikan sen tlikontli tlachijchijtli ikan oro. Ompa okimakakej miyek kopajli para san sekan kitlalis iuan inoraciones on yejuan yolchipajkej itech Dios. Niman okiuentlalij on kopajli ipan on tlaixpan* tlachijchijtli ikan oro yejuan onkaj ixpan on ueyixtikaj trono.</verse>
				<verse number="4">Niman ipokyo on kopajli, yejuan onejtikatka ipan ima on ángel iuan inoraciones on yejuan yolchipajkej, oajsik hasta ixpan Dios.</verse>
				<verse number="5">Kemaj on ángel okontilan on tlikontli, niman okitemiltij ikan itlixochyo on tlitl yejuan onkatka ipan on tlaixpan*, niman okontlajkal ipan on tlaltikpaktli. Kemaj, nimantsin opeu tlakomoni, tlakokomoka, tlapetlani niman tlalolini.</verse>
				<verse number="6">Más sakin*, on chikomemej ángeles yejuan kipiyayaj on chikome trompetas, ouajnomankej para tlapitsaskej.</verse>
				<verse number="7">Kemaj on achtoj ángel okipits itrompeta. Ijkuak okipits itrompeta, ipan on tlaltikpaktli otejsiu, niman ouets tlitl yejuan nelijtikaj ikan yestli. Niman on yexkantipan de on tlaltikpaktli, se parte otlatlak iuan nochi on kojyoj niman on xojyoj iuan on sakayoj.</verse>
				<verse number="8">Kemaj on ika ome ángel okipits itrompeta niman ne ipan mar okontlajkalkej on ken sen ueyi tepetl tlikuitiu. Niman de nochi on yexkantipan on kech onkatka mar, se parte onochiu yestli.</verse>
				<verse number="9">De nochi on yexkantipan on kech nemiyaj yolkej ijtik mar, se parte omikkej. Niman de nochi on yexkantipan kech onkatkaj barcos ipan on mar, se parte oxoxotonkej.</verse>
				<verse number="10">Kemaj on ika yeyi ángel okipits itrompeta, niman sen ueyi sitlalin oualeu ipan cielo yejuan uajtlikuitiaya ken sen okopijli*. De nochi on yexkantipan kech ríos niman ameyaltin onkatkaj ipan in tlaltikpaktli, se parte impan ouets.</verse>
				<verse number="11">On sitlalin itoka katka chichiyalistli. Yejua ika, de nochi on yexkantipan kech onkatka atl ipan in tlaltikpaktli, se parte ochichiyak niman miyek tlakatl omik.</verse>
				<verse number="12">Kemaj, on ika naui ángel okipits itrompeta, niman okimotlakej yexkantipan on tonaltisintli, on metstli niman on sitlalimej. Yejua ika tej, nochi on yexkantipan kech tlauijli kipiyayaj okipolojkej. Ijkon tej, xok otlauilpantik ipan se parte de on tonajli niman de on yeuajli.</verse>
				<verse number="13">Kemaj onikitak sen kuaktli yejuan patlantinemiya ixko on cielo. Niman ikan chikauak tlajtojli onikak okijtoj: “¡Lástima, lástima, lástima para on yejuan chantij ipan on tlaltikpaktli, yejua ika on tlen nochiuas ijkuak on okse yeyimej ángeles kipitsaskej intrompeta!”</verse>
			</chapter>
			<chapter number="9">
				<verse number="1">Kemaj on ika makuijli ángel okipits itrompeta niman onikitak sen sitlalin yejuan oualeu ipan cielo*, niman ouetsiko ipan tlaltikpaktli. On sitlalin okimakakej on llave para okitlapoj on pozo yejuan xnejsi kech ika uejkatlan.</verse>
				<verse number="2">Yejua tej, okitlapoj on pozo, niman ijtik on pozo okis sanoyej* miyek poktli ken ijkuak popoka sen ueyi horno. Niman ika on poktli on tonaltsintli niman on cielo otlilejkej.</verse>
				<verse number="3">Ipan on poktli, okiskej on ken chapolimej yejuan xiniyaj ipan in tlaltikpaktli. On ken chapolimej okiselijkej poder para tekuaskej ken tekuaj kolomej.</verse>
				<verse number="4">Okinnauatijkej para nion xojtli maka ma kikuakan, nion itlaj yejuan xoxojki, nion sen kojtli*, yej san ma kintlajyouiltikan on tlakamej yejuan xkipiyaj isello Dios ipan inmixkuatipan.</verse>
				<verse number="5">Yejuamej tej, xokinkauilijkej kinmiktiskej on tlakamej, yej okinmijlijkej san ma kintlajyouiltikan makuijli metstli. Niman on tlen tekokoj kitetlaliliyayaj, sano ijki ken on kolotl kitlalia ipan sen tlakatl ijkuak kikua.</verse>
				<verse number="6">Ipan on tonaltin nochi tlakatl kinekis nomiktis, pero xok ueliskej mikiskej. Sanoyej kinekiskej mikiskej, pero ijkuakon on mikilistli xok onyas.</verse>
				<verse number="7">On yolkej yejuan ken chapolimej nesiyaj, katkaj ken caballos yejuan nemij listos para yaskej ipan nouijsokilistli. Yejuamej kipiyayaj itlaj ipan intsontekon ken sen corona tlachijchijtli ikan oro. Niman kipiyayaj inxayak ken yakaj tlakatl ixayak.</verse>
				<verse number="8">Kipiyayaj intson ken itson yakaj siuatl, niman intlauan ken itlauan sen león.</verse>
				<verse number="9">Intlalkayo tlapachijtikatka ikan itlaj yejuan nesi ken tepostli yejuan ika nomanauiyayaj. Ijkon ken kakistij on carretas ijkuak on caballos kintlalochtiaj para ipan nouijsokilistli, no ijki kakistiyaj inmastlakapaluan.</verse>
				<verse number="10">Kipiyayaj inkuitlapil niman tekuayaj ken kolomej tekuaj. Ipan inkuitlapil kipiyayaj poder para makuijli metstli kintlayouiltiskej on tlakamej.</verse>
				<verse number="11">Yejuamej kipiyayaj sen ángel ken intlayekankau yejuan chanti ipan on pozo yejuan xnesi kech ika uejkatlan. Yejua itoka Abadón ikan hebreo* tlajtojli niman Apolión ikan griego* tlajtojli. Apolión kijtosneki tlaxoxotonijketl.</verse>
				<verse number="12">On achtoj tlaxoxotonilistli yopanok, pero okse ome ye uajlau.</verse>
				<verse number="13">Kemaj, on ika chikuasen ángel okipits itrompeta, niman onikak sen tlajtojli kakistiya intsajlan on naui ken itlaj ikuakuautsitsiuan yejuan onkatkaj ipan cada esquina de on tlaixpan* tlachijchijtli ikan oro yejuan onkatka ixpan Dios.</verse>
				<verse number="14">On tlajtojli okinauatij on ika chikuasen ángel yejuan kipiyaya itrompeta: “Xkintojtoma on nauimej ángeles yejuan salijtokej itech on río itoka Éufrates.”</verse>
				<verse number="15">On nauimej ángeles okintojtonkej. Yejuamej tej, yokintlalijkaj listos para ipan on mismo hora, tonajli, metstli, niman xiutli kinmiktiskej se parte de nochi on kech yexkantipan tlakamej nemij ipan tlaltikpaktli.</verse>
				<verse number="16">Niman onikak okintenejkej 200 millones soldados yejuan kipiyaj incaballos.</verse>
				<verse number="17">Onikintak on caballos niman on yejuan impan yetiayaj. On yejuan impan yetiayaj yelpantlapachijtiayaj ikan on ken itlaj tepostli yejuan ika nomanauiyayaj. Niman on tepostli, yeyi color kipiyaya: chichiltik ken tlitl, azul ken on tetl itoka zafiro niman kostik ken azufre. Niman on caballos kipiyayaj intsontekon ken intsontekon leones. Niman ipan inkamak kisaya tlitl, poktli niman azufre.</verse>
				<verse number="18">Ika on yeyi plagas de tlitl, poktli niman azufre yejuan kisaya inkamak on caballos, omikkej se parte de nochi on yexkantipan tlakamej nemij ipan tlaltikpaktli.</verse>
				<verse number="19">Niman on caballos kipiyayaj poder ipan inkamak niman ipan inkuitlapil, pampa inkuitlapil kipiyayaj intsontekon ken kouamej* niman ika sanoyej tejkuajkuayaj.</verse>
				<verse number="20">On tlakamej yejuan xomikkej ikan on plagas xokajkajkej kichiuaj on tlen xkuajli. Yej sanken* kinmauistiliayaj on xkuajkualtin espíritus, niman on ídolos yejuan tlachijchijtin ikan oro, plata, bronce, tetl niman kojtli*, maski on ídolos xuelij tlachaj, nion tlakakij, nion nejnemij.</verse>
				<verse number="21">Niman no xokajkajkej ika temiktiayaj, tenaualuiyayaj, on ika auilnemiyaj, nion ika tlachtekiyaj.</verse>
			</chapter>
			<chapter number="10">
				<verse number="1">Kemaj onikitak uajtemoua ipan cielo* okse ángel yejuan kipiya poder. Yejua uajtlapachijtiaya ikan moxtli, niman ikuapan kuajkiya sen kojsemalotl. Ixayak petlaniya ken tonaltsintli, niman ikximetskojyouan ken pilares yejuan tlikuitikatkaj.</verse>
				<verse number="2">Yejua kipixtikatka ipan ima sen tlajkuilolamatsintli mimiltik yejuan tlapojtikaj. Niman ika iyekmaikxi, ocholoj ipan mar, niman ika iopochikxi, ocholoj ipan tlaltikpaktli.</verse>
				<verse number="3">Kemaj otsajtsik ikan chikauak tlajtojli yejuan okakistik ken ijkuak nanalka sen león. Niman ijkuak otsajtsik, on cielo okinankilij chikomepa ikan tlakomonajli.</verse>
				<verse number="4">Ijkuak ouajtlajtojkej on chikome tlakomonajli, nejua nikijkuilosnekiya on tlen okijtojkej. Pero ne iluikak onikak okse tlajtojli yejuan onechijlij: “Maka xkijkuilo on tlen okijtoj on chikome tlakomonajli, yej xkichtakapiya.”</verse>
				<verse number="5">Kemaj on ángel yejuan onikitak cholojtikatka ipan mar niman ipan tlaltikpaktli, okajkoku iyekma ipan iluikak,</verse>
				<verse number="6">niman okimelajkaijtoj itech on yejuan nemi para nochipa, yejuan okitlalij on cielo, on tlaltikpaktli, on mar niman nochi on tlen impan onkaj niman nemi. Niman ijkin okijtoj: “Nochi amantsin nochiuas.</verse>
				<verse number="7">Yej, ijkuak on ika chikome ángel kipitsas itrompeta, nochiuas on tlen Dios okinek yejuan iyantikaj, ijkon ken okinmijlij on itekitkauan tiotlajtojkej.”</verse>
				<verse number="8">Kemaj on tlajtojli yejuan onechajnotska ne iluikak oksejpa onechajnots niman onechijlij: “Xuiya, niman xkuiti on tlajkuilolamatsintli yejuan tlapojtikaj ipan ima on ángel yejuan cholojtikaj ipan mar niman ipan tlaltikpaktli.”</verse>
				<verse number="9">Kemaj, nejua oniaj itech on ángel niman onikijlij ma nechmaka on tlajkuilolamatsintli, niman yejua onechijlij: “Nikankaj. Xkua. Mokamak tikmatis tsopelik ken itlaj nekutli, pero ijkuak tiktolos, ne mojtik tikmatis ika chichik.”</verse>
				<verse number="10">Kemaj onikonkuik on tlajkuilolamatsintli ipan ima on ángel niman onikuaj. Nokamak onikmat tsopelik ken itlaj nekutli, pero ijkuak oniktoloj, nojtik onikmat chichik.</verse>
				<verse number="11">Kemaj, onechijlij: “Ika onkaj oksejpa tikteijlis on tiotlajtojli impan on miyek kalpanmej, países, seseknekamej tlajtoltin niman reyes yejuan Dios mitsijlis.”</verse>
			</chapter>
			<chapter number="11">
				<verse number="1">Kemaj, onechmakakej sen vara yejuan ika tlatemachiualo, niman onechijlijkej: “Xmotelketsa niman xtejtemachiua on iueyitiopan Dios niman on itlaixpan*. Niman no xkimpoua keskimej on yejuan ompa kimauistiliaj Dios.</verse>
				<verse number="2">Pero on ikiauak on templo maka xtemachiua pampa on yokinmaktilijkej on yejuan xhebreos*. Yejuamej yeyi xipan uan tlajko kichojcholoskej on yektitikaj ueyikalpan Jerusalén.</verse>
				<verse number="3">Niman nejua niktitlanis ome notestigo yejuan kiteijliskej on tiotlajtojli yejuan nikimijlis ipan se mil 260 tonaltin. Niman yejuamej tlakemejkej yeskej ikan tlakentli* tejsontik tlachijchijtli ikan costales para kiteititiskej ika najmanaj.”</verse>
				<verse number="4">On ome kojtli* intoka olivos niman on ome candeleros yejuan onokej ixpan iTEKO in tlaltikpaktli, kijtosneki on omemej testigos.</verse>
				<verse number="5">Tla yakaj kinekis ijtlaj xkuajli kinchiuilis, yejuamej inkamak kixtiskej tlitl niman kinmiktiskej intlauelikniuan. Ijkon tej, mikis yejuan kinekis itlaj xkuajli kinchiuilis.</verse>
				<verse number="6">Yejuamej in testigos kipiyaskej poder para kichiuaskej maka kiauis ipan on tonaltin chika yejuamej kiteijliskej on tiotlajtojli yejuan kiseliskej itech Dios. No ijki kipiyaskej poder para on atl kuepaskej yestli. Niman san kaman kinekiskej, uelis kichiuaskej ipan in tlaltikpaktli nochi kech sesekneka plagas onkaj.</verse>
				<verse number="7">Ijkuak yejuamej yotlankej kiteijliaj on tiotlajtojli yejuan kiseliskej itech Dios, on xkuajli yolki yejuan kisa ipan on pozo yejuan xnejsi kech ika uejkatlan, kinuijsokis, kintlanis niman kinmiktis.</verse>
				<verse number="8">Niman inmikatlalnakayo kintlajkaliskej ipan icalles on ueyixtikaj ueyikalpan, kampa toTEKO okajkopilojkej. On chanejkej ipan on ueyikalpan nouikaj xkuajli ken on tlakamej chanejkej ne Sodoma niman Egipto. Yejua ika, on ueyikalpan Jerusalén kitokayotiaj Sodoma niman Egipto.</verse>
				<verse number="9">Yeyi tonajli uan tlajko on tlakamej chanejkej ipan nochi naciones, niman nochi raza, niman nochi kech seseknekamej tlajtoltin, kitaskej inmikatlalnakayo, niman xkitekauiliskej para ma kintlaltokakan.</verse>
				<verse number="10">On chanejkej ipan in tlaltikpaktli, sanoyej* pakiskej ipampa inmikilis. Yejuamej kichiuaskej iluitl hasta kinotlayokoliskej itlaj pampa on omemej tiotlajtojkej sanoyej kimpajsolouayaj on tlaltikpaktlakamej.</verse>
				<verse number="11">Pero ijkuak yopanok on yeyi tonajli uan tlajko, Dios ikan ijyo yejuan kitemaka nemilistli, okinyolitij*, niman yejuamej oksejpa onokuitejkejkej. Niman nochimej on yejuan okitakej sanoyej onomojtijkej.</verse>
				<verse number="12">Kemaj on omemej testigos okakkej sen chikauak tlajtojli yejuan okinuajnots iluikak, niman okinmijlij: “Xuajtlejkokan nikan tlakpak.” Niman yejuamej ipan sen moxtli otlejkokej chika intlauelikniuan kominitstikatkaj ken tlejkouayaj.</verse>
				<verse number="13">Kemaj nimantsin sanoyej temojtij otlalolin, niman majtlaktli por ciento de on ueyikalpan oxoxoton. Niman ijkuakon, chikome mil tlakamej omikkej. Niman on tlakamej yejuan xomikkej, ikan innemojtil okueyilijkej Dios iluikak chanej.</verse>
				<verse number="14">Ijkon opanok on ika ome tlaxoxotonilistli, pero saniman ye uajlau on ika yeyi tlaxoxotonilistli.</verse>
				<verse number="15">Kemaj on ika chikome ángel okipits itrompeta, niman nimantsin chikauak okakistikej tlajtoltin ne iluikak. On tlajtoltin ijkin kijtouayaj: “Nochi tekiuajyotl yejuan onkaj ipan in tlaltikpaktli, yokinoyaxkatij* toTEKO Dios niman iCristo, niman para nochipa toTEKO Dios tlamandaros.”</verse>
				<verse number="16">Kemaj, on 24 ueuetkej tlayekankej yejuan yejyeuatikatkaj ipan intronos, onotlakuantelketskej, niman onopachojkej hasta ipan tlajli ixpan Dios, niman okimauistilijkej.</verse>
				<verse number="17">Ijkin okijlijkej: “Timitsmakaj tlaxtlauijli toTEKO Dios yejuan nochi tiueli kichiua. Tejua nochipa tinemi niman nochipa tinemiya. Timitsmakaj tlaxtlauijli pampa aman kuajli yotikteititij moueyi poder, niman yopeu titlamandaroua.</verse>
				<verse number="18">On países okualankej. Pero aman ye kuajli yoyejkok on tonajli para tikinyolkuitis, niman tikintlajkolmakas on mikatsitsimej. Niman no yoyejkok on tonajli para tikintlaxtlauilis on tiotlajtojkej motekichiuilijkauan, niman on yejuan yolchipajkej motech, niman on yejuan mitstlakaitaj. Tejua tikintlaxtlauilis on yejuan uejueyixtokej niman on yejuan xuejueyixtokej. Niman no yoyejkok on tonajli para tikimpopolos on yejuan kinmiktiaj on tlakamej ipan in tlaltikpaktli.”</verse>
				<verse number="19">Kemaj, on itiopan Dios yejuan onkaj iluikak otlapou, niman ijtik on tiopan nestikatka on yekcaja kampa yejtikaj on majtlaktli tlanauatijli. Niman sanoyej otlapetlan, otlakakistik miyek tlajtojli, otlakomon, otlalolin niman chikauak otejsiu.</verse>
			</chapter>
			<chapter number="12">
				<verse number="1">Kemaj sen ueyi tlamauisojli ones ipan iluikak. Niman ijkin katka on tlamauisojli: sen siuatl uajpetlantikatka ken petlani on tonaltsintli, niman on metstli ikxitlan onkatka, niman kimantikatka sen corona yejuan kipiyaya majtlaktli uan ome sitlalin.</verse>
				<verse number="2">In siuatl kipiyaya ikonetsin, niman tsajtsiya ika nokokouaya pampa ye kitlakatilis ikonetsin.</verse>
				<verse number="3">Kemaj okse tlamauisojli ones ompa iluikak: ones sen sanoyej* ueyi niman temojtij yolki itoka dragón. In yolki tlajtlachaya chichiltik, niman kipiyaya chikome itsontekon, majtlaktli ikuakuauuan, niman cada itsontekon kipiyaya sen corona.</verse>
				<verse number="4">On yolki ikan ikuitlapil, de nochi on yexkantipan kech onkatkaj sitlalimej ipan cielo, se parte okinuajxinij ipan tlaltikpaktli. On siuatl ye nisiu katka para kinemitis ikonetsin. Niman on dragón oyaj ixpan on siuatl para ijkuak uajnemiskia ikonetsin, yejua nimantsin kikualiskia on konetsintli.</verse>
				<verse number="5">Niman on siuatl okitlakatilij sen tlakakonetl yejuan tlamandaros ikan nochi poder ipan nochi tlakatl kech chanti ipan nochiuiyan países. Pero on ikoneu okanilijtikiskej niman okuikakej itech Dios, niman ixpan on iueyixtikaj trono.</verse>
				<verse number="6">Niman on siuatl oyejteu. Niman oyaj neka xalpatlajkan kampa Dios yokitlalijka kampa kicuidaroskej se mil 260 tonaltin.</verse>
				<verse number="7">Más sakin*, ne iluikak onochiu sen nouijsokilistli. On ángel tlayekanki itoka Miguel iuan iángeles onouijsokkej iuan on dragón iuan iángeles.</verse>
				<verse number="8">Pero on dragón niman iángeles xouelkej otetlankej. Yejua ika tej, xok ouel onenkej ne iluikak.</verse>
				<verse number="9">Ijkon tej, on ueyi dragón okuajkixtijkej ne iluikak. On dragón, sano yejua on kouatl yejuan desde yeuejkaui nemi, itoka diablo* noso Satanás. Yejua okajkayau nochi tlakatl chanej* ipan in tlaltikpaktli. Yejua tej, niman iángeles okinuajxinijkej ipan in tlaltikpaktli.</verse>
				<verse number="10">Kemaj ne iluikak onikak sen chikauak tlajtojli yejuan okijtoj: Yoyejkok itemakixtilis niman ipoder toDios. Yejua yopeu tlamandaroua, niman Cristo no yokiselij tekiuajyotl. Nochi in tikmatij ika melauak, pampa aman on yejuan nochipa ikan tonajli niman ikan yeuajli impan tlatototsaya* on tokniuan ixpan toDios, yokuajtlajkalkej de ne iluikak.</verse>
				<verse number="11">Niman on tokniuan otetlankej itechkopa iyesyo on Borreguito niman ika on temachtijli itech Cristo yejuan okitemachtijkej. Yejuamej tej, xonomojtijkej kipoloskej innemilis, yej onoyolchikajkej hasta mikiskej.</verse>
				<verse number="12">Xpakikan ne iluikak. Nemejuamej yejuan ompa nenchantij, xpakikan. Pero ¡lástima para nemejuamej yejuan nenchantij ipan in tlaltikpaktli niman ipan mar! pampa on diablo* nemotech yoyaj. Yejua yotemok ikan temojtij tlauejli, pampa kimatstikaj ika xok uejkajtika kiselis icastigo.</verse>
				<verse number="13">Niman ijkuak on dragón okitak ika yokuajtlajkalkej ipan in tlaltikpaktli, opeu kajsisneki on siuatl yejuan okitlakatilij ikonetsin.</verse>
				<verse number="14">Pero on siuatl okimakakej ome inmastlakapaluan de se ueyi kuaktli para ouel oyejteu ixpan on kouatl kampa xok uelis kipajsolos. Niman yejua oyaj uejka ipan on xalpatlajkan kampa kitekipanoskej yeyi xipan uan tlajko.</verse>
				<verse number="15">Kemaj on kouatl okuajkixtij ikamak sanoyej miyek atl ken sen ueyi río* para katoktiskia on siuatl.</verse>
				<verse number="16">Pero on tlajli okipaleuij on siuatl. On tlajli otlapou niman okonik on río yejuan on dragón ikamak okixtij.</verse>
				<verse number="17">Kemaj on dragón sanoyej okualan itechkopa on siuatl, niman okinuisokito yejuan iuejkakoneuan on siuatl. In yejuamej on yejuan kitlakamatij itlanauatil Dios, niman ikan yolchikaualistli kijtouaj ika kineltokaj JesuCristo.</verse>
				<verse number="18">Niman on dragón onoteltito itempan on mar.</verse>
			</chapter>
			<chapter number="13">
				<verse number="1">Niman ne ipan on mar onikitak ouajkis sen xkuajli yolki yejuan kipiyaya chikome itsontekon niman majtlaktli ikuakuauuan. On yolki ipan cada ikuakuau kipiyaya sen corona, niman cada itsontekon kipiyaya sen tlajtojli yejuan kuijuikaltiaya Dios.</verse>
				<verse number="2">On xkuajli yolki yejuan onikitak tlajtlachaya ken itlaj tigre, pero ikxiuan kipiyaya ken ikxiuan sen oso niman ikamak kipiyaya ken ikamak sen león. Niman on dragón okimakak ipoder, niman itrono niman ueyi tlanauatijli, on xkuajli yolki yejuan ouajkis ijtik on mar.</verse>
				<verse number="3">Ipan se itsontekon on xkuajli yolki nesiya ken tlakokojli* yejuan ika ueliskia mikiskia. Pero on itlakokol yejuan nesiya ika mikis, opajtik. Ijkuak nochi tlakatl chanej ipan in tlaltikpaktli ijkon okitak, otlamojkaitakej, niman opeu kitlakamatij on xkuajli yolki.</verse>
				<verse number="4">Yejuamej okimauistilijkej on dragón pampa yejua okimakak itekiuajyo on xkuajli yolki. Niman on xkuajli yolki no okimauistilijkej niman ijkin kijtouayaj: “¿Akinon nemi yejuan no ijki ken in yolki? Niman, ¿akinon uelis iuan notlanis?”</verse>
				<verse number="5">No okauilijkej on xkuajli yolki noueyiteneuas niman kuijuikaltis Dios. Niman no okauilijkej tlamandaros 42 meses.</verse>
				<verse number="6">Ijkon tej, on xkuajli yolki kuijuikaltiaya Dios, niman itokatsin Dios, niman on iyektiopan Dios, niman no on yejuan nemij ne iluikak.</verse>
				<verse number="7">No okauilijkej ma kinuijsoki niman ma kintlani on yejuan yolchipajkej itech Dios. No ijki okimakakej tekiuajyotl para kimandaros nochi tribus, nochi razas, nochi kech sesekneka tlajtoltin, niman nochimej países.</verse>
				<verse number="8">Nochimej yejuan chantij ipan in tlaltikpaktli, kimauistiliskej on xkuajli yolki, on yejuan xtlajkuilolnestokej intoka ipan on amamoxtli*, yejuan kijtoua akinomej kipiyaj nemilistli para nochipa. In amamoxtli* iyaxka* on Borreguito yejuan okimiktijkej. Niman ijkuak okimiktijkej okitemakak temakixtilistli desde ijkuak opeu in tlaltikpaktli.</verse>
				<verse number="9">Xpiyakan cuidado on tlen aman nemechijlis:</verse>
				<verse number="10">“Tla ijki onkaj para yakaj kitsajtsakuaskej, kitsakuaskej. Niman tla ijki onkaj para yakaj kimiktiskej ikan espada, kimiktiskej.” Yejua ika tej, on yejuan yolchipajkej itech Dios, noneki ma kixikokan on tlen nochiuas ikan yolseuilistli niman tlaneltokalistli.”</verse>
				<verse number="11">Kemaj, onikitak okse xkuajli yolki uajkistiu ijtik on tlaltikpaktli. In xkuajli yolki kipiyaya ome ikuakuauuan ken ikuakuau sen borreguito, pero itlajtol kakistiya ken itlajtol sen dragón.</verse>
				<verse number="12">In xkuajli yolki kipiyaya nochi on ueyi tekiuajyotl yejuan iyaxka* on achtoj xkuajli yolki, niman okitekitiltij ixpan on achtoj xkuajli yolki. Yejua kichiuaya para nochimej on tlakamej chanejkej ipan in tlaltikpaktli ma kimauistilikan on achtoj xkuajli yolki, yejuan opajtik ipan on itlakokol yejuan nesiya ika mikis.</verse>
				<verse number="13">Yejua no kinchiuaya uejueyi milagros* ipan cielo hasta kichiuaya ma uetsi tlitl ipan tlajli imixpan on tlakamej kampa ueli kitaj.</verse>
				<verse number="14">Yejua okinkajkayau on tlaltikpakchanejkej ikan on milagros* yejuan okauilijkej kichiuas ixpan on achtoj xkuajli yolki. Niman otlanauatij ma kichijchiuakan sen iixkopinajlo de on achtoj xkuajli yolki yejuan nemiya maski tlakokojli* katka ikan espada.</verse>
				<verse number="15">Niman on ika ome xkuajli yolki okauilijkej kijyomakas on ixkopinajli tlamachijchijtli de on achtoj xkuajli yolki para okiyolitij. Yejua ika ueliya tlajtlajtouaya niman tlanauatiaya para kinmiktiayaj on yejuan xkimauistiliayaj on tlamachijchijtli de on achtoj yolki.</verse>
				<verse number="16">No ijki on ika ome xkuajli yolki okinchiualtij nochimej, maski uejueyixtokej noso xuejueyixtokej, maski ricos noso mayankej, maski esclavos noso xesclavos, para ma kintlalilikan sen neskayotl ipan inyekma noso ipan imixkuatipan.</verse>
				<verse number="17">Niman xakaj ueliya tlakouaya nion tlanamakaya tla xkipiyaya on neskayotl. On neskayotl kijtosneki itoka on xkuajli yolki noso on inúmero de itoka.</verse>
				<verse number="18">Yejua ika in, noneki tlamatkilistli*. Tla yakaj ueli kajsikamati, ma kixtlalo inúmero on xkuajli yolki pampa on número, inúmero yes nochi tlakatl. Niman on número yejua in: 666.</verse>
			</chapter>
			<chapter number="14">
				<verse number="1">Kemaj onikitak on Borreguito ijkatikatka ipan on tepetl itoka Sión. Iuan yejua nemiyaj 144 mil tlakamej yejuan ipan iminixkuatipan tlajkuilolnestikatka itoka on Borreguito niman itoka on iTajtsin.</verse>
				<verse number="2">Kemaj onikak sen tlajtojli yejuan ne iluikak kakistiya ken kakisti on ueyi atl ijkuak uejkatlan ontoyajtikaj, niman ken ijkuak chikauak tlakomoni. Niman no onikak kakistiya ken kakistij on arpas ijkuak kintsotsonaj.</verse>
				<verse number="3">Niman yejuamej nokuikatiayaj sen yenkuik kuikatl ixpan on ueyixtikaj trono, niman imixpan on yejuan ken yolkej tlajtlachaj, niman no imixpan on ueuetkej tlayekankej. On kuikatl xakaj ueliya kinokuikatiaya. Yej san ueliyaj nokuikatiaj on 144 mil yejuan omakiskej ipan on tlaltikpaktli intsajlan on tlajtlakolejkej.</verse>
				<verse number="4">In tlakamej xonijtlakojkej inuan siuamej. Yejuamej xkaman teuan onotekakej. Niman san kanon yau on Borreguito, yejuamej ompa iuan yauij. Yejuamej okinkojkej intsajlan on tlaltikpaktlakamej. Niman yejuamej nochiuaj achtoj ofrenda para Dios niman para on Borreguito.</verse>
				<verse number="5">Xkaman okijtojkej on tlen xmelauak. Yejuamej tej, xkipiyaj tlajtlakojli ixpan Dios.</verse>
				<verse number="6">Kemaj onikitak okse ángel patlantinemiya ixko on cielo*. Yejua kitkiya on kuajli tlajtojli yejuan para nochipa onkaj. Yejua kitkiya para kimijlis on yejuan chanejkej ipan in tlaltikpaktli de nochi tribus, de nochi raza, de nochi kech sesekneka tlajtoltin, niman nochi países.</verse>
				<verse number="7">Niman ikan chikauak tlajtojli ijkin okijtoj: “Xtlakaitakan Dios, niman xkueyilikan, pampa aman yoyejkok on hora para cada se kiyolkuitis niman kitlaxtlauilis ken kitocaroua on tlen okichiu. Xmauistilikan on yejuan okitlalij on cielo, on tlaltikpaktli, on mar niman on ameyaltin.”</verse>
				<verse number="8">Kemaj okuajtokak on ika ome ángel yejuan okijtoj: “¡Youets! ¡Youets on ueyikalpan Babilonia yejuan kichiualtiaya nochi tlakatl ipan nochi países ma kintlakamatikan oksekimej dioses!”</verse>
				<verse number="9">Kemaj, on ika yeyi ángel okinuajtokak on achtoj omemej ángeles, niman ikan chikauak tlajtojli ijkin okijtoj: “Tla yakaj kimauistilia iixkopinalo on xkuajli yolki yejuan okichijchijkej, niman kinokauilia ma kitlalilikan on neskayotl ipan ixkuatipan noso ipan ima,</verse>
				<verse number="10">ika onkaj yejua kiselis on temojtij tlajyouilistli yejuan Dios kimakas ikan nochi itlauel. Niman kitlajyouiltis imixpan on yolchipajkej ángeles, niman ixpan on Borreguito ikan tlitl niman azufre.</verse>
				<verse number="11">Niman ipokyo on tlitl yejuan tetlajyouiltia, para nochipa kistias. Nochipa ikan tonajli niman ikan yeuajli xkipiyaj neseuijli on yejuan kimauistiliaj on xkuajli yolki niman on iixkopinajlo yejuan okichijchijkej, niman on yejuan kiseliaj on neskayotl de itoka.”</verse>
				<verse number="12">Yejua ika, noneki ma kixikokan on tlen nochiuas, ikan yolseuilistli on yolchipajkej itech Dios, yejuan kitlakamatij itlanauatiluan niman kimelajkapiyaj intlaneltok itech Jesús.</verse>
				<verse number="13">Kemaj, sen tlajtojli yejuan oualeu iluikak onikak nechijlia: —Xkijkuilo yejua in: “Sanoyej tlatiochijtin yeskej on yejuan mikiskej desde aman para tlayakapan on yejuan kineltokaj toTEKO.” On Espíritu Santo kijtoua: “¡Kemaj, sanoyej tlatiochijtin yeskej yejuamej! Yejuamej noseuiskej de intekiu, niman Dios kintlaxtlauilis on tlen okichijkej.”</verse>
				<verse number="14">Kemaj, onikitak sen istak moxtli. Niman ipan on moxtli yeuatikatka ken sen tlakatl. Ipan itsontekon kipiyaya sen corona tlachijchijtli ikan oro, niman kimapixtikatka sen tepostli tlateki itoka hoz yejuan kitekitiltiaj ijkuak pixkalo.</verse>
				<verse number="15">Niman kemaj okse ángel ouajkis ne ipan on tiopan, niman okinots ikan chikauak tlajtojli on yejuan yeuatikatka ipan on moxtli, niman ijkin okijlij: “Xtekitilti mohoz ipan on tlaltikpaktli, niman xsentlali on tlakijlotl pampa yoyejkok hora niman on tlakijlotl yochikau.”</verse>
				<verse number="16">Kemaj on yejuan yeuatikatka ipan on moxtli okipanoltij ihoz ipan on tlaltikpaktli, niman okisentlalij itlakijlo on tlaltikpaktli.</verse>
				<verse number="17">Kemaj okse ángel ouajkis ipan on tiopan yejuan onkaj iluikak, niman yejua no kipiyaya sen hoz tlateki.</verse>
				<verse number="18">Niman ne tlaixpan* ouajkis okse ángel yejuan kipiya itekiu para cuidarouaya on tlitl. Niman yejua ikan chikauak tlajtojli okinots on yejuan kipiyaya ihoz tlateki, niman okijlij: “Xtekitilti mohoz tlateki, niman xsentlali itlakijlo on uvas yejuan onkaj ipan on tlaltikpaktli pampa yochikau.”</verse>
				<verse number="19">Niman on ángel okipanoltij ihoz ipan on uvas yejuan onkaj ipan on tlaltikpaktli. Kemaj okonxinij ne kampa kipatskaskej. In kijtosneki on itlauel Dios yejuan ye uajlau.</verse>
				<verse number="20">Yejua on uvas xipan on ueyikalpan okipatskakej, yej neka kaltenko. Ne kampa okipatskakej on uvas okis yestli. On yestli sanoyej miyek katka niman otlejkok hasta kanaj se metro uan tlako ika tlakpak, niman kanaj 300 kilómetros ika uejka onotlaloj.</verse>
			</chapter>
			<chapter number="15">
				<verse number="1">Kemaj, ne ipan cielo* onikitak okse ueyi niman tetlatlachaltij tlamauisojli. Onikintak chikomemej ángeles yejuan okipixkej on chikome sa ika nochi plagas. On yejua sa ika nochi plagas pampa ijkuak tlamis on plagas, no tlamis itlauel Dios.</verse>
				<verse number="2">No onikitak on ken itlaj mar tlachijchijtli ikan teskatl nenelijtikatka ikan tlitl. Ompa majmaniyaj on yejuan okitlankej on xkuajli yolki, niman on iixkopinajlo on achtoj xkuajli yolki yejuan okichijchijkej, niman no iuan on número de itoka. Yejuamej ompa kimpiyayaj on arpas yejuan Dios okinmakak,</verse>
				<verse number="3">niman nokuikatiayaj on kuikatl de Moisés yejuan itekichiuilijkau Dios, niman no nokuikatiayaj on kuikatl de on Borreguito. On kuikatl ijkin kijtouaya: Ueyi niman tetlatlachaltij nochi on tlen yotikchiu toTEKO Dios yejuan nochi tiueli tikchiua. Timouika ken kitocaroua, niman melajki, tejua yejuan tiRey para nochi países.</verse>
				<verse number="4">¿Akinon tej, xmitstlakaitas? ¿Akinon xmitsueyilis toTEKO? Tej, san tejua tiyektli. Niman nochi tlakatl de nochiuiyan países uajlaskej mixpan niman mitsmauistiliskej, pampa yones ika motekiu otikchiu ken kitocaroua.</verse>
				<verse number="5">Ijkuak ijkin yonikitak, kemaj kej onikitak ipan on ueyitiopan yejuan onkaj ne iluikak, otlapou kampa más tlayekkan kampa yejyejtokej on tepatlachtin yejuan ipan tlajkuilolnestikaj on itlanauatil Dios.</verse>
				<verse number="6">Ipan on ueyitiopan ouajkiskej on chikomemej ángeles yejuan kipiyayaj on chikome plagas. Yejuamej tlakemejkej katkaj ika on tlakentli* itoka lino yejuan chipauak niman petlanki. No ijki malintikatka inyelpan sen ilpikatl tlachijchijtli ikan oro.</verse>
				<verse number="7">Kemaj semej on nauimej yejuan ken yolkej tlajtlachayaj okinmamakatiaj sesentemej sen copa tlachijchijtli ikan oro. Cada copa tentiaya ika itlauel Dios yejuan nochipa nemi.</verse>
				<verse number="8">Niman on ueyitiopan tentikatka ikan poktli ipampa iueyilis niman ipoder Dios. Niman xakaj ueliya kalakiya ne ipan on ueyitiopan san chika on chikomemej ángeles xe tlamiyaj kixiniayaj on chikome plagas.</verse>
			</chapter>
			<chapter number="16">
				<verse number="1">Kemaj onikak sen chikauak tlajtojli yejuan okakistik ne ijtik on ueyitiopan. On tlajtojli ijkin okinmijlij on chikomemej ángeles: “Xuiyan, niman on tlauejli yejuan itech Dios ualeua xkontoyauakan ika on chikome copas ipan on tlaltikpaktli.”</verse>
				<verse number="2">On achtoj ángel oyaj niman okitsonokij icopa de on tlen kipiyaya, ipan on tlaltikpaktli. Kemaj nochi tlakatl yejuan kipiyaya ineskayo on xkuajli yolki niman kimauistiliaya on iixkopinajlo on yolki okiskej tsotsomej impan yejuan sanoyej* xkuajli niman sanoyej tekokojkej.</verse>
				<verse number="3">On ika ome ángel okitsonokij icopa ipan mar de on tlen kipiyaya, niman on mar onokuep yestli ken iyesyo sen mikatsintli. Niman nochi tlen yoltikatka ipan on mar omik.</verse>
				<verse number="4">On ika yeyi ángel okitsonokij icopa de on tlen kipiyaya ipan on ríos niman on ameyaltin, niman nochi on atl onokuep yestli.</verse>
				<verse number="5">Kemaj on ángel yejuan cuidarouaya on atl onikak okijtoj: Tejua toTEKO Dios yolchipauak yejuan aman nemi niman nochipa nemiya, otitetlaxtlauilij ken kitocaroua.</verse>
				<verse number="6">On tlakamej okinmiktijkej on yejuan yolchipajkej motech niman on motiotlajtokauan. Niman pampa ijkon okichijkej sanoyej xkuajli, aman yotikinmonitij on yestli. Aman kiseliaj on tlen kintocaroua.</verse>
				<verse number="7">No onikak akinonon ijkin kijtouaya ne tlaixpan*: “Kemaj, toTEKO Dios yejuan nochi tiueli tikchiua, ika tlen melauak yotitetlaxtlauilij niman otikchiu ken kitocaroua.”</verse>
				<verse number="8">On ika naui ángel okitsonokij icopa de on tlen kipiyaya ipan on tonaltsintli, niman on tonaltsintli okiselij poder para kintonaltlatis on tlakamej.</verse>
				<verse number="9">Niman on tlakamej sanoyej temojtij otonaltlatlakej, pero xokipatlakej inyojlo nion xokueyilijkej Dios yejuan kichiua para ma onya on plagas, yej okuijuikaltijkej Dios.</verse>
				<verse number="10">On ika makuijli ángel okitsonokij icopa de on tlen kipiyaya ipan itrono on xkuajli yolki, niman nochiuiyan kampa tlamandarouaya onokau ipan tlayouajlotl. On tlakamej sanoyej onokokojkej hasta nonenepilkuayaj.</verse>
				<verse number="11">Niman yejuamej okuijuikaltijkej on Dios iluikak chanej* ipampa on ika nokokouayaj niman on tsotsomej yejuan okipixkej. Pero maski ijkon impan onochiu, xokajkajkej on tlen xkuajli.</verse>
				<verse number="12">On ika chikuasen ángel okitsonokij icopa de on tlen kipiyaya ipan on ueyi río itoka Éufrates, niman on atl ouak. Ijkon otlapou sen ojtli para opanokej on reyes yejuan uajlayaj ne ika ikisayan tonaltsintli.</verse>
				<verse number="13">Kemaj, onikintak yeyimej xkuajkualtin espíritus yejuan tlajtlachayaj ken atemomej. Yejuamej kisayaj ikamak on yolki itoka dragón, niman ikamak on achtoj xkuajli yolki, niman no ikamak on yejuan xmelauak tiotlajtojketl.</verse>
				<verse number="14">In xkuajkualtin espíritus ueliyaj kinchiuaj milagros. Niman yejuamej kisayaj komintlamachilismakayaj* nochimej on reyes ipan on tlaltikpaktli para kinsentlaliskej. Ijkin kichiuaskej para nouijsokiskej iuan Dios yejuan nochi ueli kichiua ipan on iueyitonajli ijkuak kiyolkuitis nochi tlakatl niman kintlajtlakolmakas ken kitocaroua.</verse>
				<verse number="15">Kemaj Cristo okijtoj: “Xkakikan, xakaj kimati kamanon niuajlas pampa niuajlas ken yakaj tlachtekketl. Yejua ika, sanoyej tlatiochijtli yes on tlakatl yejuan tlachixtias niman kuajli tlakemej yes, para ijkuak niuajlas xpinauas ken yakaj yejuan tetsotsoltik.”</verse>
				<verse number="16">Niman on yeyimej xkuajkualtin espíritus okinsentlalijkej on reyes ne kampa ikan tlajtojli hebreo* itoka Armagedón.</verse>
				<verse number="17">On ika chikome ángel okitsonokij icopa de on tlen kipiyaya ipan ajakatl. Kemaj ne iluikak ipan on ueyitiopan okis sen chikauak tlajtojli yejuan ualejtikatka ipan on ueyixtikaj trono. On tlajtojli ijkin kijtouaya: “Nochi yonochiu.”</verse>
				<verse number="18">Kemaj sanoyej otlapetlan, otlakakistik chikauak, otlakokomokak, niman in tlaltikpaktli ouiuixkak ikan sen tlalolinalistli sanoyej temojtij. On tlalolinalistli yejuan okuiuixoj in tlajli, xkaman ijki onochijka chikauak ken aman, desde ijkuak opeu nemij on tlakamej.</verse>
				<verse number="19">On ueyixtikaj ueyikalpan Babilonia yexkan otlajkokis, niman on uejueyi kalpanmej ipan nochi países oxoxotonkej. Niman Dios xokelkau itlajtlakoluan on ueyixtikaj ueyikalpan, yej okichiualtij ma koni ken itlaj vino on itlauel yejuan okimakak pampa sanoyej okualanij.</verse>
				<verse number="20">Nochimej tlaluaktsitsimej yejuan onkatkaj atlajkotian niman on tepemej opolijkej.</verse>
				<verse number="21">No ijki uejueyi tesiutli oualeu ipan cielo, niman ouajxin impan on tlaltikpaktlakamej. Cada tesiutli kanaj cuarenta kilos ika yetik katka. Niman on tlakamej okuijuikaltijkej Dios ipampa on tesiutli yejuan sanoyej temojtij katka.</verse>
			</chapter>
			<chapter number="17">
				<verse number="1">Kemaj ouajlaj se de on chikome ángel yejuan kipiyayaj on chikome copas, niman onechijlij: “Xuajla, niman nimitsititis ken Dios kitlajtlakolmakas niman kicastigaros on ueyi tlakapapatlaketl yejuan yeuatikaj ipan nochi on mares yejuan onojkej.</verse>
				<verse number="2">On reyes yejuan nemij ipan in tlaltikpaktli yonotekakej iuan yejua. Niman on chanejkej ipan on tlaltikpaktli otlauankej ikan ivino. Ivino kijtosneki on tlakapapatlalistli yejuan okichiu.”</verse>
				<verse number="3">Kemaj, on Espíritu Santo okiyekan notlamachilis niman on ángel onechuikak neka xalpatlajkan. Ompa tej, onikitak sen siuatl yetikatka ipan sen xkuajli yolki. On xkuajli yolki tlajtlachaya chichiltik niman nochi itlakayo tentikatka ikan tokayomej yejuan kuijuikaltiayaj Dios. On xkuajli yolki chikome itsontekon kipiyaya niman majtlaktli ikuakuauuan.</verse>
				<verse number="4">On siuatl tlakemej katka ikan sen tlakentli* yejuan kipiyaya on tlapajli morado niman chichiltik. On itlaken tlajmachyoj* katka ikan oro, ikan kualtetsitsimej temej, niman ikan perlas*. Yejua kimapixtikatka sen copa yejuan tlachijchijtli ikan oro. On copa tentikatka ikan on tlen sanoyej* molonki ijtlakauki, niman ika on tlen sanoyej tetlajyeloj* xchipauak yejuan onosentlalij ika itlakapapatlalis.</verse>
				<verse number="5">Niman ixkuatipan on siuatl tlajkuilolnestiaya sen tokayotl yejuan xakaj kajsikamatiya tlinon kijtosneki. On tokayotl ijkin kijtouaya: “On ueyixtikaj Babilonia yejua iminnanaj nochimej on tlakapapatlakej, niman nochi on tlen sanoyej molonki ijtlakauki ipan on tlaltikpaktli.”</verse>
				<verse number="6">Kemaj onikitak tlakaj on siuatl tlauanki katka ika inyesyo on yolchipajkej itech Dios yejuan okitoyajkej ijkuak omikkej pampa otenojnotskej ipampa Jesús. Ijkuak ijkon onikitak, sanoyej onimojkatlachix.</verse>
				<verse number="7">Kemaj on ángel onechijlij: “¿Tline* yotimojkatlachix? Nejua nimitsmachistis iichtakayo on siuatl, niman on xkuajli yolki yejuan ipan yetinemi yejuan kipiya chikome itsontekon niman majtlaktli ikuakuau.</verse>
				<verse number="8">On xkuajli yolki yejuan otikitak, sano yejua on yejuan achtoj yoltikatka, pero aman xok yoltikaj. Niman maski xok yoltikaj yejua kuajkisas ijtik on pozo yejuan xnesi kech ika uejkatlan, niman kemaj kixoxotoniskej. Desde ipeuyan in tlaltikpaktli, ye onkatka sen tlajkuilolamatl kampa nestikatka intoka on tlakamej yejuan kipiyaskej nemilistli para nochipa*. On tlakamej yejuan xtlajkuilolnestikaj intoka ipan on tlajkuilolamatl, mojkatlachaskej ijkuak kitaskej on xkuajli yolki, pampa on xkuajli yolki yoltikatka, niman aman xok yoltikaj. Pero oksejpa uajlas.</verse>
				<verse number="9">“Ipan in noneki yakaj yejuan kipiya tlamatkilistli* niman kajsikamatilistli. On chikomemej tsontekomamej kijtosneki, chikomemej tepemej yejuan on siuatl impan yeuatikaj.</verse>
				<verse number="10">Niman on tsontekomamej no kijtosneki chikomemej reyes. Makuiltimej yejuamej yomikkej. Niman se de yejuamej tlamandarojtikaj, niman okse hasta aman xye uajlau. Pero ijkuak uajlas on yejuan sa ika nochi rey, yejua xok uejkauis tlamandaros.</verse>
				<verse number="11">On xkuajli yolki yejuan yoltikatka niman aman xok yoltikaj, sano yejua on ika chikueyi rey. Yejua no teuan nopoua intech on chikomemej reyes, niman ijkuak ika okpa yotlamandaroj, yas para kimiktiskej.</verse>
				<verse number="12">“On majtlaktli kuakuautli yejuan otikitak kijtosneki on majtlaktlimej reyes yejuan hasta aman xe peuaj tlamandarouaj. Pero san ipan se achijtsin tiempo, san sekan iuan on xkuajli yolki kiseliskej on tekiuajyotl para tlamandaroskej ken reyes.</verse>
				<verse number="13">On majtlaktlimej reyes san se tekitl kipiyaskej niman impoder iuan intekiuajyo kimakaskej on xkuajli yolki.</verse>
				<verse number="14">On xkuajli yolki niman on reyes kuijsokiskej on Borreguito. Pero on Borreguito kintlanis pampa yejua inTEKO nochimej on tetekouan niman inRey nochimej on reyes. Niman on yejuan nemij iuan on Borreguito, Dios okinnots niman okintlapejpenij, niman kuajli onouikakej iuan on Borreguito.”</verse>
				<verse number="15">On ángel no ijkin onechijlij: “On mares yejuan otikitak impan yeuatikaj on tlakapapatlaketl kijtosneki: naciones, tojlamej, razas, niman on seseknekamej tlajtoltin*.</verse>
				<verse number="16">On majtlaktli kuakuautli yejuan otikitak niman on xkuajli yolki kitlauelitaskej on tlakapapatlaketl. Yejuamej kitlakijkixtiliskej, kitetsotsoloskej, kikuaskej inakayo, niman kitlatiskej.</verse>
				<verse number="17">Ijkon nochiuas pampa Dios sano yejua kintlalilis ipan inyojlo para kichiuaskej on tlen yejua kineki. Yejuamej tej, san sekan notlajtolmakaskej niman kimakaskej itekiuajyo on xkuajli yolki para yejua uelis tlamandaros hasta kaman nochiuas nochi tlen Dios yokijtoj.</verse>
				<verse number="18">On siuatl yejuan otikitak kijtosneki on ueyixtikaj ueyikalpan yejuan kimandaroua nochi kech rey nemi ipan in tlaltikpaktli.”</verse>
			</chapter>
			<chapter number="18">
				<verse number="1">Kemaj ijkuak ijkon yonikitak, onikitak sen ángel uajtemouaya de ne iluikak. Yejua okipix ueyi tekiuajyotl niman ikan ipetlanalis otlastayak ipan in tlaltikpaktli.</verse>
				<verse number="2">Niman ikan chikauak tlajtojli ijkin tsajtsiya: Aman kemaj, youets on ueyixtikaj ueyikalpan itoka Babilonia. Yejua yonochiu chanyotl* para on xkuajkualtin espíritus, chanyotl para nochi tlajtlamach* xkuajkualtin ajakamej, niman yonochiu tepajsojli para on xchipajkej niman tlauelejkej totomej.</verse>
				<verse number="3">On tlakamej ipan nochi países yotlajtlakojkej yejua ipampa. Niman nochimej reyes ipan in tlaltikpaktli iuan yotlajtlakojkej ika on tlen xkuajli. Niman no on tlasemankej yoricojtiakej ika on tlajtlamach* tlen patioj.</verse>
				<verse number="4">Kemaj ne iluikak onikonkak okse tlajtojli yejuan ijkin kijtouaya: “Nemejuamej yejuan nennoyaxkauan*, xkisakan ipan on ueyikalpan, para xinuan nenkichiuaskej on intlajtlakol, niman ijkon xinuan nenkiseliskej on iplagas.</verse>
				<verse number="5">Kiseliskej itlauel Dios pampa tlajtlakouaj hasta kampa xok ueli, niman Dios yokelnamik on tlen xkuajli okichijkej.</verse>
				<verse number="6">On tlen yejua okinmakak oksekimej, no yejua xmakakan. Niman on tlen yejua okichiu, okpatipan sano ijki xmakakan. Ijkon ken chichik okineloj sen tlaonijli para oksekimej, nemejuamej okpa más chichik xnelokan para yejua.</verse>
				<verse number="7">Xmakakan tlajyouilistli niman ajmantli no ijki ken onoueyilij niman onopaktij ikan iriquezas. Ijkon xmakakan pampa ipan iyojlo kijtoua: ‘Nikan neuatikaj ken yakaj reina. Nejua xnikauajli, niman xkaman nichokas.’</verse>
				<verse number="8">Yejua ika, san ipan se tonajli kipiyas in plagas. Kipiyas mikilistli, ajmantli, apistli, niman tlatlas. Ijkon nochiuas pampa toTEKO Dios yejuan yokitlajtlakolmakak sanoyej* kipiya poder.”</verse>
				<verse number="9">On reyes de in tlaltikpaktli yejuan inuan onotekakej niman iuan okipaktijkej innemilis ika on tlen okinajauiltijkej, chokaskej, niman najmanaskej ijkuak kitaskej ipokyo on tlitl yejuan ika tlatlas.</verse>
				<verse number="10">Yejuamej san uejka ontlachixtiaskej pampa kimakajsiskej on itlajyouilis, niman kijtoskej: ¡Ay, lástima de tejua tiueyixtikaj ueyikalpan Babilonia! ¡Sanoyej tikojtitikatka ueyikalpan! Niman aman san ipan se hora otikselij mocastigo.</verse>
				<verse number="11">On tlasemankej yejuan nemij ipan in tlaltikpaktli no chokaskej niman najmanaskej ipampa on ueyikalpan, pampa xok nemiskej yejuan kinkouiliskej on tlen kinamakaj.</verse>
				<verse number="12">Xok kouaskej on oro, plata, on kualtsitsimej temej, on perlas*, on tela más kualtsin itoka lino, niman on tela yejuan itoka seda, niman on tela morada niman on tela chichiltik. No ijki xok kouaskej nochi tlajtlamach* kojtli* ajuiyak, nochi tlajtlamach* yejuan tlachijchijtli ikan marfil, kojtin* kualtetsitsimej, noso on tepostli itoka bronce, noso hierro, noso on tlajtlamach* yejuan tlachijchijtli ika on kualtejtsin tetl itoka mármol.</verse>
				<verse number="13">Niman xok kouaskej canela, tlajtlamach* tlen ajuiyak, xochikopajli, on ajuiyalistin itoka mirra niman olíbano, vino, aceite, harina yejuan más kuajli niman trigo, yolkej yejuan tlamamaj, niman no, borregos, caballos, carretas yejuan kitilanaj caballos, esclavos niman hasta innemilis on tlakamej.</verse>
				<verse number="14">On tlasemankej no kijliskej on ueyikalpan: ¡On sanoyej uelik tlakijlotl yejuan tikuelitaya, xok tikpiya! Niman aman para nochipa yotikpoloj on riquezas niman on tlen patioj yejuan tikpiyaya.</verse>
				<verse number="15">On tlasemankej yejuan yotlanamakakej ika on ken on tlajtlamach* niman oricojtiakej itechkopa on ueyikalpan, san uejka ontlachixtiaskej pampa kimakajsiskej on itlajyouilis. Yejuamej chokaskej niman najmanaskej,</verse>
				<verse number="16">niman kijtoskej: ¡Ay, lástima para on ueyixtikaj ueyikalpan! Yejua ken sen siuatl yejuan notlakentiaya ikan siuatlakentli* de lino fino, niman ikan tlakentli* morado niman chichiltik, niman tlajmachyoj* ikan oro, ikan kualtetsitsimej temej niman ikan perlas.</verse>
				<verse number="17">¡Niman san ipan se hora otlan nochi on miyek riqueza! Nochimej on yejuan tlamandarouaj ipan on barcos, on yejuan paxalouaj ipan on barcos, on marineros, niman nochimej on yejuan tekitij ipan on mar uejka uajnotelketsaskej.</verse>
				<verse number="18">Niman ijkuak kitaskej ipokyo on tlitl yejuan ika tlatlas on ueyikalpan, kijtoskej: “¡Xonkatka okse ueyikalpan sanoyej ueyixtikaj ken yejua in ueyikalpan!”</verse>
				<verse number="19">Yejuamej nokuatlaltemiskej para kiteititiskej ika najmanaj. Chokaskej niman najmanaskej, niman kijtoskej: ¡Ay, lástima para on ueyixtikaj ueyikalpan! Ikan iriquezas orikojtiakej nochimej on yejuan kipiyayaj inbarco. ¡Pero san ipan sen hora nochi otlan!</verse>
				<verse number="20">Xpakikan nemejuamej yejuan nenchantij iluikak pampa on ueyikalpan yoxoxoton. Nemejuamej apóstoles*, niman nemejuamej tiotlajtojkej, niman nemejuamej yejuan iyaxkauan* Dios, no xpakikan. Xpakikan pampa Dios yocastigaroj on ueyikalpan yejuan omechtlajyouiltij.</verse>
				<verse number="21">Kemaj sen ángel kojtik oketsteu sen tetl. On tetl sanoyej ueyi katka, ken imetl sen ueyi molino. Kemaj okontlajkal on tetl ipan mar, niman okijtoj: “Babilonia, on ueyixtikaj ueyikalpan no ijkon kontlajkaliskej ne tlatsintlan, niman xok kaman oksejpa nenkitaskej.</verse>
				<verse number="22">Xok kaman ompa kinkakiskej on yejuan tlatsotsonaj. Xok kaman kakistis kitsotsonaj arpas, nion kimpitsaj flautas, niman on trompetas ipan on ueyikalpan. Niman nion se tlakatl xok tekitis ipan tlajtlamach* tekitl, niman no xok kakistiskej on molinos ipan on ueyikalpan.</verse>
				<verse number="23">Nion se tlauijli xok tlauilos ipan on ueyikalpan. Niman no xok nonamiktiuas. In nochiuas pampa motlasemankauan más sanoyej uejueyixtikatkaj nochiuiyan ipan on tlaltikpaktli, niman ikan monauajlo otikinkajkayau nochimej países.”</verse>
				<verse number="24">Ipan on ueyikalpan okinextijkej inyesyo on tiotlajtojkej, niman on yejuan yolchipajkej itech Dios niman nochimej on yejuan no okinmiktijkej nochiuiyan ipan in tlaltikpaktli.</verse>
			</chapter>
			<chapter number="19">
				<verse number="1">Ijkuak in yopanok, onikak ken miyek tlakatl chikauak tlajtlajtouaya ne iluikak. Yejuamej kijtouayaj: “¡Ma kiyekteneuakan toDios! Yejua temakixtia. Ueyixtikaj niman kipiya ueyi poder.</verse>
				<verse number="2">Yejua tecastigaroua ken kitocaroua niman ika on tlen melauak. Yejua tej, yokitlalilij icastigo on ueyixtikaj tlakapapatlaketl, yejuan ikan iauilnemilis yokijtlakoj nochi tlakatl. Dios tej, yokuepiltij on tlakapapatlaketl on ika okinmiktij on itekichiuilijkauan.”</verse>
				<verse number="3">Kemaj oksejpa okijtojkej: ¡Ma kiyekteneuakan toDios! Tej, ipokyo on ueyixtikaj ueyikalpan yejuan yotlatlak xkaman noteltis.</verse>
				<verse number="4">Niman on 24 ueuetkej tlayekankej inuan on nauimej yejuan ken yolkej, onotlakuantelketskej niman onopachojkej hasta ipan tlajli, niman okimauistilijkej Dios yejuan yeuatikaj ipan on ueyixtikaj trono. Yejuamej kijtouayaj: —¡Ma ijki nochiua! ¡Ma kiyekteneuakan toDios!</verse>
				<verse number="5">Kemaj ne itech on ueyixtikaj trono* okakistik sen tlajtojli yejuan kijtouaya: “Xkueyilikan toDios nochimej nemejuamej yejuan nenkitekichiuiliaj, niman nenkitlakaitaj yejuan nenuejueyixtokej niman yejuan xnenuejueyixtokej.”</verse>
				<verse number="6">Kemaj onikak ken miyek tlakatl tlajtlajtouaya. Okakistik ken kakisti on ueyi atl ijkuak uejkatlan ontoyajtikaj, niman ken ijkuak sanoyej* chikauak tlakomoni. On tlajtojli ijkin kijtouaya: “¡Ma kiyekteneuakan toDios!, pampa on toTEKO Dios yejuan nochi ueli kichiua yopeu tlamandaroua.</verse>
				<verse number="7">Ma tipakikan, niman ma titemikan ikan miyek paktli. Ma tikyekteneuakan iueyilis, pampa yoyejkok on tonajli para nonamiktis on Borreguito niman kitlaluichiuiliskej. Isiuau yonotlayektlalilij.</verse>
				<verse number="8">Dios yokimakak on tlakentli* de lino yejuan fino, chipauak niman petlani para notlakentis.” (On lino kijtosneki on tlajtlamach* yejuan on yolchipajkej itech Dios kichiuaj ikan inyolmelajkilis.)</verse>
				<verse number="9">Kemaj on ángel onechijlij: “Xkijkuilo yejua in: ‘Sanoyej tlatiochijti yeskej on yejuan kinnotsaskej para tlakuaskej ipan on iluitl yejuan nochiuas ijkuak nonamiktis on Borreguito.’” Niman no onechijlij: “Yejua in tlajtojli melauak itlajtoltsin Dios.”</verse>
				<verse number="10">Ijkuak yejua onechijlij in, oninotlakuantelkets ikxitlan on ángel para nikmauistiliskia, pero yejua onechijlij: “Maka ijkon xchiua. Nejua tej, san niitekichiuilijkau Dios, sano ijki ken tejua niman mokniuan yejuan melajkanemij ipan on tlen melauak yejuan Jesús otemachtij. Tejua san Dios xmauistili.” Yejua on tej, tlen melauak yejuan Jesús otemachtij, yejua kintlamachilistia* on tiotlajtojkej.</verse>
				<verse number="11">Kemaj onikitak tlapojtikaj on iluikak. Niman ne kampa uajtlapojtikaj ouajnonextij sen istak caballo. Ipan on caballo yetikatka sen tlakatl yejuan itoka Fiel niman no itoka Melajkatlakatl. Yejua tetlajtlakolmaka niman tlauijsoki ken kitocaroua.</verse>
				<verse number="12">Ixtololojuan ken itlaj tlimilinajli katka niman miyek coronas kitkiya ipan itsontekon. Niman ipan yejua tlajkuilolnestikatka sen tokayotl yejuan xakaj kimatiya tlinon kijtosneki, yej san yejua kimatiya.</verse>
				<verse number="13">Yejua tlakemej katka ikan sen tlakentli* yejuan okipatsojkej ikan yestli. Yejua itoka: iTlajtoltsin Dios.</verse>
				<verse number="14">On sanoyej miyekej iluikaksoldados, kuajtokatiayaj. Yejuamej tlakemejkej katkaj ikan lino yejuan más kualtsin niman istak niman chipauak. Yejuamej uajyejyetiayaj ipan istakej caballos.</verse>
				<verse number="15">Ikamak uajkistiaya sen espada sanoyej tlateki, yejuan ika kintlanis on países. Yejua kinmandaros ikan ueyi tekiuajyotl. Niman kinchiualtis ken kichiuiliaj on uvas ijkuak kipatskaj. In kijtosneki ika kintlaxtlauilis ikan temojtij tlajyouilisltli yejuan ualeua ipan on itlauel Dios yejuan nochi ueli kichiua.</verse>
				<verse number="16">Ipan itlaken niman ipan imetskojyo tlajkuilolnestiaya in tokayotl: “Rey impan nochimej on reyes niman inTEKO impan nochimej on tetekouan.”</verse>
				<verse number="17">Kemaj, sen ángel onikitak ijkatikatka ipan tonaltsintli. Yejua sanoyej chikauak okintsajtsilij nochimej on totomej yejuan patlantinemij ne ixko on cielo. Yejua ijkin okinmijlij: “Xuajlakan niman xmosentlalikan para nenkuaskej on ueyi kijtosneki tlakuajli yejuan Dios kitemaka.</verse>
				<verse number="18">Xmosentlalikan para nenkuaskej innakayo on reyes, innakayo on yejuan tlayekankej militares, innakayo on yejuan uejueyixtokej tlakamej, innakayo on caballos niman on yejuan tlejkouaj* ipan on caballos. Nochi tlakatl nenkinkualiskej innakayo, maski esclavos noso xesclavos, maski uejueyixtokej noso xuejueyixtokej.”</verse>
				<verse number="19">Kemaj, onikitak on xkuajli yolki niman on reyes ipan in tlaltikpaktli iuan insoldados. Yonosentlalijkaj para nouijsokiskej iuan on yejuan yetikatka ipan on caballo istak niman iiluikaksoldados.</verse>
				<verse number="20">Okajsikej on xkuajli yolki san sekan iuan on xmelauak tiotlajtojketl. Ijkuak xe kajsij on xmelauak tiotlajtolketl, okichiu milagros* ixpan on xkuajli yolki. Itechkopa on milagros, okinkajkayau on yejuan okinokauilijkej ma kintlalilikan ineskayo on xkuajli yolki niman okimauistilijkej on tlamachijchijtli de iixkopinajlo. Ijkon tej, on xkuajli yolki niman on xmelauak tiotlajtojketl yoltokej okominxinijkej tliko kampa tekuintikaj ikan azufre.</verse>
				<verse number="21">Niman on oksekimej insoldados okinmiktijkej ika on espada yejuan kisa ikamak on yejuan yetikatka ipan on caballo istak. Niman nochimej on totomej okuajkej innakayo hasta kampa oyolajsikej.</verse>
			</chapter>
			<chapter number="20">
				<verse number="1">Kemaj onikitak ne iluikak uajtemouaya sen ángel kuajmapixtiaya sen ueyi teposcadena niman illave on pozo yejuan xnesi kech ika uejkatlan.</verse>
				<verse number="2">In ángel okajsik on dragón, on yeuejkaui kouatl yejuan sano yejua diablo* yejuan no itoka Satanás. Yejua okisaloj para se mil xipan.</verse>
				<verse number="3">Kemaj on ángel okontlajkal on Satanás ne ijtik on pozo niman ompa okitsaku. Ipan on tsakuijlotl* yejuan ika okitsaku on pozo okitlalij sen sello para on Satanás maka sa más kinkajkayauas on países hasta tla yopanok on se mil xipan. Tla yopanok se mil xipan, ika onkaj oksejpa kimakauaskej san achijtsin tiempo.</verse>
				<verse number="4">Kemaj, onikintak on tronos, niman on yejuan yokiselijkaj tekiuajyotl para teyolkuitiskej ompa yejyeuatikatkaj. No ijki onikintak inalma on yejuan okinkechtsontekaj pampa kiteijliayaj on temachtijli de Jesús, niman pampa okitemachtijkej itlajtol Dios. Yejuamej xokimauistilijkej on xkuajli yolki, nion on iixkopinajlo. Niman no xokinnokauilijkej ma kintlalilikan ineskayo on xkuajli yolki ipan inmixkuatipan nion ipan inma. Yejuamej oyolijkej*, niman onoketstejkej, niman se mil xipan iuan Cristo otlamandarojkej.</verse>
				<verse number="5">In yejuan otlamandarojkej iuan Cristo yejuamej achtoj oyolijkej niman onokuitejkej impan intlalkon. Pero on oksekimej mikatsitsimej xoyolkej hasta ijkuak opanok on se mil xipan.</verse>
				<verse number="6">Sanoyej* tlatiochijti yeskej niman yolchipajkej yeskej on yejuan achtoj yoliskej* niman nokuiteuaskej. Yejuamej xmikiskej ika okpa ken on oksekimej. Yejuamej tiopixkej yeskej itech Dios niman itech Cristo. Niman mil xipan iuan Cristo tlamandaroskej.</verse>
				<verse number="7">Ijkuak panos on se mil xipan, Satanás xok tsakutias, yej kimakauaskej.</verse>
				<verse number="8">Kemaj kominkajkayauas nochimej on naciones nochiuiyan ipan in tlaltikpaktli. Kinkajkayauas on naciones Gog niman Magog. Yejuan iminsoldados, nemiskej ken itlaj on xajli miyek yejuan onkaj itempan mar. Satanás nochi kinsentlalis para kichiuaskej nouijsokilistli.</verse>
				<verse number="9">Ijkon tej, oualejkej nochiuiyan ipan in tlaltikpaktli, niman okiyeualojkej kampa chantij on yejuan yolchipajkej itech Dios, niman on ueyikalpan yejuan Dios kitlajsojtla*. Pero ne iluikak ouajtemok tlitl niman nochimej okintlatij.</verse>
				<verse number="10">Niman on diablo* yejuan okinkajkayau on países, okontlajkalkej ne tliko kampa tekuintikaj azufre, kampa no nemiya on xkuajli yolki niman on xmelauak tiotlajtojketl. Ompa tlajyouiskej ikan tonajli niman yeuajli para nochipa.</verse>
				<verse number="11">Kemaj onikitak sen istak ueyixtikaj trono, niman no onikitak on yejuan ompa yeuatikatka. Niman on tlaltikpaktli niman on cielo* totoka oyejtejkej ixpan on yejuan yeuatikaj ipan on ueyixtikaj trono* niman xok oonyak kanon nokauaskej.</verse>
				<verse number="12">Niman kemaj onikintak ixpan Dios majmantikatkaj on mikatsitsimej yejuan uejueyixtokej niman yejuan xuejueyixtokej. Kemaj, okintlapojkej on amamoxtin, niman no okitlapojkej okse amamoxtli yejuan kijtoua akinon kipiya yenkuik nemilistli para nochipa. On mikatsitsimej okinyolkuitij niman okintlaxtlauilij ken kitocaroua ika on tlen okichijkej ijkon ken tlajkuilolnestikaj.</verse>
				<verse number="13">On mikatsitsimej yejuan nemiyaj ijtik on mar okiskej, niman on mikilistli okintemakak on mikatsitsimej, niman ipan intlalkon okiskej. Nochimej on mikatsitsimej niman cada sesentemej okinyolkuitijkej ken kitocaroua ika on tlen okichijkej.</verse>
				<verse number="14">Kemaj, on mikilistli niman on miktlan kampa nemij inalmas on mikatsitsimej, okominxinijkej ne tliko kampa nemij on tlakamej yejuan ika okpa mikij.</verse>
				<verse number="15">On yejuan xtlajkuilolnestikatka imintoka ipan on amamoxtli yejuan kijtoua akinomej kipiyaj yenkuik nemilistli para nochipa, ompa okominxinijkej ipan on tliko.</verse>
			</chapter>
			<chapter number="21">
				<verse number="1">Kemaj, onikitak sen yenkuik cielo* niman se yenkuik tlaltikpaktli pampa on achtoj cielo niman on achtoj tlaltikpaktli xok onkatkaj niman no xok onkatka mar.</verse>
				<verse number="2">Nejua, Juan, onikitak on yenkuik yektitikaj ueyikalpan Jerusalén, uajtemotiaya de ne iluikak kampa Dios nemi. On ueyikalpan nochi sanoyej* kualtsin nesiya, ken sen novia ijkuak nonamiktia, kualtsin notlakentia para kipaktia inovio.</verse>
				<verse number="3">Niman sen chikauak tlajtojli yejuan ualeuaya iluikak, okijtoj: “Xkita, aman Dios chanti intsajlan on tlakamej. Yejua inuan chantis, niman yejuamej nochiuaskej ikoneuan. Sano yejua Dios inuan chantis niman yejua nochiuas iminDios.</verse>
				<verse number="4">Dios kimpopouilis nochi iminixayo, niman xok onyas mikilistli, nion chokistli, nion ajmantli, nion kokolistli*, pampa nochi tlen achtoj onkatka yopanok.”</verse>
				<verse number="5">Kemaj on yejuan yeuatikatka ipan on ueyixtikaj trono* okijtoj: “Xkita, nejua nikyenkuilia nochi on tlajtlamach*.” No ijki okijtoj: “Xkijkuilo in tlajtoltin pampa in tlen nimitsijlijtikaj yejua tlen melauak niman kuajli para nochimej kineltokaskej.”</verse>
				<verse number="6">Kemaj onechijlij: “Ijki yonochiu. Nejua niachtoj niman nisa ika nochi de nochi on tlajtlamach*, no ijki ken on abecedario* peua ikan letra A niman ontlami ikan letra Z. Yejuan amikis, niktlayokolis atl de ameyajli yejuan kitemaka nemilistli para nochipa.</verse>
				<verse number="7">Yejuan tetlanis ipan nochi on tlen xkuajli kiselis sen herencia de nochi on tlen kuajli. Nejua niiDios yes, niman yejua nokoneu yes.</verse>
				<verse number="8">Pero para on yejuan nochi kimakajsij, on yejuan xtlaneltokaj, on yejuan kichiuaj tlen tetlajyeloj ixpan Dios, on yejuan temiktianimej, on yejuan auilnemij, on yejuan tenaualuiyaj, on yejuan kinmauistiliaj ídolos niman on yejuan tlakajkayauaj, yejuamej yaskej tliko kampa on tlitl niman azufre tetlatiaj. In tej, yejua ika okpa mikilistli.”</verse>
				<verse number="9">Kemaj semej on chikomemej ángeles yejuan kipiyayaj on chikome copas tetentokej ikan on chikome sa ika nochi plagas notech ouajlaj, niman onechijlij: “Xuajla, niman nimitsititis on novia yejuan isiuau on Borreguito.”</verse>
				<verse number="10">Kemaj, nimantsin on Espíritu Santo okiyekan notlamachilis, niman on ángel onechuikak ipan sen sanoyej ueyi tepetl. Ompa yejua onechititij on ueyi niman yektitikaj ueyikalpan Jerusalén, uajtemotiaya de ne iluikak kampa Dios nemi.</verse>
				<verse number="11">On ueyikalpan petlaniya ikan iueyilis Dios. On ipetlanalis ijkon katka ken ipetlanalis on yejuan más kualtsin tetl itoka jaspe, niman tlanespan katka ken teskatl.</verse>
				<verse number="12">On ueyikalpan kiyeualojtoya sen ueyi niman tlakpak tepanchinantli. Kipiyaya majtlaktli uan ome tsakuijlomej* niman nemiya sen ángel ipan cada tsakuijlotl. Niman ipan cada tsakuijlotl tlajkuilolnestikatka itoka sen tribu* de on majtlaktli uan ome tribus de on israelitas.</verse>
				<verse number="13">Yeyi tsakuijlotl onkatka kampaka ikisayan tonaltsintli, okse yeyi onkatka kampaka norte, okse yeyi onkatka kampaka sur, niman okse yeyi onkatka kampaka ikalakiyan tonaltsintli.</verse>
				<verse number="14">Kampa peua icimiento itepanchinan on ueyikalpan, onkatkaj majtlaktli uan ome temej. Niman ipan cada tetl tlajkuilolnestikatka sen itoka de on majtlaktli uan ome iapóstoles* on Borreguito.</verse>
				<verse number="15">On ángel yejuan nouan tlajtouaya kipiyaya sen tlatemachiuajli tlachijchijtli ikan oro para kitejtemachiuas on ueyikalpan, itsakuijlouan, niman itepanchinan.</verse>
				<verse number="16">On ueyikalpan cuadrado katka. Ijkon kech ika ueyak, no ijki ika patlauak katka. On ángel okitemachiu on ueyikalpan ika on tlatemachiuajli, niman onikitak kipiyaya 2 mil doscientos kilómetros ika ueyak, niman ika tlakpak niman patlauak sano ijki kipiyaya.</verse>
				<verse number="17">Kemaj on ángel okitemachiu itepanchinan on ueyikalpan ika on tlatemachiuajli yejuan ika tlatemachiuaj on tlaltikpaktlakamej. Ijkuak otlan kitemachiua, onikitak ika kipiyaya 65 metros.</verse>
				<verse number="18">On tepanchinantli tlachijchijtli katka ikan tetl yejuan itoka jaspe. On ueyikalpan tlachijchijtli katka ikan oro yejuan xkipiya nion achijtsin itlaj xchipauak, niman yejuan petlani ken on teskatl yejuan sanoyej chipauak.</verse>
				<verse number="19">Icimiento* on tepanchinantli tlajmachyoj* katka ikan nochi seseknekamej kualtetsitsinmej temej. On achtoj icimiento* tlajmachyoj* katka ikan jaspe, on ika ome ikan zafiro, on ika yeyi ikan ágata, on ika naui ikan esmeralda,</verse>
				<verse number="20">on ika makuijli ikan ónike, on ika chikuasen ikan cornalina, on ika chikome ikan crisólito, on ika chikueyi ikan berilo, on ika chiknaui ikan topacio, on ika majtlaktli ikan crisoprasa, on ika majtlaktli uan sen ika jacinto, niman on ika majtlaktli uan ome ikan amatista.</verse>
				<verse number="21">Onkatka majtlaktli uan ome tsakuijlomej, niman cada tsakuijlotl okichijchijkej ikan sen perla*. Icalle on ueyikalpan yejuan patlauak, tlachijchijtli katka ikan oro yejuan xkipiya nion achijtsin itlaj xchipauak, niman yejuan petlani ken on teskatl yejuan kualtsin tlanespan.</verse>
				<verse number="22">Ompa tej, nion sen tiopan xonikitak ipan on ueyikalpan, pampa toTEKO Dios yejuan nochi ueli kichiua niman on Borreguito, sano yejuamej tiopan.</verse>
				<verse number="23">On ueyikalpan xkipoloua tonaltsintli nion metstli para kitlauiluiyaj, pampa iueyilis Dios kitlauiluiya, niman on Borreguito yejua itlauil on ueyikalpan.</verse>
				<verse number="24">Nochi tlakatl de nochi naciones kistinemiskej tlauilpan ikan itlauil on ueyikalpan. Niman on tlaltikpak reyes yaskej itech kitkiskej inueyilis niman intetlakaitalis.</verse>
				<verse number="25">Xkaman nion se tonajli, kitsakuaskej itsakuijlouan on ueyikalpan, pampa ompa xkaman tlayouas.</verse>
				<verse number="26">On países ompa kiktiskej ueyilistli niman tetlakaitalistli.</verse>
				<verse number="27">Pero ompa xkaman kalakis on tlen xchipauak, nion akin yejuan kichiua on tlen tetlajyeloj ixpan Dios, noso on yejuan tlakajkayaua. Ompa tej, san kalakiskej yejuan tlajkuilolnestikaj intoka ipan on amamoxtli* de on Borreguito yejuan kijtoua akinomej kipiyaj nemilistli para nochipa.</verse>
			</chapter>
			<chapter number="22">
				<verse number="1">Kemaj on ángel onechititij on río yejuan kipiya on atl de nemilistli. Niman on atl chipauak katka ken itlaj teskatl. On atl ualejtoya ne itech on ueyixtikaj itrono* Dios, niman itech on Borreguito,</verse>
				<verse number="2">niman yajtoya itlajkotian on patlauak calle de on ueyikalpan. Niman inajnakastlan on río, onkatka on kojtlakijlotl yejuan kitemaka nemilistli. On kojtlakijlotl tlakiya cada metstli, kijtosneki majtlaktli uan omepa ipan se xipan. Niman ixojyo kitekitiltiayaj ken pajtli para ika nopajtiayaj on países.</verse>
				<verse number="3">Ipan on ueyikalpan xok onyas tlajtlakomakalistli pampa xok yakaj tlajtlakos. On iueyixtikaj trono* Dios onyas ne ipan on ueyikalpan, niman on Borreguito no ompa nemis. Ompa on itekitkauan kimauistiliskej.</verse>
				<verse number="4">Yejuamej kitaskej ixayaktsin, niman kintlaliliskej ipan inmixkuatipan itokatsin Dios.</verse>
				<verse number="5">Ompa xok kaman tlayouas, niman on yejuan ompa chantiskej xkitekitiltiskej tlauijli de lámparas noso itlauil on tonaltsintli, pampa toTEKO Dios kintlauiluis. Niman yejuamej para nochipa tlamandaroskej ken reyes.</verse>
				<verse number="6">Kemaj on ángel onechijlij: “In tlajtoltin yejua tlen melauak, niman uelis nochimej kineltokaskej. Niman toTEKO Dios, yejuan kintlamachilistia* on tiotlajtojkej, okuajtitlan iángel para okintitij itekitkauan on tlen saniman nochiuas.”</verse>
				<verse number="7">Kemaj Jesús onechijlij: “¡Saniman oksejpa niuajlas! Sanoyej* tlatiochijtli yes on yejuan kitlakamatis in temachtijli yejuan tlajkuilolnestikaj ipan in amamoxtli* yejuan techititia on tlen nochiuas.”</verse>
				<verse number="8">Nejua, Juan, onikak niman onikitak nochi in tlajtlamach*. Ijkuak yonikak niman yonikitak, oninotlakuantelkets ikxitlan on ángel yejuan onechititij on tlajtlamach* para nikmauistiliskia.</verse>
				<verse number="9">Pero yejua onechijlij: “Maka ijkon xchiua. Nejua tej, san niitekichiuilijkau Dios, sano ijki ken tejua, niman mokniuan on tiotlajtojkej niman nochimej on yejuan kitlakamatij on tlen tlajkuilolnestikaj ipan in amamoxtli*. Tejua san Dios xmauistili.”</verse>
				<verse number="10">Kemaj oksejpa onechijlij: “Maka xkiyana in temachtijli yejuan nestikaj ipan in amamoxtli*, pampa ye nisiu uajlau on tiempo para nochiuas nochi in tlajtlamach*.</verse>
				<verse number="11">Tla sen tlakatl kichiua on tlen xkuajli, maski sanken* ma kichiua. Niman on yejuan kichiua on tlen tetlajyeloj* ixpan Dios, maski sanken* ma kichiua. Pero noneki para on yejuan kichiua tlen kuajli, ma sanken* kichiua tlen kuajli, niman on yejuan yolchipauak, ma yolchipajtiu nochipa.”</verse>
				<verse number="12">Kemaj Jesús onechijlij: “Saniman oksejpa niuajlas, niman nikuajkis on tetlayokolijli. Niman cada se nikmakas ken kitocaroua ipampa on tlen okichiu.</verse>
				<verse number="13">Nejua niachtoj niman nisa ika nochi de nochi on tlajtlamach*, no ijki ken on abecedario* peua ikan letra A niman ontlami ikan letra Z.”</verse>
				<verse number="14">Sanoyej tlatiochijtiyeskej on yejuan kichipauaj intlaken para uelis kuaskej on tlen kitlakitia on kojtlakijlotl yejuan kitemaka nemilistli, niman uelis kalakiskej ipan on tsakuijlotl* ne ipan on ueyikalpan.</verse>
				<verse number="15">Pero nokauaskej kiauak on xompayejyeuamej ken chichimej, on nanaualtin, on yejuan auilnemij, on temiktianimej, on yejuan kinmauistiliaj ídolos, niman nochimej on yejuan kuelitaj kakij on tlen xmelauak niman tlakajkayauaj.</verse>
				<verse number="16">Niman Jesús okijtoj: —Nejua, Jesús, oniktitlan noángel para nochi in tlajtlamach* kitemachistis intsajlan nochimej on tlaneltokakej ne ipan on tiopamej. Nejua nikistikaj niman niuejka teixuiu* itech rey David, niman nejua nipetlanki ken on sitlalin yejuan kualkan uajkisa.</verse>
				<verse number="17">On Espíritu Santo niman isiuau on Borreguito ijkin mitsijlia: “¡Xuajla!” Niman on yejuan kakis, no ijki ma kijto: “¡Xuajla!” Niman on yejuan amiki, ma uajla, niman ma koni on atl de nemilistli yejuan notetlayokolia.</verse>
				<verse number="18">Nemechtlachikauilia nenmochimej yejuan nenkikakij itemachtil Dios, yejuan onkaj ipan in amamoxtli*: Tla yakaj kimiyekilis itlajtol Dios, yejua kimiyekilis on plagas yejuan tlajkuilolnestikaj ipan in amamoxtli*.</verse>
				<verse number="19">Niman tla yakaj kipopolos seki itlajtol Dios yejuan tlajkuilolnestikaj ipan in amamoxtli*, Dios kipopolos itoka ipan on amamoxtli* yejuan onkaj ne iluikak kampa kijtoua akinon kipiya nemilistli para nochipa, niman xkauilis kalakis ipan on yektitikaj ueyikalpan.</verse>
				<verse number="20">On yejuan kitojua in tlatlamach, ijkin kijtoua: “Kemaj, saniman oksejpa niuajlas.” Ma ijki nochiua. ¡Xuajla toTEKO Jesús!</verse>
				<verse number="21">Ma toTEKO JesuCristo mechmaka iueyitetlajsojtlalis nenmochimej nemejuamej. Ma ijki nochiua.</verse>
			</chapter>
		</book>
	</testament>
</bible>