<?xml version="1.0" encoding="UTF-8"?>
<bible translation="Slovakian (NPK) (Nádej Pre Kazdého) 2023" link="https://www.bible.com/bible/3835/MAT.1.NPK" status="Nádej pre každého, Biblica, Inc. Použité so súhlasom spoločnosti. Všetky práva na celom svete vyhradené">
	<testament name="New">
		<book number="40">
			<chapter number="1">
				<verse number="1">Toto je záznam rodokmeňa Ježiša Krista, syna Dávidovho a syna Abrahámovho.</verse>
				<verse number="2">Abrahám mal syna Izáka, Izák Jákoba, Jákob Júdu a jeho bratov,</verse>
				<verse number="3">Júda splodil Faresa a Zára (ich matkou bola Tamara), Fares mal syna Hezrona a ten Arama,</verse>
				<verse number="4">Aram mal syna Aminadaba, ten mal syna Násona a Náson mal syna Salmona,</verse>
				<verse number="5">Salmon mal s Rachabou syna Boaza, Boaz mal s Rút syna Obeda a ten mal syna Jesseho,</verse>
				<verse number="6">Jesse bol otcom Dávida, ktorý sa stal kráľom Izraela, Dávid splodil s Uriášovou manželkou Šalamúna,</verse>
				<verse number="7">Šalamún splodil Roboáma, Roboám Abiu, Abia Azafa,</verse>
				<verse number="8">Azaf bol otcom Jozafata, Jozafat otcom Joráma a Jorám bol otcom Oziáša,</verse>
				<verse number="9">Oziáš splodil Joatama, Joatam Achaza, Achaz Ezechiáša,</verse>
				<verse number="10">Ezechiáš mal syna Manasesa, Manases mal syna Amosa a ten bol otcom Joziáša,</verse>
				<verse number="11">Joziáš bol otcom Jechoniáša a jeho bratov (v čase odvlečenia do Babylonu).</verse>
				<verse number="12">Po babylonskom zajatí splodil Jekoniáš Salatiela a Salatiel Zorobábela,</verse>
				<verse number="13">Zorobábel mal syna Abiúda, Abiúd Eliakima a Eliakim Azora,</verse>
				<verse number="14">Azor mal syna Sádoka, ten syna Achima a Achim syna Eliúda,</verse>
				<verse number="15">Eliúd splodil Eleazara, ten mal syna Mátana a Mátan mal syna Jákoba.</verse>
				<verse number="16">Jákob bol otcom Jozefa, ktorý bol mužom Márie, matky Ježiša, nazývaného Kristus.</verse>
				<verse number="17">Od Abraháma po Dávida to teda bolo štrnásť generácií, ďalších štrnásť generácií od Dávida po babylonské zajatie a od zajatia v Babylone až po Krista zasa štrnásť.</verse>
				<verse number="18">S narodením Ježiša Krista to bolo takto: Jeho matka Mária bola zasnúbená s Jozefom. No ešte skôr než sa vzali, vysvitlo, že počala z moci Ducha Svätého.</verse>
				<verse number="19">Jozef bol muž prísnych zásad, preto sa rozhodol, že sa s ňou rozíde. Chcel to však urobiť v tajnosti, aby ju nevystavil verejnej potupe.</verse>
				<verse number="20">Keď o tom uvažoval, vo sne sa mu zjavil Pánov anjel a povedal: „Jozef, syn Dávidov, neboj sa prijať Máriu za svoju ženu, lebo dieťa, ktoré čaká, pochádza z Ducha Svätého.</verse>
				<verse number="21">Narodí sa jej syn a dáš mu meno Ježiš, lebo on vyslobodí svoj ľud z jeho hriechov.</verse>
				<verse number="22">Takto sa naplnilo všetko, čo Boh hovoril prostredníctvom proroka:</verse>
				<verse number="23">‚Počujte, panna otehotnie, porodí syna a dajú mu meno Emanuel,‘ čo znamená: Boh je s nami.“</verse>
				<verse number="24">Keď sa Jozef prebudil, urobil tak, ako mu Pánov anjel prikázal a prijal Máriu za svoju ženu.</verse>
				<verse number="25">Ale intímne spolu nežili, kým sa jej nenarodil syn, ktorému dal meno Ježiš.</verse>
			</chapter>
			<chapter number="2">
				<verse number="1">Ježiš sa narodil v meste Betlehem v Judsku za vlády kráľa Herodesa. V tom čase prišli do Jeruzalema mudrci z východných krajín</verse>
				<verse number="2">a vypytovali sa: „Kde je ten židovský kráľ, ktorý sa práve narodil? Videli sme na východe jeho hviezdu a prišli sme sa mu pokloniť.“</verse>
				<verse number="3">Keď sa to dozvedel kráľ Herodes, veľmi sa znepokojil a spolu s ním aj všetci obyvatelia Jeruzalema.</verse>
				<verse number="4">Herodes zvolal všetkých veľkňazov a učiteľov Zákona a vyzvedal sa od nich, kde sa má Mesiáš narodiť.</verse>
				<verse number="5">Odpovedali mu: „V Betleheme, v Judsku, lebo prorok napísal:</verse>
				<verse number="6">‚Betlehem, nie si najbezvýznamnejší medzi judskými mestami, lebo z teba vyjde vodca, ktorý sa bude starať o môj ľud, Izrael, ako pastier o ovce.‘ “</verse>
				<verse number="7">Herodes si tajne pozval mudrcov z východu a podrobne sa ich vypytoval, kedy sa im hviezda po prvý raz zjavila.</verse>
				<verse number="8">Poslal ich do Betlehema s takouto úlohou: „Choďte a dôkladne zistite všetko o tom dieťati, a keď ho nájdete, príďte mi to oznámiť, aby som sa mu mohol ísť pokloniť aj ja.“</verse>
				<verse number="9">Mudrci si kráľa vypočuli a vydali sa na cestu. A hviezda sa im znova zjavila a viedla ich, až zastala nad miestom, kde bolo dieťa.</verse>
				<verse number="10">Keď uvideli hviezdu, náramne sa potešili.</verse>
				<verse number="11">Vošli do domu a našli tam dieťa s jeho matkou Máriou. Padli pred ním na kolená a klaňali sa mu ako kráľovi. Potom mu obetovali prinesené dary – zlato, kadidlo a drahocenný olej.</verse>
				<verse number="12">Vo sne ich však Boh varoval, aby sa nevracali k Herodesovi. Do svojej krajiny sa teda pobrali inou cestou.</verse>
				<verse number="13">Po ich odchode sa Jozefovi vo sne zjavil anjel Pánov a prikázal mu: „Vstaň, vezmi dieťa i jeho matku, uteč s nimi do Egypta a zostaň tam, kým ti nepoviem. Herodes bude totiž pátrať po dieťati, aby ho zabil.“</verse>
				<verse number="14">Jozef hneď v noci vzal dieťa i jeho matku a vybral sa s nimi do Egypta.</verse>
				<verse number="15">Tam boli až do smrti kráľa Herodesa. Tak sa splnilo, čo povedal Pán ústami proroka: „Z Egypta som povolal svojho syna.“</verse>
				<verse number="16">Keď Herodes zistil, že ho mudrci podviedli, vzbĺkol hnevom. Do Betlehema i jeho okolia poslal vojakov a dal povraždiť všetkých chlapcov do dvoch rokov – tento vek vyrátal podľa údajov, čo sa dozvedel od mudrcov.</verse>
				<verse number="17">Vtedy sa akoby znova naplnili slová proroka Jeremiáša:</verse>
				<verse number="18">„V meste Ráma počuť nárek, plač a kvílenie. To Ráchel oplakáva svoje deti a nemožno ju potešiť, lebo ich niet.“</verse>
				<verse number="19">Keď Herodes zomrel, Jozefovi sa v Egypte znova ukázal vo sne Pánov anjel</verse>
				<verse number="20">a povedal mu: „Vezmi dieťa i jeho matku a vráť sa do izraelskej krajiny, lebo už zomreli tí, čo chceli dieťa zabiť.“</verse>
				<verse number="21">Jozef poslúchol a vrátil sa spolu s dieťatkom a jeho matkou do izraelskej krajiny.</verse>
				<verse number="22">Veľmi sa však zľakol, keď sa dozvedel, že Herodesovým nástupcom v Judsku je jeho syn Archelaus. Vo sne dostal ďalší pokyn od Boha, aby šiel do Galiley.</verse>
				<verse number="23">Usadil sa v Nazarete, čím sa naplnili slová prorokov o Mesiášovi, že ho ľudia budú poznať ako: „Toho z Nazareta.“</verse>
			</chapter>
			<chapter number="3">
				<verse number="1">V tom čase vystúpil Ján Krstiteľ a kázal ľuďom, ktorí prichádzali za ním na judskú púšť:</verse>
				<verse number="2">„Prestaňte hrešiť a obráťte sa k Bohu, lebo prichádza nebeské kráľovstvo.“</verse>
				<verse number="3">To je ten, o ktorom hovoril prorok Izaiáš: „Na púšti volá hlas: Pripravte cestu Pánovi a odstráňte z nej všetky prekážky.“</verse>
				<verse number="4">Ján nosil odev z ťavej srsti, prepásaný koženým opaskom. Živil sa tým, čo poskytovala púšť: kobylkami a medom divých včiel.</verse>
				<verse number="5">Schádzali sa k nemu ľudia z Jeruzalema, z celého Judska i z krajov okolo Jordánu.</verse>
				<verse number="6">Dávali sa krstiť v rieke Jordán, a tým verejne vyznávali svoje hriechy.</verse>
				<verse number="7">Keď však Ján videl, že sa prichádzajú krstiť aj mnohí farizeji a saduceji – povedal im: „Vy hadie plemeno! Prečo si myslíte, že takto môžete uniknúť pred Božím hnevom?</verse>
				<verse number="8">Dokážte svojím životom, že ste sa odvrátili od vlastných hriechov.</verse>
				<verse number="9">Nemyslite si, že sa vám nemôže nič stať len preto, že si vravíte ‚Sme potomkovia Abraháma.‘ Neklamte samých seba! Veď Boh môže aj tieto kamene oživiť a urobiť z nich Abrahámove deti.</verse>
				<verse number="10">Sekera Božieho súdu je už priložená ku koreňom stromov. Každý strom, ktorý neprináša dobré ovocie, bude vyťatý a hodený do ohňa.</verse>
				<verse number="11">Ja krstím vodou tých, ktorí ľutujú svoje previnenia a vyznávajú ich. Ale po mne príde niekto omnoho väčší ako ja, ktorému nie som hodný ani len obuv vyzuť. On vás bude krstiť Svätým Duchom a ohňom.</verse>
				<verse number="12">On prečistí zrno, zbaví ho pliev, pšenicu zhromaždí do sýpky, ale plevy spáli v neuhasiteľnom ohni.“</verse>
				<verse number="13">Vtedy prišiel Ježiš z Galiley k Jordánu za Jánom, aby sa dal od neho pokrstiť.</verse>
				<verse number="14">Ján sa mu v tom však snažil zabrániť: „Ty by si mal pokrstiť mňa! Prečo prichádzaš, aby som pokrstil ja teba?“</verse>
				<verse number="15">No Ježiš mu odpovedal: „Len to urob, lebo musíme vykonať všetko, čo Boh žiada.“ A tak ho Ján pokrstil.</verse>
				<verse number="16">Hneď, ako po krste Ježiš vystúpil z vody, otvorilo sa nebo a uvidel Božieho Ducha, ktorý akoby holubica zostupoval na neho.</verse>
				<verse number="17">Zároveň zaznel z neba hlas: „Toto je môj Syn. Milujem ho a to, čo robí, ma napĺňa radosťou!“</verse>
			</chapter>
			<chapter number="4">
				<verse number="1">Potom Duch Boží viedol Ježiša na púšť, aby ho tam diabol pokúšal.</verse>
				<verse number="2">Po tom, ako sa Ježiš postil štyridsať dní a nocí, veľmi vyhladol.</verse>
				<verse number="3">Tu sa k nemu priblížil pokušiteľ a povedal mu: „Ak si naozaj Boží Syn, prikáž týmto kameňom, aby sa premenili na chleby!“</verse>
				<verse number="4">Ale Ježiš mu odpovedal: „Je napísané: Na to, aby človek žil, nepotrebuje len jedlo, ale aj slová, ktoré vychádzajú z Božích úst.“</verse>
				<verse number="5">Potom ho diabol zaviedol do Jeruzalema na vežu chrámu</verse>
				<verse number="6">a povedal: „Ak si Boží Syn, zoskoč dolu! Veď je napísané: Boh prikáže svojim anjelom, aby ťa ochránili, a ponesú ťa na rukách, aby si si neporanil nohy o kameň.“</verse>
				<verse number="7">Ježiš mu zasa odpovedal: „Ale je napísané aj toto: Nebudeš pokúšať Boha, je tvojím Pánom!“</verse>
				<verse number="8">Napokon ho diabol vyviedol na veľmi vysoký vrch a ukázal mu všetky kráľovstvá sveta s ich bohatstvom a slávou.</verse>
				<verse number="9">Tam mu povedal: „Toto všetko ti dám, ak predo mnou padneš na kolená a vzdáš mi úctu!“</verse>
				<verse number="10">Ježiš mu odpovedal: „Strať sa mi z očí, pokušiteľ! Lebo je napísané: Pána, svojho Boha budeš uctievať a iba jemu budeš slúžiť!“</verse>
				<verse number="11">V tej chvíli ho diabol opustil. Ježiša obklopili anjeli a starali sa o neho.</verse>
				<verse number="12">Keď sa Ježiš dopočul, že Ján je vo väzení, vrátil sa do Galiley.</verse>
				<verse number="13">Nezostal však v Nazarete, ale usadil sa v Kafarnaume. To mesto ležalo na brehu Genezaretského jazera, v oblasti, ktorú kedysi obývali izraelské kmene Zabulon a Neftalí.</verse>
				<verse number="14">Takto sa splnila predpoveď proroka Izaiáša:</verse>
				<verse number="15">„V krajine Zabulonovej a Neftalího, na ceste k moru, za Jordánom, Galilea pohanov –</verse>
				<verse number="16">ľud ponorený do temnoty uzrie veľké svetlo. Svetlo zažiari tým, ktorí žijú v krajine tieňa smrti.“</verse>
				<verse number="17">Odvtedy začal Ježiš kázať: „Zmeňte svoje zmýšľanie a obráťte sa k Bohu, lebo nebeské kráľovstvo je blízko.“</verse>
				<verse number="18">Jedného dňa šiel Ježiš po brehu Galilejského mora a zazrel dvoch mužov, ako do vody hádžu siete. Boli to rybári Šimon, neskôr nazývaný Peter, a jeho brat Andrej.</verse>
				<verse number="19">Ježiš na nich zavolal: „Poďte za mnou a ja vám ukážem, ako získavať ľudí pre večnosť!“</verse>
				<verse number="20">Obaja hneď opustili siete a šli za ním.</verse>
				<verse number="21">O kúsok ďalej iní dvaja bratia, Jakub a Ján, spolu so svojím otcom Zebedejom opravovali v loďke siete. Aj ich zavolal.</verse>
				<verse number="22">A obaja razom zanechali svoju loďku i otca a pobrali sa za Ježišom.</verse>
				<verse number="23">Ježiš chodil po celej Galilei, učil v synagógach, hlásal všade radostnú zvesť o Božom kráľovstve a zbavoval trpiacich všetkých možných chorôb a neduhov.</verse>
				<verse number="24">Správy o ňom sa rýchlo rozniesli až po provinciu Sýria. Vodili k nemu chorých, ľudí posadnutých démonmi, pomätencov, ochrnutých – a on ich uzdravoval.</verse>
				<verse number="25">Všade za ním putovalo množstvo ľudí nielen z Galiley, ale aj z Desaťmestia, Jeruzalema, Judska i zo Zajordánska.</verse>
			</chapter>
			<chapter number="5">
				<verse number="1">Jedného dňa, keď Ježiš videl dav ľudí, vystúpil na vrch a keď si sadol, pristúpili k nemu jeho učeníci.</verse>
				<verse number="2">Ježiš ich začal učiť:</verse>
				<verse number="3">„Šťastní sú tí, ktorí si uvedomujú svoju potrebu Boha, lebo tým patrí kráľovstvo nebeské.</verse>
				<verse number="4">Šťastní sú tí, ktorí plačú, lebo Boh ich poteší.</verse>
				<verse number="5">Šťastní sú tichí, lebo oni sa stanú dedičmi zeme.</verse>
				<verse number="6">Šťastní sú tí, ktorí túžia po spravodlivosti ako smädní po vode a hladní po jedle, lebo oni budú nasýtení.</verse>
				<verse number="7">Šťastní sú milosrdní, lebo aj Boh bude k nim milosrdný.</verse>
				<verse number="8">Šťastní sú tí, ktorí majú čisté srdce, lebo oni uvidia Boha.</verse>
				<verse number="9">Šťastní sú tí, ktorí šíria pokoj, lebo tých Boh nazve svojimi deťmi.</verse>
				<verse number="10">Šťastní sú tí, ktorých prenasledujú preto, že poslúchajú Boha, lebo im patrí nebeské kráľovstvo.</verse>
				<verse number="11">Šťastní ste, ak vás hania, prenasledujú a očierňujú preto, že sa hlásite ku mne.</verse>
				<verse number="12">Áno, máte dôvod radovať sa a jasať, lebo v nebi máte veľkú odmenu. Napokon, rovnako prenasledovali aj prorokov, ktorí žili pred vami.“</verse>
				<verse number="13">„Vy ste soľ zeme. No ak soľ stratí svoju chuť, čo jej ju vráti? Taká soľ sa už nedá použiť na nič, možno ju iba vyhodiť, aby ju ľudia pošliapali.</verse>
				<verse number="14">Vy ste svetlo sveta. Ste ako mesto postavené na kopci, nemôže sa schovať.</verse>
				<verse number="15">Ani lampu nerozsvietite na to, aby ste ju schovali, ale dáte ju na viditeľné miesto, aby svietila každému v dome.</verse>
				<verse number="16">Nech tak svieti vaše svetlo všetkým ľuďom, aby videli dobro, ktoré konáte, a oslavovali za to vášho Otca v nebesiach.“</verse>
				<verse number="17">„Nemyslite si, že som prišiel zrušiť Zákon alebo Prorokov. Neprišiel som to zrušiť, ale naplniť.</verse>
				<verse number="18">S úplnou vážnosťou vám hovorím, kým trvá nebo a zem, ani písmenko, ani čiarka zo Zákona nestratí platnosť, kým sa všetko nenaplní.</verse>
				<verse number="19">Keby teda niekto zrušil čo i len jedno z týchto prikázaní, hoci to najmenšie, a učil by tomu aj iných, bude sa nazývať v nebeskom kráľovstve najmenším. Kto však rešpektuje Božie prikázania a učí tak aj iných, toho Boh označí za veľkého v nebeskom kráľovstve.</verse>
				<verse number="20">Hovorím: Ak vaša spravodlivosť nebude väčšia ako spravodlivosť učiteľov Zákona a farizejov, určite nevstúpite do nebeského kráľovstva.</verse>
				<verse number="21">Viete, že vašim predkom bolo povedané: ‚Nezabiješ!‘ Preto, kto zabije, musí ísť pred súd.</verse>
				<verse number="22">Ale ja vám hovorím: Súdený bude každý, kto sa hnevá na iného človeka; a kto iného ponižuje, odsúdi ho najvyšší súd, no kto mu zlorečí, zaslúži si pekelný oheň.</verse>
				<verse number="23">Ak prinášaš na oltár svoj dar, aby si ho obetoval Bohu, no uvedomíš si, že tvoj brat má niečo proti tebe,</verse>
				<verse number="24">nechaj tam svoj dar, choď za svojím bratom a zmier sa s ním. Až potom obetuj svoj dar.</verse>
				<verse number="25">Ak máš so svojím protivníkom spor a chce ťa obžalovať, usiluj sa s ním zmieriť už cestou. Inak ťa zavlečie k sudcovi, sudca ťa vydá dozorcovi a ten ťa uvrhne do väzenia.</verse>
				<verse number="26">A nevyjdeš odtiaľ skôr, kým nesplatíš svoj trest do posledného haliera.</verse>
				<verse number="27">Viete, že vašim predkom bolo povedané: ‚Nebudeš cudzoložiť.‘</verse>
				<verse number="28">Ale ja vám hovorím: každý, kto žiadostivo pozerá na ženu, už s ňou scudzoložil vo svojom srdci.</verse>
				<verse number="29">Ak ťa teda zvádza pravé oko, vylúpni si ho a zahoď; lebo je pre teba lepšie, ak prídeš o jednu časť tela, ako by malo celé tvoje telo prísť do pekla.</verse>
				<verse number="30">Ak ťa navádza na hriech pravá ruka, odsekni si ju a odhoď od seba. Lepšie je, ak prídeš o jednu časť tela, ako sa dostať do večnej záhuby.“</verse>
				<verse number="31">„Bolo tiež povedané: ‚Kto by sa chcel rozviesť so svojou ženou, nech jej dá rozvodový list.‘</verse>
				<verse number="32">Ale ja vám hovorím: každý, kto sa rozvedie so ženou – okrem prípadu smilstva – vystaví ju cudzoložstvu, a kto sa ožení s rozvedenou, dopúšťa sa cudzoložstva.</verse>
				<verse number="33">Ďalej ste počuli, že bolo vašim predkom povedané: ‚Nebudeš krivo prisahať, ale splníš, čo si Pánovi pod prísahou sľúbil.‘</verse>
				<verse number="34">Ale ja vám hovorím: neprisahajte vôbec; ani na nebo, lebo je Božím trónom,</verse>
				<verse number="35">ani na zem, lebo je jeho podnožou, ani na Jeruzalem, lebo je mestom veľkého Kráľa.</verse>
				<verse number="36">Neprisahajte ani na svoju hlavu, lebo nie je vo vašej moci, aby vám čo i len jeden vlas narástol biely alebo čierny.</verse>
				<verse number="37">Vaša reč nech je jednoznačná – áno nech znamená áno, nie nech znamená nie. Ak k tomu niečo pridávate, pochádza to od zlého.“</verse>
				<verse number="38">„Počuli ste, že bolo povedané: ‚Oko za oko, zub za zub.‘</verse>
				<verse number="39">Ale ja vám hovorím: neodplácajte zlo zlým. Naopak, ak ťa niekto udrie po pravom líci, nastav mu aj ľavé.</verse>
				<verse number="40">A ak by sa chcel niekto s tebou súdiť a vziať ti košeľu, daj mu aj kabát.</verse>
				<verse number="41">A ak ťa niekto poprosí, aby si mu odniesol bremeno na kúsku cesty, zanes mu ho dva razy tak ďaleko.</verse>
				<verse number="42">Tomu, kto ťa o niečo prosí, daj, a kto si chce od teba požičať, tomu neodmietni.</verse>
				<verse number="43">Počuli ste, že bolo povedané: ‚Miluj svojho blížneho a nenáviď svojho nepriateľa.‘</verse>
				<verse number="44">Ale ja vám hovorím: milujte svojich nepriateľov! Modlite sa za tých, ktorí vás prenasledujú.</verse>
				<verse number="45">Takto budete konať ako deti nebeského Otca. On spôsobuje, aby slnko svietilo na dobrých aj na zlých, a zosiela dážď na spravodlivých aj na nespravodlivých.</verse>
				<verse number="46">Aké uznanie by ste chceli za to, že prejavujete lásku iba tým, ktorí vás milujú? Nerobia vari to isté aj vyberači daní?</verse>
				<verse number="47">Ak sa správate priateľsky iba k svojim blízkym, ste vari v niečom výnimoční? Nerobia tak azda aj pohania?</verse>
				<verse number="48">Buďte teda dokonalí v láske, ako je dokonalý aj váš nebeský Otec.“</verse>
			</chapter>
			<chapter number="6">
				<verse number="1">„Dávajte si pozor, aby ste skutky svojej spravodlivosti nevystavovali na obdiv pred ľuďmi, lebo tým sa pripravíte o odmenu od svojho Otca v nebesiach.</verse>
				<verse number="2">Preto keď dávaš núdznemu, nevytrubuj o tom všetkým na známosť. Okato – v synagógach a na námestiach – konajú dobro pokrytci, lebo túžia, aby ich ľudia chválili. Naozaj, vravím vám: oni už svoju odmenu dostali.</verse>
				<verse number="3">Ak ty niekomu pomáhaš, rob to nenápadne – nech tvoja ľavá ruka nevie, čo robí pravá.</verse>
				<verse number="4">A tvoj Otec, ktorý vidí aj skryté veci, ti to odplatí.“</verse>
				<verse number="5">„Keď sa modlíte, nebuďte ako pokrytci, ktorí sa radi modlievajú v synagógach a na námestiach, aby ich ľudia videli. Naozaj, vravím vám: oni už svoju odmenu dostali.</verse>
				<verse number="6">Ale keď sa chceš modliť, choď do svojej izbičky, zavri za sebou dvere a modli sa k svojmu Otcovi, ktorého nevidieť. A tvoj Otec, ktorý vidí aj to, čo je skryté, ťa vypočuje.</verse>
				<verse number="7">Neopakujte bezmyšlienkovito modlitbu ako ľudia, ktorí Boha nepoznajú. Myslia si, že ich Boh vypočuje, keď budú svoju prosbu donekonečna omieľať.</verse>
				<verse number="8">Nenapodobňujte ich, veď váš Otec pozná vaše potreby skôr, než ich vyslovíte.“</verse>
				<verse number="9">„Vy sa modlite takýmto spôsobom: Otče náš, ktorý si na nebesiach, nech je vzdaná úcta a česť tvojmu menu.</verse>
				<verse number="10">Nech príde tvoje kráľovstvo. Nech sa tvoja vôľa deje ako v nebi, tak i na zemi.</verse>
				<verse number="11">Dávaj nám chlieb na každý deň.</verse>
				<verse number="12">A odpusť nám naše viny, ako i my odpúšťame každému, kto sa previňuje voči nám.</verse>
				<verse number="13">A nedovoľ, aby sme podľahli pokušeniu, ale pomáhaj nám vyhýbať sa zlému. (Lebo tvoje je kráľovstvo, i moc, i sláva naveky. Amen.)</verse>
				<verse number="14">Ak odpustíte iným ich previnenia, aj vám odpustí váš nebeský Otec.</verse>
				<verse number="15">Ale ak im neodpustíte, potom ani nebeský Otec neodpustí vaše previnenia.“</verse>
				<verse number="16">„A keď sa postíte, netvárte sa utrápene. A nech to nie je poznať ani na vašom zovňajšku, ako to robia pokrytci, ktorí takto upozorňujú svoje okolie, že sa postia. Naozaj vám hovorím: oni už svoju odmenu dostali.</verse>
				<verse number="17">Ale keď sa ty postíš, pekne sa uprav a buď prirodzený,</verse>
				<verse number="18">pretože nie ľudia majú vidieť, že sa postíš, ale tvoj Otec, ktorého nikto nevidí. A tvoj Otec, ktorý vidí aj skryté veci, ti to odplatí.“</verse>
				<verse number="19">„Nehromaďte si bohatstvo na zemi, kde rýchlo stráca svoju hodnotu alebo ho môžu ukradnúť zlodeji.</verse>
				<verse number="20">Ukladajte si radšej poklady v nebi, kde ich nezničia ani mole, ani hrdza, ani ich neukradne nijaký zlodej.</verse>
				<verse number="21">Lebo kde je váš poklad, tam bude aj vaše srdce.</verse>
				<verse number="22">Oči sú ako lampa, ktorá dáva svetlo. Ak je tvoje oko čisté, tvoj život bude naplnený svetlom.</verse>
				<verse number="23">Ale ak je tvoje oko zakalené nečistými myšlienkami a túžbami, si ponorený do temnoty. Ak to, čo by malo byť pre teba svetlom, je tmou, aká potom bude skutočná tma?“</verse>
				<verse number="24">„Nikto nemôže slúžiť dvom pánom. Jedného totiž bude nenávidieť a druhého mať rád, alebo jednému bude dávať prednosť a druhého bude zanedbávať. Nedá sa slúžiť zároveň Bohu aj majetku.</verse>
				<verse number="25">Preto vám radím: netrápte sa o to, čo budete jesť a piť, aby ste žili, ani o to, do čoho zaodejete svoje telo. Či nie je život viac ako jedlo a telo viac ako šaty?</verse>
				<verse number="26">Pozrite sa na vtáky: nesejú ani nežnú, nezhromažďujú obilie do sýpok, a predsa ich nebeský Otec živí. Či nie ste omnoho cennejší ako ony?</verse>
				<verse number="27">Je medzi vami niekto, kto by si vlastnou snahou vedel čo i len o kúsok predĺžiť svoj život?</verse>
				<verse number="28">A prečo sa tak veľmi trápite s oblečením? Uvažujte o poľných kvetoch: nepracujú, nepradú,</verse>
				<verse number="29">a predsa ani Šalamún vo svojom kráľovskom majestáte nebol oblečený tak ako hociktorý z nich.</verse>
				<verse number="30">Ak teda Boh zaodieva do takej nádhery obyčajné poľné kvietky, ktoré dnes hýria farbami a zajtra zhoria v ohni, nepostará sa skôr o vás? To mu tak málo dôverujete?</verse>
				<verse number="31">Preto sa netrápte a nespytujte: Čo budeme jesť? Čo budeme piť? Čo si oblečieme?</verse>
				<verse number="32">Ľudia, ktorí nepoznajú Boha, sami seba znepokojujú takýmito otázkami a trápia sa pre ne. Ale vy máte nebeského Otca, a ten dobre vie, čo potrebujete.</verse>
				<verse number="33">Hľadajte najprv Božie kráľovstvo a jeho spravodlivosť a všetko toto vám bude pridané.</verse>
				<verse number="34">Netrápte sa teda o každú maličkosť, ktorú prinesie zajtrajšok, lebo každý deň má dosť svojich starostí a Boh vám s nimi pomôže aj zajtra.“</verse>
			</chapter>
			<chapter number="7">
				<verse number="1">„Nesúďte iných, aby ste neboli súdení.</verse>
				<verse number="2">Lebo spôsobom, akým súdite druhých, budete súdení aj vy. Akou mierou meriate, takou bude Boh merať vás.</verse>
				<verse number="3">Prečo sa staráš o smietku v oku svojho blížneho, ale brvno vo vlastnom oku si si nevšimol?</verse>
				<verse number="4">Ako môžeš povedať inému: Dovoľ, aby som ti vybral z oka smietku!, a pritom ti neprekáža brvno vo vlastnom oku?</verse>
				<verse number="5">Ty pokrytec! Najprv odstráň brvno zo svojho oka, lebo až potom budeš dobre vidieť, aby si mohol vybrať smietku z oka svojho blížneho.</verse>
				<verse number="6">Je zbytočné vysvetľovať Božie pravdy tým, ktorí nimi pohŕdajú. Nehádžte perly sviniam! Čo sa stane? Perly pošliapu a vás napadnú.“</verse>
				<verse number="7">„Proste a dostanete, hľadajte a nájdete, klopte a otvorí sa vám.</verse>
				<verse number="8">Lebo kto prosí, dostane, kto hľadá, nájde a kto klope, tomu otvoria.</verse>
				<verse number="9">Keby ktoréhokoľvek z vás poprosilo vlastné dieťa o kus chleba, dali by ste mu snáď kameň?</verse>
				<verse number="10">Alebo by ste mu namiesto ryby dali hada?</verse>
				<verse number="11">Ak teda vy, hoci ste hriešni, viete dávať svojim deťom dobré veci, o čo skôr ich dá nebeský Otec tým, ktorí ho o to prosia!</verse>
				<verse number="12">Správajte sa k ľuďom tak, ako chcete, aby sa oni správali k vám. To je to, čo hovorí Zákon i Proroci.“</verse>
				<verse number="13">„Do neba sa dá vojsť iba úzkou bránou. Priestranná brána a široká cesta vedú do záhuby, a predsa si ju vyberá a kráča po nej mnoho ľudí.</verse>
				<verse number="14">Dvere a cesta do života sú úzke a len málo je tých, ktorí ich nájdu.“</verse>
				<verse number="15">„Dajte si pozor na falošných prorokov: prichádzajú k vám preoblečení za bezbranné ovce, ale v skutočnosti sú to draví vlci.</verse>
				<verse number="16">Môžete ich spoznať podľa ovocia, ktoré nesú. Azda sa oberá hrozno z tŕnia a figy z bodľačia?</verse>
				<verse number="17">Dobrý strom rodí dobré ovocie a zlý strom zlé ovocie.</verse>
				<verse number="18">Dobrý strom predsa nemôže rodiť zlé ovocie ani zlý strom dobré.</verse>
				<verse number="19">Každý strom, ktorý nenesie dobré ovocie, vytnú a spália.</verse>
				<verse number="20">Teda podľa ich činov ich poznáte.“</verse>
				<verse number="21">„Na to, aby sa človek dostal do nebeského kráľovstva, nestačí, že sa ku mne hlási a oslovuje ma Pane! Pane! Rozhodujúce je, či koná vôľu môjho Otca, ktorý je v nebesiach.</verse>
				<verse number="22">V deň posledného súdu mnohí povedia: Pane, Pane, či sme nehovorili v tvojom mene? Nevyháňali sme démonov v tvojom mene? Nerobili sme v tvojom mene mnohé zázraky?</verse>
				<verse number="23">Ale ja im odpoviem: Nikdy som vás nepoznal. Choďte odo mňa preč, lebo ste páchali zlé veci!“</verse>
				<verse number="24">„Každého, kto počúva moje slová a koná podľa nich, môžeme prirovnať k prezieravému človeku, ktorý si postavil dom na skale.</verse>
				<verse number="25">Keď sa spustil lejak, privalila sa povodeň a prudká víchrica sa oprela do jeho múrov, dom sa nezrútil, lebo mal základy postavené na skale.</verse>
				<verse number="26">Ale toho, kto počúva moje slová, no nekoná podľa nich, môžeme prirovnať k nerozumnému človeku, ktorý si postavil dom na piesku.</verse>
				<verse number="27">Spustil sa lejak, privalila sa povodeň, prudká víchrica sa oprela do múrov jeho domu – a dom s veľkým rachotom spadol.“</verse>
				<verse number="28">Keď Ježiš dohovoril, ľudia nad jeho učením žasli.</verse>
				<verse number="29">Ježiš totiž, na rozdiel od ich náboženských učiteľov, učil ako niekto, kto má autoritu.</verse>
			</chapter>
			<chapter number="8">
				<verse number="1">Keď Ježiš zostúpil z vrchu, išiel za ním veľký dav ľudí.</verse>
				<verse number="2">Vtedy sa k nemu priblížil malomocný, kľakol si pred neho a povedal: „Pane, keby si chcel, mohol by si ma uzdraviť!“</verse>
				<verse number="3">Ježiš vystrel ruku, dotkol sa ho a povedal: „Áno, chcem. Buď zdravý.“ A po malomocenstve nezostalo ani stopy.</verse>
				<verse number="4">Ježiš mu povedal: „Nikomu nič nehovor, ale choď, ukáž sa kňazovi a obetuj dar, ako to nariadil Mojžiš – na dôkaz, že si zdravý.“</verse>
				<verse number="5">Keď Ježiš prišiel do Kafarnauma, pristúpil k nemu rímsky stotník a prosil ho:</verse>
				<verse number="6">„Pane, môj sluha leží doma ochrnutý a má veľké bolesti.“</verse>
				<verse number="7">Ježiš mu odpovedal: „Prídem a uzdravím ho.“</verse>
				<verse number="8">Ale stotník namietal: „Pane, nie som hodný, aby si vošiel pod moju strechu. No stačí tvoje slovo a bude zdravý.</verse>
				<verse number="9">Veď viem, ako to je: Ja sám som podriadený, ale mám aj pod sebou vojakov. Ak niektorému poviem: Choď!, tak ide, a inému: Poď!, tak príde, a ak poviem sluhovi: Urob to!, tak to vykoná.“</verse>
				<verse number="10">Keď to Ježiš počul, začudoval sa a obrátil sa na tých, ktorí ho sprevádzali: „Vravím vám, že s takou veľkou vierou som sa nestretol v celom Izraeli.</verse>
				<verse number="11">A bude to veru tak, že prídu mnohí ľudia z východu i západu a zaujmú miesto pri stole v nebeskom kráľovstve s Abrahámom, Izákom a Jákobom,</verse>
				<verse number="12">kým Izraeliti, pre ktorých bolo kráľovstvo pripravené, budú hnaní do tmy, kde bude plač a škrípanie zubami.“</verse>
				<verse number="13">Potom Ježiš povedal stotníkovi: „Vráť sa domov! Nech sa ti stane tak, ako si tomu uveril!“ A sluha bol v tej chvíli uzdravený.</verse>
				<verse number="14">Potom Ježiš vošiel do Petrovho domu a našiel tam jeho svokru ležať vo vysokej horúčke.</verse>
				<verse number="15">Dotkol sa jej ruky a horúčka hneď zmizla. Žena vstala a začala mu pripravovať jedlo.</verse>
				<verse number="16">Večer priviedli k nemu mnohých posadnutých. Jediným slovom vyhnal z nich zlých duchov a všetkých chorých uzdravil.</verse>
				<verse number="17">Takto sa splnilo, čo predpovedal prorok Izaiáš: „On vzal na seba naše slabosti a niesol naše choroby.“</verse>
				<verse number="18">Keď Ježiš videl dav ľudí okolo seba, rozkázal učeníkom, aby sa preplavili v loďke na druhý breh jazera.</verse>
				<verse number="19">Vtom ho zadržal jeden z učiteľov Zákona a povedal mu: „Majstre, pôjdem za tebou kamkoľvek.“</verse>
				<verse number="20">Ježiš mu na to odpovedal: „Líšky majú svoje nory a vtáci hniezda, ale Syn človeka nemá dom ani miesto, kde by si zložil hlavu.“</verse>
				<verse number="21">Jeden z jeho žiakov mu zasa povedal: „Pane, kým pôjdem za tebou, dovoľ mi pochovať otca!“</verse>
				<verse number="22">Ale Ježiš mu odpovedal: „Poď za mnou hneď. Nech tí, ktorí sú duchovne mŕtvi, pochovávajú svojich mŕtvych.“</verse>
				<verse number="23">Potom vstúpil Ježiš do loďky a plavil sa s učeníkmi na druhý breh.</verse>
				<verse number="24">Zrazu sa strhla silná búrka a loďka sa takmer potápala vo vysokých vlnách. No Ježiš pokojne spal.</verse>
				<verse number="25">Priskočili k nemu a zobudili ho: „Pane, zachráň nás, inak sa utopíme!“</verse>
				<verse number="26">Ale Ježiš im odpovedal: „Prečo sa tak bojíte? Kde je vaša viera?“ Potom vstal a pohrozil vetru a vlnám. Búrka sa upokojila a nastalo veľké ticho.</verse>
				<verse number="27">Tí, čo boli s ním, ohromene hovorili: „Kto to vlastne je, že ho poslúcha víchrica aj more?“</verse>
				<verse number="28">Keď pristáli na druhom brehu neďaleko Gadary, vybehli oproti nemu dvaja muži posadnutí démonmi. Žili v skalných hroboch a boli takí nebezpeční, že sa nikto neodvážil tade ísť.</verse>
				<verse number="29">Začali na Ježiša kričať: „Čo od nás chceš, Syn Boží? Prišiel si nás trápiť? Ešte na nás nemáš právo!“</verse>
				<verse number="30">Neďaleko sa páslo veľké stádo svíň.</verse>
				<verse number="31">A démoni ho prosili: „Ak nás už chceš vyhnať, pošli nás do toho stáda svíň!“</verse>
				<verse number="32">„Nedbám, choďte!“ povedal im Ježiš. A hneď vyšli z tých dvoch a vošli do svíň. Celé stádo sa ihneď splašilo, prehnalo sa dolu svahom a utopilo sa v jazere.</verse>
				<verse number="33">Pastieri svíň sa rozbehli do mesta a všade rozchýrili, čo sa stalo.</verse>
				<verse number="34">Všetci jeho obyvatelia utekali oproti Ježišovi a žiadali ho, aby odišiel z ich kraja.</verse>
			</chapter>
			<chapter number="9">
				<verse number="1">Ježiš opäť nastúpil do loďky, preplavil sa na druhý breh a prišiel do Kafarnauma, do mesta, kde býval.</verse>
				<verse number="2">Čoskoro k nemu priniesli na nosidlách ochrnutého človeka. Keď Ježiš videl ich vieru, povedal chorému: „Teš sa, priateľ môj, tvoje hriechy sú odpustené!“</verse>
				<verse number="3">Niektorí z učiteľov Zákona sa však pohoršovali: „Ten človek sa rúha!“</verse>
				<verse number="4">Ale Ježiš vedel, čo si myslia, a preto sa spýtal: „Prečo máte srdcia naplnené zlobou?</verse>
				<verse number="5">Čo je ľahšie povedať: Odpúšťajú sa ti hriechy, alebo: Vstaň a choď!?</verse>
				<verse number="6">Ale aby ste vedeli, že Syn človeka má na zemi moc odpúšťať hriechy…“ Nato sa obrátil k ochrnutému a povedal mu: „Vstaň a vezmi si svoje lôžko. Môžeš ísť domov.“</verse>
				<verse number="7">A on vstal a odišiel.</verse>
				<verse number="8">Toto sa odohralo pred očami zhromaždeného davu. Všetci žasli a ďakovali Bohu, že dal človeku takú moc.</verse>
				<verse number="9">Keď sa Ježiš uberal ďalej, všimol si muža, ktorý na colnici vyberal poplatky. Ten muž sa volal Matúš. „Poď so mnou a staň sa mojím učeníkom!“ vyzval ho Ježiš. Matúš hneď vstal a išiel za ním.</verse>
				<verse number="10">Neskôr, keď Ježiš spolu s učeníkmi večeral v Matúšovom dome v spoločnosti mnohých ľudí pochybnej povesti,</verse>
				<verse number="11">zbožní farizeji sa pohoršovali a vraveli jeho učeníkom: „Ako si váš majster môže sadnúť za jeden stôl s takou spodinou?“</verse>
				<verse number="12">Keď to Ježiš počul, odpovedal im: „Lekára nepotrebujú zdraví, ale chorí.</verse>
				<verse number="13">Choďte a snažte sa pochopiť, čo znamenajú slová Písma: ‚Nejde mi o vaše obete a dary, ale o to, aby ste boli milosrdní.‘ Neprišiel som volať k Bohu tých, ktorí sú presvedčení o vlastnej spravodlivosti, ale hriešnikov.“</verse>
				<verse number="14">Jedného dňa prišli za Ježišom učeníci Jána Krstiteľa s otázkou: „Prečo sa tvoji učeníci nepostia? Veď to robíme my aj farizeji!“</verse>
				<verse number="15">Ježiš im odpovedal: „Majú vari svadobčania, ktorých pozval ženích, dôvod smútiť, kým je s nimi? Ale prídu dni, keď bude ženích od nich vzatý, a potom sa budú postiť.</verse>
				<verse number="16">Nikto predsa neprišíva na staré šaty záplatu z novej látky, lebo by vytrhla staré tkanivo a diera by sa ešte zväčšila.</verse>
				<verse number="17">Ani mladé víno nenalievate do mechov zo starej kože, lebo by popraskali a víno by vytieklo. Nové víno potrebuje nové mechy!“</verse>
				<verse number="18">Kým Ježiš hovoril, prišiel jeden z predstaviteľov miestnej synagógy a poklonil sa mu. „Práve mi umrela dcéra,“ povedal, „ale ty jej môžeš vrátiť život. Poď, polož na ňu ruku a ožije.“</verse>
				<verse number="19">Ježiš vstal a šiel – a jeho učeníci ho nasledovali.</verse>
				<verse number="20">Vtom k nemu pristúpila zozadu akási žena, ktorá už dvanásť rokov krvácala, a dotkla sa okraja jeho šiat,</verse>
				<verse number="21">lebo si pomyslela: „Stačí, ak sa dotknem jeho šiat, určite sa uzdravím.“</verse>
				<verse number="22">Ježiš sa obrátil, pozrel sa na ňu a povedal: „Teš sa, žena. Tvoja viera ťa uzdravila.“ A naozaj, od tej chvíle bola žena zdravá.</verse>
				<verse number="23">Keď Ježiš vošiel do domu predstaveného synagógy, kde hrala pohrebná hudba a nariekal zhromaždený dav,</verse>
				<verse number="24">povedal im: „Rozíďte sa, veď dievčatko neumrelo, iba spí.“ Oni sa mu však vysmiali.</verse>
				<verse number="25">Hneď ako všetkých poslali preč, vstúpil do miestnosti, v ktorej bolo dievčatko, chytil ho za ruku a ono ožilo a vstalo.</verse>
				<verse number="26">Správa o tomto zázraku sa rozniesla po celom kraji.</verse>
				<verse number="27">Keď bol Ježiš na ceste späť, išli za ním dvaja slepci a volali naňho: „Syn Dávidov, zmiluj sa nad nami!“</verse>
				<verse number="28">Kráčali za ním až do domu. Slepí pristúpili celkom k nemu a on sa ich spýtal: „Naozaj veríte, že mám moc vrátiť vám zrak?“ „Áno, Pane,“ odpovedali mu.</verse>
				<verse number="29">Ježiš sa dotkol ich očí a povedal: „Nech sa vám stane, ako veríte.“</verse>
				<verse number="30">V tej chvíli začali vidieť. Dôrazne im prikázal: „Nikto sa o tom nesmie dozvedieť!“</verse>
				<verse number="31">Oni však išli a rozniesli tú správu po celom kraji.</verse>
				<verse number="32">Keď odtiaľ Ježiš s učeníkmi odchádzal, priviedli k nemu nemého človeka, posadnutého zlým duchom.</verse>
				<verse number="33">Ježiš démona vyhnal a muž ihneď začal hovoriť. Ľudia v dave žasli a hovorili: „Nikdy nikto nič podobné v Izraeli nevidel!“</verse>
				<verse number="34">Ale farizeji vysvetľovali: „Diabol, kráľ démonov, mu dal moc vyháňať démonov.“</verse>
				<verse number="35">Potom Ježiš prechádzal všetkými mestami a dedinami, učil v židovských synagógach a hlásal radostnú správu o Božom kráľovstve. A všade, kam prišiel, liečil choroby tela aj ducha.</verse>
				<verse number="36">Pri pohľade na ľudí, ktorí za ním prichádzali, jeho vnútro bolo naplnené súcitom a veľkou bolesťou – boli totiž utrápení a bezbranní ako ovce bez pastiera.</verse>
				<verse number="37">Vtedy povedal svojim učeníkom: „Žatva je veľká, ale žencov je málo.</verse>
				<verse number="38">Preto proste Pána žatvy, aby vyslal robotníkov na svoje polia.“</verse>
			</chapter>
			<chapter number="10">
				<verse number="1">Potom si Ježiš zavolal svojich dvanástich učeníkov a dal im moc vyháňať nečistých duchov a uzdravovať každú chorobu tela aj ducha.</verse>
				<verse number="2">Mená týchto dvanástich apoštolov sú: Šimon, ktorého volali aj Peter a jeho brat Andrej; Jakub, syn Zebedejov a jeho brat Ján;</verse>
				<verse number="3">Filip a Bartolomej; Tomáš a bývalý colník Matúš; Alfejov syn Jakub a Tadeáš;</verse>
				<verse number="4">Šimon Horlivec a Judáš Iškariotský, ktorý ho napokon zradil.</verse>
				<verse number="5">Týchto dvanástich Ježiš vyslal so slovami: „Nechoďte teraz medzi pohanov a nevchádzajte do samaritánskych miest.</verse>
				<verse number="6">Radšej choďte k Izraelitom, ovciam, ktoré sa Bohu stratili,</verse>
				<verse number="7">a hlásajte: Priblížilo sa nebeské kráľovstvo.</verse>
				<verse number="8">Uzdravujte chorých, krieste mŕtvych, očisťujte malomocných, vyháňajte démonov. Čo ste zadarmo dostali, zadarmo rozdávajte!</verse>
				<verse number="9">Neberte si so sebou peniaze</verse>
				<verse number="10">ani kapsu na cestu ani náhradné šatstvo či obuv, ba ani palicu. Lebo robotník si zaslúži mzdu za to, čo urobil.</verse>
				<verse number="11">Do ktoréhokoľvek mesta alebo dediny vojdete, spýtajte sa na bohabojných ľudí, v ich dome sa potom ubytujte, kým sa vydáte na ďalšiu cestu.</verse>
				<verse number="12">Keď vstúpite do domu, povedzte: ‚Pokoj tomuto domu!‘</verse>
				<verse number="13">Ak vaše posolstvo vďačne prijmú, naplní ich pokoj, ktorý prinášate. Ak odmietnu, váš pokoj zostane s vami.</verse>
				<verse number="14">Opusťte každé mesto alebo dom, kde by vás ani vaše svedectvo neprijali, nezdržujte sa tam, straste aj prach zo svojich nôh.</verse>
				<verse number="15">Vravím vám, že v deň Božieho súdu bude ľahšie hriešnym ľuďom zo Sodomy a Gomory ako takémuto mestu.</verse>
				<verse number="16">Posielam vás ako ovce medzi vlky. Buďte teda obozretní ako hady a mierni ako holubice.</verse>
				<verse number="17">Na ľudí si dávajte pozor, lebo vás pre mňa budú vydávať súdom, budú vás bičovať v synagógach,</verse>
				<verse number="18">budú vás vláčiť pred vládcov a panovníkov. To všetko bude príležitosťou, aby ste vydali svedectvo im aj celému svetu.</verse>
				<verse number="19">Ak vás postavia pred súd, netrápte sa, ako a čo budete hovoriť, lebo dostanete pravé slová v pravý čas.</verse>
				<verse number="20">To nebudete hovoriť vy, ale Duch vášho Otca prehovorí prostredníctvom vás.</verse>
				<verse number="21">Brat vydá na smrť brata, otec syna, deti sa vzbúria proti rodičom a zabijú ich.</verse>
				<verse number="22">Všetci vás budú nenávidieť, lebo ste mojimi učeníkmi. Ale ten, kto vytrvá až do konca, bude zachránený pre večnosť.</verse>
				<verse number="23">Ak vás budú v niektorom meste prenasledovať, utečte do iného. Vravím vám, že nestačíte pochodiť po všetkých izraelských mestách, kým sa Syn človeka opäť vráti.</verse>
				<verse number="24">Žiak neprevyšuje svojho učiteľa, ani sluha svojho pána.</verse>
				<verse number="25">Žiak znáša údel svojho učiteľa a sluha údel svojho pána. Keď mňa nazývajú diablom, čo si asi vymyslia na vás!?</verse>
				<verse number="26">Ale nebojte sa ich! Príde čas, keď pravda vyjde najavo a všetko skryté bude odhalené.</verse>
				<verse number="27">Čo vám hovorím v tme, povedzte na svetle, a čo vám tajne šepkám, rozhláste verejne!</verse>
				<verse number="28">A nebojte sa pri tom ľudí. Môžu vás síce zabiť, ale nemôžu vás pripraviť o večný život. Bojte sa Toho, ktorý môže zahubiť dušu i telo v pekle.</verse>
				<verse number="29">Akú cenu má vrabec? A predsa ani jeden nespadne na zem bez vedomia vášho Otca.</verse>
				<verse number="30">A vy máte ešte aj všetky vlasy na hlave zrátané.</verse>
				<verse number="31">Preto sa nebojte: ste omnoho cennejší než celý kŕdeľ vrabcov.</verse>
				<verse number="32">Kto sa ku mne prizná pred ľuďmi, k tomu sa aj ja priznám pred svojím Otcom v nebesiach.</verse>
				<verse number="33">Ale kto ma pred ľuďmi zaprie, toho aj ja zapriem pred svojím Otcom v nebi.“</verse>
				<verse number="34">„Nemyslite si, že som prišiel, aby som priniesol na zem pokoj. Nepriniesol som pokoj, ale meč.</verse>
				<verse number="35">Viera vo mňa môže postaviť proti sebe syna a otca, dcéru a matku, nevestu a svokru.</verse>
				<verse number="36">Nepriateľom človeka sa stanú jeho najbližší.</verse>
				<verse number="37">Kto má vo svojom srdci na prvom mieste otca alebo matku, syna alebo dcéru, a nie mňa, nie je ma hoden.</verse>
				<verse number="38">Kto by ma chcel nasledovať bez ťažkostí, nie je ma hoden.</verse>
				<verse number="39">Kto lipne na živote, stratí ho, ale kto je ochotný pre mňa všetko obetovať, ten svoj život zachráni.</verse>
				<verse number="40">Kto prijíma vás, prijíma mňa, a kto prijíma mňa, ten prijíma toho, ktorý ma poslal.</verse>
				<verse number="41">Ak prijme niekto môjho svedka s vedomím, že ho posiela Boh, dostane rovnakú odmenu ako on. Kto prijme spravodlivého pre jeho spravodlivosť, dostane rovnakú odmenu ako on.</verse>
				<verse number="42">A ak niekto podá ako môj nasledovník čo len pohár vody niekomu zdanlivo bezvýznamnému, určite nepríde o svoju odmenu.“</verse>
			</chapter>
			<chapter number="11">
				<verse number="1">Keď Ježiš odovzdal pokyny svojim dvanástim učeníkom, pobral sa učiť a kázať do tamojších miest.</verse>
				<verse number="2">Ján Krstiteľ, ktorý bol práve vo väzení, sa dopočul o tom, čo Kristus robí. Poslal za ním dvoch svojich učeníkov,</verse>
				<verse number="3">aby sa ho spýtali: „Si naozaj ten, ktorý mal prísť, alebo máme čakať iného?“</verse>
				<verse number="4">Ježiš im odpovedal: „Vráťte sa k Jánovi a vyrozprávajte mu, čo ste videli a počuli:</verse>
				<verse number="5">Slepí vidia, chromí chodia, malomocní sú uzdravení, hluchí počujú, mŕtvi ožívajú a chudobným sa zvestuje dobrá správa.</verse>
				<verse number="6">Šťastný je ten, kto mi dôveruje.“</verse>
				<verse number="7">Keď Jánovi učeníci odišli, Ježiš hovoril o ňom ľuďom: „Keď ste šli za Jánom na púšť, čo ste chceli uvidieť? Trstinu zmietanú vetrom?</verse>
				<verse number="8">Alebo človeka vyobliekaného do drahých šiat? Ale veď takí bývajú v kráľovských palácoch.</verse>
				<verse number="9">Prečo ste teda šli za ním? Chceli ste vidieť proroka? Hovorím vám, spoznali ste viac než proroka.</verse>
				<verse number="10">To o ňom je napísané: ‚Posielam pred tebou svojho posla, aby ti pripravil cestu.‘</verse>
				<verse number="11">Vedzte, že medzi všetkými ľuďmi, ktorí sa kedy narodili, niet nikoho, kto by prevyšoval Jána Krstiteľa. A predsa i ten najmenší v nebeskom kráľovstve je väčší ako on.</verse>
				<verse number="12">Od čias Jána Krstiteľa je nebeské kráľovstvo vystavené násiliu a zmocňujú sa ho ukrutníci.</verse>
				<verse number="13">Lebo všetci proroci aj Zákon až po Jána Krstiteľa to predpovedali.</verse>
				<verse number="14">A ak ste pripravení prijať to, tak on je Eliáš, o ktorom prorok zvestoval, že príde skôr, než sa kráľovstvo začne.</verse>
				<verse number="15">Kto má uši na počúvanie, nech počúva!</verse>
				<verse number="16">Ku komu mám prirovnať ľudí, ako ste vy? Sú ako hrajúce sa deti, ktoré sedia na námestí a nespokojne pokrikujú na svojich kamarátov:</verse>
				<verse number="17">‚Hrali sme vám, ale netancovali ste, smutne sme vám spievali, ale neplakali ste.‘</verse>
				<verse number="18">Keď prišiel Ján, postil sa a nepil víno – a vravia: Je posadnutý.</verse>
				<verse number="19">Ale keď prišiel Syn človeka, nepostí sa – a hovoria: ‚Pozrite sa na toho nenažranca a opilca, priateľa hriešnikov. Ale dokonalosť Božej múdrosti ukážu tí, ktorí podľa nej žijú.‘ “</verse>
				<verse number="20">Vtedy začal Ježiš karhať mestá, ktoré boli svedkami jeho mnohých zázrakov, a predsa nerobili pokánie:</verse>
				<verse number="21">„Beda ti, Korazim, beda ti, Betsaida! Keby sa v Týre a Sidone stali také zázraky ako u vás, ich obyvatelia by sa už dávno kajali a prejavovali by najhlbšiu ľútosť nad svojimi vinami.</verse>
				<verse number="22">Preto vám hovorím, že Týru a Sidonu bude ľahšie v deň súdu ako vám.</verse>
				<verse number="23">A čo vy, obyvatelia Kafarnauma? Myslíte si, že Boh vás vyvýši až po samo nebo? Zrútite sa do priepasti večného zahynutia! Keby sa v Sodome diali také zázraky ako u vás, stála by dodnes.</verse>
				<verse number="24">Znova vám hovorím, že sodomskej krajine bude ľahšie v deň súdu ako tebe!“</verse>
				<verse number="25">Vtedy sa Ježiš modlil: „Velebím ťa, Otče, Pán neba aj zeme, že pravdu skrývaš pred tými, ktorí sa pokladajú za múdrych a učených, a zjavuješ ju bezvýznamným a jednoduchým.</verse>
				<verse number="26">Áno, Otče, tak sa ti to páči.“</verse>
				<verse number="27">„Otec mi zveril všetko. Len Otec pozná Syna a Otca pozná iba Syn a ten, komu sa to Syn rozhodne zjaviť.</verse>
				<verse number="28">Poďte ku mne všetci, ktorí sa namáhate a ste unavení, ja vám dám odpočinutie.</verse>
				<verse number="29">Vezmite na seba moje jarmo a učte sa odo mňa, lebo mám tiché a pokorné srdce. U mňa nájdete mier a odpočinutie pre svoje duše.</verse>
				<verse number="30">Veď moje jarmo netlačí a bremeno neťaží.“</verse>
			</chapter>
			<chapter number="12">
				<verse number="1">Raz v sobotu prechádzal Ježiš so svojimi učeníkmi obilným poľom. Učeníci boli hladní, preto začali trhať klasy a jesť zrno.</verse>
				<verse number="2">Videli to farizeji a žalovali Ježišovi: „Pozri, tvoji učeníci robia, čo sa v sobotu nesmie robiť!“</verse>
				<verse number="3">Ježiš im odpovedal: „Azda ste nečítali, čo urobil kráľ Dávid, keď on aj jeho družina boli hladní?</verse>
				<verse number="4">Ako vošiel do chrámu a spolu jedli posvätné chleby, ktoré smeli jesť iba kňazi?</verse>
				<verse number="5">Alebo ste nečítali v Mojžišovom zákone, že kňazi v chráme pracujú v sobotu? Porušujú sobotný pokoj, a predsa nie sú vinní.</verse>
				<verse number="6">Vravím vám, že je tu niekto, kto je viac než chrám.</verse>
				<verse number="7">Keby ste rozumeli slovám: ‚Nejde mi o vaše obete a dary, ale o to, aby ste boli milosrdní,‘ tak by ste nikoho neprávom neodsudzovali.</verse>
				<verse number="8">Syn človeka rozhoduje aj o tom, čo sa v sobotu smie robiť a čo nie.“</verse>
				<verse number="9">Odtiaľ šiel Ježiš do synagógy.</verse>
				<verse number="10">Bol tam človek s ochrnutou rukou. Farizeji hľadali nejakú zámienku, aby mohli Ježiša obžalovať, preto sa ho spýtali: „Dovoľuje zákon v sobotu uzdravovať?“</verse>
				<verse number="11">Odpovedal im: „Keby niekto z vás mal jedinú ovcu a tá by mu v sobotu spadla do jamy, neurobil by všetko, aby ju z nej vytiahol ešte v ten deň?</verse>
				<verse number="12">A o čo cennejší je človek! Preto je správne robiť dobro aj v sobotu.“</verse>
				<verse number="13">Obrátil sa k postihnutému a povedal mu: „Vystri ruku!“ Ten ho poslúchol a ruka bola zdravá ako tá druhá.</verse>
				<verse number="14">Farizeji odišli a radili sa, ako by Ježiša zabili.</verse>
				<verse number="15">Ježiš však postrehol ich úmysly a odišiel. Mnohí šli za ním a on uzdravil všetkých chorých.</verse>
				<verse number="16">Ale prikázal im, aby o ňom verejne nehovorili.</verse>
				<verse number="17">Tak sa naplnilo Izaiášovo proroctvo:</verse>
				<verse number="18">„Toto je môj služobník, ktorého som si vyvolil, môj milovaný, potešenie mojej duše. Dám mu svojho Ducha a národom ukáže, ako môžu získať spravodlivosť.</verse>
				<verse number="19">Nebude sa hádať ani nikoho prekrikovať, nebude robiť hurhaj na uliciach,</verse>
				<verse number="20">nalomené steblo nedolomí, tlejúci knôt neuhasí, kým nespôsobí, aby spravodlivosť zvíťazila.</verse>
				<verse number="21">Jeho meno sa stane nádejou pre všetky národy.“</verse>
				<verse number="22">Tu k nemu priviedli posadnutého človeka, ktorý bol navyše slepý aj nemý. Ale Ježiš ho uzdravil – vrátil mu zrak aj reč.</verse>
				<verse number="23">Ľudia žasli a vraveli: „Nie je on naozaj syn Dávidov?“</verse>
				<verse number="24">Ale počuli o tom zázraku farizeji a namietali: „Len Belzebul, kráľ démonov, mu mohol dať moc vyháňať démonov!“</verse>
				<verse number="25">Ale Ježiš vedel, čo si myslia, a preto povedal: „Rozdelené kráľovstvo pustne a nijaké mesto či rodina, kde vládnu spory a roztržky, neobstojí.</verse>
				<verse number="26">Tak ani satan nemôže bojovať sám proti sebe – ako by potom obstálo jeho kráľovstvo?</verse>
				<verse number="27">Hovoríte, že vyháňam zlých duchov mocou Belzebula. Koho mocou ich potom vyháňajú vaši žiaci? Aj oni vyháňajú démonov – a stanú sa aj vašimi sudcami.</verse>
				<verse number="28">Ale ak vyháňam zlo v moci Božieho Ducha, tak Božie kráľovstvo už prišlo k vám.</verse>
				<verse number="29">Ak chce niekto ukradnúť veci z domu silného muža, musí ho najprv zviazať a len potom si ich môže odniesť.</verse>
				<verse number="30">Kto nie je so mnou, je proti mne a kto nezhromažďuje so mnou, rozptyľuje.</verse>
				<verse number="31">Preto vám hovorím, že každý hriech aj rúhanie môžu byť ľuďom odpustené, ale rúhanie proti Svätému Duchu odpustené nebude.</verse>
				<verse number="32">Tomu, kto by hovoril niečo proti Synovi človeka, môže byť odpustené. Ale tomu, kto bude hovoriť proti Svätému Duchu, nebude odpustené ani v tomto veku, ani v budúcom.“</verse>
				<verse number="33">„Aký strom vypestujete, také ovocie bude rodiť. Dobrý bude rodiť dobré ovocie, zlý zlé. Každý strom sa pozná podľa svojho ovocia.</verse>
				<verse number="34">Vy, plemeno vreteníc, ako by ste mohli dobre hovoriť, keď ste zlí? Ústa hovoria to, čím je naplnené srdce.</verse>
				<verse number="35">Dobrý človek rozdáva z dobrého pokladu svojho srdca dobré veci. Ak je však jeho srdce plné zla, šíri iba zlo.</verse>
				<verse number="36">Rátajte s tým, že v deň súdu budete skladať účty z každého neužitočného slova.</verse>
				<verse number="37">Vaše terajšie slová o vás rozhodnú: buď vás ospravedlnia, alebo odsúdia.“</verse>
				<verse number="38">Vtedy prišli za Ježišom niektorí zo židovských učiteľov Zákona a farizeji a žiadali: „Učiteľ, chceme od teba vidieť jasné znamenie, že ťa poslal Boh.“</verse>
				<verse number="39">Ale Ježiš im odpovedal: „Len zvrátení a bezbožní ľudia si vyžadujú zázračné dôkazy, že ma poslal Boh. Ale nedostanete iné znamenie, iba znamenie proroka Jonáša.</verse>
				<verse number="40">Ako bol totiž Jonáš tri dni a tri noci v útrobách veľryby, tak bude Syn človeka tri dni a tri noci v lone zeme.</verse>
				<verse number="41">Obyvatelia Ninive vystúpia na súde proti vám a odsúdia vás, lebo oni na Jonášovo kázanie vykonali pokánie a obrátili sa k Bohu. A ten, kto stojí pred vami, je väčší ako Jonáš.</verse>
				<verse number="42">Kráľovná zo Sáby vystúpi na súde ako ďalší svedok proti vám, lebo prišla z ďalekej krajiny, aby poznala Šalamúnovu múdrosť. A tu je predsa niekto omnoho väčší ako Šalamún.</verse>
				<verse number="43">Keď je z človeka vyhnaný nečistý duch, blúdi po vyprahnutých a opustených miestach a hľadá, kam by sa utiahol, ale nemôže nájsť.</verse>
				<verse number="44">Vtedy si povie: ‚Vrátim sa, odkiaľ som vyšiel.‘ Po návrate zistí, že jeho príbytok je prázdny, uprataný a vyzdobený.</verse>
				<verse number="45">Ide teda, vezme so sebou sedem iných duchov, horších ako je sám, vojdú dnu a usídlia sa tam. Taký človek je vtedy na tom oveľa horšie, ako bol predtým. To je to, čo sa stane takým skazeným ľuďom, ako ste vy.“</verse>
				<verse number="46">Kým Ježiš hovoril v dome obklopenom húfom ľudí, prišla jeho matka a bratia. Čakali vonku, lebo sa chceli s ním zhovárať.</verse>
				<verse number="47">Keď ho ktosi z davu upozornil, že naňho vonku čakajú, povedal:</verse>
				<verse number="48">„Kto je moja matka a kto sú moji bratia?“</verse>
				<verse number="49">Ukázal na učeníkov a povedal: „Toto je moja rodina.</verse>
				<verse number="50">Každý, kto koná vôľu môjho nebeského Otca, je môj brat, sestra i matka!“</verse>
			</chapter>
			<chapter number="13">
				<verse number="1">V ten istý deň vyšiel Ježiš z domu a posadil sa pri mori a učil.</verse>
				<verse number="2">Onedlho sa okolo neho zhromaždil taký veľký dav ľudí, že musel vstúpiť do loďky. Kázal teda odtiaľ a dav ho počúval na brehu.</verse>
				<verse number="3">Keď k nim hovoril, používal mnohé podobenstvá. „Roľník vyšiel na pole, aby zasial obilie.</verse>
				<verse number="4">Ako rozsieval, padli niektoré zrná na okraj cesty, zlietli sa vtáky a pozobali ich.</verse>
				<verse number="5">Iné zrná dopadli na skalnatú pôdu, kde bolo málo ornice. Obilie rýchlo vzklíčilo,</verse>
				<verse number="6">ale keď začalo páliť slnko, uschlo, lebo korienky nemohli ísť do hĺbky.</verse>
				<verse number="7">Veľa zŕn padlo aj medzi bodliaky. Keď bodľačie vyrástlo, udusilo klásky.</verse>
				<verse number="8">Ostatné zrná padli do úrodnej pôdy. Obilie vyrástlo a prinieslo úrodu. Na niektorom klase bolo sto zrniek, na inom šesťdesiat a na ďalšom tridsať.</verse>
				<verse number="9">Tak teda, kto má uši na počúvanie, nech počúva!“</verse>
				<verse number="10">Pristúpili k nemu učeníci a spýtali sa ho: „Prečo im hovoríš v podobenstvách?“</verse>
				<verse number="11">Odpovedal im: „Vám už Boh zjavil tajomstvá nebeského kráľovstva, ale im ešte nie.</verse>
				<verse number="12">Ten, kto žije podľa Božieho slova, bude mu rozumieť čoraz viac. Ale ten, kto podľa neho nežije, čoskoro prestane rozumieť aj tomu, čo mu je už teraz jasné.</verse>
				<verse number="13">Hovorím ľuďom v podobenstvách, aby boli nútení rozmýšľať. Oni však počúvajú, ale nerozumejú, pozerajú sa, ale nevidia.</verse>
				<verse number="14">Tak sa na nich plní Izaiášovo proroctvo: Budete počúvať, ale neporozumiete, budete sa dívať, ale neuvidíte.</verse>
				<verse number="15">Lebo srdcia týchto ľudí otupeli, ušami ťažko počujú a zavreli oči, aby nevideli, nepočuli a neporozumeli, aby sa neobrátili k Bohu, ktorý by ich mohol uzdraviť.</verse>
				<verse number="16">Ale šťastné sú vaše oči, že vidia a vaše uši, že počujú.</verse>
				<verse number="17">Mnohí proroci túžili vidieť, čo vy vidíte, a počuť, čo vy počujete, ale nemohli.“</verse>
				<verse number="18">„A teraz počúvajte, aký je zmysel podobenstva o rozsievačovi.</verse>
				<verse number="19">Cesta, kam padli niektoré zrná, predstavuje srdcia ľudí, ktorí počujú o Božom kráľovstve, ale nerozumejú tomu. Prichádza satan a vytrhne to, čo bolo zasiate.</verse>
				<verse number="20">Skalnatá pôda predstavuje srdce človeka, ktorý počuje Božie posolstvo a prijíma ho síce s veľkou radosťou,</verse>
				<verse number="21">ale povrchne, a ono tak v ňom nezapustí korene. Keď potom prídu ťažkosti alebo prenasledovanie pre vieru, jeho nadšenie ochabne a to, čo bolo zasiate, sa stratí.</verse>
				<verse number="22">Pôda zarastená bodľačím predstavuje človeka, ktorý počuje Božie posolstvo, ale každodenné starosti a túžba po bohatstve udusia slovo, takže ostane bez úrody.</verse>
				<verse number="23">Úrodná pôda predstavuje srdce človeka, ktorý počuje Božie posolstvo a žije podľa neho. Ten prináša úžitok – tridsať, šesťdesiat alebo stonásobný.“</verse>
				<verse number="24">Potom im povedal ďalšie podobenstvo: „Nebeské kráľovstvo je ako hospodár, ktorý zasial na svojom poli dobré semeno.</verse>
				<verse number="25">Ale v noci, keď ľudia spali, jeho nepriateľ rozhodil medzi pšenicu kúkoľ a odišiel.</verse>
				<verse number="26">Keď obilie vyrástlo do klasov, ukázal sa aj kúkoľ.</verse>
				<verse number="27">Sluhovia prišli za hospodárom a povedali mu: ‚Veď si zasial čisté semeno, kde sa vzal kúkoľ?‘ –</verse>
				<verse number="28">‚To urobil nepriateľ!‘ odpovedal im. ‚Pôjdeme to pole vyplieť,‘ ponúkli sa.</verse>
				<verse number="29">Ale hospodár nesúhlasil: ‚Nie, nerobte to. S kúkoľom by ste mohli ľahko vytrhnúť aj pšenicu.</verse>
				<verse number="30">Necháme oboje dorásť a pri žatve rozkážem žencom, aby najprv vybrali kúkoľ, zviazali ho do snopov, spálili a pšenicu nanosili do mojej stodoly.‘ “</verse>
				<verse number="31">Predložil im iný obraz: „S nebeským kráľovstvom je to ako s horčičným semienkom, ktoré človek zasial na poli.</verse>
				<verse number="32">Je síce najdrobnejšie zo všetkých semien, ale keď vyrastie, je to najmohutnejšia bylina, ba je z neho strom, takže prilietajú vtáci a hniezdia v ňom.“</verse>
				<verse number="33">A použil ďalšie podobenstvo: „S nebeským kráľovstvom je to ako s kváskom, ktorý žena vzala, zarobila do troch meríc múky a všetko cesto vykyslo.“</verse>
				<verse number="34">To všetko hovoril Ježiš výhradne v podobenstvách.</verse>
				<verse number="35">Tak sa naplnilo staré proroctvo: „Budem im hovoriť v obrazoch. Tajomstvá, ktoré boli skryté od založenia sveta, im odhalím.“</verse>
				<verse number="36">Ježiš potom rozpustil dav a šiel domov. Obklopili ho jeho učeníci a prosili ho, aby im vyložil podobenstvo o kúkoli na poli.</verse>
				<verse number="37">Ježiš teda povedal: „Ten, ktorý seje dobré semeno, je Syn človeka.</verse>
				<verse number="38">Pole predstavuje tento svet, dobré semeno sú deti nebeského kráľovstva a kúkoľ sú ľudia zotročení tým Zlým.</verse>
				<verse number="39">Nepriateľ, ktorý kúkoľ rozosial, je diabol. Žatva predstavuje koniec sveta a ženci sú anjeli.</verse>
				<verse number="40">Tak ako v tomto príbehu je kúkoľ oddelený a spálený, tak bude i na konci sveta.</verse>
				<verse number="41">Syn človeka pošle svojich anjelov a tí vyženú z nebeského kráľovstva všetkých, ktorí sa proti nemu stavali, i všetkých, ktorí páchali zlo.</verse>
				<verse number="42">Spáli ich oheň, budú plakať a škrípať zubami.</verse>
				<verse number="43">A vtedy tí, čo plnili Božiu vôľu, sa zaskvejú v kráľovstve nebeského Otca ako slnko. Kto má uši na počúvanie, nech počúva!“</verse>
				<verse number="44">„Nebeské kráľovstvo je ako skrytý poklad, ktorý nejaký človek objaví na poli a znova ho zakope. Od radosti predá všetko, čo má a kúpi to pole.</verse>
				<verse number="45">Nebeské kráľovstvo je podobné aj kupcovi, ktorý hľadá vzácne perly.</verse>
				<verse number="46">Keď objaví mimoriadne krásnu perlu, predá všetko, čo má, len aby ju získal.</verse>
				<verse number="47">Nebeské kráľovstvo môžeme ďalej prirovnať k sieti hodenej do mora. Zachytí sa v nej všetko možné.</verse>
				<verse number="48">Keď je sieť plná, vytiahnu ju rybári na breh, dobré ryby vyberú do košov a zvyšok vyhodia.</verse>
				<verse number="49">Tak to bude aj na konci sveta. Prídu Boží anjeli, oddelia zlých od spravodlivých</verse>
				<verse number="50">a hodia ich do ohnivej pece. Tam bude plač a škrípanie zubami.“</verse>
				<verse number="51">Ježiš sa spýtal, či tomu všetkému porozumeli. – „Áno,“ odpovedali mu.</verse>
				<verse number="52">Potom doložil: „Každý učiteľ Zákona, ktorý sa stal učeníkom nebeského kráľovstva, je ako hospodár, ktorý ponúka zo svojej komory nové aj staré veci.“</verse>
				<verse number="53">Keď Ježiš dorozprával tieto podobenstvá, vrátil sa do Nazareta,</verse>
				<verse number="54">do svojho domovského mesta. Učil v tamojšej synagóge. Všetci sa čudovali: „Kde sa v ňom berie taká múdrosť a moc?</verse>
				<verse number="55">Veď je to tesárov syn, matka je predsa Mária a Jakub, Jozef, Šimon a Júda sú jeho bratia!</verse>
				<verse number="56">Aj jeho sestry žijú medzi nami. Odkiaľ to ten človek má?“</verse>
				<verse number="57">A pohoršovali sa nad ním. Ježiš im povedal: „Proroka si vážia všade omnoho väčšmi ako v jeho rodnom meste a v jeho domove!“</verse>
				<verse number="58">Pre ich nevieru tam nemohol vykonať mnoho zázrakov.</verse>
			</chapter>
			<chapter number="14">
				<verse number="1">Vtedy sa dopočul galilejský vládca Herodes Antipas o Ježišovi</verse>
				<verse number="2">a povedal svojim dvoranom: „To je akiste Ján Krstiteľ! Vstal z mŕtvych, a preto má zázračnú moc!“</verse>
				<verse number="3">Pred časom dal totiž Herodes Jána zatknúť a uväzniť. Ján mu vyčítal,</verse>
				<verse number="4">že žije s Herodiadou, manželkou svojho brata Filipa.</verse>
				<verse number="5">Herodes chcel Jána zabiť, ale obával sa vzbury ľudu, lebo v ňom videli proroka.</verse>
				<verse number="6">Na oslavách Herodesových narodenín tancovala dcéra Herodiady a veľmi očarila Herodesa.</verse>
				<verse number="7">Prisahal, že splní každé jej želanie.</verse>
				<verse number="8">Herodiada naviedla svoju dcéru a tá povedala: „Tak mi daj ihneď priniesť na podnose hlavu Jána Krstiteľa.“</verse>
				<verse number="9">Herodesa to vydesilo, ale nechcel sa zosmiešniť pred hosťami tým, že by porušil prísahu.</verse>
				<verse number="10">Preto dal príkaz, aby Jána Krstiteľa sťali priamo vo väzení.</verse>
				<verse number="11">Jeho hlavu priniesli tanečnici na podnose a tá ju položila pred svoju matku.</verse>
				<verse number="12">Jánovi žiaci si vyžiadali jeho telo a pochovali ho. Potom šli oznámiť Ježišovi, čo sa stalo.</verse>
				<verse number="13">Keď to Ježiš počul, nastúpil do loďky a odplavil sa na pusté miesto, aby bol sám.</verse>
				<verse number="14">No len čo ľudia z okolia zistili, ktorým smerom sa uberá jeho loďka, pešo sa pobrali za ním. Keď vystúpil na breh, už ho tam čakali davy ľudí. Prišlo mu ich ľúto, a tak začal uzdravovať chorých.</verse>
				<verse number="15">Keď sa zvečerilo, pristúpili k nemu učeníci a upozornili ho: „Už je neskoro a tu na pustatine sa nedá nič kúpiť. Dovoľ ľuďom odísť, nech sa rozídu po dedinách a zadovážia si niečo na jedenie.“</verse>
				<verse number="16">Ježiš im na to povedal: „Kam by chodili, vy sa im dajte najesť!“</verse>
				<verse number="17">Namietli: „Veď máme dokopy iba päť chlebov a dve ryby!“</verse>
				<verse number="18">„Prineste mi ich sem!“</verse>
				<verse number="19">Potom vyzval ľudí, aby si posadali na trávu. Vzal tých päť chlebov a dve ryby, uprel oči do neba a poďakoval sa za ne Bohu. Potom lámal a dával učeníkom chleby, a tí ich rozdávali ľuďom.</verse>
				<verse number="20">Najedlo sa tam dosýta asi päťtisíc mužov.</verse>
				<verse number="21">Ženy a deti sa do toho počtu nerátali. A keď pozbierali zvyšky, zistili, že ich je plných dvanásť košov.</verse>
				<verse number="22">Hneď potom prikázal svojim učeníkom, aby nastúpili do loďky a preplavili sa na druhý breh, kým sa on rozlúči so zhromaždenými ľuďmi.</verse>
				<verse number="23">Keď ich vyprevadil, vyšiel na kopec, aby sa osamote modlil. Strávil tam takmer celú noc.</verse>
				<verse number="24">V tom čase už bola loď dosť ďaleko od brehu. Zmietali ňou vlny a fúkal silný protivietor.</verse>
				<verse number="25">Nad ránom sa Ježiš priblížil k loďke kráčajúc po hladine jazera.</verse>
				<verse number="26">Keď ho učeníci zbadali, vydesili sa a od hrôzy kričali: To je prízrak!</verse>
				<verse number="27">Ale Ježiš sa im hneď prihovoril a upokojil ich: „Vzchopte sa, to som ja, nebojte sa!“</verse>
				<verse number="28">Tu naňho zavolal Peter: „Pane, ak si to ty, rozkáž mi, a ja prídem k tebe po vode!“</verse>
				<verse number="29">„Tak poď!“ vyzval ho Ježiš. A Peter hneď vystúpil z lode a pobral sa po vode k Ježišovi.</verse>
				<verse number="30">Ale keď sa pozrel okolo seba a videl obrovské vlny, preľakol sa a začal sa topiť: „Pane, zachráň ma!“ vykríkol.</verse>
				<verse number="31">Ježiš ihneď vystrel ruku, zachytil ho a povedal mu: „Kde je tvoja viera? Prečo si pochyboval?“</verse>
				<verse number="32">A len čo vystúpili na loď, vietor sa utíšil.</verse>
				<verse number="33">Učeníci pokľakli pred ním a vyznávali: „Ty si určite Boží Syn!“</verse>
				<verse number="34">Potom pristáli v genezaretskom kraji.</verse>
				<verse number="35">Len čo ho tamojší ľudia spoznali, správa o ňom sa rozniesla po širokom okolí a odvšadiaľ prinášali k nemu chorých.</verse>
				<verse number="36">Prosili ho, aby im dovolil dotknúť sa aspoň lemu jeho šiat. A kto sa dotkol, bol uzdravený.</verse>
			</chapter>
			<chapter number="15">
				<verse number="1">Vtedy prišli za Ježišom farizeji a učitelia Zákona z Jeruzalema, aby sa ho opýtali:</verse>
				<verse number="2">„Prečo tvoji žiaci nedodržiavajú staré tradície? Veď si ani len ruky neumývajú pred jedením!“</verse>
				<verse number="3">Ježiš im na to odpovedal: „A prečo vy pre svoje tradície porušujete Božie prikázanie?</verse>
				<verse number="4">Napríklad, Boží príkaz znie: Cti svojho otca i svoju matku. A kto potupí otca alebo matku, musí zomrieť.</verse>
				<verse number="5">Ale vy učíte: Kto povie otcovi alebo matke: To, čím by som ti mal pomôcť, je dar určený Bohu, ten už nemusí podporiť svojich rodičov ani vtedy, keď to potrebujú.</verse>
				<verse number="6">A tak ste svojou tradíciou zrušili priamy Boží príkaz.</verse>
				<verse number="7">Pokrytci! Na vás sa vzťahujú slová proroka Izaiáša:</verse>
				<verse number="8">Tento ľud hovorí, že ma ctí, ale jeho srdce je odo mňa ďaleko.</verse>
				<verse number="9">No márne ma uctieva, lebo vyučuje svoje vlastné zákony, a nie Božie.“</verse>
				<verse number="10">Potom okolo seba zhromaždil ľudí a povedal im: „Počúvajte, čo vám hovorím a pochopte:</verse>
				<verse number="11">Vaše vnútro neznečisťuje to, čo vchádza do úst, ale čo z nich vychádza.“</verse>
				<verse number="12">Prišli za ním učeníci a upozornili ho: „Vieš, že farizejov tieto slová pohoršili?“</verse>
				<verse number="13">Ježiš im odpovedal: „Rátajte s tým, že každá rastlina, ktorú nezasial môj nebeský Otec, bude vytrhnutá aj s koreňmi.</verse>
				<verse number="14">Nechajte ich! Sú slepými vodcami slepých. A keď slepý povedie slepého, obaja spadnú do jamy.“</verse>
				<verse number="15">Peter sa spýtal Ježiša: „Ako si to myslel s tým, čo nás znečisťuje?“</verse>
				<verse number="16">Ježiš sa začudoval: „Ani vy tomu nerozumiete?</verse>
				<verse number="17">Nechápete, že všetko, čo zjeme, prechádza vnútornosťami a vychádza z tela do žumpy?</verse>
				<verse number="18">Človeka znesväcuje to, čo vychádza z jeho vnútra.</verse>
				<verse number="19">Zo srdca vychádzajú zlé myšlienky, ktoré vedú k vraždám, cudzoložstvu, smilstvu, krádežiam, klamstvám a ohováraniu.</verse>
				<verse number="20">Toto všetko zbavuje človeka vnútornej čistoty. Ale jesť neumytými rukami, to človeka nepoškvrňuje.“</verse>
				<verse number="21">Ježiš potom odtiaľ odišiel a pobral sa pešo do týrskeho a sidonského kraja.</verse>
				<verse number="22">Tu prišla za ním jedna žena z tých pohanských končín a prosila ho: „Zmiluj sa nado mnou, Pane, Syn Dávidov! Moja dcéra je posadnutá démonom a veľmi trpí!“</verse>
				<verse number="23">Ale on si ju vôbec nevšímal. Jeho učeníci naňho naliehali: „Zbav sa jej, lebo nás unavuje svojím krikom.“</verse>
				<verse number="24">Tu sa Ježiš obrátil k žene a povedal jej: „Bol som poslaný iba k strateným ovciam z domu Izraela.“</verse>
				<verse number="25">Ale prišla až k nemu, klaňala sa mu a prosila ho: „Pane, pomôž mi!“</verse>
				<verse number="26">„Nie je správne brať chlieb deťom a hádzať ho psom!“ oponoval jej.</verse>
				<verse number="27">Ale žena namietla: „Máš pravdu, ale šteňatám spadnú aspoň omrvinky zo stolov ich pánov.“</verse>
				<verse number="28">„Žena, máš veľkú vieru,“ povedal jej Ježiš. „Nech sa stane, ako si želáš!“ V tej chvíli sa jej dcéra uzdravila.</verse>
				<verse number="29">Potom sa Ježiš vrátil ku Galilejskému moru a vystúpil na vrch nad jazerom, aby tam učil.</verse>
				<verse number="30">Zhromaždil sa okolo neho veľký dav ľudí a priviedli so sebou chorých, zmrzačených, slepých, nemých a všelijako inak postihnutých. Kládli ich pred neho a on ich uzdravoval.</verse>
				<verse number="31">Ľudia žasli, keď videli, že tí, čo dovtedy nemohli vyriecť ani slovko, hovorili, chromí chodili, mrzáci sa narovnali a slepí videli! Nadšene oslavovali Boha Izraela.</verse>
				<verse number="32">Tu si Ježiš zavolal učeníkov a povedal im: „Je mi ľúto týchto ľudí, veď sú už tri dni so mnou a nemajú čo jesť. Nerád by som ich pustil hladných, veď by ani nedošli domov.“</verse>
				<verse number="33">Učeníci mu odpovedali: „Kde by sme v tejto pustatine vzali chlieb pre toľkých ľudí?“</verse>
				<verse number="34">„Čo tu máte na jedenie?“ „Sedem chlebov a niekoľko rýb,“ odpovedali.</verse>
				<verse number="35">Nato Ježiš rozkázal ľuďom, aby si posadali na zem,</verse>
				<verse number="36">potom vzal tých sedem chlebov a ryby, poďakoval sa za ne Bohu, lámal chlieb, dával ho učeníkom a tí ho rozdávali zástupom.</verse>
				<verse number="37">Nasýtilo sa tam štyritisíc mužov,</verse>
				<verse number="38">nerátajúc ženy a deti. A ešte nazbierali sedem košov zvyškov.</verse>
				<verse number="39">Potom sa s nimi rozlúčil, nastúpil do loďky a preplavil sa do Magadanského kraja.</verse>
			</chapter>
			<chapter number="16">
				<verse number="1">Neskôr prišli za Ježišom niektorí z farizejov a saducejov, aby ho verejne znevážili. Domáhali sa nejakého znamenia z neba, aby im dokázal, že je naozaj Mesiáš.</verse>
				<verse number="2">On im odpovedal: „Keď vidíte večerné zore, vravievate, že ráno bude pekne;</verse>
				<verse number="3">keď sú zore ráno zapálené, vravievate, že príde búrka. Úkazy na nebi viete posúdiť, ale znamenia, ktoré sa teraz odohrávajú pred vašimi očami, posúdiť nemôžete?</verse>
				<verse number="4">Tento prevrátený a neveriaci ľud sa dožaduje zvláštnych znamení z neba, ale nedostane iné znamenie ako to, ktoré dostal Jonáš.“ A nechal ich tam a odišiel.</verse>
				<verse number="5">Znova sa plavili cez jazero a až na druhom brehu jeho učeníci zistili, že si zabudli vziať chlieb.</verse>
				<verse number="6">Ježiš im povedal: „Dávajte si pozor na farizejský a saducejský kvas!“</verse>
				<verse number="7">Premýšľali teda a vraveli si: „Ale veď chlieb sme si nevzali.“</verse>
				<verse number="8">Ježiš čítal ich myšlienky, a preto im povedal: „Maloverní, prečo sa trápite pre jedlo?</verse>
				<verse number="9">Ešte vždy nechápete? To ste už zabudli, ako som nasýtil päťtisíc mužov piatimi chlebmi, a koľko košov ste ešte nazbierali?</verse>
				<verse number="10">A čo tých štyritisíc, ktorých som nasýtil siedmimi chlebmi a ešte sa nazbieralo toľko zvyškov?</verse>
				<verse number="11">To naozaj nechápete, o čom som vám hovoril? Nešlo mi o skutočný chlieb, keď som vás varoval pred kvasom farizejov a saducejov.“</verse>
				<verse number="12">Až vtedy pochopili, že kvasom myslel nesprávne učenie židovských vodcov.</verse>
				<verse number="13">Keď sa potom Ježiš priblížil k Cézarey Filipovej, položil svojim učeníkom otázku: „Za koho ľudia pokladajú Syna človeka?“</verse>
				<verse number="14">„Niektorí za Jána Krstiteľa, iní za Eliáša, ďalší za Jeremiáša či niektorého z prorokov,“ odpovedali.</verse>
				<verse number="15">„A vy? Kto som podľa vás?“ spýtal sa Ježiš.</verse>
				<verse number="16">„Ty si Kristus, Syn živého Boha!“ zvolal Šimon Peter.</verse>
				<verse number="17">„Raduj sa, Šimon, syn Jonášov!“ povedal mu Ježiš. „To nemáš zo seba, tú pravdu ti zjavil môj Otec v nebesiach.</verse>
				<verse number="18">Ty si Peter; a tak, ako sa dom buduje na skale, ja vybudujem svoju cirkev. Moc ríše smrti ju nepremôže.</verse>
				<verse number="19">Dám ti kľúče od nebeského kráľovstva; na zemi odmietneš to, čo je odmietnuté v nebesiach a prijmeš to, čo je prijaté v nebesiach.“</verse>
				<verse number="20">Svojim učeníkom potom prikázal, aby nikomu nehovorili, že on je očakávaný Mesiáš.</verse>
				<verse number="21">Od toho dňa začal Ježiš otvorene hovoriť s učeníkmi o tom, že musí ísť do Jeruzalema a čo ho tam čaká – mnoho si vytrpí od židovských náboženských vodcov, veľkňazov a zákonníkov, zabijú ho, ale na tretí deň vstane z mŕtvych.</verse>
				<verse number="22">Peter ho odviedol nabok a začal mu to vyhovárať: „Nech ťa Boh pred tým ochráni, Pane! To sa ti nesmie stať!“</verse>
				<verse number="23">Ale on sa obrátil a povedal Petrovi: „Choď mi z cesty, satan! Pokúšaš ma, lebo nemyslíš na Božie veci, ale na ľudské.“</verse>
				<verse number="24">Potom povedal učeníkom: „Kto ma chce nasledovať, nech prestane myslieť na seba, nech sa nebojí pre mňa trpieť a ide za mnou!</verse>
				<verse number="25">Komu ide len o jeho vlastný život, stratí ho. Ale kto je ochotný obetovať pre mňa život, získa ho.</verse>
				<verse number="26">Čo by z toho človek mal, keby získal hoci aj celý svet, ale stratil by skutočný život? Čo môže vyvážiť hodnotu večného života?</verse>
				<verse number="27">Syn človeka príde v sláve svojho Otca so svojimi anjelmi, a vtedy odplatí každému podľa toho, ako žil.</verse>
				<verse number="28">Niektorí z vás ešte za svojho života uvidíte Syna človeka v jeho kráľovskej moci a sláve.“</verse>
			</chapter>
			<chapter number="17">
				<verse number="1">Po šiestich dňoch vzal Ježiš so sebou Petra, Jakuba a jeho brata Jána a vyšli na vysoký vrch, aby boli sami.</verse>
				<verse number="2">Tam sa pred nimi premenil: tvár mu žiarila ako slnko a odev mu zbelel ako oslepujúce svetlo.</verse>
				<verse number="3">Vtom uvideli Mojžiša a Eliáša, ako sa s ním zhovárajú.</verse>
				<verse number="4">Peter zvolal: „Pane, ako je nám tu dobre. Ak chceš, postavíme vám tu tri prístrešia, jeden tebe, druhý Mojžišovi, tretí Eliášovi.“</verse>
				<verse number="5">Kým to však dopovedal, zahalil ich oblak a počuli hlas: „Toto je môj milovaný Syn, moje potešenie, toho poslúchajte!“</verse>
				<verse number="6">Keď to učeníci počuli, padli tvárami na zem a veľmi sa báli.</verse>
				<verse number="7">Ježiš k nim prišiel, dotkol sa ich a povedal: „Vstaňte a nebojte sa!“</verse>
				<verse number="8">Keď sa rozhliadli, videli iba Ježiša.</verse>
				<verse number="9">Ako zostupovali z vrchu, rozkázal im: „Nikomu nevravte, čo ste videli, kým Syn človeka nevstane z mŕtvych!“</verse>
				<verse number="10">Učeníci sa ho spytovali: „Prečo učitelia Zákona hovoria, že najprv má prísť Eliáš?“</verse>
				<verse number="11">Ježiš im odpovedal: „Majú pravdu. On má prísť a všetko pripraviť.</verse>
				<verse number="12">Ale ja vám hovorím, že Eliáš už prišiel, ale oni ho nespoznali a veľmi zle s ním zaobchádzali. Tak bude trpieť aj Syn človeka.“</verse>
				<verse number="13">Vtedy učeníci pochopili, že hovorí o Jánovi Krstiteľovi.</verse>
				<verse number="14">Na úpätí vrchu čakal na nich veľký dav. Nejaký muž si kľakol pred Ježiša a prosil ho:</verse>
				<verse number="15">„Pane, zľutuj sa nad mojím synom! Máva záchvaty a veľmi trpí. Neraz padne do ohňa alebo do vody.</verse>
				<verse number="16">Priviedol som ho k tvojim učeníkom, ale nevedeli mu pomôcť.“</verse>
				<verse number="17">Ježiš si vzdychol: „Čo je to s vami? Neveríte a prekážate Božej moci. Dokedy mám mať s vami trpezlivosť? Dokedy mám byť ešte s vami? Priveďte mi ho sem!“</verse>
				<verse number="18">Potom Ježiš prikázal démonovi, aby z chlapca vystúpil. Démon vyšiel a chlapec bol odvtedy zdravý.</verse>
				<verse number="19">Keď potom učeníci s Ježišom osameli, spýtali sa ho: „Prečo sme ho nemohli vyhnať my?“</verse>
				<verse number="20">Ježiš im odpovedal: „Lebo málo veríte. Ak budete mať vieru aspoň takú ako horčičné semienko a poviete tomuto vrchu: ‚Posuň sa!‘, poslúchne vás. Nič pre vás nebude nemožné.“</verse>
				<verse number="21">[Tento druh démonov je možné vyhnať iba modlitbou a pôstom.]</verse>
				<verse number="22">Keď prišli do Galiley, Ježiš im povedal: „Syn človeka má byť vydaný do rúk tých, ktorí ho zabijú.</verse>
				<verse number="23">Ale na tretí deň vstane z mŕtvych.“ Učeníkov to veľmi zarmútilo.</verse>
				<verse number="24">V Kafarnaume prišli k Petrovi výbercovia chrámovej dane a spýtali sa ho: „Váš učiteľ neplatí daň?“</verse>
				<verse number="25">„Platí,“ odpovedal Peter. Len čo vošiel do domu, skôr než otvoril ústa, predišiel ho Ježiš otázkou: „Čo myslíš, Šimon, od koho vyberajú králi a panovníci dane a poplatky? Od synov alebo od cudzích?“</verse>
				<verse number="26">„Od cudzích,“ odpovedal Peter. „Tak vidíš,“ povedal Ježiš, „synovia sú teda oslobodení od tejto povinnosti.</verse>
				<verse number="27">Ale nebudem ich zbytočne dráždiť. Choď k jazeru, hoď udicu a prvej rybe, ktorú chytíš, otvor ústa. Nájdeš v nich mincu. Zanes im ju a tá bude stačiť na poplatok za nás oboch.“</verse>
			</chapter>
			<chapter number="18">
				<verse number="1">Tu obstúpili Ježiša jeho učeníci a spytovali sa ho: „Kto z ľudí je v nebeskom kráľovstve najdôležitejší?“</verse>
				<verse number="2">Zavolal malé dieťa, postavil ho medzi nich</verse>
				<verse number="3">a povedal: „Ubezpečujem vás, že ak nezmeníte svoje postoje a nebudete ako deti, do Božieho kráľovstva sa nikdy nedostanete.</verse>
				<verse number="4">Kto sa pokorí na úroveň dieťaťa, ten bude v nebeskom kráľovstve najväčší.</verse>
				<verse number="5">Kto by prijal jedno takéto dieťa v mojom mene, mňa prijíma.</verse>
				<verse number="6">Kto by zlým príkladom zviedol na hriech jedného z týchto maličkých, čo veria vo mňa, tomu by sa lepšie stalo, keby ho hodili do mora s mlynským kameňom na krku.</verse>
				<verse number="7">Beda svetu, ak sa na ňom dejú veci, ktoré človeka zvádzajú na hriech. Aj keď pokušeniam sa vyhnúť na tomto svete nedá, beda tomu, kto ich spôsobuje!</verse>
				<verse number="8">Ak ťa teda odvádza od Boha tvoja ruka alebo noha, radšej si ju odtni a zahoď. Lepšie je vstúpiť do Božieho kráľovstva chromý, ako skočiť oboma nohami do večnej záhuby.</verse>
				<verse number="9">A keby ťa aj tvoje oko navádzalo na zlé, zbav sa ho! Je lepšie získať večný život s jedným okom, než upadnúť s oboma očami do pekelného ohňa.“</verse>
				<verse number="10">„Dajte si pozor, aby ste nepohŕdali ani tými najobyčajnejšími ľuďmi. Lebo každý z nich má anjela, ktorý je stále v blízkosti môjho nebeského Otca.</verse>
				<verse number="11">[Lebo Syn človeka prišiel zachrániť to, čo zahynulo.]</verse>
				<verse number="12">Ak má niekto sto oviec, a jedna z nich sa mu stratí, čo myslíte, že urobí? Či nenechá tých deväťdesiatdeväť na pastvinách a nepôjde hľadať tú, ktorá sa mu stratila?</verse>
				<verse number="13">A keď ju nájde, má z nej väčšiu radosť ako z tých deväťdesiatich deviatich, čo nezablúdili.</verse>
				<verse number="14">Práve tak nie je ani vôľou vášho nebeského Otca, aby zahynul čo i len jediný z týchto maličkých.“</verse>
				<verse number="15">„Ak sa previní proti tebe niektorý z bratov, vyhľadaj ho a pozhováraj sa s ním medzi štyrmi očami. Ak uzná svoju chybu, získal si znovu brata.</verse>
				<verse number="16">Ak bude neústupný, pozvi si ešte jedného alebo dvoch, aby boli svedkami rozhovoru.</verse>
				<verse number="17">Keby si ani tak nedal povedať, povedz to zhromaždeniu veriacich. Ak neposlúchne ani ich, nech je vylúčený.</verse>
				<verse number="18">Na zemi odmietnete to, čo je odmietnuté v nebesiach a prijmete to, čo je prijaté v nebesiach.</verse>
				<verse number="19">A takisto platí: Ak sa spoja dvaja z vás na modlitbách za akúkoľvek vec, nebeský Otec ich vypočuje.</verse>
				<verse number="20">Naozaj, tam, kde sa dvaja alebo traja zídu v mojom mene, tam som ja s nimi.“</verse>
				<verse number="21">Potom sa ho Peter spýtal: „Pane, keď sa môj blížny proti mne stále prehrešuje, koľko ráz mu mám odpustiť? Až sedem ráz?“</verse>
				<verse number="22">Ježiš mu odpovedal: „Nie sedem ráz, ale až sedemdesiatkrát sedem ráz.</verse>
				<verse number="23">Nebeské kráľovstvo sa totiž podobá kráľovi, ktorý sa rozhodol urobiť vyúčtovanie so svojimi poddanými.</verse>
				<verse number="24">Medzi prvými mu priviedli jedného, ktorý mu bol dlžný desaťtisíc talentov.</verse>
				<verse number="25">Ten muž však nemal čím zaplatiť, preto kráľ prikázal, aby ho s celou rodinou predali do otroctva, speňažili jeho majetok, a tak uhradili aspoň časť dlžoby.</verse>
				<verse number="26">On sa však hodil pred kráľa na kolená a prosil ho: ‚Pane, pozhovej mi a všetko ti vrátim!‘</verse>
				<verse number="27">Kráľovi prišlo toho človeka ľúto, nechal ho beztrestne odísť, ba odpustil mu aj celú dlžobu.</verse>
				<verse number="28">No len čo ten muž odišiel od kráľa, stretol známeho, ktorý mu bol dlžný sto denárov. Schmatol ho a kričal: ‚Hneď mi vráť, čo si mi dlžný!‘</verse>
				<verse number="29">Ten chudák si pred ním kľakol a zúfalo ho prosil: ‚Pozhovej mi a všetko ti vrátim!‘</verse>
				<verse number="30">Ale veriteľ bol neoblomný a dal ho zavrieť do väzenia, kým dlžobu nezaplatí.</verse>
				<verse number="31">Svedkov tej udalosti to pobúrilo a šli to oznámiť kráľovi.</verse>
				<verse number="32">Tu si ho kráľ dal zavolať a povedal mu: ‚Ty naničhodník! Takú veľkú dlžobu som ti odpustil, lebo si ma prosil.</verse>
				<verse number="33">Nemohol si aj ty rovnako odpustiť svojmu druhovi?‘</verse>
				<verse number="34">Rozhnevaný kráľ ho potom dal zavrieť, kým celú dlžobu nezaplatí.</verse>
				<verse number="35">Takto bude zaobchádzať môj nebeský Otec s vami, ak nebudete ochotne odpúšťať svojim blížnym.“</verse>
			</chapter>
			<chapter number="19">
				<verse number="1">Po týchto slovách sa Ježiš pobral z Galiley do Judska na druhom brehu Jordánu.</verse>
				<verse number="2">Šli za ním veľké davy a on tam uzdravoval chorých.</verse>
				<verse number="3">Prišli za ním farizeji, aby ho pokúšali. Dali mu otázku: „Môže sa muž rozviesť s manželkou z akéhokoľvek dôvodu?“</verse>
				<verse number="4">Odpovedal im: „Nečítali ste v Písme, že keď Boh na počiatku stvoril človeka, stvoril ho ako muža a ženu?“</verse>
				<verse number="5">A pokračoval: „Preto muž opustí svojho otca i svoju matku a pripojí sa k svojej žene, aby sa tí dvaja stali jedným telom.</verse>
				<verse number="6">A preto nech nikto nerozdeľuje, čo Boh spojil.“</verse>
				<verse number="7">Ale oni namietali: „Prečo teda Mojžiš povedal, že muž môže prepustiť manželku jednoducho tým, že jej dá potvrdenie o rozvode?“</verse>
				<verse number="8">Ježiš odpovedal: „Toto ustanovenie Mojžišovho zákona je ústupkom tvrdosti vašich sŕdc. Pôvodný Boží úmysel to však nikdy nebol.</verse>
				<verse number="9">Ja vám hovorím, že kto sa rozvedie s manželkou z iného dôvodu ako smilstvo a uzavrie nové manželstvo, sám sa dopustí cudzoložstva.“</verse>
				<verse number="10">Učeníci mu na to povedali: „Ak to má byť takto, potom sa ani neoplatí ženiť.“</verse>
				<verse number="11">Odpovedal im: „Pochopiť to môžu iba tí, ktorým to Boh umožní – nikto iný.</verse>
				<verse number="12">Sú tri dôvody, aby človek zostal slobodný: Ak je na manželstvo telesne neschopný už od narodenia, ak mu v tom zabránili ľudia alebo ak sa manželstva sám zriekne pre bezvýhradnú službu Božej veci. Kto to môže pochopiť, nech pochopí.“</verse>
				<verse number="13">Potom privádzali k Ježišovi malé deti, aby ich žehnal a modlil sa za ne. Učeníci však proti tomu rázne zakročili.</verse>
				<verse number="14">Ježiš im povedal: „Nechajte ich a nebráňte im prichádzať ku mne, lebo takým ako ony patrí nebeské kráľovstvo.“</verse>
				<verse number="15">Kládol na ne ruky a žehnal ich. Potom odtiaľ odišiel.</verse>
				<verse number="16">Za Ježišom prišiel mladý človek a spýtal sa ho: „Majstre, čo mám robiť, aby som získal večný život?“</verse>
				<verse number="17">Ježiš mu povedal: „Prečo ma nazývaš dobrým? Naozaj dobrý je iba Boh. Ale ak chceš dosiahnuť večný život, riaď sa prikázaniami!“</verse>
				<verse number="18">„A ktorými?“ spýtal sa mladý človek. Ježiš mu odpovedal: „Nezabiješ; Nescudzoložíš; Nebudeš kradnúť; Nevydáš falošné svedectvo,</verse>
				<verse number="19">Budeš si ctiť otca a matku. A tiež: Milovať budeš svojho blížneho ako samého seba!“</verse>
				<verse number="20">Mládenec na to odpovedal: „Presne to som vždy robil. Čo mi ešte chýba?“</verse>
				<verse number="21">Ježiš mu povedal: „Ak chceš byť dokonalý, choď, predaj svoj majetok a peniaze rozdaj chudobným, a tak získaš poklad v nebi. Potom sa vráť a staň sa mojím učeníkom.“</verse>
				<verse number="22">Mladý muž po týchto slovách zosmutnel a sklamaný odišiel. Bol totiž veľmi bohatý.</verse>
				<verse number="23">Ježiš potom povedal svojim učeníkom: „Bohatý len veľmi ťažko vojde do nebeského kráľovstva.</verse>
				<verse number="24">Keby som to mal prirovnať, ľahšie prejde ťava uchom ihly ako boháč do Božieho kráľovstva.“</verse>
				<verse number="25">Učeníkov to veľmi prekvapilo a spytovali sa: „Kto teda môže byť vôbec zachránený?“</verse>
				<verse number="26">Ježiš sa na nich zahľadel a povedal: „V ľudských silách to nie je, ale u Boha je všetko možné.“</verse>
				<verse number="27">Tu sa ozval Peter a riekol: „My sme sa vzdali všetkého a ideme za tebou. Čo za to získame?“</verse>
				<verse number="28">Ježiš im odpovedal: „Ubezpečujem vás, že keď príde Syn človeka, aby nastolil nový svet, nad ktorým bude vládnuť v celej sláve, potom aj vy, ktorí ma nasledujete, budete sedieť po mojom boku na dvanástich trónoch ako sudcovia dvanástich izraelských kmeňov.</verse>
				<verse number="29">A každému, kto sa vzdá domova, bratov, sestier, otca, matky, detí alebo majetku preto, aby šiel za mnou, dostane stonásobne viac a ako dedičstvo získa večný život.</verse>
				<verse number="30">Ale mnohí prví budú poslední a poslední budú prví.“</verse>
			</chapter>
			<chapter number="20">
				<verse number="1">„S nebeským kráľovstvom je to totiž podobné ako s hospodárom, ktorý si šiel zavčasu ráno najať robotníkov na svoju vinicu.</verse>
				<verse number="2">Dohodol sa s nimi na dennej mzde jedného denára a poslal ich pracovať.</verse>
				<verse number="3">Približne o deviatej šiel opäť na trh, kde sa najímali nádenníci, a videl tam postávať aj ďalších, ktorí čakali na prácu.</verse>
				<verse number="4">Povedal im teda: ‚Choďte aj vy na moju vinicu a dostanete mzdu, ktorá vám patrí.‘ A oni šli.</verse>
				<verse number="5">Potom opäť šiel na to miesto ešte okolo poludnia a asi tak o tretej popoludní a najal ďalších robotníkov.</verse>
				<verse number="6">V podvečer tam videl niektorých postávať a spýtal sa ich: ‚Prečo tu tak nečinne celý deň stojíte?‘</verse>
				<verse number="7">‚Nikto nás nenajal do práce‘, odpovedali. On im na to riekol: ‚Choďte aj vy na moju vinicu.‘</verse>
				<verse number="8">Večer potom prikázal majiteľ vinice svojmu správcovi: ‚Zavolaj robotníkov a zaplať im za prácu. Začni tými, čo nastúpili do práce poslední.‘</verse>
				<verse number="9">Tí, ktorých najal do práce až podvečer, dostali po denári.</verse>
				<verse number="10">Robotníci, ktorí pracovali od rána, sa domnievali, že dostanú viac. Ale dostali takú istú mzdu – jeden denár.</verse>
				<verse number="11">Keď ho vzali, začali sa na hospodára sťažovať:</verse>
				<verse number="12">‚Tí, ktorí prišli poslední, pracovali iba hodinu a dostali presne toľko ako my, čo sme lopotili celý deň v slnečnej páľave!‘</verse>
				<verse number="13">Majiteľ vinice sa obrátil k jednému z nich a povedal: ‚Priateľ môj, nekrivdím ti. Či sme sa vopred nedohodli na dennej mzde?</verse>
				<verse number="14">Dostal si svoje, ja chcem zaplatiť tomu poslednému toľko ako tebe.</verse>
				<verse number="15">Podľa teba nemám právo vyplatiť každému, koľko uznám za vhodné? Alebo sa ti nezdá moja dobrota?‘</verse>
				<verse number="16">A tak poslední budú prví a prví poslední.“</verse>
				<verse number="17">Cestou do Jeruzalema si Ježiš zavolal nabok svojich dvanástich učeníkov a hovoril im:</verse>
				<verse number="18">„Vystupujeme do Jeruzalema, kde Syna človeka vydajú veľkňazom a zákonníkom. Tí ho odsúdia na trest smrti</verse>
				<verse number="19">a vydajú Rimanom, aby ho zosmiešnili, zbičovali a ukrižovali. Ale na tretí deň vstane z mŕtvych.“</verse>
				<verse number="20">Vtedy k nemu pristúpila Zebedejova manželka so svojimi synmi Jakubom a Jánom. Úctivo sa klaňala a chcela predniesť svoju prosbu.</verse>
				<verse number="21">Ježiš sa jej opýtal: „Čo si želáš?“ Povedala mu: „Sľúb mi, že dáš mojim synom najčestnejšie miesta po svojom boku, keď sa ujmeš vlády vo svojom kráľovstve.“</verse>
				<verse number="22">Ale Ježiš povedal: „Neviete, čo žiadate! Či môžete piť z kalicha utrpenia, ktorý je pripravený pre mňa?“ „Áno, môžeme!“ odpovedali.</verse>
				<verse number="23">„Z môjho kalicha piť budete, ale miesta po mojej pravici a ľavici neurčujem ja. Dostanú ich tí, ktorým to pripravil môj Otec,“ povedal im Ježiš.</verse>
				<verse number="24">Ostatní desiati počuli tento rozhovor a nahnevali sa na Jakuba a Jána.</verse>
				<verse number="25">Ale Ježiš si ich všetkých zavolal k sebe a povedal im: „Viete, že panovníci tvrdo vládnu nad národmi a tí, ktorí majú moc, dávajú ju pociťovať ostatným.</verse>
				<verse number="26">Ale medzi vami to musí byť celkom inak. Kto chce byť veľkým, nech slúži druhým</verse>
				<verse number="27">a kto chce byť prvý, nech sa stane sluhom všetkých.</verse>
				<verse number="28">Veď ani Syn človeka neprišiel, aby si dal slúžiť, ale aby slúžil a obetoval svoj život ako výkupné za všetkých ľudí.“</verse>
				<verse number="29">Keď Ježiš s učeníkmi vychádzal z Jericha, uberal sa za ním obrovský dav.</verse>
				<verse number="30">Na kraji cesty sedeli dvaja slepci, a keď začuli, že tade prechádza Ježiš, začali kričať: „Zmiluj sa nad nami, Pane, syn Dávidov!“</verse>
				<verse number="31">Dav ich okrikoval, aby mlčali. Ale oni volali ešte hlasnejšie: „Pane, syn Dávidov, zmiluj sa nad nami!“</verse>
				<verse number="32">Keď sa Ježiš priblížil k nim, zastal, zavolal ich k sebe a spýtal sa: „Čo chcete, aby som pre vás urobil?“</verse>
				<verse number="33">„Pane, chceme vidieť!“ odpovedali.</verse>
				<verse number="34">Ježišovi ich prišlo ľúto a dotkol sa ich očí. V tej chvíli začali vidieť – a šli za ním.</verse>
			</chapter>
			<chapter number="21">
				<verse number="1">Keď sa priblížili k Jeruzalemu a prišli do dediny Betfage na Olivovom vrchu, poslal Ježiš dvoch učeníkov napred</verse>
				<verse number="2">a povedal im: „Choďte do dediny, ktorá je pred vami. Nájdete tam priviazanú oslicu aj s osliatkom. Odviažte ich a priveďte sem.</verse>
				<verse number="3">Keby sa vás niekto spýtal, čo to robíte, povedzte: Pán ich potrebuje. A ten človek ich sám pošle.“</verse>
				<verse number="4">Tak sa začalo plniť to, čo predpovedal prorok:</verse>
				<verse number="5">„Povedzte Jeruzalemu: Tvoj kráľ prichádza k tebe, tichý a sediaci na osliatku!“</verse>
				<verse number="6">Učeníci šli a vykonali všetko podľa Ježišovho príkazu.</verse>
				<verse number="7">Priviedli oslicu aj osliatko, namiesto sedla položili svoje plášte a on sa na ne posadil.</verse>
				<verse number="8">Mnohí z davu prestierali na cestu svoje plášte, iní osekávali vetvičky zo stromov a zdobili nimi cestu.</verse>
				<verse number="9">Sprievod ľudí, ktorý ho obklopoval spredu aj zozadu, volal: „Hosana Synovi Dávidovmu! Nech Boh požehná toho, ktorý prichádza v jeho mene! Hosana na výsostiach!“</verse>
				<verse number="10">Keď Ježiš vošiel do Jeruzalema, celé mesto zachvátilo vzrušenie a ľudia sa spytovali: „Kto je to?“</verse>
				<verse number="11">A z davu sa ozývalo: „To je Ježiš, prorok z galilejského Nazareta!“</verse>
				<verse number="12">Potom Ježiš vošiel do chrámu a vyhnal všetkých, ktorí tu predávali a kupovali. Poprevracal stoly peňazomencom, stánky predavačom holubov</verse>
				<verse number="13">a povedal im: „Je napísané – Môj dom bude známy ako miesto modlitby, ale vy ste z neho urobili brloh lotrov!“</verse>
				<verse number="14">Na chrámovom nádvorí sa okolo neho zhŕkli slepí a chromí a on ich uzdravoval.</verse>
				<verse number="15">Ale keď veľkňazi a učitelia Zákona videli tie zázraky a počuli, že aj deti volajú v chráme: „Sláva synovi Dávidovmu!“ veľmi ich to pobúrilo.</verse>
				<verse number="16">Vyčítali mu: „Nepočuješ, čo volajú?“ Odpovedal im: „Pravdaže. Azda ste nečítali, že ho budú chváliť aj dojčatá a malé deti?“</verse>
				<verse number="17">Nato ich nechal a odišiel do Betánie, kde prenocoval.</verse>
				<verse number="18">Keď sa ráno vracal do Jeruzalema, pocítil hlad.</verse>
				<verse number="19">Pri ceste si všimol figovník, ale keď prišiel k nemu, nenašiel na ňom nijaké plody, iba lístie. Povedal: „Už nikdy sa na tebe neurodí ovocie!“ A figovník naozaj uschol.</verse>
				<verse number="20">Keď to učeníci videli, prekvapene zvolali: „Ako rýchlo ten figovník vyschol!“</verse>
				<verse number="21">Ježiš im odpovedal: „Hovorím vám, ak budete veriť bez pochybovania, môžete robiť aj väčšie veci, ako ste teraz videli. Ak rozkážete tomuto vrchu, posuň sa a hoď sa do mora, stane sa.</verse>
				<verse number="22">A dostanete všetko, za čo sa s vierou budete modliť.“</verse>
				<verse number="23">Keď potom zasa učil v chráme, prišli k nemu veľkňazi a poprední židovskí vodcovia a spýtali sa ho: „Akým právom robíš to, čo robíš? Kto ťa tým poveril?“</verse>
				<verse number="24">„Poviem vám to,“ odvetil Ježiš, „ale najprv odpovedzte vy na moju otázku:</verse>
				<verse number="25">Keď Ján krstil, od koho mal poverenie? Od Boha alebo od ľudí?“ Začali sa radiť: „Ak povieme, že ho poveril Boh, spýta sa nás, prečo sme mu neuverili.</verse>
				<verse number="26">No ak povieme, že ľudia, budeme sa musieť báť ľudu, lebo všetci pokladajú Jána za proroka.“</verse>
				<verse number="27">A tak mu napokon odpovedali. „Nevieme.“ Povedal im: „Ani ja vám nepoviem, kto mi dal moc konať to, čo konám.“</verse>
				<verse number="28">„No ako by ste rozsúdili tento prípad: Istý muž mal dvoch synov a jednému z nich povedal: ‚Syn môj, choď dnes pracovať na vinicu!‘</verse>
				<verse number="29">Syn však odpovedal: ‚Nechce sa mi.‘ Ale potom si to rozmyslel a šiel.</verse>
				<verse number="30">O to isté požiadal druhého syna. Ten odpovedal: ‚Áno, pôjdem!‘ Ale nešiel.</verse>
				<verse number="31">Ktorý z dvoch synov poslúchol svojho otca?“ Odpovedali: „Ten prvý.“ „Práve tak aj vás,“ odpovedal Ježiš, „podvodníci a prostitútky predbiehajú do Božieho kráľovstva.</verse>
				<verse number="32">Ján Krstiteľ vám ukázal správnu cestu pokánia, ale vy ste mu neuverili, no títo áno. Videli ste to, ale ani potom ste sa nekajali a neuverili ste mu.“</verse>
				<verse number="33">„Teraz si vypočujte iné podobenstvo: Istý hospodár vysadil vinicu. Ohradil ju plotom, vykopal v nej lis a vystaval strážnu vežu. Potom vinicu prenajal vinohradníkom a vydal sa na cesty.</verse>
				<verse number="34">Keď sa priblížil čas oberačky, poslal k vinohradníkom svojich sluhov, aby prevzali jeho diel úrody.</verse>
				<verse number="35">Ale vinohradníci pochytali sluhov, jedného zmlátili, druhého zabili a tretieho ukameňovali.</verse>
				<verse number="36">Hospodár poslal ďalších sluhov. Bolo ich ešte viac ako predtým, ale aj s tými naložili rovnako.</verse>
				<verse number="37">Napokon poslal k nim vlastného syna. Myslel si, že aspoň jeho budú brať vážne.</verse>
				<verse number="38">Ale keď ho vinohradníci videli prichádzať, povedali si: ‚To je dedič! Zabime ho a vinica bude naša!‘</verse>
				<verse number="39">Zmocnili sa ho, vyvliekli ho z vinice a zabili.</verse>
				<verse number="40">Čo myslíte, že s nimi urobí majiteľ po svojom návrate?“</verse>
				<verse number="41">Odpovedali mu: „Dá tých zlosynov bez milosti popraviť a vinicu prenajme ľuďom, ktorí mu budú svedomito odvádzať úrodu.“</verse>
				<verse number="42">Potom im povedal: „Či poznáte slová Písma: ‚Kameň, ktorý stavitelia zavrhli, stal sa kameňom základným, najdôležitejším v celej stavbe. Urobil to Pán a z nášho pohľadu je to čosi obdivuhodné.‘</verse>
				<verse number="43">Chcem tým povedať, že Boh vám svoje kráľovstvo odníme a zverí ho ľuďom, ktorí budú prinášať jeho ovocie.</verse>
				<verse number="44">Každý, kto na ten kameň spadne, doláme sa, ale na koho spadne, toho rozdrví.“</verse>
				<verse number="45">Keď veľkňazi a farizeji počuli tieto podobenstvá, pochopili, že hovorí o nich.</verse>
				<verse number="46">Chceli ho chytiť, ale báli sa davu, lebo všetci pokladali Ježiša za proroka.</verse>
			</chapter>
			<chapter number="22">
				<verse number="1">Ježiš im vyrozprával ďalšie podobenstvo o nebeskom kráľovstve.</verse>
				<verse number="2">„S nebeským kráľovstvom je to totiž podobné ako s kráľom, ktorý vystrojil svojmu synovi svadbu. Pozval veľa hostí, a keď bola svadobná hostina pripravená,</verse>
				<verse number="3">poslal sluhov, aby ich priviedli, ale hostia odmietli prísť.</verse>
				<verse number="4">Preto poslal ešte raz sluhov s odkazom: ‚Slávnostná hostina je pre vás pripravená, poponáhľajte sa!‘</verse>
				<verse number="5">Ale pozvaní jeho odkaz nebrali vážne. Jeden odišiel na pole, iný za obchodom,</verse>
				<verse number="6">podaktorí sa dokonca zmocnili kráľových poslov, zbili ich a niekoľkých aj zabili.</verse>
				<verse number="7">To kráľa rozhnevalo, poslal oddiely vojska, dal vrahov pobiť a ich mesto vypáliť.</verse>
				<verse number="8">Vtedy povedal svojim poslom: ‚Svadobná hostina je pripravená, ale pozvaní hostia jej neboli hodní.</verse>
				<verse number="9">Choďte na križovatky za mestom, kde je veľa ľudí a pozvite na svadbu každého, koho stretnete.‘</verse>
				<verse number="10">Poslovia teda šli a priviedli všetkých, ktorých stretli, dobrých aj zlých, takže sa svadobná sieň naplnila.</verse>
				<verse number="11">Keď vstúpil kráľ, aby privítal hostí, zazrel jedného, ktorý si neobliekol pripravené svadobné šaty.</verse>
				<verse number="12">‚Priateľ môj, ako si sa odvážil prísť bez svadobného odevu?‘ vyčítal mu. Ten nevedel, čo má odpovedať.</verse>
				<verse number="13">Vtedy kráľ rozkázal sluhom: ‚Poviažte ho a vyhoďte von do tmy. Tam bude len nárek a utrpenie.</verse>
				<verse number="14">Lebo všetci sú pozvaní do Božieho kráľovstva, ale Boh prijme len tých, ktorí prijali jeho pozvanie.‘ “</verse>
				<verse number="15">Farizeji sa stretli a dohodli, čo urobia, aby Ježiša prichytili pri slovách, ktoré by potom mohli použiť na jeho obžalobu.</verse>
				<verse number="16">Poslali k nemu svojich žiakov spolu s Herodesovými stúpencami a tí povedali: „Majstre, vieme, že si čestný a že pravdivo učíš ceste k Bohu bez ohľadu na to, aké má kto postavenie.</verse>
				<verse number="17">Tak nám teda povedz: je správne odvádzať rímskemu cisárovi daň?“</verse>
				<verse number="18">Ale Ježiš postrehol ich zlý úmysel a povedal: „Vy pokrytci! Chcete ma dobehnúť?</verse>
				<verse number="19">Ukážte mi mincu, ktorou sa platí daň!“ Podali mu denár.</verse>
				<verse number="20">„Koho obraz a meno sú na ňom vyrazené?“</verse>
				<verse number="21">„Cisárove,“ odpovedali. „Tak teda dávajte cisárovi, čo je cisárovo, a čo je Božie, dávajte Bohu,“ povedal Ježiš.</verse>
				<verse number="22">Zaskočení tou odpoveďou ho nechali tak a odišli.</verse>
				<verse number="23">V ten deň za ním prišli aj saduceji, ktorí tvrdia, že vzkriesenie z mŕtvych nie je možné, a spýtali sa ho:</verse>
				<verse number="24">„Majstre, v Mojžišovom zákone čítame, že ak zomrie muž, ktorého manželstvo bolo bezdetné, jeho brat je povinný oženiť sa s vdovou a splodiť bratovi potomka, aby sa zachoval jeho rod.</verse>
				<verse number="25">U nás sa vyskytol takýto prípad: Bolo sedem bratov. Prvý sa oženil a potom bezdetný umrel, takže jeho žena sa stala manželkou druhého brata.</verse>
				<verse number="26">Aj tento umrel bezdetný a takto sa to opakovalo aj s tretím až po siedmeho.</verse>
				<verse number="27">Napokon umrela aj žena.</verse>
				<verse number="28">Ktorému z tých bratov bude po vzkriesení patriť? Bola predsa manželkou všetkých siedmich!“</verse>
				<verse number="29">Ježiš im odpovedal: „Klamete sami seba, lebo nepoznáte ani Písmo, ani Božiu moc.</verse>
				<verse number="30">Po vzkriesení sa ľudia nebudú ženiť ani vydávať. Budú ako anjeli v nebi, ktorí sa nesobášia.</verse>
				<verse number="31">A čo sa týka vzkriesenia z mŕtvych, pozorne čítajte Písmo. Ako nazýva Boh sám seba?</verse>
				<verse number="32">Ja som Boh Abrahámov, Boh Izákov a Boh Jákobov. On nie je Bohom mŕtvych, ale živých.“</verse>
				<verse number="33">Tieto odpovede urobili na dav hlboký dojem.</verse>
				<verse number="34">Ale keď sa farizeji dopočuli, ako Ježiš umlčal saducejov, zišli sa</verse>
				<verse number="35">a poverili jedného zo znalcov Zákona, aby ho pokúšal:</verse>
				<verse number="36">„Majstre, ktoré je najväčšie prikázanie v Zákone?“</verse>
				<verse number="37">Ježiš mu odpovedal: „Miluj Pána, svojho Boha, celým srdcom, celou dušou aj mysľou.</verse>
				<verse number="38">To je prvé a najdôležitejšie prikázanie.</verse>
				<verse number="39">Druhé je mu podobné: Miluj svojho blížneho ako samého seba.</verse>
				<verse number="40">Tieto dve prikázania v sebe zahŕňajú celý Mojžišov zákon aj učenie prorokov.“</verse>
				<verse number="41">Keď sa farizeji zhromaždili, Ježiš sa ich opýtal:</verse>
				<verse number="42">„Čo si myslíte o Mesiášovi? Čí syn je?“ Odpovedali mu: „Dávidov.“</verse>
				<verse number="43">Povedal im: „Ako to, že ho potom Dávid vedený Duchom volá svojím Pánom, keď hovorí:</verse>
				<verse number="44">‚Boh povedal môjmu Pánovi: Seď po mojej pravici, kým ti nepoložím tvojich nepriateľov k nohám?‘</verse>
				<verse number="45">Ak ho Dávid volá Pánom, ako môže byť aj jeho synom?“</verse>
				<verse number="46">Nevedeli mu odpovedať ani slovo. Od toho dňa sa už nikto neodvážil nachytať ho nejakými otázkami.</verse>
			</chapter>
			<chapter number="23">
				<verse number="1">Vtedy Ježiš oslovil zhromaždené davy a učeníkov:</verse>
				<verse number="2">„Učitelia a farizeji majú autoritu vysvetľovať Mojžišov zákon.</verse>
				<verse number="3">Počúvajte všetky ich príkazy, ale neberte si príklad z ich života, lebo ich slová sa rozchádzajú s činmi.</verse>
				<verse number="4">Zväzujú a kladú na vás ťažké bremená, ale sami pre vás nie sú ochotní ani len prstom pohnúť.</verse>
				<verse number="5">A všetko, čo robia, robia len preto, aby ich ľudia obdivovali. Aby vyzerali sväto, zadovažujú si nápadné znaky zbožnosti: rozširujú si modlitebné remienky a predlžujú strapce na odeve,</verse>
				<verse number="6">majú radi čestné miesta na hostinách aj pri bohoslužbách.</verse>
				<verse number="7">Veľmi sa im páči, keď ich ľudia pozdravujú na verejných miestach a každého z nich oslovujú: Učiteľu!</verse>
				<verse number="8">Ale vy sa nedávajte takto titulovať, lebo len jeden je váš Učiteľ a vy všetci ste navzájom bratia.</verse>
				<verse number="9">A nikoho z ľudí neoslovujte otec, lebo máte jediného Otca, a ten je v nebi.</verse>
				<verse number="10">Ani sa nepokladajte za najvyššiu autoritu, lebo len jeden je váš vodca – Kristus.</verse>
				<verse number="11">Najväčší medzi vami je ten, kto slúži všetkým.</verse>
				<verse number="12">Kto si o sebe priveľa namýšľa, bude ponížený, no kto je pokornej mysle, bude povýšený.</verse>
				<verse number="13">Beda vám, učitelia Zákona a farizeji! Ste pokrytci! Zatvárate ľuďom vstup do nebeského kráľovstva. Sami doň nevchádzate a tým, ktorí by chceli vstúpiť, bránite!</verse>
				<verse number="14">[Beda vám, učitelia Zákona a farizeji! Ste pokrytci! Pod pláštikom dlhých modlitieb ste schopní vymámiť peniaze aj od vdov. Ťažko vám bude na súde!]</verse>
				<verse number="15">Beda vám, učitelia Zákona a farizeji, pokrytci! Zašli by ste aj na kraj sveta, len aby ste jedného človeka obrátili, no len čo uverí, vlastným chápaním zbožnosti z neho urobíte syna pekla dva razy horšieho od vás.</verse>
				<verse number="16">Beda vám, slepí vodcovia! Vravíte, že prísaha na chrám nezaväzuje, ale prísaha na chrámové zlato áno.</verse>
				<verse number="17">Akí ste len hlúpi! Čo je viac? Zlato alebo chrám, ktorý to zlato posväcuje?</verse>
				<verse number="18">Alebo hovoríte: Prísaha na obetný oltár nič neznamená, kým prísaha na obeť sa musí plniť.</verse>
				<verse number="19">Akí ste slepí! Čo je viac? Dar, ktorý je na oltári, alebo oltár, ktorý ho posväcuje?</verse>
				<verse number="20">Ak teda prisaháte na oltár, prisaháte aj na všetko, čo je na ňom.</verse>
				<verse number="21">A ak prisaháte na chrám, prisaháte aj na toho, kto v ňom prebýva.</verse>
				<verse number="22">A ak prisaháte na nebo, prisaháte na Boží trón i na toho, kto na ňom sedí.</verse>
				<verse number="23">Beda vám, učitelia Zákona a farizeji. Ste obyčajní pokrytci! Dávate desiatky z mäty, kôpru a rasce, ale nedbáte na to, čo Boh pokladá v zákone za dôležitejšie: aby ste konali spravodlivo, milosrdne a verne. Na tom vám malo záležať! Desiatky – to je samozrejmosť.</verse>
				<verse number="24">Slepí vodcovia! Dávate si pozor, aby ste neprehltli komára, ale ťavu zjete.</verse>
				<verse number="25">Beda vám, učitelia Zákona a farizeji, pokrytci! Starostlivo čistíte povrch nádob, ale vnútrajšok napĺňate tým, čo ste vo svojej chamtivosti nazhŕňali.</verse>
				<verse number="26">Slepí farizeji, najprv vyčistite vnútrajšok nádoby, iba potom bude naozaj čistá.</verse>
				<verse number="27">Beda vám, učitelia Zákona a farizeji, pokrytci! Podobáte sa bielo vymaľovaným hrobom, ktoré síce zvonka vyzerajú krásne, ale dnu sú iba kosti mŕtvych, hniloba a nečistoty.</verse>
				<verse number="28">Usilujete sa vyzerať pred ľuďmi sväto, ale pod zbožným zovňajškom sa skrývajú srdcia plné pretvárky a nespravodlivosti.</verse>
				<verse number="29">Beda vám, učitelia Zákona a farizeji, pokrytci! Prorokom staviate pomníky, zdobíte hroby mučeníkov</verse>
				<verse number="30">a hovoríte: keby sme my boli žili v čase našich otcov, neboli by sme spolu s nimi prelievali krv prorokov.</verse>
				<verse number="31">Takto svedčíte sami proti sebe, že ste synovia tých, ktorí zabíjali prorokov.</verse>
				<verse number="32">Choďte v ich šľapajach a dovŕšte ich dielo.</verse>
				<verse number="33">Vy ľstivé hadie plemeno! Ako chcete uniknúť pekelnému trestu?</verse>
				<verse number="34">Pošlem vám prorokov, múdrych ľudí a vykladačov Písma. Vy ich však budete bičovať vo svojich synagógach a hnať z mesta do mesta, mnohých zabijete, iných ukrižujete.</verse>
				<verse number="35">Na vás padne vina za všetku preliatu krv nevinných od spravodlivého Ábela až po Zachariáša, syna Barachiášovho, ktorého ste zavraždili medzi budovou chrámu a miestom, kam sa prinášajú obete.</verse>
				<verse number="36">Áno, naozaj vám vravím, že toto všetko padne na hlavu ľudí, ako ste vy.</verse>
				<verse number="37">Jeruzalem, Jeruzalem, mesto, ktoré zabíjaš prorokov a kameňuješ tých, čo Boh k tebe posiela! Koľko ráz som túžil zhromaždiť tvoje deti, ako kvočka zhromažďuje kuriatka pod svoje krídla, ale nechceli ste.</verse>
				<verse number="38">Odteraz bude váš dom pustý.</verse>
				<verse number="39">A vravím vám, že ma uvidíte až vtedy, keď poviete: ‚Nech je požehnaný ten, ktorý prichádza v Božom mene!‘ “</verse>
			</chapter>
			<chapter number="24">
				<verse number="1">Keď Ježiš vychádzal z chrámu, pristúpili k nemu učeníci a nadchýnali sa stavbami chrámového komplexu.</verse>
				<verse number="2">Ale on im povedal: „Vidíte toto všetko? Pamätajte si, všetko to bude zničené, nezostane tu kameň na kameni.“</verse>
				<verse number="3">„Kedy sa to stane?“ spýtali sa ho učeníci, keď sa usadili na svahu Olivového vrchu. „Ktoré udalosti budú znamením tvojho príchodu a konca sveta?“</verse>
				<verse number="4">Ježiš im odpovedal: „Buďte v strehu, nedajte sa nikým oklamať.</verse>
				<verse number="5">Lebo mnohí prídu v mojom mene, budú sa vyhlasovať za mesiášov a mnohých zvedú.</verse>
				<verse number="6">Na viacerých miestach vypuknú vojny a nepokoje. Keď sa o tom dozviete a budete počuť o ich následkoch, neľakajte sa. To všetko musí prísť, ale koniec nenastane hneď.</verse>
				<verse number="7">Národy a krajiny budú proti sebe bojovať. Na rôznych miestach bude zúriť hlad a vyskytnú sa zemetrasenia.</verse>
				<verse number="8">Ale to bude len počiatok hrôz.</verse>
				<verse number="9">Vtedy vás budú všade nenávidieť, trýzniť, ba aj zabíjať – a to len preto, že ste sa hlásili ku mne.</verse>
				<verse number="10">Niektorí toto násilie nevydržia, zradia vieru aj svojich spolubratov a navzájom sa budú nenávidieť.</verse>
				<verse number="11">Zjavia sa aj rôzni falošní proroci a mnohých zvedú.</verse>
				<verse number="12">Na svete sa tak rozmnoží zlo, že vychladne láska mnohých.</verse>
				<verse number="13">Ale ten, kto vytrvá až do konca, bude zachránený.</verse>
				<verse number="14">Radostnú správu o tom, že Boh vládne a všetkých volá k sebe, musia počuť ľudia na celom svete – aby k nej mohli zaujať svoj postoj. A potom príde koniec.“</verse>
				<verse number="15">„Keď uvidíte, že chrámu v Jeruzaleme hrozí zneuctenie od pohanov, ako to predpovedal prorok Daniel – kto ho čítate, premýšľajte a porozumiete –,</verse>
				<verse number="16">vtedy tí, ktorí budú v Judsku, nech utečú do hôr.</verse>
				<verse number="17">Kto bude na streche domu, nech nevstupuje dnu, aby si niečo vzal.</verse>
				<verse number="18">A ten, čo bude za mestom, nech sa nevracia po plášť.</verse>
				<verse number="19">Ťažko bude v tých dňoch tehotným ženám a matkám dojčiat.</verse>
				<verse number="20">Proste Boha, aby ste nemuseli utekať v zime alebo v sobotu.</verse>
				<verse number="21">Nastane totiž strašné utrpenie, aké tu od stvorenia sveta ešte nebolo a už ani nebude.</verse>
				<verse number="22">Ale Boh kvôli svojim vyvoleným skráti toto hrozné obdobie. Keby tak neurobil, nik by sa nezachránil.</verse>
				<verse number="23">Keby vám niekto hovoril: ‚Pozrite, prišiel Mesiáš‘ alebo: ‚Aha, tam je‘, neverte mu!</verse>
				<verse number="24">Lebo sa objavia falošní mesiáši a falošní proroci a budú robiť ohromujúce znamenia a zázraky, ktorými sa budú snažiť zviesť aj tých, čo patria Bohu.</verse>
				<verse number="25">Pamätajte na toto moje varovanie.</verse>
				<verse number="26">A tak, keď vám povedia, že Kristus je už tu, na púšti alebo niekde v úkryte, nič na to nedajte, ani sa nechoďte o tom presvedčiť.</verse>
				<verse number="27">Lebo príchod Syna človeka bude zjavný, ako keď blesk preletí celým nebom od východu až na západ.</verse>
				<verse number="28">Kde je mŕtvola, tam sa zlietajú aj supy.</verse>
				<verse number="29">Hneď po tomto veľkom utrpení sa zatmie slnko, pohasne svit mesiaca, hviezdy začnú padať z neba a zachvejú sa nebeské mocnosti.</verse>
				<verse number="30">A potom sa zjavia na nebi znamenia príchodu Syna človeka. Všetci ľudia budú zdesene nariekať a uvidia Syna človeka prichádzať na nebeských oblakoch s veľkou mocou a slávou.</verse>
				<verse number="31">S mohutným zvukom poľnice pošle svojich poslov a tí zhromaždia jeho verných zo všetkých svetových strán, od jedného konca zeme po druhý.“</verse>
				<verse number="32">„Poučte sa z tohto podobenstva: Keď sa konáre figovníka nalievajú miazgou a pučia listy, viete, že čoskoro bude leto.</verse>
				<verse number="33">A tiež, keď uvidíte, že sa plní, čo som predpovedal, poznáte, že je blízko, predo dvermi.</verse>
				<verse number="34">Je to tak – svet nepominie, kým sa to všetko nestane.</verse>
				<verse number="35">Nebo a zem pominú, ale moje slová budú platiť večne.</verse>
				<verse number="36">O tom dni a o tej hodine však nevie nikto, ani anjeli v nebi, ani Syn. Iba Otec to vie.</verse>
				<verse number="37">Pri príchode Syna človeka bude život na zemi podobný, ako bol za čias Noacha.</verse>
				<verse number="38">Život pred potopou plynul celkom normálne – ľudia jedli, pili, ženili sa a vydávali až do toho dňa, keď Noe vstúpil do korábu.</verse>
				<verse number="39">Ľudia neverili tomu, čo im hrozilo, kým ich nezmietla potopa. Tak to bude aj pri príchode Syna človeka.</verse>
				<verse number="40">Dvaja budú spolu pracovať na poli, jeden bude vzatý, druhý zostane.</verse>
				<verse number="41">Dve ženy budú mlieť, jedna bude vzatá, druhá zostane.</verse>
				<verse number="42">Buďte teda pripravení, lebo neviete, kedy váš Pán príde.</verse>
				<verse number="43">Uvedomte si, že keby pán domu vedel, v ktorú nočnú hodinu príde zlodej, bdel by a zabránil by mu vtrhnúť do domu.</verse>
				<verse number="44">Preto aj vy buďte pripravení na príchod Syna človeka. Príde vtedy, keď to budete najmenej čakať.</verse>
				<verse number="45">Ako sa správa verný a prezieravý sluha, ktorého pán poveril, aby sa staral o ostatné služobníctvo?</verse>
				<verse number="46">Ak pán pri svojom príchode zistí, že verne plnil zverené povinnosti, pochváli ho</verse>
				<verse number="47">a urobí ho správcom celého svojho majetku.</verse>
				<verse number="48">Ale nesvedomitý sluha by si mohol pomyslieť: ‚Môj pán akosi dlho nechodí‘,</verse>
				<verse number="49">a začal by týrať svojich druhov a hodovať s opilcami.</verse>
				<verse number="50">Jeho pán sa vráti nečakane – v deň a hodinu, keď to nepredpokladal</verse>
				<verse number="51">a potrestá ho ako najväčšieho podvodníka; vyženie ho tam, kde bude plač a škrípanie zubami.“</verse>
			</chapter>
			<chapter number="25">
				<verse number="1">„Vtedy sa nebeské kráľovstvo bude podobať desiatim družičkám, ktoré čakali na ženícha, aby ho sprevádzali svetlom svojich lámp.</verse>
				<verse number="2">Päť z nich bolo ľahkomyseľných a päť prezieravých.</verse>
				<verse number="3">Ľahkomyseľné si vzali lampy, ale nádoby s olejom nechali doma.</verse>
				<verse number="4">No tie, čo to brali vážne, vzali si nielen lampy, ale aj nádoby s olejom.</verse>
				<verse number="5">Ženích dlho neprichádzal, a tak všetky družičky premohli driemoty a zaspali.</verse>
				<verse number="6">O polnoci ich vytrhol zo spánku výkrik: ‚Prichádza ženích, poďte ho privítať!‘</verse>
				<verse number="7">Všetky dievčatá vyskočili a pripravovali si lampy.</verse>
				<verse number="8">Tie ľahkomyseľné si pýtali od ostatných: ‚Dajte nám trochu oleja, lebo nám vyhasínajú lampy!‘</verse>
				<verse number="9">Ale rozumné im odpovedali: ‚Keď sa rozdelíme, nevystačí olej ani vám, ani nám. Zabehnite radšej k predavačovi a kúpte si.‘</verse>
				<verse number="10">No len čo sa vzdialili, prišiel ženích a družičky, ktoré boli pripravené, šli s ním na svadobnú hostinu; a dvere sa zavreli.</verse>
				<verse number="11">Keď sa tých päť vrátilo s olejom, volali: ‚Pane, otvor nám!‘</verse>
				<verse number="12">Ale ženích im odpovedal: ‚Kto ste? Nepoznám vás!‘</verse>
				<verse number="13">A tak bdejte a buďte stále pripravení, lebo nepoznáte ani deň ani hodinu príchodu Syna človeka.“</verse>
				<verse number="14">„Dám vám iný príklad. Jeden človek si pred odchodom na ďalekú cestu zavolal svojich podriadených a zveril im svoj majetok.</verse>
				<verse number="15">Každému dal podľa jeho schopností: jednému päť talentov, druhému dva a ďalšiemu jeden talent. Potom odcestoval.</verse>
				<verse number="16">Ten, čo dostal päť talentov, začal hneď podnikať a získal ďalších päť.</verse>
				<verse number="17">Ten, čo dostal dva talenty, tiež sumu zdvojnásobil.</verse>
				<verse number="18">Ale ten, ktorému zveril jeden talent, vykopal v zemi jamu a peniaze do nej schoval.</verse>
				<verse number="19">Po dlhšom čase sa pán vrátil a chcel, aby mu podriadení predložili účty.</verse>
				<verse number="20">Prvý priniesol peniaze a povedal: ‚Pán môj, zveril si mi päť talentov, a tu máš zisk – ďalších päť.‘</verse>
				<verse number="21">Pán ho pochválil: ‚Si dobrý a verný sluha. Osvedčil si sa v malej úlohe, preto ti môžem zveriť väčšiu. A teraz ťa pozývam na oslavu. Poď sa so mnou radovať!‘</verse>
				<verse number="22">Prišiel ďalší a povedal: ‚Pán môj, zveril si mi dva talenty a odovzdávam ti štyri.‘ –</verse>
				<verse number="23">‚Veľmi dobre!‘ odpovedal pán. ‚Si usilovný a spoľahlivý. Splnil si malú úlohu, zverím ti väčšiu. Aj teba pozývam na oslavu. Poď sa so mnou radovať!‘</verse>
				<verse number="24">Potom skladal účty posledný. ‚Pán môj, viem, že si prísny človek a zbieraš úrodu tam, kde si nesial.</verse>
				<verse number="25">Bál som sa, a preto som peniaze radšej ukryl a teraz ti ich v poriadku vraciam.‘</verse>
				<verse number="26">Pán zvolal: ‚Ty lenivec a naničhodník! Vedel si, o čo mi ide.</verse>
				<verse number="27">Mal si zverené peniaze radšej uložiť a priniesli by mi aspoň úroky.</verse>
				<verse number="28">Vezmite od neho peniaze a dajte ich prvému.</verse>
				<verse number="29">Lebo tomu, kto dobre využíva to, čo mu bolo zverené, bude ešte pridané. Ale kto berie zverené na ľahkú váhu, príde aj o to, čo má.</verse>
				<verse number="30">Tohto lenivca vyžeňte do tmy! Tam ho čaká len plač a škrípanie zubami.‘ “</verse>
				<verse number="31">„Keď príde Syn človeka vo svojom kráľovskom majestáte v sprievode všetkých anjelov, zasadne na trón svojej slávy.</verse>
				<verse number="32">Vtedy sa zhromaždia všetky národy. Ako pastier oddeľuje ovce od capov, tak aj on rozdelí ľudí na dve skupiny.</verse>
				<verse number="33">Ovce si postaví napravo a capov naľavo.</verse>
				<verse number="34">Vtedy povie Kráľ svojim verným po svojej pravici: ‚Poďte, sám Otec vás pozýva do kráľovstva, ktoré je pre vás pripravené od počiatku sveta.</verse>
				<verse number="35">Bol som hladný a nakŕmili ste ma; bol som smädný a dali ste sa mi napiť; bol som cudzincom bez strechy nad hlavou a vy ste ma prichýlili;</verse>
				<verse number="36">nemal som si čo obliecť a vy ste ma obliekli; v chorobe ste sa o mňa starali; a keď som bol vo väzení, prišli ste ma navštíviť.‘</verse>
				<verse number="37">Tí verní namietnu: ‚Pane, kedy sme ťa videli hladného, smädného?</verse>
				<verse number="38">Kedy sme sa o teba postarali ako o cudzinca či nahého?</verse>
				<verse number="39">A kedy sme ťa videli vo väzení alebo chorého?‘</verse>
				<verse number="40">Kráľ im odpovie: ‚Čo dobrého ste urobili jednému z mojich najmenších bratov, to ste urobili pre mňa.‘</verse>
				<verse number="41">Tým zhromaždeným po ľavici poviem: ‚Odíďte odo mňa, zatratení, do večného ohňa, ktorý je pripravený pre satana a jeho démonov.</verse>
				<verse number="42">Bol som hladný a nedali ste sa mi najesť; bol som smädný a nedali ste sa mi napiť; bol som ako cudzinec, ktorý nemal strechu nad hlavou a neprichýlili ste ma;</verse>
				<verse number="43">nemal som si čo obliecť a nezaodeli ste ma; v chorobe ste ma neopatrovali a do väzenia ste ma neprišli navštíviť.‘</verse>
				<verse number="44">Oni sa však budú brániť: ‚Pane, ako sme ti mohli pomôcť, keď sme ťa nikdy nevideli – ani hladného, ani smädného, ani ako cudzinca, ani nahého či chorého a ani vo väzení?‘</verse>
				<verse number="45">Kráľ im odpovie: ‚Ak ste odmietli pomôcť tým zdanlivo najbezvýznamnejším, mne ste nepomohli.‘</verse>
				<verse number="46">A tak týchto čaká večný trest, ale spravodliví budú žiť večne.“</verse>
			</chapter>
			<chapter number="26">
				<verse number="1">Keď Ježiš skončil svoju reč, povedal učeníkom:</verse>
				<verse number="2">„Viete, že o dva dni bude slávnosť Paschy; Syn človeka bude vydaný a ukrižujú ho.“</verse>
				<verse number="3">V tom čase sa zišla židovská rada v paláci veľkňaza Kaifáša.</verse>
				<verse number="4">Radili sa, akou ľsťou by sa mohli Ježiša zmocniť a zabiť ho.</verse>
				<verse number="5">Dohodli sa, že by to nemalo byť počas sviatkov, lebo by to mohlo vyvolať vzburu.</verse>
				<verse number="6">Ježiš sa pobral do Betánie do domu Šimona, ktorý bol predtým malomocný.</verse>
				<verse number="7">Keď jedli, pristúpila k Ježišovi žena s alabastrovou nádobkou drahocenného oleja a ten mu všetok votrela do vlasov: vyjadrila mu tak úctu a rešpekt.</verse>
				<verse number="8">Učeníkov to pohoršilo: „Také plytvanie!</verse>
				<verse number="9">Mohlo sa to výhodne predať a peniaze rozdať chudobným!“</verse>
				<verse number="10">Ježiš to postrehol a povedal: „Prečo jej to zazlievate?</verse>
				<verse number="11">Chudobných bude medzi vami vždy dosť, ale ja už s vami dlho nebudem.</verse>
				<verse number="12">Táto žena potrela moje telo olejom, a tak ma vlastne pripravila na pohreb.</verse>
				<verse number="13">Veru, vždy, keď sa kdekoľvek na svete bude hlásať radostná zvesť o Božom kráľovstve, ľudia budú počuť a premýšľať aj o jej čine.“</verse>
				<verse number="14">Vtedy sa jeden z Ježišových dvanástich učeníkov, Judáš Iškariotský, pobral k veľkňazom a spýtal sa ich:</verse>
				<verse number="15">„Koľko mi zaplatíte, ak vám vydám Ježiša?“ Dali mu tridsať strieborných.</verse>
				<verse number="16">Od tej chvíle hľadal vhodnú príležitosť, aby ho zradil.</verse>
				<verse number="17">V prvý deň sviatku nekvasených chlebov sa učeníci spýtali Ježiša: „Kde máme pripraviť jedlo na Paschu?“</verse>
				<verse number="18">Poslal ich do mesta k istému človeku s odkazom: „Nastal môj čas, u teba budem jesť so svojimi učeníkmi veľkonočného baránka.“</verse>
				<verse number="19">Učeníci vykonali, čo im prikázal a pripravili tam večeru.</verse>
				<verse number="20">Keď sa zotmelo, jedol so svojimi dvanástimi učeníkmi</verse>
				<verse number="21">a povedal im: „Jeden z vás ma zradí.“</verse>
				<verse number="22">To ich veľmi zarmútilo a každý sa ho spytoval: „Vari len nie ja, Pane!?“</verse>
				<verse number="23">Odpovedal: „Je to ten, ktorý jedol so mnou pri jednom stole.</verse>
				<verse number="24">Syn človeka musí umrieť, ako to predpovedali proroci, ale beda tomu, kto zrádza Syna človeka. Lepšie by mu bolo, keby sa nebol narodil.“</verse>
				<verse number="25">Judáš sa ho spýtal: „Učiteľ, vari len nie ja!?“ Odpovedal mu: „Sám si to povedal.“</verse>
				<verse number="26">Keď jedli, vzal Ježiš chlieb, lámal ho a podával učeníkom so slovami: „Vezmite a jedzte, toto je moje telo.“</verse>
				<verse number="27">Potom vzal kalich s vínom, poďakoval sa Bohu a podal im ho so slovami: „Pite z neho všetci,</verse>
				<verse number="28">toto je moja krv, ktorá sa vylieva, aby zmyla hriechy mnohých. Je to nová zmluva Boha s človekom.</verse>
				<verse number="29">Vravím vám, že oddnes nebudem piť z plodu viniča až dovtedy, kým ho nebudeme piť spolu úplne inak – v kráľovstve môjho Otca.“</verse>
				<verse number="30">Potom zaspievali chválospev a pobrali sa na Olivový vrch.</verse>
				<verse number="31">Tam im Ježiš povedal: „Tejto noci ma všetci opustíte, lebo Písmo predpovedá: ‚Budem biť pastiera a ovce sa rozpŕchnu.‘</verse>
				<verse number="32">Ale po svojom vzkriesení vás predídem do Galiley a tam sa spolu stretneme.“</verse>
				<verse number="33">Peter vyhlásil: „Ak by ťa aj všetci opustili, ja od teba nikdy neodídem.“</verse>
				<verse number="34">Ježiš mu však povedal: „Pamätaj na moje slová: Ešte túto noc, skôr ako kohút zakikiríka, tri razy ma zaprieš.“</verse>
				<verse number="35">„Nikdy ťa nezapriem, aj keby som mal zomrieť s tebou!“ zvolal Peter. Ostatní učeníci sa k nemu pridali tiež.</verse>
				<verse number="36">Potom prišli na miesto zvané Getsemane a Ježiš povedal svojim učeníkom: „Vy si tu sadnite, a ja pôjdem ďalej, aby som sa modlil.“</verse>
				<verse number="37">Vzal so sebou Petra, Jakuba a Jána. Tu na neho doľahol zármutok a padla naňho tieseň.</verse>
				<verse number="38">Smutne im povedal: „Prežívam smrteľnú úzkosť. Zostaňte tu a bdejte so mnou.“</verse>
				<verse number="39">Trochu sa od nich vzdialil, padol tvárou na zem a modlil sa: „Môj Otče! Ak je to možné, nech ma minie tento kalich. Ale nech sa stane, ako ty chceš, nie ako ja.“</verse>
				<verse number="40">Potom sa vrátil k učeníkom a našiel ich spať. Povedal Petrovi: „To ste so mnou nemohli ani hodinu bdieť?</verse>
				<verse number="41">Bdejte a modlite sa. Inak vás premôže pokušenie. Ste síce plní odhodlania, ale sami nemáte dosť síl obstáť.“</verse>
				<verse number="42">Znova sa vzdialil a modlil sa: „Môj Otče, ak to nie je možné, aby ma tento kalich minul a ja ho musím vypiť až do dna, nech sa stane tvoja vôľa.“</verse>
				<verse number="43">Vrátil sa k svojim učeníkom a oni zasa spali; nevládali premôcť spánok.</verse>
				<verse number="44">Nechal ich spať, odišiel po tretí raz a opäť sa modlil o to isté.</verse>
				<verse number="45">Potom sa vrátil k učeníkom a povedal: „Vari ešte sále spíte a odpočívate? Prišiel čas, keď bude Syn človeka zradený a vydaný do rúk podlých ľudí.</verse>
				<verse number="46">Vstaňte a poďme. Uvidíte môjho zradcu – práve prichádza!“</verse>
				<verse number="47">Ešte ani nedohovoril, a už sa ukázal Judáš, jeden z jeho dvanástich učeníkov. Spolu s ním prišiel veľký zástup mužov ozbrojených mečmi a palicami. Poslali ich veľkňazi a vodcovia ľudu.</verse>
				<verse number="48">Judáš si s nimi dohodol znamenie: Bude to ten, s ktorým sa pozdravím bozkom. Toho zatknite!</verse>
				<verse number="49">Nato pristúpil k Ježišovi a povedal: „Pozdravujem ťa, učiteľ!“ a pobozkal ho.</verse>
				<verse number="50">Ježiš mu povedal: „Priateľu, vieš, prečo si prišiel?“ Vtom sa na Ježiša vrhli a zajali ho.</verse>
				<verse number="51">Jeden z tých, ktorí boli s Ježišom, vytiahol krátky meč, napadol veľkňazovho sluhu a odsekol mu ucho.</verse>
				<verse number="52">„Odlož svoj meč!“ prikázal mu Ježiš. „Kto mečom bojuje, mečom zahynie.</verse>
				<verse number="53">Myslíš, že by som teraz nemohol poprosiť svojho Otca, aby mi poslal viac ako dvanásť légií anjelov?</verse>
				<verse number="54">Ale ako by sa potom naplnilo to, čo hovorí Písmo?“</verse>
				<verse number="55">Potom sa obrátil na ozbrojencov: „Som azda nebezpečný zločinec, že ste ma prišli zajať s mečmi a palicami? Prečo ste ma nezatkli už v chráme, kde som deň čo deň učil?“</verse>
				<verse number="56">Ale to sa stalo preto, aby sa splnili predpovede prorokov. V tej chvíli ho všetci jeho učeníci opustili a rozutekali sa.</verse>
				<verse number="57">Zatknutého Ježiša potom odviedli k veľkňazovi Kaifášovi, kde sa zhromaždili učitelia Zákona a vodcovia ľudu.</verse>
				<verse number="58">Peter ho z diaľky nasledoval až po veľkňazov palác. Vošiel na nádvorie a zamiešal sa medzi služobníctvo, aby sa dozvedel, čo sa s ním stane.</verse>
				<verse number="59">Medzitým sa veľkňaz aj celá veľrada usilovali nájsť nepravé dôkazy proti Ježišovi, aby ho mohli obviniť a odsúdiť na smrť.</verse>
				<verse number="60">Nenašli však nič, hoci si zaobstarali mnohých falošných svedkov. Napokon vystúpili dvaja a zhodne svedčili:</verse>
				<verse number="61">„Tento muž povedal, že má moc zboriť chrám a za tri dni ho znovu postaviť.“</verse>
				<verse number="62">Vtedy sa ujal slova veľkňaz a spýtal sa Ježiša: „Počul si obvinenia? Čo chceš povedať na svoju obhajobu?“</verse>
				<verse number="63">Ale Ježiš mlčal. A tak mu veľkňaz položil ďalšiu otázku: „Vyzývam ťa pri živom Bohu, aby si nám povedal, či si Mesiáš, Syn Boží.“</verse>
				<verse number="64">Ježiš odvetil: „Ty sám si to povedal. Ale hovorím vám, že odteraz uvidíte Syna človeka, ako sedí po pravici Všemohúceho a ako prichádza na nebeských oblakoch.“</verse>
				<verse number="65">Vtedy veľkňaz od zúrivosti roztrhol svoje vrchné rúcho a povedal: „To je rúhanie! Potrebujeme vari ďalších svedkov?! Počuli ste to na vlastné uši!</verse>
				<verse number="66">Aký trest si zaslúži?“ Všetci mu odpovedali: „Zaslúži si smrť!“</verse>
				<verse number="67">Začali mu pľuť do tváre, bili ho po hlave, udierali palicami</verse>
				<verse number="68">a posmievali sa mu: „Ak si Mesiáš, uhádni, kto ťa udrel!“</verse>
				<verse number="69">Peter zatiaľ sedel vonku na nádvorí. Tu k nemu pristúpila jedna slúžka so slovami: „Aj ty patríš k tomu Ježišovi z Galiley!“</verse>
				<verse number="70">Ale Peter to pred všetkými zaprel: „Neviem, o čom hovoríš!“</verse>
				<verse number="71">Potom sa pobral k bráne, ale zazrela ho iná žena a upozornila okolostojacich: „Tento človek chodieval s tým Ježišom z Nazareta.“</verse>
				<verse number="72">No Peter sa zaprisahal: „Nepoznám toho človeka!“</verse>
				<verse number="73">O chvíľu pristúpili k nemu tí, čo tam stáli, a povedali mu: „Určite k nemu patríš, veď aj tvoje nárečie ťa prezrádza!“</verse>
				<verse number="74">Peter sa zariekal a zaprisahával: „Ale ja toho človeka naozaj nepoznám!“ Vtom zakikiríkal kohút</verse>
				<verse number="75">a Peter si spomenul na Ježišove slová: „Skôr ako zakikiríka kohút, tri razy ma zaprieš.“ Vybehol von a žalostne sa rozplakal.</verse>
			</chapter>
			<chapter number="27">
				<verse number="1">Keď začalo svitať, veľkňazi a židovskí vodcovia sa uzhodli, že Ježiša vydajú na smrť.</verse>
				<verse number="2">Potom poslali spútaného Ježiša k rímskemu miestodržiteľovi Pilátovi z Pontu.</verse>
				<verse number="3">Keď Judáš videl, že Ježiša odsúdili na smrť, trýznilo ho svedomie za to, čo spáchal. Vzal tridsať strieborných, ktoré dostal za zradu, a chcel ich vrátiť veľkňazom a židovským vodcom.</verse>
				<verse number="4">„Zhrešil som, zradil som nevinného človeka!“ „Čo nás po tom. To je tvoja vec!“ odsekli mu ľahostajne.</verse>
				<verse number="5">Odhodil peniaze na zem v chráme, vybehol von a obesil sa.</verse>
				<verse number="6">Veľkňazi pozbierali peniaze a povedali si: „Čo s nimi? Do chrámovej pokladnice ich nemôžeme dať. Lipne na nich krv!“</verse>
				<verse number="7">Dohodli sa teda, že za ne kúpia hrnčiarovo pole a že tam budú pochovávať cudzincov, ktorí zomrú v Jeruzaleme.</verse>
				<verse number="8">Preto sa to pole dodnes volá Pole krvi.</verse>
				<verse number="9">Tak sa splnilo Jeremiášovo proroctvo: „Vzali tridsať strieborných, cenu človeka, na akú ho ohodnotili synovia Izraela,</verse>
				<verse number="10">a dali ich za hrnčiarovo pole, ako mi Boh prikázal.“</verse>
				<verse number="11">Ježiša predviedli pred rímskeho miestodržiteľa Piláta. Spýtal sa ho: „Tak ty si židovský kráľ?“ „Ty sám to hovoríš,“ odpovedal Ježiš.</verse>
				<verse number="12">Keď potom na neho veľkňazi a židovskí vodcovia prednášali svoje žaloby, Ježiš bol ticho.</verse>
				<verse number="13">„Nepočuješ, z čoho všetkého ťa obviňujú?“ vyzval ho Pilát.</verse>
				<verse number="14">Ale na jeho nesmierne prekvapenie Ježiš stále mlčal a neobhajoval sa.</verse>
				<verse number="15">Bolo zvykom, že cez veľkonočné sviatky vladár prepustil jedného väzňa podľa želania ľudu.</verse>
				<verse number="16">V tom čase bol vo väzení povestný zločinec Barabáš.</verse>
				<verse number="17">Ráno sa ľudia zhromaždili pred Pilátovým domom a on sa ich spýtal: „Koho vám mám prepustiť, Barabáša alebo Ježiša, vášho Mesiáša?“</verse>
				<verse number="18">Vedel totiž, že veľkňazi udali Ježiša zo závisti.</verse>
				<verse number="19">Keď Pilát sedel v sudcovskom kresle, dostal odkaz od svojej ženy: „Ruky preč od toho spravodlivého človeka. Kvôli nemu ma v noci prenasledovali strašné sny.“</verse>
				<verse number="20">Židovskí veľkňazi a predstavitelia ľudu medzitým presvedčili dav, aby žiadali slobodu pre Barabáša a smrť pre Ježiša.</verse>
				<verse number="21">Keď sa Pilát znova spýtal, koho z tých dvoch má prepustiť, ozval sa krik: „Barabáša!“</verse>
				<verse number="22">„A čo mám urobiť s Ježišom, vaším Mesiášom?“ „Ukrižuj ho!“ kričal dav.</verse>
				<verse number="23">„A čoho sa vlastne dopustil?“ namietal Pilát. Ale oni sa ešte naliehavejšie domáhali: „Ukrižuj ho, ukrižuj!“</verse>
				<verse number="24">Keď Pilát videl, že jeho úsilie zachrániť Ježiša je márne a ľudia sú čoraz zúrivejší, dal si doniesť nádobu s vodou, pred očami všetkých si umyl ruky a povedal: „Som čistý od krvi tohto človeka. Je nevinný, zodpovednosť leží na vás!“</verse>
				<verse number="25">„Zodpovednosť za jeho preliatu krv berieme na seba a na naše deti!“ kričal rozvášnený dav.</verse>
				<verse number="26">A tak prepustil Barabáša, Ježiša nariadil zbičovať a dal súhlas, aby ho ukrižovali.</verse>
				<verse number="27">Rímski vojaci odviedli Ježiša do vládnej budovy a zhromaždili okolo neho celú čatu.</verse>
				<verse number="28">Vyzliekli ho, cez plecia mu prehodili purpurový plášť,</verse>
				<verse number="29">uplietli mu z tŕnia korunu, narazili mu ju na hlavu a do pravej ruky mu dali palicu. Potom si pred ním kľakali a posmievali sa mu: „Nech žije židovský kráľ!“</verse>
				<verse number="30">Pľuvali naňho a bili ho po hlave palicami.</verse>
				<verse number="31">Keď sa mu do vôle naposmievali, strhli z neho plášť, zasa mu obliekli jeho rúcho a viedli ho na popravisko.</verse>
				<verse number="32">Cestou stretli človeka z mesta Kyréna v Afrike, ktorý sa volal Šimon. Prinútili ho, aby niesol Ježišov kríž.</verse>
				<verse number="33">Prišli na miesto zvané Golgota, čiže Lebka.</verse>
				<verse number="34">Tam mu dali piť skysnuté víno zmiešané so žlčou, aby ho omámilo. Ale keď ochutnal, odmietol.</verse>
				<verse number="35">Potom ho pribili na kríž a losovaním si podelili jeho rúcho.</verse>
				<verse number="36">Posadali si okolo neho a strážili ho.</verse>
				<verse number="37">Nad hlavu mu pripevnili nápis s jeho previnením: JEŽIŠ, KRÁĽ ŽIDOV.</verse>
				<verse number="38">Spolu s ním ukrižovali v ten deň aj dvoch zločincov, jedného po jeho pravej, druhého po ľavej strane.</verse>
				<verse number="39">Ľudia, ktorí šli okolo, sa mu rúhavo posmievali:</verse>
				<verse number="40">„Hej ty, čo si chcel zbúrať chrám a za tri dni ho postaviť! Teraz ukáž svoju moc a zachráň sám seba. Ak si Boží Syn, poď z toho kríža dolu!“</verse>
				<verse number="41">Aj veľkňazi a židovskí vodcovia sa k nim pridali:</verse>
				<verse number="42">„Iných zachraňoval, a sám seba nemôže zachrániť. Mesiáš, kráľ Izraela – a visí na kríži! Nech zostúpi dolu a uveríme mu.</verse>
				<verse number="43">Spoliehal sa na to, že Boh je s ním. Ak teda Boh chce, nech ho vyslobodí. Veď o sebe tvrdil, že je Božím Synom!“</verse>
				<verse number="44">Potupovali ho aj zločinci, ktorých ukrižovali spolu s ním.</verse>
				<verse number="45">Napoludnie sa zrazu nad celým krajom rozprestrela tma a trvala tri hodiny.</verse>
				<verse number="46">A vtedy zvolal silným hlasom: „Eli, Eli, lama sabachtani?“, čo znamená: „Bože môj, Bože môj, prečo si ma opustil?“</verse>
				<verse number="47">Niektorí z tých, čo tam stáli, vraveli: „Volá na Eliáša!“</verse>
				<verse number="48">Jeden z nich bežal po špongiu, namočil ju do octu, nabodol na tyč a dával mu piť.</verse>
				<verse number="49">Ostatní ho okrikovali: „Len ho nechaj, nech vidíme, či ho Eliáš príde zachrániť.“</verse>
				<verse number="50">Potom Ježiš opäť skríkol mocným hlasom a skonal.</verse>
				<verse number="51">V tej chvíli sa v chráme roztrhol záves odhora až nadol, zem sa chvela, skaly pukali,</verse>
				<verse number="52">hroby sa otvárali a veľa mŕtvych bolo vzkriesených.</verse>
				<verse number="53">Keď potom Ježiš vstal z mŕtvych, mnohí v Jeruzaleme dosvedčovali, že videli vzkriesených z tých hrobov.</verse>
				<verse number="54">Keď stotník a tí, čo s ním strážili Ježiša, videli zemetrasenie a všetko, čo sa dialo, premkla ich hrôza a vraveli: „To bol naozaj Boží Syn!“</verse>
				<verse number="55">Z diaľky sa prizeralo aj veľa žien, ktoré prišli za Ježišom až z Galiley a starali sa o neho aj o jeho učeníkov.</verse>
				<verse number="56">Medzi nimi bola aj Mária Magdaléna, Mária, Jakubova a Jozefova matka, a matka Jakuba a Jána Zebedejovcov.</verse>
				<verse number="57">Keď nastal večer, prišiel Jozef, bohatý človek z Arimatey, ktorý tiež patril k Ježišovým nasledovníkom.</verse>
				<verse number="58">Dal sa ohlásiť u Piláta a poprosil ho, aby mu vydal Ježišovo telo. Pilát mu vyhovel.</verse>
				<verse number="59">Jozef zavinul Ježišovo telo do čistého plátna</verse>
				<verse number="60">a uložil ho do hrobu, ktorý si dal vytesať v skale. Vchod do hrobu dal privaliť veľkým balvanom. Potom odišiel.</verse>
				<verse number="61">Dve Márie – jedna z nich bola Mária Magdaléna – sedeli oproti hrobu.</verse>
				<verse number="62">Na druhý deň – v sobotu, po prípravnom dni sviatkov – sa veľkňazi a farizeji zhromaždili u Piláta</verse>
				<verse number="63">a povedali: „Pane, spomenuli sme si, že ten zvodca, kým ešte žil, povedal: ‚Po troch dňoch vstanem z mŕtvych.‘</verse>
				<verse number="64">Daj teda aspoň tri dni strážiť hrob, lebo prídu jeho učeníci, ukradnú ho a potom budú ľudí presviedčať, že vstal z mŕtvych. A to by bol ešte väčší podvod ako prvý!“</verse>
				<verse number="65">„Dobre,“ povedal Pilát, „vezmite vojakov a strážte ho, ako viete.“</verse>
				<verse number="66">Tak aj urobili, postavili k hrobu stráž, dokonca zapečatili balvan, ktorým bol hrob privalený.</verse>
			</chapter>
			<chapter number="28">
				<verse number="1">Keď uplynula sobota a svitol prvý deň týždňa, Mária Magdaléna a tá druhá Mária sa vybrali k hrobu.</verse>
				<verse number="2">A tu zrazu nastalo silné zemetrasenie, lebo Boží anjel zostúpil z neba, odvalil balvan a sadol si naň.</verse>
				<verse number="3">Žiaril ako blesk a odev mal biely ako sneh.</verse>
				<verse number="4">Strážcov to tak vydesilo, že sa nevládali ani pohnúť.</verse>
				<verse number="5">Anjel sa prihovoril ženám: „Nebojte sa, viem, že hľadáte Ježiša, ktorý bol ukrižovaný.</verse>
				<verse number="6">Ale on tu už nie je, vstal z hrobu, tak ako vám to predtým povedal. Poďte dnu a presvedčte sa.</verse>
				<verse number="7">A teraz sa ponáhľajte oznámiť jeho učeníkom, že vstal z mŕtvych. Pôjde do Galiley a tam sa s ním stretnete. To je to, čo som vám prišiel oznámiť.“</verse>
				<verse number="8">So strachom, ale aj s veľkou radosťou ženy rýchlo odišli od hrobu a bežali to oznámiť učeníkom.</verse>
				<verse number="9">Vtom sa zjavil pred nimi Ježiš a povedal im: „Pozdravujem vás.“ Ihneď padli na kolená a objímali mu nohy.</verse>
				<verse number="10">Ježiš ich upokojoval: „Nebojte sa, choďte a povedzte mojim bratom, aby šli do Galiley, tam sa stretneme.“</verse>
				<verse number="11">Keď sa ženy vzdialili, niektorí zo strážcov utekali do mesta a oznámili veľkňazom všetko, čo sa stalo.</verse>
				<verse number="12">Tí hneď zvolali poradu s ostatnými židovskými predstaviteľmi, aby sa dohodli, čo robiť. Najprv veľkou sumou podplatili vojakov,</verse>
				<verse number="13">nech povedia: „V noci sme zaspali, vtedy prišli jeho učeníci a ukradli jeho telo.“</verse>
				<verse number="14">Potom im sľúbili, že ak sa to dozvie miestodržiteľ, uchlácholia ho a postarajú sa, aby z toho nemali nepríjemností.</verse>
				<verse number="15">Vojaci vzali peniaze a rozhlasovali to, čo im prikázali. A táto zvesť sa rozšírila medzi Židmi, ktorí tomu veria dodnes.</verse>
				<verse number="16">Jedenásť učeníkov sa pobralo do Galiley na vrch, ktorý im určil Ježiš.</verse>
				<verse number="17">Keď ho tam zazreli, klaňali sa mu, ale niektorí pochybovali, či je to naozaj on.</verse>
				<verse number="18">Ježiš im povedal: „Je mi daná všetka moc na nebi aj na zemi.</verse>
				<verse number="19">Preto choďte a získavajte mi nasledovníkov vo všetkých národoch a krstite ich v mene Otca, Syna i Ducha Svätého.</verse>
				<verse number="20">A učte ich, aby zachovávali všetko, čo som vám prikázal. Budem s vami stále, až do konca tohto sveta.“</verse>
			</chapter>
		</book>
		<book number="41">
			<chapter number="1">
				<verse number="1">Začiatok nádhernej správy o Ježišovi Kristovi, Božom Synovi, bol takýto:</verse>
				<verse number="2">V knihe proroka Izaiáša oznámil Boh: „Posielam pred tebou svojho posla, ktorý ti praví cestu.“</verse>
				<verse number="3">„Na púšti volá hlas: ‚Pripravte cestu Pánovi a odstráňte z nej všetky prekážky.‘ “</verse>
				<verse number="4">Týmto poslom bol Ján Krstiteľ. Býval na púšti a nabádal ľudí, aby sa dali pokrstiť, a vyjadrili tak, že sa odvracajú od svojich hriechov a túžia po Božom odpustení.</verse>
				<verse number="5">Na púšť za ním prichádzali ľudia z Jeruzalema i z celého Judska. Tam vyznávali svoje hriechy a Ján ich krstil v rieke Jordán.</verse>
				<verse number="6">Nosil odev z ťavej srsti a bol prepásaný koženým opaskom: jeho pokrmom boli kobylky a med divých včiel.</verse>
				<verse number="7">Ľuďom prinášal toto posolstvo: „Po mne príde ktosi omnoho väčší ako ja. Nie som hodný ani toho, aby som mu rozviazal remienok na obuvi.</verse>
				<verse number="8">Ja vás krstím vodou, ale on vás bude krstiť Duchom Svätým.“</verse>
				<verse number="9">V tých dňoch prišiel Ježiš z galilejského Nazareta k Jordánu, kde ho Ján pokrstil.</verse>
				<verse number="10">Vo chvíli, keď Ježiš vystupoval z vody na breh, videl, ako sa otvorilo nebo a Boží Duch na neho zostúpil ako holubica.</verse>
				<verse number="11">Vtom zaznel z neba hlas: „Ty si môj Syn. Milujem ťa a to, čo robíš, ma napĺňa radosťou.“</verse>
				<verse number="12">Hneď nato ho Svätý Duch viedol na púšť.</verse>
				<verse number="13">Strávil tam štyridsať dní vystavený satanovým pokušeniam. Bol medzi divou zverou a anjeli sa o neho starali.</verse>
				<verse number="14">Neskôr, keď kráľ Herodes uväznil Jána, prišiel Ježiš do Galiley a zvestoval tam Božie radostné posolstvo:</verse>
				<verse number="15">„Nadišiel už čas. Božie kráľovstvo je blízko. Odvráťte sa od svojich hriechov a dôverujte dobrej správe o Bohu!“</verse>
				<verse number="16">Keď šiel Ježiš po brehu Galilejského mora, pozoroval Šimona a jeho brata Andreja, ako hádžu do vody siete, lebo sa živili rybárstvom.</verse>
				<verse number="17">Ježiš na nich zavolal: „Poďte za mnou a ja vám ukážem, ako zachraňovať ľudí pre večnosť!“</verse>
				<verse number="18">Ihneď nechali všetko tak a odišli s ním.</verse>
				<verse number="19">Kúsok ďalej videl pri brehu Zebedejových synov Jakuba a Jána, ako v loďke opravujú potrhané siete.</verse>
				<verse number="20">Aj ich zavolal a oni nechali svojho otca Zebedeja v loďke s najatými pomocníkmi a pobrali sa za Ježišom.</verse>
				<verse number="21">Spoločne prišli do mesta Kafarnaum a hneď v prvú sobotu vošli do synagógy, kde Ježiš začal učiť.</verse>
				<verse number="22">Poslucháči žasli nad jeho učením – učil ich totiž ako niekto, kto má autoritu i moc, nie ako ich náboženskí učitelia.</verse>
				<verse number="23">Bol tam istý muž posadnutý démonom a začal vykrikovať:</verse>
				<verse number="24">„Ježiš z Nazareta, prečo nás nenecháš na pokoji? Prišiel si nás zničiť? Viem, kto si: ten Svätý, čo prichádza od Boha!“</verse>
				<verse number="25">Ježiš mu prísne povedal: „Mlč s vyjdi z neho!“</verse>
				<verse number="26">Vtom démon zreval, divoko tým mužom zalomcoval a vyšiel z neho.</verse>
				<verse number="27">Poslucháčov sa zmocnil úžas a začali sa dohadovať, čo sa stalo. „Čo to je? Nejaké nové učenie?“ spytovali sa vzrušene. „A akú má len moc – aj zlí duchovia poslúchajú jeho rozkazy!“</verse>
				<verse number="28">Správa o ňom sa rýchlo rozšírila po celom území Galiley.</verse>
				<verse number="29">Keď potom vyšiel zo synagógy, pobral sa s Jakubom a Jánom do Šimonovho a Andrejovho domu.</verse>
				<verse number="30">Tu našli Šimonovu svokru ležať chorú v posteli s vysokou horúčkou. Povedali Ježišovi, čo ju trápi.</verse>
				<verse number="31">Pristúpil k jej lôžku, chytil ju za ruku a pomohol jej vstať. Horúčka jej ihneď zmizla a ona im začala pripravovať jedlo.</verse>
				<verse number="32">Večer, keď zapadlo slnko, bolo nádvorie plné chorých a posadnutých démonmi, ktorých k nemu priviedli, aby ich uzdravil.</verse>
				<verse number="33">Pred domom sa zhromaždil a pozoroval ho obrovský zástup ľudí z celého mesta.</verse>
				<verse number="34">V ten večer uzdravil veľký počet chorých a mnohých démonov vyhnal z ich obetí. Ale démonom nedovolil hovoriť, lebo vedeli, kým je.</verse>
				<verse number="35">Na druhý deň vstal Ježiš hneď ráno, ešte pred svitaním a odišiel na osamelé miesto, kde sa mohol v pokoji modliť.</verse>
				<verse number="36">Šimon spolu s ostatnými sa za ním ponáhľali.</verse>
				<verse number="37">Keď ho našli, vraveli mu: „Každý sa na teba vypytuje!“</verse>
				<verse number="38">On im odpovedal: „Musím ísť aj do okolitých dedín a oznámiť ľuďom moje posolstvo – veď to je dôvod, prečo som prišiel.“</verse>
				<verse number="39">A potom kázal v synagógach po celej Galilei a vyháňal démonov.</verse>
				<verse number="40">Raz k nemu pristúpil človek postihnutý malomocenstvom, hodil sa pred ním na kolená a úpenlivo ho prosil: „Viem, že ma môžeš uzdraviť, ak budeš chcieť!“</verse>
				<verse number="41">Ježišovi ho prišlo ľúto, natiahol ruku, dotkol sa ho a povedal: „Chcem, buď čistý!“</verse>
				<verse number="42">Len čo vyslovil tieto slová, nezostalo po malomocenstve ani stopy.</verse>
				<verse number="43">Ale Ježiš mu prísne nariadil: „Nikomu nič nepovedz!</verse>
				<verse number="44">Choď, ukáž sa kňazovi a prines obetný dar, ako to nariadil Mojžiš uzdraveným z malomocenstva, aby všetci mali dôkaz, že si naozaj zdravý.“</verse>
				<verse number="45">Ale uzdravený nevydržal mlčať a všetkým radostne oznamoval, čo sa s ním stalo. A tak sa Ježiš nemohol verejne dostať do nijakého mesta. Zdržiaval sa preto na opustených miestach, ale aj tak sa za ním zbiehali zástupy ľudí zo všetkých strán.</verse>
			</chapter>
			<chapter number="2">
				<verse number="1">Po niekoľkých dňoch sa Ježiš opäť vrátil do Kafarnauma. Správa o jeho príchode sa rýchlo rozletela po meste.</verse>
				<verse number="2">Do domu sa k nemu nahrnulo toľko ľudí, že vnútri, ale ani pred domom sa nedalo ani hnúť. A on im zvestoval Božie posolstvo.</verse>
				<verse number="3">Štyria muži priniesli na nosidlách ochrnutého človeka.</verse>
				<verse number="4">Keďže sa k nemu cez to množstvo ľudí nemohli dostať, vyšli na strechu domu, urobili v nej otvor a spustili ležadlo s ochrnutým rovno pred Ježiša.</verse>
				<verse number="5">Keď Ježiš videl ich vieru, povedal chorému: „Syn môj, tvoje hriechy sú odpustené!“</verse>
				<verse number="6">Sedeli tam však aj niekoľkí učitelia Zákona a v duchu sa pohoršovali:</verse>
				<verse number="7">„Čo to ten človek hovorí!? Veď je to rúhanie! Veď iba Boh má právo odpúšťať hriechy!“</verse>
				<verse number="8">No Ježiš poznal ich myšlienky a preto sa ich spýtal: „Prečo vás to poburuje?</verse>
				<verse number="9">Veď čo je ľahšie? Povedať ochrnutému: ‚Tvoje hriechy sú odpustené‘ – alebo mu prikázať: ‚Vstaň a choď!‘</verse>
				<verse number="10">Ale aby ste vedeli, že Syn človeka má moc na zemi odpúšťať hriechy…“</verse>
				<verse number="11">Vtedy sa obrátil k ochrnutému a povedal mu: „Vstaň a vezmi si svoje lôžko. Môžeš ísť domov!“</verse>
				<verse number="12">A chorý sa pred očami ohromeného zástupu postavil na nohy, vzal ležadlo a pobral preč. Ľudia žasli a oslavovali Boha: „Také čosi sme nikdy nevideli!“</verse>
				<verse number="13">Ježiš sa znova pobral na breh Genezaretského jazera a kázal zástupu ľudí, ktorí sa okolo neho zhromaždili.</verse>
				<verse number="14">Cestou uvidel Alfejovho syna Léviho, ako sedí na colnici a vyberá poplatky od pocestných. Zavolal na neho: „Poď so mnou a staň sa mojím učeníkom!“ A Lévi vstal a išiel za ním.</verse>
				<verse number="15">V ten deň usporiadal Lévi vo svojom dome hostinu. Prišiel na ňu nielen Ježiš so svojimi učeníkmi, ale aj mnoho ďalších vyberačov daní a ľudí pochybnej povesti.</verse>
				<verse number="16">Keď však učitelia Zákona videli, že Ježiš stoluje s ľuďmi zlej povesti, vraveli jeho učeníkom: „Ako si môže sadnúť za stôl s takou spodinou?“</verse>
				<verse number="17">Ježiš to počul a odpovedal im: „Lekára nepotrebujú zdraví, ale chorí. Neprišiel som volať k Bohu tých, čo sú presvedčení o vlastnej spravodlivosti, ale hriešnikov.“</verse>
				<verse number="18">Nasledovníci Jána Krstiteľa a farizeji sa pravidelne postili. Niektorí ľudia sa preto Ježiša pýtali: „Prečo sa Jánovi nasledovníci a farizeji postievajú a tvoji učeníci nie?“</verse>
				<verse number="19">Ježiš im na to odpovedal: „Majú azda svadobčania dôvod postiť sa, keď sú na svadobnej hostine? Kým je ženích medzi nimi, prečo by sa neradovali?</verse>
				<verse number="20">Ale prídu dni, keď ženícha vytrhnú z ich stredu, a potom sa budú postiť.</verse>
				<verse number="21">Nikto predsa neprišíva na staré šaty záplatu z novej látky, lebo by vytrhla staré tkanivo a diera by sa ešte zväčšila.</verse>
				<verse number="22">A takisto sa mladé víno nenalieva do mechov zo starej kože. Kvasiace víno by staré mechy roztrhlo, a tak by jedno i druhé vyšlo nazmar. Mladé víno sa má nalievať do nových mechov.“</verse>
				<verse number="23">Raz v sobotu prechádzal Ježiš so svojimi učeníkmi obilným poľom. Učeníci boli hladní, preto začali trhať klasy.</verse>
				<verse number="24">Videli to farizeji a vyčítali Ježišovi: „Pozri, tvoji učeníci robia, čo sa v sobotu nesmie robiť!“</verse>
				<verse number="25">Ježiš na to odpovedal: „Azda ste nečítali, čo urobil kráľ Dávid, keď on a jeho družina mali hlad a nebolo čo jesť?</verse>
				<verse number="26">Ako vošli do Božieho domu – veľkňazom bol vtedy Abiatar – a jedli z posvätných chlebov, ktoré smeli jesť iba kňazi?“</verse>
				<verse number="27">A potom ešte dodal: „Sobota bola predsa ustanovená pre človeka, a nie človek pre sobotu.</verse>
				<verse number="28">Preto Syn človeka má právo rozhodnúť aj o tom, čo sa v sobotu robiť smie a čo nie.“</verse>
			</chapter>
			<chapter number="3">
				<verse number="1">Keď Ježiš opäť vstúpil do synagógy, zbadal tam človeka s ochrnutou rukou.</verse>
				<verse number="2">Bola práve sobota, a preto Ježišovi odporcovia napäto striehli, čo urobí. Ak postihnutého uzdraví, budú mať výbornú príležitosť vzniesť proti nemu obvinenie.</verse>
				<verse number="3">A naozaj – Ježiš chorého vyzval: „Postav sa sem do stredu, aby ťa všetci videli!“</verse>
				<verse number="4">Potom sa spýtal prítomných: „Čo by sa malo robiť podľa zákona v sobotu: má sa konať dobro, alebo nie? Má sa život zachrániť, alebo zničiť?“ Ale oni len mlčali.</verse>
				<verse number="5">Premeral si všetkých nahnevaným pohľadom, lebo ich bezcitnosť a ľahostajnosť k ľudskému utrpeniu ho roztrpčila. Potom sa obrátil k tomu človeku a povedal: „Vystri ruku!“ Muž poslúchol a jeho ruka bola opäť zdravá.</verse>
				<verse number="6">Keď farizeji vyšli zo synagógy, hneď sa začali radiť s prívržencami kráľa Herodesa, ako Ježiša zabiť.</verse>
				<verse number="7">Ježiš sa opäť utiahol s učeníkmi ku Genezaretskému jazeru. Znova ho nasledovali veľké davy ľudí z celej Galiley a Judska,</verse>
				<verse number="8">Jeruzalema, Idumey, zo Zajordánska, ba prichádzalo veľké množstvo ľudí aj z okolia pohanských miest Týru a Sidona. Zvesť o zázrakoch, ktoré konal, sa totiž rozniesla široko-ďaleko.</verse>
				<verse number="9">Poprosil učeníkov, aby mu pripravili loďku a vyhol sa tak tlačenici.</verse>
				<verse number="10">Pretože mnohých uzdravil, všetci, čo trpeli nejakou chorobou, sa k nemu predierali, aby sa ho aspoň dotkli.</verse>
				<verse number="11">Len čo ho zbadali ľudia posadnutí démonmi, padali pred ním na zem a kričali: „Ty si Boží Syn!“</verse>
				<verse number="12">Ale on im prísne zakázal hovoriť o tom, kým je.</verse>
				<verse number="13">Potom si zavolal k sebe tých, ktorých si sám vyvolil, a vystúpil s nimi na horu.</verse>
				<verse number="14">Z nich si vybral dvanástich za apoštolov, aby boli s ním a mohol ich poslať kázať,</verse>
				<verse number="15">uzdravovať a vyháňať démonov.</verse>
				<verse number="16">Boli to: Šimon, ktorému pridal meno Peter;</verse>
				<verse number="17">Zebedejovi synovia Jakub a Ján, ktorých volal Boanerges, čo znamená Synovia hromu;</verse>
				<verse number="18">Andrej, Filip, Bartolomej, Matúš, Tomáš, Jakub – syn Alfejov, Tadeáš, Šimon Horlivec</verse>
				<verse number="19">a Judáš Iškariotský, ktorý ho neskôr zradil.</verse>
				<verse number="20">Ježiš sa vrátil do Šimonovho domu. Ale opäť sa tam nahrnul veľký zástup ľudí, takže sa nemal kedy s učeníkmi ani najesť.</verse>
				<verse number="21">Keď sa o tom, čo sa deje, dopočuli jeho príbuzní, vypravili sa za ním, aby ho donútili vrátiť sa domov. Vraveli totiž, že sa pomiatol.</verse>
				<verse number="22">A učitelia Zákona, ktorí prišli z Jeruzalema, tvrdili: „Je posadnutý Belzebulom, kniežaťom démonov, a zlých duchov vyháňa démonskou silou.“</verse>
				<verse number="23">Ježiš si ich zavolal k sebe a pokúšal sa im to vysvetliť obrazne: „Ako môže satan vyháňať satana?</verse>
				<verse number="24">Rozdelené kráľovstvo pustne.</verse>
				<verse number="25">Aj rodina, kde vládnu spory a roztržky, sa rozpadne.</verse>
				<verse number="26">Tak ani satan nemôže bojovať sám proti sebe – ako by potom obstálo jeho kráľovstvo? Nevyhnutne musí prísť jeho koniec.</verse>
				<verse number="27">Ak chce niekto ukradnúť veci z domu silného muža, musí ho najprv zviazať, a len potom si ich môže odniesť.</verse>
				<verse number="28">Preto vám hovorím, že každý hriech aj rúhanie môže byť ľuďom odpustené.</verse>
				<verse number="29">Ale ak sa niekto rúha proti Svätému Duchu, tomu nebude odpustené – jeho hriech bude mať večné dôsledky.“</verse>
				<verse number="30">To im povedal preto, lebo jeho zázraky pripisovali satanskej moci.</verse>
				<verse number="31">K preplnenému domu, kde Ježiš učil, prišli jeho bratia s matkou. Dali si ho zavolať.</verse>
				<verse number="32">„Tvoja matka, tvoje sestry a tvoji bratia sú vonku a chcú, aby si prišiel k nim!“ oznámil mu ktosi zo zástupu, ktorý ho obklopoval.</verse>
				<verse number="33">„Kto je moja matka a kto sú moji bratia?“ spýtal sa ich.</verse>
				<verse number="34">Potom sa rozhliadol po ľuďoch okolo seba a povedal: „Tu je moja matka a tu sú moji bratia.</verse>
				<verse number="35">Každý, kto koná podľa Božej vôle, je mojím bratom, mojou sestrou i mojou matkou.“</verse>
			</chapter>
			<chapter number="4">
				<verse number="1">Potom Ježiš opäť učil pri mori. Okolo neho sa zhromaždili veľké zástupy, preto musel nasadnúť do loďky a odtiaľ sa prihováral k ľuďom na brehu.</verse>
				<verse number="2">Keď učil, často používal podobenstvá. Hovoril im:</verse>
				<verse number="3">„Počúvajte! Jeden roľník sa vybral na pole zasiať obilie.</verse>
				<verse number="4">Nie všetky zrnká však padli do vhodnej pôdy. Niektoré sa dostali na kraj cesty. Zlietli sa vtáky a pozobali ich.</verse>
				<verse number="5">Iné padli na skalnaté miesto, kde bolo len trochu pôdy. Tam síce veľmi skoro vyklíčili, lebo neboli hlboko v zemi,</verse>
				<verse number="6">ale v slnečnej páľave rastlinky pre nedostatok vlahy vyschli.</verse>
				<verse number="7">Iné zrnká padli medzi bodľačie, ktoré mladé výhonky čoskoro udusilo, takže klasy ani nevyrástli.</verse>
				<verse number="8">Zato zrno, ktoré padlo do úrodnej pôdy, vzišlo, rástlo a prinieslo úrodu – niektoré tridsaťnásobnú, ďalšie šesťdesiatnásobnú a iné stonásobnú.“</verse>
				<verse number="9">Potom Ježiš dodal: „Kto má uši na počúvanie, nech počúva!“</verse>
				<verse number="10">Neskôr, keď zostal sám so svojimi dvanástimi a ešte ďalšími učeníkmi, spýtali sa ho: „Prečo hovoríš v podobenstvách?“</verse>
				<verse number="11">Odpovedal im: „Vám, ktorí bývate so mnou, Boh už zjavil tajomstvá svojho kráľovstva. Ale tým, čo sú ešte mimo neho, sa to usilujem vysvetliť v podobenstvách,</verse>
				<verse number="12">aby boli nútení rozmýšľať. Oni však počúvajú, ale nerozumejú; pozerajú sa, ale nevidia: nie sú ochotní obrátiť sa k Bohu, aby im odpustil ich previnenia.“</verse>
				<verse number="13">Ježiš sa učeníkov opýtal: „Vy tomu podobenstvu nerozumiete? Ako potom chcete pochopiť to, čo vám hovorím!? Tak teda:</verse>
				<verse number="14">Rozsievačom zasieva Božie posolstvo.</verse>
				<verse number="15">Srdce niektorých poslucháčov je ako udupaná cesta. Satan ihneď prichádza a usiluje sa o to, aby zabudli, čo počuli.</verse>
				<verse number="16">Podobne je to aj s tými, u ktorých je slovo zasiate do skalnatej pôdy. Božie posolstvo si vypočujú a radostne ho prijmú.</verse>
				<verse number="17">Nezakorení do hĺbky, je dočasné. Keď prídu ťažkosti alebo prenasledovanie, hneď sa vzdajú.</verse>
				<verse number="18">Pôda zarastená bodľačím je obrazom ľudí, ktorí si Božiu radostnú zvesť vypočujú a prijmú ju,</verse>
				<verse number="19">ale každodenné starosti, túžba po majetku a pachtenie za tým, čo ponúka súčasná doba, udusia v srdci Božie posolstvo, takže zostane bez úžitku.</verse>
				<verse number="20">Napokon úrodnej pôde sa podobajú tí, ktorí prijmú Božiu zvesť bezvýhradne, a preto prinášajú bohatú úrodu: tridsať, šesťdesiat, ba i stonásobne viac, ako bolo do ich sŕdc zasiate.“</verse>
				<verse number="21">Potom pokračoval: „Keď niekto rozsvieti lampu, zakryje ju azda nejakou nádobou alebo strčí pod posteľ? Alebo ju umiestni tak, aby všetkým jasne svietila?</verse>
				<verse number="22">Všetko, čo je teraz skryté, vyjde raz na svetlo, a čo je dnes utajované, vyjde najavo.</verse>
				<verse number="23">Kto má uši na počúvanie, nech počúva!</verse>
				<verse number="24">Premýšľajte o tom, čo počujete! Akou mierou meriate, takou Boh nameria vám a ešte vám aj pridá.</verse>
				<verse number="25">Ten, kto žije podľa Božieho slova, bude mu rozumieť stále viac. Ale ten, kto podľa neho nežije, čoskoro prestane rozumieť aj to, čo mu je teraz jasné.“</verse>
				<verse number="26">Ježiš hovoril ďalšie podobenstvá: „S Božím kráľovstvom je to tak, ako keď roľník zaseje na poli obilie.</verse>
				<verse number="27">Dni ubiehajú, zrno vyklíči a rastie vo dne v noci bez jeho pričinenia.</verse>
				<verse number="28">Veď pôda prináša úrodu sama od seba: najprv steblo, potom klas a ten sa naleje zrnom.</verse>
				<verse number="29">A keď obilie napokon dozreje, príde žatva a roľník zožne úrodu.“</verse>
				<verse number="30">„Ako vám ešte môžem znázorniť Božie kráľovstvo? K čomu ho mám prirovnať?“ pokračoval Ježiš.</verse>
				<verse number="31">„Je ako horčičné zrno: môžu ho zasiať ako to najmenšie semienko na poli.</verse>
				<verse number="32">Ale keď ho zasejú do zeme, prerastie všetky byliny na poli a vyháňa také veľké vetvy, že vtáci môžu hniezdiť v ich tôni.“</verse>
				<verse number="33">Použil ešte mnoho podobných podobenstiev, aby priblížil ľuďom svoje učenie.</verse>
				<verse number="34">Keď hovorieval verejne, používal výhradne podobenstvá. Ale keď potom zostal so svojimi učeníkmi osamote, všetko im vysvetlil.</verse>
				<verse number="35">Keď sa zvečerilo, navrhol Ježiš učeníkom: „Preplavme sa na druhý breh jazera.“</verse>
				<verse number="36">Opustili zástup a v tej istej lodi, v ktorej Ježiš učil, odrazili od brehu. Niekoľko ďalších lodiek sa plavilo s nimi.</verse>
				<verse number="37">Onedlho sa na jazere strhla veľká búrka a víchrica. Obrovské vlny sa zapierali do loďky: čoskoro bola plná vody a hrozilo, že sa potopí.</verse>
				<verse number="38">Ježiš však spal v zadnej časti lode s hlavou na poduške. Učeníci ho zobudili a celí zúfalí kričali: „Majstre, tebe je jedno, že sa utopíme!?“</verse>
				<verse number="39">Ježiš vstal, pohrozil vetru a prikázal moru: „Mlč! Utíš sa!“ V tej chvíli víchor prestal a zavládlo nesmierne ticho.</verse>
				<verse number="40">„Prečo ste sa tak vyľakali? Nedôverujete mi?“ spýtal sa učeníkov.</verse>
				<verse number="41">Boli ohromení a pýtali sa jeden druhého: „Kto to vlastne je, že ho poslúcha vietor i more?“</verse>
			</chapter>
			<chapter number="5">
				<verse number="1">Pristáli na druhom brehu jazera, v kraji Gerazénov.</verse>
				<verse number="2">Len čo Ježiš vystúpil z lode, vyšiel z hrobov oproti akýsi muž posadnutý démonmi.</verse>
				<verse number="3">Žil v hroboch vytesaných do skaly a nik ho nevládal skrotiť.</verse>
				<verse number="4">Vždy znovu mu spútavali ruky reťazami a nohy okovami, ale on putá zakaždým rozlámal a reťaze potrhal.</verse>
				<verse number="5">Vo dne v noci sa potĺkal medzi hrobmi, potuloval sa po pustých kopcoch, reval a zraňoval sa ostrými kameňmi.</verse>
				<verse number="6">Keď zbadal z diaľky Ježiša, pribehol, padol pred ním na kolená</verse>
				<verse number="7">a kričal: „Čo odo mňa chceš, Ježiš, Syn najvyššieho Boha? Prisahaj na Boha, že ma nebudeš trápiť!“</verse>
				<verse number="8">Ježiš mu totiž povedal: „Nečistý duch, vyjdi z neho!“</verse>
				<verse number="9">Ježiš sa ho spýtal: „Aké meno ti dali?“ – „Som Légia, lebo je nás mnoho,“ zaznela odpoveď.</verse>
				<verse number="10">A prosíkali, aby ich nevyháňal z tohto kraja.</verse>
				<verse number="11">Na svahu kopca sa práve pásla veľká črieda svíň.</verse>
				<verse number="12">„Pošli nás, aby sme vošli do tamtých svíň!“ žiadali démoni.</verse>
				<verse number="13">Ježiš im to dovolil a nečistí duchovia vyšli z človeka a vošli do prasiat. Vzápätí sa tá veľká, asi dvojtisícová črieda splašila a rútila sa dolu svahom do jazera. Tam sa utopila.</verse>
				<verse number="14">Pastieri svíň utekali preč a cestou o tom všade hovorili. Ľudia sa prichádzali pozrieť, čo sa vlastne stalo.</verse>
				<verse number="15">Keď videli posadnutého démonmi oblečeného a zdravého sedieť pokojne pri Ježišovi, vydesilo ich to.</verse>
				<verse number="16">Tí, čo boli svedkami tejto udalosti, im totiž porozprávali, čo sa stalo, aj to, kde sa podelo stádo.</verse>
				<verse number="17">A tak začali všetci Ježiša prosiť, aby z ich kraja radšej odišiel.</verse>
				<verse number="18">Ako Ježiš nastupoval na loďku, uzdravený ho prosil, aby mohol ísť s ním.</verse>
				<verse number="19">Ale Ježiš nesúhlasil. „Choď domov k svojej rodine a povedz všetkým známym, aký zázrak vykonal Pán a aký bol k tebe milostivý.“</verse>
				<verse number="20">A uzdravený naozaj chodil po kraji zvanom Desaťmestie a každému rozprával, aké dobrodenie mu Ježiš vykonal. A všetci nad tým žasli.</verse>
				<verse number="21">Keď sa Ježiš znova preplavil na druhý breh, opäť sa okolo neho zhromaždil obrovský zástup ľudí.</verse>
				<verse number="22">Bol medzi nimi aj predstavený miestnej synagógy, ktorý sa volal Jairos. Keď ho zbadal, padol mu k nohám</verse>
				<verse number="23">a úpenlivo ho prosil: „Umiera mi dcérka. Prosím ťa, poď, polož na ňu ruky, aby bola zasa zdravá!“</verse>
				<verse number="24">Ježiš sa pobral s ním. Nasledovalo ho množstvo ľudí a tlačili sa naňho zo všetkých strán.</verse>
				<verse number="25">V dave bola jedna žena, ktorá už dvanásť rokov trpela krvácaním.</verse>
				<verse number="26">Liečila sa u mnohých lekárov, minula na liečenie celý majetok, ale nič nepomáhalo: choroba sa jej stále zhoršovala.</verse>
				<verse number="27">No dopočula sa o Ježišovi a jeho zázračnej moci, pretlačila sa k nemu zozadu a dotkla sa ho.</verse>
				<verse number="28">Povedala si totiž: „Ak sa čo len dotknem jeho rúcha, určite sa uzdravím!“</verse>
				<verse number="29">A naozaj! Len čo sa ho dotkla, krvácanie prestalo a pocítila, že je úplne zdravá.</verse>
				<verse number="30">Ježiš ihneď poznal, že z neho vyšla uzdravujúca moc, obrátil sa a spýtal sa: „Kto sa dotkol môjho rúcha?“</verse>
				<verse number="31">Učeníci mu prekvapene odpovedali: „Prečo sa pýtaš, kto sa ťa dotkol? Veď vidíš koľko ľudí sa tu tlačí?“</verse>
				<verse number="32">Ale Ježiš sa obzeral, aby zistil, kto zo zástupu sa ho dotkol.</verse>
				<verse number="33">Tu vyľakaná žena, ktorá sa triasla na celom tele, lebo cítila, čo sa s ňou stalo, padla Ježišovi k nohám a o všetkom mu povedala.</verse>
				<verse number="34">Ježiš jej povedal: „Dcéra moja, tvoja viera ťa uzdravila. Môžeš pokojne odísť, choroba ťa už nebude trápiť.“</verse>
				<verse number="35">Kým sa s ňou zhováral, z Jairovho domu priniesli poslovia správu: „Tvoja dcéra zomrela, je zbytočné obťažovať Majstra.“</verse>
				<verse number="36">Keď to Ježiš počul, povedal Jairovi: „Len sa neboj a dôveruj mi!“</verse>
				<verse number="37">Nikomu nedovolil ísť s ním a vzal so sebou iba Petra, Jakuba a jeho brata Jána.</verse>
				<verse number="38">Dom predstaveného synagógy sa už ozýval srdcervúcim plačom a nárekom.</verse>
				<verse number="39">Vstúpil dnu a spýtal sa: „Načo ten plač a rozruch? Veď to dievča neumrelo, iba spí!“</verse>
				<verse number="40">Ale oni ho vysmiali. Všetkým kázal odísť a iba s rodičmi a tromi učeníkmi vošiel do miestnosti, kde ležalo dievča.</verse>
				<verse number="41">Chytil ju za ruku a povedal: „Talitha kum!“ – čo znamená „Dievčatko: prikazujem ti, vstaň!“</verse>
				<verse number="42">A to dvanásťročné dievča ihneď vstalo a chodilo. Všetci boli celkom bez seba.</verse>
				<verse number="43">Ježiš im s veľkou vážnosťou kládol na srdce, aby nikomu nerozprávali o tom, čo sa stalo. Potom im pripomenul, aby dali dievčatku jesť.</verse>
			</chapter>
			<chapter number="6">
				<verse number="1">Onedlho odišiel z toho kraja a vrátil sa aj so svojimi učeníkmi do Nazareta, svojho domovského mesta.</verse>
				<verse number="2">V najbližšiu sobotu sa pobral do synagógy a tam vyučoval. Ľudia, ktorí ho počúvali, žasli a spytovali sa jeden druhého: „Kde sa to v ňom len berie? Kde získal takú múdrosť? Ba robí aj zázraky!</verse>
				<verse number="3">Veď je to obyčajný tesár! Poznáme ho, je to syn Márie! A poznáme aj jeho bratov Jakuba, Jozefa, Júdu a Šimona! Aj jeho sestry tu žijú s nami!“ A pohoršovali sa na ňom.</verse>
				<verse number="4">Ježiš im na to povedal: „Nikde si proroka nevážia tak málo ako v jeho vlasti, vo vlastnom dome a v jeho rodine.“</verse>
				<verse number="5">Kvôli ich nevere tam nemohol prejaviť svoju moc nijakým zázrakom. Uzdravil len zopár ľudí tým, že na nich vložil ruky.</verse>
				<verse number="6">Čudoval sa, ako veľmi mu nedôverujú. Potom chodil po okolitých dedinách a vyučoval ľudí.</verse>
				<verse number="7">Zavolal si dvanástich učeníkov, aby ich po dvoch vysielal vyslobodzovať ľudí od zlých duchov.</verse>
				<verse number="8">Prikázal im, aby si na cestu okrem palice nič nebrali: ani chlieb, ani nijakú kapsu, ani peniaze.</verse>
				<verse number="9">Nemali ísť naboso, ale nemali si brať ani náhradnú obuv či šaty.</verse>
				<verse number="10">Dal im takýto pokyn: „Ak vstúpite do niektorého domu, zostaňte v ňom až do svojho odchodu z toho mesta.</verse>
				<verse number="11">No ak by vás niekde nechceli prijať a nevypočuli vaše svedectvo, choďte preč a otraste si pred nimi aj prach zo svojich nôh, aby ste ich tak varovali pred Božím hnevom.“</verse>
				<verse number="12">A tak sa učeníci vydali na cestu a nabádali ľudí: „Odvráťte sa od svojich hriechov!“</verse>
				<verse number="13">Oslobodzovali ľudí od zlých duchov, mnohých chorých pomazali olejom a uzdravovali ich.</verse>
				<verse number="14">O Ježišovi sa všade veľa hovorilo a dopočul sa o ňom aj kráľ Herodes. Niektorí ľudia vraveli: „Ján Krstiteľ vstal z mŕtvych, preto koná také zázraky.“</verse>
				<verse number="15">Iní sa nazdávali, že je to Eliáš, a ďalší boli presvedčení, že je to jeden z prorokov minulosti.</verse>
				<verse number="16">No keď to počul Herodes, usúdil: „Je to Ján, ktorému som dal sťať hlavu. Určite vstal z mŕtvych.“</verse>
				<verse number="17">Kráľ Herodes dal totiž Jána zatknúť a v putách zavrieť do žalára. Urobil to kvôli Herodiade, manželke svojho brata Filipa, ktorú si vzal za ženu.</verse>
				<verse number="18">Ján Krstiteľ mu totiž vyčítal: „Tým, že žiješ s manželkou svojho brata, porušuješ zákon!“</verse>
				<verse number="19">Herodias ho za to znenávidela a usilovala sa pripraviť ho o život, ale neodvážila sa.</verse>
				<verse number="20">Vedela, že Herodes Jána Krstiteľa berie vážne, pokladá ho za spravodlivého a svätého človeka a drží nad ním ochrannú ruku. Jánove slová ho síce vždy vnútorne rozrušili, ale predsa ho rád počúval.</verse>
				<verse number="21">Napokon sa Herodiade naskytla vhodná príležitosť. Herodes usporiadal na oslavu svojich narodenín slávnostnú hostinu a pozval na ňu dvoranov, dôstojníkov a významné osobnosti z celej Galiley.</verse>
				<verse number="22">Na oslave tancovala Herodiadina dcéra a svojím pôvabom všetkých uchvátila. Herodes ňou bol taký očarený, že zvolal: „Žiadaj si odo mňa všetko, čo chceš, a dostaneš to!“</verse>
				<verse number="23">Slávnostne sa pred všetkými zaprisahal, že jej dá čokoľvek; hoci aj polovicu svojho kráľovstva.</verse>
				<verse number="24">Dcéra sa šla poradiť s matkou. Tá ju naviedla, aby si žiadala hlavu Jána Krstiteľa.</verse>
				<verse number="25">Rýchlo sa vrátila a predniesla mu svoju žiadosť: „Chcem, aby si mi ihneď priniesol na mise hlavu Jána Krstiteľa.“</verse>
				<verse number="26">Kráľ veľmi zosmutnel, ale netrúfal si nesplniť sľub, ktorý dal pred všetkými hosťami.</verse>
				<verse number="27">Poslal teda do väzenia kata, aby sťal Jánovi hlavu. Kat príkaz splnil, sťal Jána v žalári</verse>
				<verse number="28">a priniesol jeho hlavu na mise. Dal ju dievčaťu a tá ju odovzdala svojej matke.</verse>
				<verse number="29">Keď sa to dopočuli Jánovi učeníci, prišli po jeho telo a pochovali ho.</verse>
				<verse number="30">Apoštoli sa vrátili z ciest a znova sa zišli u Ježiša. Vyrozprávali mu všetko, čo robili a vyučovali.</verse>
				<verse number="31">Ježiš im navrhol: „Utiahnime sa niekam do ústrania a odpočiňme si trochu.“ Stále boli totiž obklopení húfom ľudí a nemali sa kedy ani najesť.</verse>
				<verse number="32">Chceli sa teda odplaviť na odľahlé miesto.</verse>
				<verse number="33">No ľudia zbadali, ako odchádzajú na loďke. Bežali po brehu a keď loďka pristála, už tam na nich čakali.</verse>
				<verse number="34">Keď Ježiš vystúpil z loďky a uvidel ten obrovský zástup ľudí, prišlo mu ich ľúto, lebo boli ako ovce bez pastiera. Začal ich učiť mnohým veciam.</verse>
				<verse number="35">Na sklonku dňa za ním prišli učeníci a pripomenuli mu: „Pozri, čas už pokročil a sme na pustom mieste.</verse>
				<verse number="36">Povedz ľuďom, aby si išli do okolitých dediniek a osád nakúpiť nejaké jedlo.“</verse>
				<verse number="37">Ježiš im odpovedal: „Vy sa im postarajte o jedlo!“ Namietli: „To máme pre všetkých nakúpiť jedlo za dvesto denárov?“</verse>
				<verse number="38">Spýtal sa ich: „Koľko tu máte chleba? Choďte a zistite to!“ Vrátili sa a oznámili mu: „Dokopy päť chlebov a dve ryby.“</verse>
				<verse number="39">Ježiš vyzval ľudí, aby sa rozdelili na skupiny a usadili sa na tráve.</verse>
				<verse number="40">V každej skupine bolo päťdesiat až sto ľudí.</verse>
				<verse number="41">Potom vzal tých päť chlebov, uprel zrak na nebo a poďakoval za ne Bohu. Rozlamoval chleby a podával učeníkom, aby ich roznášali ľuďom. To isté urobil aj s rybami.</verse>
				<verse number="42">Všetci sa najedli dosýta</verse>
				<verse number="43">a ešte sa nazbieralo aj dvanásť košov zvyškov.</verse>
				<verse number="44">Tak sa nasýtilo päťtisíc mužov.</verse>
				<verse number="45">Hneď nato Ježiš prikázal učeníkom, aby opäť nasadli do loďky a preplavili sa na druhú stranu do Betsaidy. Sám ešte zostal, lebo sa chcel rozlúčiť s ľuďmi a poslať ich domov.</verse>
				<verse number="46">Keď sa rozišli, Ježiš sa pobral na vrch modliť.</verse>
				<verse number="47">Nastala noc, učeníci boli uprostred jazera a on sa ešte modlil hore na vrchu.</verse>
				<verse number="48">Na svitaní videl, že ešte vždy namáhavo veslujú, lebo sa plavili proti vetru. Vydal sa za nimi po hladine jazera a chcel sa priblížiť až k loďke.</verse>
				<verse number="49">Keď ho zbadali, ako kráča po vode, začali kričať od hrôzy, lebo si mysleli, že je to prízrak.</verse>
				<verse number="50">Ale on ich upokojoval: „Hlavu hore! Nebojte sa, veď to som ja!“</verse>
				<verse number="51">Vstúpil k nim do loďky a vietor ihneď utíchol. To ich ohromilo.</verse>
				<verse number="52">Ani po zázraku s chlebmi a ani teraz stále nič nechápali – lebo pochopiť nechceli.</verse>
				<verse number="53">Potom pristáli na druhom brehu v genezaretskom kraji.</verse>
				<verse number="54">Len čo Ježiš vystúpil z loďky, ľudia ho ihneď spoznali.</verse>
				<verse number="55">Po celom kraji sa roznieslo, že sa sem priplavil. Nech prišiel kdekoľvek, z celého kraja prinášali k nemu chorých.</verse>
				<verse number="56">Všade, kam prišiel, v dedinách, v mestách, osadách alebo vonku na samotách, kládli na voľne prístupné miesta chorých. Prosili ho, aby sa mohli dotknúť aspoň okraja jeho šiat. A každý, kto sa ho s vierou dotkol, bol uzdravený.</verse>
			</chapter>
			<chapter number="7">
				<verse number="1">Farizeji a učitelia Zákona, ktorí prišli za Ježišom,</verse>
				<verse number="2">zistili, že niektorí z jeho učeníkov jedia jedlo „nečistými“, teda neumytými rukami.</verse>
				<verse number="3">Židia, najmä farizeji, úzkostlivo lipli na zvykoch svojich predkov a nedotkli sa jedla, kým si obradným spôsobom neumyli ruky.</verse>
				<verse number="4">Aj po návrate z trhu sa najprv obradne očistili, až potom sa pustili do prípravy jedla. Bolo ešte veľa podobných predpisov, ktoré prísne dodržiavali, ako napríklad umývanie čaší, džbánov a medeného riadu.</verse>
				<verse number="5">Preto teraz farizeji a učitelia Zákona dorážali do Ježiša: „Prečo tvoji učeníci nedodržiavajú zvyky našich predkov a jedávajú znesvätenými rukami?“</verse>
				<verse number="6">Ježiš im odpovedal: „Dobre to o vás, pokrytcoch, povedal prorok Izaiáš: ‚Tento ľud hovorí, že ma ctí, ale jeho srdce je odo mňa ďaleko.</verse>
				<verse number="7">No márne ma uctieva, lebo vyučuje svoje vlastné zákony, a nie Božie.‘</verse>
				<verse number="8">A naozaj, Božie príkazy zanedbávate a nahrádzate ich ľudskými tradíciami.</verse>
				<verse number="9">Veď vy vlastne rušíte Boží zákon v mene svojich zvykov.</verse>
				<verse number="10">Tak napríklad Mojžiš vám takto tlmočil Božie prikázanie: ‚Cti svojho otca i matku.‘ A povedal tiež: ‚Kto potupí otca alebo matku, musí zomrieť.‘</verse>
				<verse number="11">Vy však tvrdíte: ‚Ktokoľvek môže svojim rodičom povedať: Nemôžem vám pomôcť, lebo to, čo som vám zo svojho zárobku mohol dať, zaniesol som do chrámu.‘</verse>
				<verse number="12">A vy učíte nielen to, ale dokonca bránite tomu človeku, aby pre svojho otca či matku urobil čokoľvek ďalšie;</verse>
				<verse number="13">takto vlastné predpisy staviate nad Božie zákony. A to je len jeden príklad z mnohých.“</verse>
				<verse number="14">Potom si zavolal k sebe zástup ľudí a povedal im: „Počúvajte, čo vám hovorím a pochopte:</verse>
				<verse number="15">Vaše vnútro neznečisťuje to, čo vchádza do úst, ale čo z nich vychádza.“</verse>
				<verse number="16">[Ak má niekto uši na počúvanie, nech počúva!]</verse>
				<verse number="17">Keď potom vstúpil do ktoréhosi domu, aby si odpočinul od zástupu, spýtali sa ho učeníci, čo mal tým výrokom na mysli.</verse>
				<verse number="18">Ježiš sa začudoval: „Ani vy tomu nerozumiete? Nechápete, že duši človeka nemôže uškodiť to, čo prichádza zvonka?</verse>
				<verse number="19">Veď to nevchádza do jeho srdca. Jedlo prechádza vnútornosťami a vychádza z tela do žumpy!“</verse>
				<verse number="20">Potom ešte dodal: „Človeka znesväcuje to, čo vychádza z jeho vnútra.</verse>
				<verse number="21">Lebo z ľudského srdca vychádzajú zlé myšlienky, ktoré vedú k nečistým telesným túžbam, krádežiam, vraždám,</verse>
				<verse number="22">cudzoložstvu, chamtivosti, zákernosti, klamstvám, zlobe, podlosti, závisti, urážkam, pýche a bezuzdnosti.</verse>
				<verse number="23">Všetko toto zlo vychádza z vnútra človeka a vzďaľuje ho od Boha.“</verse>
				<verse number="24">Potom Ježiš opustil Galileu a pobral sa do pohanského kraja v okolí miest Týru a Sidona. Ubytoval sa v jednom dome a chcel, aby to zostalo v tajnosti, ale márne: správa o jeho príchode sa hneď rozletela po celom kraji.</verse>
				<verse number="25">Dozvedela sa o ňom aj žena, ktorá ho vyhľadala a na kolenách prosila, aby uzdravil jej pomätenú dcérku.</verse>
				<verse number="26">Tá žena bola pohanka, pochádzala z Fenície.</verse>
				<verse number="27">Ježiš jej povedal: „Nechaj, nech sa najprv nasýtia deti, lebo nie je správne brať chlieb deťom a hádzať ho psom!“</verse>
				<verse number="28">Ale žena sa nedala odbiť. „Pane, šteňatám spadnú zo stola aspoň omrvinky po deťoch.“</verse>
				<verse number="29">Ježiš jej povedal: „Pre tvoje slová, ktorými si ukázala, ako mi dôveruješ, zlý duch vyšiel z tvojej dcéry.“</verse>
				<verse number="30">A naozaj, keď sa žena vrátila domov, našla dieťa pokojne spať. Po pomätenosti nebolo ani stopy.</verse>
				<verse number="31">Z Týru šiel Ježiš do Sidonu a odtiaľ popri Galilejskom mori do oblasti zvanej Desaťmestie.</verse>
				<verse number="32">Tam k nemu priviedli človeka, ktorý bol hluchý a rozprával len s ťažkosťami: chceli, aby ho Ježiš uzdravil.</verse>
				<verse number="33">Ježiš ho odviedol trochu nabok od ľudí, dotkol sa prstami jeho uší a potom sa mu naslineným prstom dotkol jazyka.</verse>
				<verse number="34">Uprel zrak k nebu, so stonom sa pomodlil a zvolal: „Efata!“ – čo znamená „Otvor sa!“</verse>
				<verse number="35">V tej chvíli hluchonemý počul a začal zrozumiteľne hovoriť.</verse>
				<verse number="36">Potom sa Ježiš obrátil k prítomným a žiadal ich, aby o tom nikomu nehovorili. Ale čím väčšmi to prikazoval, tým rýchlejšie sa správa o tom šírila.</verse>
				<verse number="37">Ľudia žasli a nevychádzali z údivu: „Robí neuveriteľné veci! Hluchým vracia sluch a nemým reč!“</verse>
			</chapter>
			<chapter number="8">
				<verse number="1">Okolo Ježiša sa opäť zhromaždilo veľké množstvo ľudí. Boli s ním tak dlho, že sa im minuli všetky zásoby. Ježiš si zavolal učeníkov a povedal im:</verse>
				<verse number="2">„Je mi ľúto týchto ľudí. Sú tu so mnou už tri dni a nemajú čo jesť.</verse>
				<verse number="3">Ak ich pustím domov hladných, môžu cestou odpadnúť od vysilenia, veď niektorí prišli zďaleka.“</verse>
				<verse number="4">Učeníci zareagovali: „Kto a ako by mohol v tejto pustatine zohnať chlieb pre toľkých ľudí?“</verse>
				<verse number="5">„Koľko chlebov tu máte?“ spýtal sa ich. „Sedem,“ odpovedali mu.</verse>
				<verse number="6">Nato poprosil všetkých zhromaždených, aby si posadali na zem. Potom vzal tých sedem chlebov, poďakoval za ne Bohu, odlamoval z nich a dával svojim učeníkom, aby ich roznášali ľuďom.</verse>
				<verse number="7">Mali pri sebe aj niekoľko neveľkých rýb. Ježiš sa aj za ne poďakoval a dal ich učeníkom, aby ich poroznášali.</verse>
				<verse number="8">Všetci sa dosýta najedli a ešte sa aj nazbieralo sedem košov zvyškov.</verse>
				<verse number="9">Tentoraz bolo v zástupe asi štyritisíc ľudí. Keď sa najedli, Ježiš ich poslal domov.</verse>
				<verse number="10">Potom nastúpil do loďky a spolu so svojimi učeníkmi sa preplavil do dalmanutského kraja.</verse>
				<verse number="11">Keď sa o jeho príchode dozvedeli tamojší farizeji, prišli k nemu a pokúšali ho: „Urob nejaký zázrak! Chceme vidieť nejaké znamenie z neba, až potom ti uveríme!“</verse>
				<verse number="12">Ježiš si smutne vzdychol a povedal: „Prečo chcete tak veľmi vidieť znamenia? Jedno je isté: ľudia ako vy nijaké znamenie od Boha nedostanú!“</verse>
				<verse number="13">Nechal ich tam, nastúpil do loďky a odplavil sa na druhý breh jazera.</verse>
				<verse number="14">Učeníci zabudli nakúpiť potraviny, a tak mali v loďke iba jeden chlieb.</verse>
				<verse number="15">Počas plavby im Ježiš kládol na srdce: „Dajte si pozor na kvas farizejov i na kvas kráľa Herodesa!“</verse>
				<verse number="16">„Čo tým myslí?“ pýtali sa jeden druhého. Napokon sa zhodli, že akiste naráža na to, že zabudli kúpiť chlieb.</verse>
				<verse number="17">Ježiš vedel, o čom sa dohadujú, a povedal: „Nie, nejde o to. Ešte stále nechápete a nerozumiete? To máte také otupené srdce?</verse>
				<verse number="18">Nevidíte, napriek tomu, že máte oči? A napriek tomu, že máte uši, nepočujete? To ste už zabudli,</verse>
				<verse number="19">koľko košov zvyškov ste pozbierali, keď som rozlámal päť chlebov piatim tisícom?“ – „Dvanásť,“ odpovedali mu.</verse>
				<verse number="20">„A keď som nasýtil štyritisíc ľudí iba siedmimi chlebmi, koľko ešte zostalo? Spomínate si?“ – „Sedem košov,“ odvetili.</verse>
				<verse number="21">„A ešte vždy nechápete?“</verse>
				<verse number="22">Keď sa dostali do Betsaidy, priviedli k nemu slepca a prosili, aby ho dotykom uzdravil.</verse>
				<verse number="23">Ježiš ho vzal za ruku a vyviedol za dedinu. Tam sa mu naslinenými prstami dotkol očí a spýtal sa ho: „Vidíš niečo?“</verse>
				<verse number="24">Muž sa poobzeral a zvolal: „Áno, vidím ľudí, ale nejasne, vyzerajú ako chodiace stromy.“</verse>
				<verse number="25">Ježiš sa ešte raz dotkol jeho očí. Keď sa muž znova rozhliadol okolo seba, videl všetko zreteľne a jasne, oči mal úplne zdravé.</verse>
				<verse number="26">Ježiš mu povedal, že môže ísť domov a dodal: „Cez dedinu teraz nechoď.“</verse>
				<verse number="27">Potom Ježiš so svojimi učeníkmi opustil Galileu a prechádzal dedinkami v okolí Cézarey Filipovej. Cestou položil svojim učeníkom otázku: „Za koho ma ľudia pokladajú?“</verse>
				<verse number="28">Odpovedali mu: „Niektorí sa domnievajú, že si Ján Krstiteľ, ďalší vravia, že si Eliáš alebo iný veľký prorok.“</verse>
				<verse number="29">„A vy? Kto som podľa vás?“ opýtal sa. „Ty si Kristus!“ zvolal Peter.</verse>
				<verse number="30">Ježiš im však prikázal, aby o tom nikomu nehovorili.</verse>
				<verse number="31">Vtedy im prvý raz hovoril: „Syn človeka musí veľmi trpieť. Židovskí vodcovia, veľkňazi a učitelia Zákona ho odsúdia a zabijú, ale na tretí deň vstane z mŕtvych.“</verse>
				<verse number="32">Rozprával o tom celkom otvorene, preto ho Peter odviedol nabok a usiloval sa ho od toho odhovoriť.</verse>
				<verse number="33">Ježiš sa však obrátil k učeníkom a pokarhal Petra: „Choď mi z cesty, satan! Pozeráš sa na veci len ľudskými očami. Nevieš, aká je Božia vôľa.“</verse>
				<verse number="34">Potom sa prihovoril k zástupu i k učeníkom: „Kto ma chce nasledovať, nech prestane myslieť na seba, nech sa nebojí pre mňa trpieť a ide za mnou!</verse>
				<verse number="35">Komu ide len o jeho vlastný život, stratí ho, ale kto je ochotný obetovať svoj život pre mňa a pre zvesť evanjelia, získa ho.</verse>
				<verse number="36">Čo by z toho človek mal, keby získal hoc aj celý svet, ale skutočný život stratí?</verse>
				<verse number="37">Čo môže vyvážiť hodnotu večného života?</verse>
				<verse number="38">Ak sa niekto hanbí za mňa a za moje slová pred nevernými a hriešnymi ľuďmi, za toho sa bude hanbiť aj Syn človeka, keď sa vráti so svätými anjelmi v sláve svojho Otca.“</verse>
			</chapter>
			<chapter number="9">
				<verse number="1">Potom sa obrátil k svojim poslucháčom a pokračoval: „Niektorí z vás ešte za svojho života uvidíte, ako sa prejaví moc Božieho kráľovstva.“</verse>
				<verse number="2">Asi týždeň po tomto rozhovore vzal Ježiš so sebou Petra, Jakuba a Jána a vyšli spolu na vysoký vrch, aby boli sami. Tam sa pred nimi premenil.</verse>
				<verse number="3">Jeho oblečenie sa stalo žiarivo bielym a skvelo sa takou belosťou, aká sa ničím na svete nedá dosiahnuť.</verse>
				<verse number="4">Zjavil sa im Eliáš a Mojžiš a rozprávali sa s Ježišom.</verse>
				<verse number="5">Peter zvolal: „Ako dobre, že sme tu! Postavme tu tri stany, pre každého jeden: tebe, Mojžišovi a Eliášovi!“</verse>
				<verse number="6">Vravel to, lebo od strachu nevedel, čo povedať.</verse>
				<verse number="7">Vtom ich všetkých zastrel oblak a z neho sa ozval hlas: „Toto je môj milovaný Syn. Počúvajte ho!“</verse>
				<verse number="8">Keď sa mrak rozplynul, učeníci sa rozhliadli, ale okrem Ježiša nevideli už nikoho.</verse>
				<verse number="9">Keď zostupovali z vrchu, Ježiš ich upozornil, aby o tom, čo videli, nerozprávali nikomu dovtedy, kým Syn človeka nevstane z mŕtvych.</verse>
				<verse number="10">Zachovali to v tajnosti, ale medzi sebou často uvažovali, čo to znamená „vstať z mŕtvych“.</verse>
				<verse number="11">Spytovali sa Ježiša: „Prečo učitelia Zákona tvrdia, že sa pred príchodom Mesiáša musí vrátiť Eliáš?“</verse>
				<verse number="12">Odpovedal im: „Správne, najprv mal prísť Eliáš, aby dal všetko do poriadku. Ale čo myslíte, o čom hovorili proroci, keď predpovedali, že Syn človeka musí mnoho vytrpieť a že ním budú pohŕdať?</verse>
				<verse number="13">Hovorím vám: Eliáš už prišiel, ale naložili s ním, ako sa im páčilo; ako o ňom predpovedali proroci.“</verse>
				<verse number="14">Keď sa vrátili k ostatným učeníkom, našli ich obklopených veľkým zástupom. Boli tam aj učitelia Zákona, ktorí sa s nimi hádali.</verse>
				<verse number="15">A ľudia, len čo zazreli Ježiša, užasli, bežali mu naproti a vítali ho.</verse>
				<verse number="16">Spýtal sa ich: „O čom sa dohadujete?“</verse>
				<verse number="17">Akýsi muž zo zástupu mu povedal: „Majstre, priviedol som k tebe svojho syna. Je nemý, lebo ho ovláda zlý duch.</verse>
				<verse number="18">Zakaždým, keď sa chlapca zmocní, zvíja sa v kŕčoch, spenia sa mu ústa, škrípe zubami a celý zmeravie. Poprosil som tvojich učeníkov, aby zlého ducha vyhnali, ale nemohli.“</verse>
				<verse number="19">„Čo je to s vami? Kedy konečne začnete veriť!“ zvolal Ježiš. „Dokedy mám byť s vami? Dokedy mám mať s vami trpezlivosť? Priveďte chlapca ku mne!“</verse>
				<verse number="20">Priviedli ho. No len čo zlý duch spoznal Ježiša, strašne zalomcoval chlapcom. Spadol na zem a zvíjal sa v kŕčoch s penou na ústach.</verse>
				<verse number="21">„Odkedy takto trpí?“ spýtal sa Ježiš otca. Ten odpovedal: „Už odmala.</verse>
				<verse number="22">Zlý duch ho neraz hodil aj do ohňa alebo do vody; chcel ho zahubiť. Och, zmiluj sa nad nami a pomôž nám, ak môžeš!“</verse>
				<verse number="23">„Ak môžem?“ začudoval sa Ježiš. „Pre toho, kto verí, je možné všetko!“</verse>
				<verse number="24">Otec ihneď zvolal: „Verím, Pane, ale pomôž mi veriť viac!“</verse>
				<verse number="25">Ježiš si všimol, že sa zbiehajú ďalší ľudia, a tak prikázal: „Duch hluchoty a nemoty, vyjdi z neho a nikdy sa už nevracaj!“</verse>
				<verse number="26">Zlý duch zreval, zalomcoval chlapcom a opustil ho. Chlapec zostal ležať na zemi bez známok života. Mnohí si mysleli, že zomrel.</verse>
				<verse number="27">Ale Ježiš chytil chlapca za ruku a pomohol mu vstať.</verse>
				<verse number="28">Keď potom vošiel do domu a učeníci s ním zostali sami, spýtali sa ho: „Prečo sme my nemohli vyhnať toho zlého ducha?“</verse>
				<verse number="29">Ježiš im odpovedal: „Takého ducha nemožno vyhnať inak ako modlitbou a pôstom!“</verse>
				<verse number="30">Ježiš opustil s učeníkmi tento kraj a prechádzal Galileou, ale nechcel, aby sa o tom vedelo.</verse>
				<verse number="31">Chcel sa venovať svojim učeníkom. Hovoril im: „Syna človeka onedlho vydajú napospas ľuďom, zabijú ho, ale na tretí deň vstane a bude žiť.“</verse>
				<verse number="32">Jeho slovám však nerozumeli a neodvažovali sa ho na to ani spýtať.</verse>
				<verse number="33">Potom sa vrátili do Kafarnauma. Keď boli v dome, Ježiš sa opýtal učeníkov: „O čom ste sa to cestou zhovárali?“</verse>
				<verse number="34">Nikto mu neodpovedal. Cestou sa totiž dohadovali o tom, kto z nich je najdôležitejší.</verse>
				<verse number="35">Ježiš si sadol, zavolal si ich k sebe a povedal im: „Kto chce byť najdôležitejším, ten sa musí stať posledným zo všetkých a musí byť ich služobníkom.“</verse>
				<verse number="36">Potom zavolal dieťa, postavil ho medzi nich, objal ho a povedal im:</verse>
				<verse number="37">„Kto prijíma čo i len jedného zdanlivo nedôležitého človeka ako je toto dieťa v mojom mene, mňa prijíma. A neprijíma len mňa, ale aj toho, ktorý ma poslal.“</verse>
				<verse number="38">Ján mu povedal: „Majstre, videli sme človeka, ako v tvojom mene vyháňa démonov. Usilovali sme sa mu v tom zabrániť, lebo nepatrí medzi nás.“</verse>
				<verse number="39">Ježiš namietol: „Nebráňte mu! Veď predsa nikto, kto robí v mojom mene zázraky, nemôže sa hneď potom obrátiť proti mne.</verse>
				<verse number="40">Kto nie je proti nám, je s nami.</verse>
				<verse number="41">A keby vám niekto podal pohár vody len preto, že ste moji, hovorím vám, že nepríde o svoju odmenu.</verse>
				<verse number="42">Ale ak by niekto zviedol na hriech niekoho z tých zdanlivo bezvýznamných, čo veria vo mňa, lepšie by bolo, keby mu na krk dali mlynský kameň a hodili ho do mora.</verse>
				<verse number="43">Ak ťa zvádza na hriech ruka, odtni ju. Je ti rozhodne lepšie byť bez ruky a získať večný život, ako mať obe ruky a ísť do neuhasiteľného pekelného ohňa,</verse>
				<verse number="44">[kde červ, ktorý sa nimi sýti neumiera a ich oheň nevyhasína].</verse>
				<verse number="45">A ak ťa navádza na zlé noha, odtni ju. Lepšie je byť mrzákom a získať večný život, ako mať dve nohy, ktoré ťa zavedú do večnej záhuby,</verse>
				<verse number="46">[kde červ, ktorý sa nimi sýti neumiera a ich oheň nevyhasína].</verse>
				<verse number="47">A tak aj oko, ak je pôvodcom zla v tvojom živote, zbav sa ho. Lepšie je vojsť do Božieho kráľovstva ako jednooký, než mať obe oči a byť uvrhnutý do pekelného ohňa,</verse>
				<verse number="48">kde nárek neprestáva a oheň nevyhasína.</verse>
				<verse number="49">Každý bude osolený ohňom a každá obeť očistená soľou.</verse>
				<verse number="50">Soľ je dobrá vec. Ale ak stratí svoju chuť, čo jej ju vráti? Tak dbajte, aby ste boli soľou. A žite navzájom v pokoji.“</verse>
			</chapter>
			<chapter number="10">
				<verse number="1">Ježiš opustil Kafarnaum a cez Zajordánsko prešiel až do Judska. Aj tu sa okolo neho zhromaždili zástupy ľudí, ktoré ako zvyčajne vyučoval.</verse>
				<verse number="2">Prišli za ním farizeji a chceli ho nachytať. Spýtali sa ho: „Je povolený rozvod?“</verse>
				<verse number="3">Namiesto odpovede im dal otázku: „Čo vám prikázal Mojžiš?“</verse>
				<verse number="4">Odpovedali mu: „Podľa Mojžiša stačí, ak dá muž svojej žene rozvodový list, a manželstvo je zrušené.“ –</verse>
				<verse number="5">„Týmto ustanovením urobil Mojžiš ústupok tvrdosti vášho srdca,“ povedal na to Ježiš a pokračoval:</verse>
				<verse number="6">„Už na počiatku ich Boh stvoril ako muža a ženu.</verse>
				<verse number="7">Preto muž opustí svojho otca i svoju matku, pripojí sa k svojej žene</verse>
				<verse number="8">a tí dvaja sa stanú jedným telom. Takže potom už nežijú ako dvaja jednotlivci, ale stávajú sa jedným telom.</verse>
				<verse number="9">A preto nech nikto nerozdeľuje, čo Boh spojil.“</verse>
				<verse number="10">Neskôr, keď boli spolu v dome, učeníci sa ho na to znovu pýtali.</verse>
				<verse number="11">Povedal im: „Ak muž opustí svoju ženu a ožení sa s inou, dopúšťa sa cudzoložstva.</verse>
				<verse number="12">Tak isto aj žena: ak opustí svojho muža a vydá sa za iného, cudzoloží.“</verse>
				<verse number="13">Niektorí ľudia prinášali k Ježišovi deti, aby ich požehnal. Učeníci však proti tomu rázne zakročili.</verse>
				<verse number="14">Keď to Ježiš videl, nahneval sa a povedal: „Nechajte deti prísť ku mne a nebráňte im v tom, lebo práve takým ako oni patrí Božie kráľovstvo.</verse>
				<verse number="15">Zapamätajte si: Kto nepríde k Bohu s detskou dôverou, do nebeského kráľovstva sa nedostane.“</verse>
				<verse number="16">Potom vzal každé dieťa do náručia, položil mu ruku na hlávku a požehnal ho.</verse>
				<verse number="17">Keď sa zase vydal na cestu, dobehol ho akýsi muž, kľakol si pred ním a spýtal sa ho: „Dobrý učiteľ, čo mám robiť, aby som získal večný život?“</verse>
				<verse number="18">Ježiš mu odpovedal: „Prečo ma nazývaš dobrým? Veď dobrý je len Boh.</verse>
				<verse number="19">A poznáš predsa prikázania: Nezabiješ; Nescudzoložíš; Neukradneš; Nebudeš falošne svedčiť; Budeš si vážiť svojich rodičov.“</verse>
				<verse number="20">On mu na to odpovedal: „Majstre, ale veď podľa týchto prikázaní žijem už od svojej mladosti.“</verse>
				<verse number="21">Ježiš sa na muža zahľadel a s láskou mu povedal: „A predsa ti ešte niečo chýba. Choď a predaj všetko, čo máš, peniaze rozdaj chudobným, a poklad v nebi bude tvoj. Potom sa vráť a staň sa mojím nasledovníkom.“</verse>
				<verse number="22">Muž po týchto slovách zosmutnel a odišiel so zvesenou hlavou. Bol totiž veľmi bohatý.</verse>
				<verse number="23">Ježiš sa rozhliadol okolo seba a povedal svojim učeníkom: „Ako ťažko sa bohatým vstupuje do Božieho kráľovstva.“</verse>
				<verse number="24">Keď videl, ako ich jeho slová prekvapili, zopakoval ešte raz: „Priatelia, je ťažké dostať sa do Božieho kráľovstva.</verse>
				<verse number="25">Ľahšie prejde ťava uchom ihly, ako bohatý vojde do Božieho kráľovstva.“</verse>
				<verse number="26">To učeníkov ešte väčšmi zmiatlo a spytovali sa jeden druhého: „Tak kto vlastne môže byť zachránený?“</verse>
				<verse number="27">Ježiš sa na nich uprene pozrel a povedal: „Ľudia sa sami zachrániť nemôžu. To môže urobiť len Boh, pretože u Boha je možné všetko.“</verse>
				<verse number="28">Vtom sa ozval Peter: „A ako je to s nami? My sme predsa nechali všetko a šli sme za tebou!“</verse>
				<verse number="29">Ježiš mu na to odpovedal: „Buďte si istí, že každý, kto sa z lásky ku mne a pre šírenie evanjelia niečoho vzdá: domova, života so súrodencami, s rodičmi a s deťmi, alebo majetku,</verse>
				<verse number="30">vráti sa mu to stonásobne už teraz, v tomto čase, a v budúcnosti ho čaká večný život. No tu na tomto svete musí rátať aj s prenasledovaním.</verse>
				<verse number="31">Mnohí, ktorých dnes obdivujú, nebudú nič znamenať. A iní, ktorých si dnes nikto nevšimne, budú patriť medzi prvých.“</verse>
				<verse number="32">Keď sa uberali do Jeruzalema, Ježiš kráčal vpredu. Učeníci boli znepokojení a tí, čo ho nasledovali, boli plní úzkosti. Ježiš vzal dvanástich učeníkov stranou a znova im hovoril o tom, čo ho čaká.</verse>
				<verse number="33">„Ideme do Jeruzalema a Syn človeka bude vydaný do rúk veľkňazov a učiteľov Zákona. Tí ho odsúdia na smrť a vydajú pohanom.</verse>
				<verse number="34">Budú sa mu verejne posmievať, pľuvať na neho, zbičujú ho a zabijú. Ale na tretí deň vstane z mŕtvych.“</verse>
				<verse number="35">Potom k nemu pristúpili Zebedejovi synovia Jakub a Ján a povedali mu: „Majstre, chceme, aby si nám splnil to, o čo ťa požiadame.“</verse>
				<verse number="36">Ježiš sa spýtal: „A čo také by to malo byť?“</verse>
				<verse number="37">Odpovedali mu: „Keď sa ujmeš vlády vo svojom kráľovstve, chceli by sme mať čo najvýznamnejšie postavenie.“</verse>
				<verse number="38">Ježiš im na to povedal: „Ani netušíte, o čo žiadate. Vari môžete piť z kalicha, z ktorého musím piť ja, a prejsť krstom, ktorý ma čaká?“</verse>
				<verse number="39">„Áno, môžeme,“ prisvedčili. Ježiš im na to povedal: „Je to tak. Budete piť z môjho kalicha a budete pokrstení rovnakým krstom.</verse>
				<verse number="40">Ale nie je mojou vecou určovať, kto zaujme miesto po mojej pravici či ľavici. To už rozhodol Boh.“</verse>
				<verse number="41">Keď ostatní učeníci zistili, o čo žiadali Jakub a Ján, veľmi sa na nich rozhnevali.</verse>
				<verse number="42">Ježiš si ich však zavolal a povedal im: „Viete, že vládcovia a králi utláčajú svojich podriadených, a tí, čo majú moc, ju neraz zneužívajú.</verse>
				<verse number="43">Ale medzi vami to tak nemá byť. Naopak, kto chce byť medzi vami dôležitý, nech všetkým pokorne slúži.</verse>
				<verse number="44">A kto chce byť prvý, nech sa stane sluhom všetkých.</verse>
				<verse number="45">Veď ani Syn človeka neprišiel na svet preto, aby mu ostatní slúžili, ale aby slúžil a dal svoj život ako výkupné za všetkých.“</verse>
				<verse number="46">Ježiš potom prechádzal so svojimi učeníkmi cez Jericho. Tu sa k nim pridal veľký zástup. Keď neskôr opúšťali mesto, sedel pri ceste slepý žobrák Bartimej, syn Timejov.</verse>
				<verse number="47">Keď počul, že prichádza Ježiš z Nazareta, začal kričať: „Ježiš, syn Dávidov, zľutuj sa nado mnou!“</verse>
				<verse number="48">Ľudia ho napomínali, aby mlčal. On však kričal ešte hlasnejšie: „Syn Dávidov, zľutuj sa nado mnou!“</verse>
				<verse number="49">Ježiš sa zastavil a dal muža zavolať k sebe. Bežali poňho a povedali mu: „Máš šťastie, Ježiš ťa volá. Vstaň!“</verse>
				<verse number="50">Slepý ihneď odhodil svoj plášť, vyskočil a prišiel k Ježišovi.</verse>
				<verse number="51">„Čo chceš, aby som pre teba urobil?“ spýtal sa Ježiš. Bartimej odpovedal: „Majstre, chcem opäť vidieť!“</verse>
				<verse number="52">Ježiš mu povedal: „Tvoja viera ťa uzdravila, môžeš ísť.“ V tej chvíli sa slepému vrátil zrak a šiel po tej ceste za Ježišom.</verse>
			</chapter>
			<chapter number="11">
				<verse number="1">Keď sa priblížili k Jeruzalemu a stúpali na Olivový vrch, zbadali pred sebou dedinky Betfage a Betániu.</verse>
				<verse number="2">Ježiš poslal dvoch zo svojich učeníkov dopredu a povedal im: „Choďte do dedinky pred nami. Hneď na kraji uvidíte oslíka, na ktorom ešte nikto nejazdil. Odviažte ho a priveďte sem.</verse>
				<verse number="3">A keby sa vás niekto spýtal, čo to robíte, odpovedzte mu: Pán ho potrebuje, no čoskoro ho vráti.“</verse>
				<verse number="4">Učeníci odišli a naozaj našli pri akejsi bránke priviazaného oslíka.</verse>
				<verse number="5">Odviazali ho, ale niektorí ľudia, čo tam stáli, sa ich spýtali: „Čo to robíte? Prečo toho oslíka odväzujete?“</verse>
				<verse number="6">Odpovedali tak, ako im poradil Ježiš, a ľudia im dovolili zviera odviesť.</verse>
				<verse number="7">Priviedli ho k Ježišovi, prehodili mu cez chrbát plášte a Ježiš naň vysadol.</verse>
				<verse number="8">Mnohí ľudia zo zástupu, čo ich sprevádzal, prestierali pred neho svoje plášte, lámali zelené vetvičky zo stromov a vystielali mu nimi cestu.</verse>
				<verse number="9">Pred ním i za ním sa utvoril veľký sprievod a všetci volali: „Hosana! Nech Boh požehná toho, ktorý prichádza v jeho mene!</verse>
				<verse number="10">Nech Boh požehná prichádzajúce Dávidovo kráľovstvo! Hosana na výsostiach!“</verse>
				<verse number="11">Tak vstúpil Ježiš do Jeruzalema a pobral sa do chrámu. Pozoroval, čo sa tam deje. Keďže bol už večer, odišiel so svojimi dvanástimi učeníkmi na noc do Betánie.</verse>
				<verse number="12">Na druhý deň, keď vyšli z Betánie, Ježiš vyhladol. Z diaľky zazrel figovník bohato obsypaný lístím.</verse>
				<verse number="13">Šiel sa pozrieť, či na ňom nenájde nejaké figy. Ale ovocie na ňom nebolo; len samé lístie. Figy mali ešte len dozrievať.</verse>
				<verse number="14">Tu počuli učeníci, ako hovorí stromu: „Nech už z teba nikto nikdy neje ovocie!“</verse>
				<verse number="15">Vrátili sa do Jeruzalema a Ježiš vošiel do chrámu. Keď videl hluk, ktorý tam panoval, začal vyháňať tých, čo v chráme predávali a kupovali. Peňazomencom pováľal stoly a predavačom holubov stánky;</verse>
				<verse number="16">nedovolil ani, aby sa cez chrám čokoľvek nosilo.</verse>
				<verse number="17">Pripomínal im: „Neviete, že je napísané: ‚Môj chrám bude pre všetkých miestom modlitby?‘ Ale vy ste ho premenili na brloh lotrov.“</verse>
				<verse number="18">Počuli to aj veľkňazi a učitelia Zákona a začali vymýšľať plány, ako by ho zabili. Naháňal im však strach, lebo ľud bol nadšený jeho učením.</verse>
				<verse number="19">Keď sa zvečerilo, Ježiš s učeníkmi odišiel z mesta.</verse>
				<verse number="20">Na druhé ráno, keď šli zasa popri figovníku, videli, že je úplne vyschnutý.</verse>
				<verse number="21">Peter si spomenul, čo včera povedal Ježiš, a zvolal: „Majstre, pozri! Strom, ktorému si včera zlorečil, vyschol!“</verse>
				<verse number="22">Ježiš na to odpovedal: „Stačí dôverovať Bohu!</verse>
				<verse number="23">Keby niekto napríklad povedal tomuto vrchu: Zdvihni sa a hoď sa do mora, stane sa tak. Ale podmienkou je, aby nemal nijaké pochybnosti a bezvýhradne veril, že Boh jeho prosbu splní.</verse>
				<verse number="24">Pamätajte si: všetko, o čo vo viere Boha prosíte, ste už dostali a patrí vám to.</verse>
				<verse number="25">Ale keď sa za niečo modlíte, najprv odpustite ľuďom to, čo proti nim máte, aby aj vám váš nebeský Otec odpustil vaše previnenia.</verse>
				<verse number="26">[Ak však vy neodpustíte ľuďom, ani nebeský Otec vám neodpustí vaše previnenia.]“</verse>
				<verse number="27">Ježiš a učeníci prišli opäť do Jeruzalema. Keď Ježiš prechádzal chrámom, zastavili ho veľkňazi, učitelia Zákona a židovskí vodcovia</verse>
				<verse number="28">a spýtali sa ho: „Akým právom robíš to, čo robíš? Kto ťa tým poveril?“</verse>
				<verse number="29">Ježiš im odpovedal: „Aj ja sa vás na niečo spýtam. Ak mi odpoviete, poviem vám, od koho mám tú moc.</verse>
				<verse number="30">Povedzte mi: Keď Ján krstil – od koho mal poverenie? Od Boha alebo od ľudí? Odpovedzte!“</verse>
				<verse number="31">Začali sa medzi sebou dohadovať: „Ak mu odpovieme, že ho poslal Boh, spýta sa nás, prečo sme mu neuverili.</verse>
				<verse number="32">Ak však povieme, že ľudia, pobúrime si proti sebe ľud, lebo všetci sú presvedčení, že Ján bol prorok.“</verse>
				<verse number="33">A tak napokon odpovedali Ježišovi: „Nevieme.“ Nato im Ježiš povedal: „Ani ja vám teda nepoviem, kto mi dal moc konať to, čo konám.“</verse>
			</chapter>
			<chapter number="12">
				<verse number="1">Potom židovským vodcom povedal podobenstvo: „Istý človek vysadil vinicu, ohradil ju plotom, postavil lis na víno a strážnu vežu. Potom vinicu prenajal vinohradníkom a sám odcestoval.</verse>
				<verse number="2">Keď nastal čas oberačky, poslal jedného zo sluhov, aby od nájomníkov prevzal diel z úrody, ktorý mu patril.</verse>
				<verse number="3">Ale vinohradníci ho zbili a poslali preč s prázdnymi rukami.</verse>
				<verse number="4">Majiteľ poslal druhého. Toho kameňovali, rozbili mu hlavu a vyhnali.</verse>
				<verse number="5">Poslal teda iného, no toho zabili. Majiteľ vyslal aj ďalších poslov, ale k všetkým sa správali surovo, niektorých zbili, ostatných zabili.</verse>
				<verse number="6">Napokon poslal posledného – svojho milovaného syna. Povedal si totiž: ‚Pred mojím synom určite budú mať rešpekt.‘</verse>
				<verse number="7">Ale vinohradníci si povedali: ‚To je jediný dedič. Zabime ho a vinica bude naša.‘</verse>
				<verse number="8">A tak ho chytili, zmlátili na smrť a jeho mŕtve telo vyhodili z vinice.</verse>
				<verse number="9">Čo myslíte, čo urobí majiteľ vinice, keď sa to dozvie? Príde osobne, všetkých dá pozabíjať a vinicu prenajme iným.</verse>
				<verse number="10">Len si spomeňte, čo je napísané v Písme: ‚Kameň, ktorý zavrhli stavitelia, stal sa kameňom základným, najdôležitejším v celej stavbe.</verse>
				<verse number="11">Urobil to Pán a z nášho pohľadu je to čosi obdivuhodné.‘ “</verse>
				<verse number="12">Židovskí vodcovia pochopili, že tento príbeh sa vzťahuje na nich. Chceli sa ho preto zmocniť, ale báli sa naňho siahnuť zo strachu pred ľuďmi. Museli ho nechať tak a odišli.</verse>
				<verse number="13">Židovskí vodcovia potom poslali za Ježišom niekoľko farizejov a Herodesových prívržencov, aby ho pri rozhovore s nimi chytili do pasce a mohli ho obžalovať.</verse>
				<verse number="14">Povedali: „Majstre, vieme, že ti ide o pravdu a že sa vo svojich názoroch nedáš nikým ovplyvniť. Učíš ľudí pravej ceste k Bohu. Povedz nám teda: je správne platiť cisárovi dane, alebo nie? Máme to robiť, alebo nie?“</verse>
				<verse number="15">Ježiš postrehol ich lesť, preto im povedal: „Prečo ma pokúšate? Ukážte mi mincu!“</verse>
				<verse number="16">Podali mu rímsky denár. Spýtal sa ich: „Čí obraz a meno je na tejto minci?“ Odpovedali: „Cisárove.“</verse>
				<verse number="17">Ježiš im povedal: „Tak dávajte cisárovi, čo patrí cisárovi, a čo je Božie, dávajte Bohu.“ Jeho odpoveď ich zaskočila.</verse>
				<verse number="18">Potom za ním prišli saduceji, ktorí učia, že žiadne zmŕtvychvstanie neexistuje. Opýtali sa ho:</verse>
				<verse number="19">„Majstre, v Mojžišovom zákone je napísané, že ak zomrie muž, ktorého manželstvo bolo bezdetné, jeho brat je povinný oženiť sa s vdovou a splodiť bratovi potomka, aby sa zachoval jeho rod.</verse>
				<verse number="20">Raz bolo sedem bratov. Najstarší sa oženil, onedlho však zomrel a nezanechal po sebe nijaké deti.</verse>
				<verse number="21">Oženil sa s vdovou druhý brat, ale aj ten zomrel bezdetný.</verse>
				<verse number="22">Tak to pokračovalo, až zomrel aj posledný. Napokon zomrela aj žena.</verse>
				<verse number="23">Naša otázka znie: Komu bude patriť táto žena po vzkriesení? Veď bola manželkou všetkých siedmich bratov!“</verse>
				<verse number="24">Ježiš im odpovedal otázkou: „Nespočíva váš omyl náhodou v tom, že nerozumiete Písmu a nepoznáte Božiu moc?</verse>
				<verse number="25">Keď ľudia vstanú z mŕtvych, nebudú sa ženiť a vydávať, ale budú žiť ako anjeli.</verse>
				<verse number="26">A pokiaľ ide o zmŕtvychvstanie, nečítali ste v Mojžišovej knihe o tom, čo mu Boh povedal z horiaceho kra: ‚Ja som Boh Abrahámov, Boh Izákov a Boh Jákobov?‘</verse>
				<verse number="27">Boh predsa nie je Bohom mŕtvych, ale Bohom živých. V tomto sa hlboko mýlite!“</verse>
				<verse number="28">Bol tam aj jeden z učiteľov Zákona, ktorý videl, ako sa saduceji medzi sebou dohadujú. Keď počul, ako múdro im Ježiš odpovedal, prišiel za ním aj on s otázkou: „Ktoré prikázanie je najdôležitejšie?“</verse>
				<verse number="29">Ježiš mu odvetil: „Najdôležitejšie prikázanie znie takto: ‚Počuj, Izrael! Pán, náš Boh je jediný Pán.</verse>
				<verse number="30">Budeš ho milovať z celého srdca, z celej duše, z celej mysle a z celej svojej sily!‘</verse>
				<verse number="31">A druhé prikázanie je: ‚Miluj svojho blížneho ako samého seba! Niet dôležitejších prikázaní, ako sú tieto.‘ “</verse>
				<verse number="32">„Správne si to povedal,“ súhlasil učiteľ Zákona. „Je len jeden Boh a okrem neho iného niet.</verse>
				<verse number="33">Milovať ho z celého srdca, celým rozumom a z celej sily svojej vôle a milovať blížneho ako samého seba, to je viac ako všetky obete zvierat na oltári.“</verse>
				<verse number="34">Keď Ježiš počul, že zákonník pochopil jeho slová, povedal mu: „Nie si ďaleko od Božieho kráľovstva.“ Odvtedy sa ho už nikto nesnažil nachytať žiadnymi otázkami.</verse>
				<verse number="35">Neskôr, keď Ježiš učil v chráme, spýtal sa: „Uvažovali ste nad tým, prečo učitelia Zákona nazývajú Mesiáša synom Dávidovým?</verse>
				<verse number="36">Veď sám Dávid, vedený Duchom Svätým, napísal: ‚Boh povedal môjmu Pánovi: Seď po mojej pravici, kým ti všetkých nepriateľov nepoložím k nohám.‘</verse>
				<verse number="37">Ak ho Dávid nazýva svojím Pánom, ako potom môže byť aj jeho synom?“ Ježiša nadšene počúval veľký zástup ľudí.</verse>
				<verse number="38">Ježiš im hovoril: „Dajte si pozor na učiteľov Zákona, ktorí sa radi honosne obliekajú a čakajú, že ich ľudia budú na verejnosti úctivo zdraviť a klaňať sa im.</verse>
				<verse number="39">Radi sedávajú na čestných miestach pri bohoslužbách i na hostinách.</verse>
				<verse number="40">Využívajú domy vdov a dlho sa modlievajú na verejnosti, aby ich všetci videli. Práve preto ich Boh potrestá prísnejšie než ostatných.“</verse>
				<verse number="41">Ježiš si sadol oproti chrámovej pokladnici a pozoroval, ako do nej ľudia vhadzujú peniaze. Mnohí bohatí do nej vkladali vysoké sumy.</verse>
				<verse number="42">Keď však prišla akási chudobná vdova, vhodila do pokladnice iba dve drobné mince.</verse>
				<verse number="43">Ježiš na to upozornil učeníkov: „Viete, že táto chudobná vdova dala vlastne viac ako ostatní?</verse>
				<verse number="44">Oni všetci dávali iba to, čo im zvyšovalo, ale táto chudobná žena dala všetko, čo mala na svoje živobytie.“</verse>
			</chapter>
			<chapter number="13">
				<verse number="1">Keď Ježiš vychádzal z chrámu, upozornil ho jeden z učeníkov: „Pozri, Majstre, aké obrovské kamene a aká veľkolepá stavba!“</verse>
				<verse number="2">Ježiš mu na to odpovedal: „Vidíš nádhernú stavbu? Všetko to bude zničené; nezostane tu kameň na kameni.“</verse>
				<verse number="3">Potom spolu vyšli na Olivový vrch, odkiaľ bol výhľad na chrám. Keď osameli, Peter, Jakub, Ján a Andrej sa ho spýtali:</verse>
				<verse number="4">„Povedz nám, kedy sa stanú veci, o ktorých si hovoril a čo bude znamením, že sa schyľuje k ich uskutočneniu?“</verse>
				<verse number="5">Ježiš im odpovedal: „Dajte si pozor, aby vás niekto neoklamal a nezviedol.</verse>
				<verse number="6">Mnohí totiž prídu, budú sa za mňa vyhlasovať a tvrdiť: ‚Ja som on‘ a mnohí im uveria.</verse>
				<verse number="7">Na mnohých miestach vypuknú vojny a nepokoje. Keď sa o tom dozviete a budete počuť o ich následkoch, neľakajte sa. To všetko musí prísť, ale koniec nenastane hneď.</verse>
				<verse number="8">Národy a krajiny budú proti sebe bojovať. V mnohých častiach sveta budú zemetrasenia a nastane hlad. To všetko však bude len začiatok, ako keď začínajú pôrodné bolesti.</verse>
				<verse number="9">Keď sa to začne diať, dajte si pozor. Budú vás biť, vláčiť po súdoch a synagógach, vodiť pred vládcov a kráľov, pretože ste moji nasledovníci. No takto sa vám naskytne príležitosť vydať svedectvo o mne a o vašej viere.</verse>
				<verse number="10">Najprv sa však dobrú správu o mne musia dozvedieť ľudia na celom svete.</verse>
				<verse number="11">Kedykoľvek vás zatknú či budú vypočúvať, netrápte sa vopred, čo budete hovoriť. Svätý Duch vám v pravej chvíli dá pravé slová.</verse>
				<verse number="12">Brat vydá na smrť svojho brata, otec syna. Deti sa postavia proti rodičom a pripravia ich o život.</verse>
				<verse number="13">Všetci vás budú nenávidieť len preto, že ste moji. Ale každému, kto vytrvá až do konca, dá Boh večný život.</verse>
				<verse number="14">Keď však uvidíte, že sa spustošenie a znesvätenie blíži k miestu, kde nemá byť – kto číta, nech premýšľa a porozumie, o čo ide – nech tí, čo budú v Judsku, utečú do hôr.</verse>
				<verse number="15">A kto bude na streche domu, nech už nebeží dnu, aby si niečo so sebou vzal.</verse>
				<verse number="16">Kto bude za mestom, nech sa nevracia domov pre plášť.</verse>
				<verse number="17">Ťažko bude v tých dňoch tehotným ženám a tým, čo majú dojčatá.</verse>
				<verse number="18">Proste Boha, aby sa to neudialo v zime.</verse>
				<verse number="19">Lebo nastanú dni ťažkého súženia, aké tu, odkedy Boh stvoril svet, nebolo a už ani nebude.</verse>
				<verse number="20">Keby Boh tieto dni neskrátil, nikto by sa nezachránil. Ale skráti ich, aby zachránil svojich vyvolených.</verse>
				<verse number="21">Keby vám niekto hovoril: ‚Pozrite, prišiel Mesiáš‘ alebo: ‚Aha, tam je‘, neverte mu!</verse>
				<verse number="22">Lebo sa objavia falošní mesiáši a falošní proroci a budú robiť ohromujúce znamenia a zázraky. Nimi sa budú snažiť zviesť aj tých, čo patria Bohu;</verse>
				<verse number="23">vopred vás varujem: dajte si na nich pozor!</verse>
				<verse number="24">V dňoch, ktoré nastanú po tom veľkom utrpení, zatmie sa slnko, pohasne svit mesiaca,</verse>
				<verse number="25">hviezdy začnú padať z neba a zachvejú sa nebeské mocnosti.</verse>
				<verse number="26">Vtedy ľudia uvidia, ako Syn človeka prichádza v oblakoch s veľkou mocou a slávou.</verse>
				<verse number="27">On vyšle poslov, aby zhromaždil svojich vyvolených zo všetkých svetových strán, od jedného konca zeme po druhý.</verse>
				<verse number="28">Poučte sa z tohto podobenstva: Keď sa konáre figovníka nalievajú miazgou a pučia listy, viete, že sa blíži leto.</verse>
				<verse number="29">A takisto keď uvidíte, že sa dejú veci, o ktorých som vám hovoril, vedzte, že je blízko, predo dvermi.</verse>
				<verse number="30">Je to tak – svet nepominie, kým sa to všetko nestane.</verse>
				<verse number="31">Nebo aj zem pominú, ale moje slová nikdy nestratia platnosť.</verse>
				<verse number="32">O tom dni a o tej hodine však nevie nikto, ani anjeli v nebi, ani Syn. Iba Otec to vie.</verse>
				<verse number="33">A keďže neviete, kedy ten čas príde, buďte bdelí a modlite sa!</verse>
				<verse number="34">Bude to tak, ako keď nejaký človek odcestoval do cudzích krajov. Pred svojím odchodom poveril každého sluhu nejakou právomocou, každému určil, čo má vykonať a tomu pri bráne prikázal strážiť.</verse>
				<verse number="35">Aj vy buďte ostražití. Veď neviete, kedy sa má Pán vrátiť. Môže to byť večer, v noci, na svitaní alebo za bieleho dňa.</verse>
				<verse number="36">Nebolo by príjemné, keby vás našiel pri svojom nečakanom príchode spať.</verse>
				<verse number="37">Tieto slová sa týkajú vás, ale aj ostatných ľudí: Bdejte a buďte pripravení!“</verse>
			</chapter>
			<chapter number="14">
				<verse number="1">Boli dva dni pred Veľkou nocou a sviatkom nekvasených chlebov. Veľkňazi a učitelia Zákona už dávno hľadali vhodnú príležitosť, ako by sa Ježiša ľsťou zmocnili a dali ho zabiť.</verse>
				<verse number="2">Hovorili si však: „Nesmieme to urobiť cez Veľkú noc, lebo by sa ľud mohol vzbúriť.“</verse>
				<verse number="3">Ježiš bol v tom čase v Betánii hosťom Šimona, ktorý kedysi trpel malomocenstvom. Práve sedeli pri stole, keď do domu vstúpila žena s alabastrovou nádobkou drahocenného voňavého oleja z pravého nardu. Odrazila úzky otvor nádobky, olejom pomazala Ježišovi hlavu a prejavila mu tak úctu.</verse>
				<verse number="4">Niektorí sa rozhorčovali: „Načo také zbytočné mrhanie?</verse>
				<verse number="5">Veď ten olej má obrovskú cenu! Mohli sme to radšej predať a peniaze rozdať chudobným!“ – osopili sa na ňu.</verse>
				<verse number="6">Ježiš im však povedal: „Nechajte ju. Prečo jej to zazlievate? Preukázala mi dobro.</verse>
				<verse number="7">Chudobných bude vždy dosť a budete mať príležitosť im pomáhať, ale ja budem s vami už len chvíľu.</verse>
				<verse number="8">Urobila, čo mohla: už vopred natrela moje telo, ako sa to robieva pred pohrebom.</verse>
				<verse number="9">Počujte, čo vám poviem: kdekoľvek na svete sa bude hlásať radostná zvesť o záchrane, tam sa bude pripomínať aj tento jej čin.“</verse>
				<verse number="10">Tu vstal Judáš Iškariotský, jeden z dvanástich učeníkov, a pobral sa k veľkňazom, aby Ježiša zradil.</verse>
				<verse number="11">Keď veľkňazi vypočuli Judáša, veľmi sa potešili a sľúbili mu odmenu. Odvtedy Judáš striehol na vhodnú príležitosť, aby ho zradil.</verse>
				<verse number="12">V prvý deň sviatkov nekvasených chlebov, keď sa zabíjal a jedol veľkonočný baránok, spýtali sa učeníci Ježiša: „Kde máme pripraviť veľkonočnú večeru?“</verse>
				<verse number="13">Ježiš vybral dvoch učeníkov a povedal im: „Choďte do mesta, stretnete tam človeka, ktorý bude niesť džbán s vodou. Choďte za ním,</verse>
				<verse number="14">vojdite do domu, do ktorého vstúpi, a povedzte majiteľovi: ‚Učiteľ sa ťa pýta, kde je miestnosť, v ktorej by mohol jesť veľkonočného baránka so svojimi učeníkmi.‘</verse>
				<verse number="15">A on vás zavedie do priestrannej a zariadenej miestnosti na poschodí. Tam pre nás pripravte večeru.“</verse>
				<verse number="16">Dvaja učeníci šli teda do mesta, našli všetko tak, ako im povedal, a pripravili veľkonočnú večeru.</verse>
				<verse number="17">Večer tam prišiel Ježiš s učeníkmi.</verse>
				<verse number="18">Keď boli okolo stola a jedli, Ježiš prehovoril: „Jeden z vás, ktorí ste teraz so mnou pri stole, ma vydá do rúk nepriateľov.“</verse>
				<verse number="19">Učeníkov to ohúrilo a jeden po druhom hovorili: „Ja to nie som, že?“ a „Nie je to pravda, však?“</verse>
				<verse number="20">Zopakoval im: „Je to jeden z vás dvanástich, ktorý si naberá z jednej misy so mnou.</verse>
				<verse number="21">Syn človeka musí zomrieť, ako to predpovedali proroci, ale beda tomu, kto Syna človeka zrádza. Bolo by pre neho lepšie, keby sa vôbec nebol narodil.“</verse>
				<verse number="22">Keď jedli, Ježiš vzal chlieb, poďakoval zaň Bohu, lámal ho a podával im ho so slovami: „Jedzte, toto je moje telo!“</verse>
				<verse number="23">Potom vzal kalich, aj zaň sa poďakoval a podal ho učeníkom. Pili z neho všetci.</verse>
				<verse number="24">Pritom im vravel: „To je moja krv, preliata za každého ako pečať novej zmluvy medzi Bohom a človekom.</verse>
				<verse number="25">A hovorím vám, že odteraz už nebudem piť z plodu viniča až dovtedy, keď ho budem piť úplne inak v Božom kráľovstve.“</verse>
				<verse number="26">Napokon zaspievali chválospev a vyšli na Olivový vrch.</verse>
				<verse number="27">Cestou ich Ježiš upozornil: „Túto noc ma všetci opustíte. Ako je napísané: ‚Budem biť pastiera a ovce sa rozpŕchnu.‘</verse>
				<verse number="28">Ale po svojom vzkriesení vás predídem do Galiley a tam sa spolu stretneme.“</verse>
				<verse number="29">Peter vyhlásil: „Aj keby ťa všetci opustili, ja ťa neopustím.“</verse>
				<verse number="30">Ježiš mu však povedal: „Pamätaj na moje slová, že ešte túto noc, skôr ako kohút ráno druhý raz zakikiríka, tri razy ma zaprieš.“</verse>
				<verse number="31">Ale Peter ešte zápalistejšie tvrdil: „Nikdy ťa nezapriem, aj keby som mal zomrieť s tebou.“ A ostatní sa k nemu pridali tiež.</verse>
				<verse number="32">Prišli do olivového sadu zvaného Getsemanská záhrada a Ježiš povedal učeníkom: „Počkajte na mňa, kým sa pomodlím.“</verse>
				<verse number="33">Vzal so sebou iba Petra, Jakuba a Jána. Tu na neho doľahol hrôza a úzkosť.</verse>
				<verse number="34">Ježiš im povedal: „Prežívam smrteľnú úzkosť. Zostaňte tu a buďte bdelí.“</verse>
				<verse number="35">Odišiel kúsok ďalej, padol na zem a modlil sa, aby, ak je to možné, nemusel podstúpiť strašné utrpenie, ktoré ho čaká.</verse>
				<verse number="36">Volal: „Otec môj, Otecko, ty môžeš všetko! Odním odo mňa tento kalich utrpenia. Ale nech sa stane, ako ty chceš, nie ako ja.“</verse>
				<verse number="37">Keď sa vrátil k učeníkom, našiel ich spať. Prebudil Petra: „Šimon, ty spíš? Nevydržal si bdieť ani hodinku?</verse>
				<verse number="38">Bdejte a modlite sa. Inak vás premôže pokušenie. Ste síce plní odhodlania, ale sami nemáte dosť síl obstáť.“</verse>
				<verse number="39">Potom sa vzdialil a opäť prosil Boha o to isté.</verse>
				<verse number="40">Keď sa vrátil, učeníci znova spali. Pre únavu nevládali premôcť spánok, no nevedeli, čo povedať na ospravedlnenie.</verse>
				<verse number="41">Keď prišiel tretí raz, povedal im: „Vari ešte stále spíte a odpočívate? Už dosť! Nastal čas, keď uvidíte, ako bude Syn človeka vydaný do rúk podlých ľudí.</verse>
				<verse number="42">Vstaňte a poďme. Uvidíte môjho zradcu – práve sa prichádza!“</verse>
				<verse number="43">Ešte ani nedohovoril a už sa objavil Judáš, jeden z jeho dvanástich učeníkov. Spolu s ním prišiel veľký zástup mužov ozbrojených mečmi a palicami. Poslali ich veľkňazi, učitelia Zákona a vodcovia ľudu.</verse>
				<verse number="44">Zradca si s nimi dohovoril znamenie: „Bude to ten, s ktorým sa pozdravím bozkom. Toho zatknite ho a pod dozorom odveďte!“</verse>
				<verse number="45">Ihneď pristúpil k Ježišovi a povedal: „Pozdravujem ťa, Majstre!“ a pobozkal ho.</verse>
				<verse number="46">Vtom sa na neho vrhli a zajali ho.</verse>
				<verse number="47">Jeden z učeníkov vytasil meč a sekol ním veľkňazovho sluhu tak, že mu odťal ucho.</verse>
				<verse number="48">Ježiš im povedal: „Som azda nejaký nebezpečný burič, že ste ma prišli zajať s mečmi a palicami?</verse>
				<verse number="49">Každý deň som predsa učil v chráme. Tam ste si na mňa netrúfli? Ale muselo sa to stať takto, aby sa splnila predpoveď prorokov.“</verse>
				<verse number="50">Vtedy ho všetci učeníci opustili a rozpŕchli sa.</verse>
				<verse number="51">Len akýsi mladík s plachtou prehodenou cez holé telo sledoval Ježiša z diaľky. Keď sa ho strážcovia pokúsili zadržať, vytrhol sa im z rúk.</verse>
				<verse number="52">Plachtu im nechal a utiekol nahý.</verse>
				<verse number="53">Ježiša odviedli k veľkňazovi, kde sa hneď zhromaždili najvyšší kňazi, učitelia Zákona a vodcovia ľudu.</verse>
				<verse number="54">Peter ho zďaleka nasledoval a dostal sa až na nádvorie veľkňazovho paláca. Tam sa zamiešal medzi sluhov a zohrieval sa pri ohni.</verse>
				<verse number="55">Medzitým sa veľkňaz i celá veľrada usilovali nájsť dôkazy proti Ježišovi, aby ho mohli obviniť a odsúdiť na smrť. Nenašli však nič.</verse>
				<verse number="56">Bolo tam síce mnoho falošných svedkov, ale ich výpovede si odporovali.</verse>
				<verse number="57">Napokon niektorí vystúpili a krivo proti nemu svedčili:</verse>
				<verse number="58">„Počuli sme ho, ako hovoril: ‚Zbúram tento chrám postavený ľudskými rukami a za tri dni postavím iný bez pomoci ľudských rúk.‘ “</verse>
				<verse number="59">Ale ani tieto výpovede sa nezhodovali.</verse>
				<verse number="60">Tu sa ujal slova veľkňaz, postavil sa do stredu zhromaždenia a spýtal sa Ježiša: „Počul si obvinenia? Čo chceš povedať na svoju obhajobu?“</verse>
				<verse number="61">Ježiš však veľkňazovi neodpovedal – mlčal. A tak mu veľkňaz položil ďalšiu otázku: „Hej, ty! Si Kristus, Boží Syn?“</verse>
				<verse number="62">Ježiš odpovedal: „Áno, som. Uvidíte Syna človeka, ako sedí po pravici Všemohúceho a ako prichádza na nebeských oblakoch.“</verse>
				<verse number="63">Vtedy veľkňaz od zúrivosti roztrhol svoje vrchné rúcho a povedal: „Potrebujeme vari ďalších svedkov?!</verse>
				<verse number="64">Sami ste počuli, ako sa rúha. Aký rozsudok si zaslúži?“ Jednohlasne ho odsúdili na smrť.</verse>
				<verse number="65">Niektorí naňho začali pľuť, zaviazali mu oči, bili ho po tvári a pokrikovali naňho: „Kto ťa udrel, ty prorok?“ Aj strážcovia sa doňho pustili a bili ho päsťami.</verse>
				<verse number="66">Medzitým prišla na nádvorie, kde bol aj Peter, jedna z veľkňazových slúžok</verse>
				<verse number="67">Keď si ho všimla sedieť pri ohni, zadívala sa na neho a povedala: „Aj ty patríš k tomu Nazaretskému Ježišovi!“</verse>
				<verse number="68">Ale on to zaprel: „Vôbec netuším, o čom to hovoríš!“ Nenápadne sa vykradol z nádvoria a vtom prvý raz zakikiríkal kohút.</verse>
				<verse number="69">Slúžka ho po chvíli opäť zazrela a upozornila okolostojacich: „Aj tento k nim patrí!“</verse>
				<verse number="70">Ale Peter to znova poprel. No o chvíľu ktosi z tých, čo tam stáli, povedal Petrovi: „Určite k nim patríš, si predsa z Galiley!“</verse>
				<verse number="71">Ale Peter sa začal zaklínať a zaprisahávať: „Ale ja naozaj nepoznám toho človeka, o ktorom vravíte.“</verse>
				<verse number="72">Vtom kohút zakikiríkal druhý raz. A tu si Peter spomenul na Ježišove slová: „Skôr ako kohút druhý raz zakikiríka, tri razy ma zaprieš.“ Odišiel a rozplakal sa.</verse>
			</chapter>
			<chapter number="15">
				<verse number="1">Zavčasu ráno sa veľkňazi, vodcovia ľudu a učitelia Zákona – celá veľrada – uzniesli, že Ježiša vydajú rímskemu miestodržiteľovi Pilátovi. Spútali ho a odviedli k nemu.</verse>
				<verse number="2">„Takže ty si ten kráľ Židov…“ opýtal sa Pilát Ježiša. „Je to tak, ako hovoríš,“ odpovedal mu Ježiš.</verse>
				<verse number="3">Potom veľkňazi predniesli svoju rozsiahlu žalobu.</verse>
				<verse number="4">Keď skončili, Pilát sa znova obrátil na Ježiša: „Prečo sa nebrániš? Počul si, z čoho všetkého ťa obvinili!“</verse>
				<verse number="5">Ale Ježiš na Pilátovo prekvapenie stále mlčal.</verse>
				<verse number="6">Cez sviatky Pilát pravidelne prepúšťal Židom jedného väzňa, o ktorého požiadali.</verse>
				<verse number="7">V tom čase sedel vo väzení istý Barabáš, ktorý sa spolu s inými vzbúrencami dopustil vraždy.</verse>
				<verse number="8">Pred Pilátovým palácom sa zhromaždil zástup a začal sa domáhať každoročnej amnestie.</verse>
				<verse number="9">Pilát sa ich spýtal: „Chcete, aby som vám prepustil toho židovského kráľa?“</verse>
				<verse number="10">Vedel totiž, že sa proti Ježišovi zo závisti sprisahali najvyšší kňazi.</verse>
				<verse number="11">Tí však nahovorili zástup, aby žiadal milosť pre Barabáša.</verse>
				<verse number="12">Pilát sa ich spýtal: „A čo chcete, aby som urobil s mužom, ktorého voláte židovským kráľom?“</verse>
				<verse number="13">Dav zakričal: „Ukrižuj ho!“ Pilát namietal: „Ale za aký zločin?“ No dav reval ešte hlasnejšie:</verse>
				<verse number="14">„Ukrižuj ho!“</verse>
				<verse number="15">Pilát im chcel urobiť po vôli, prepustil teda Barabáša, Ježiša dal zbičovať a vydal ho, aby ho ukrižovali.</verse>
				<verse number="16">Rímski vojaci odviedli Ježiša na nádvorie vládneho paláca a zvolali celú rotu.</verse>
				<verse number="17">Zahalili ho do purpurovej látky ako do kráľovského plášťa, uplietli z tŕnia veniec a nasadili mu ho na hlavu ako korunu.</verse>
				<verse number="18">Posmešne naňho pokrikovali: „Nech žije židovský kráľ!“</verse>
				<verse number="19">Bili ho palicou po hlave, pľuvali naňho, posmešne pred ním padali na kolená a ukláňali sa.</verse>
				<verse number="20">Keď sa mu do vôle naposmievali, vyzliekli mu zasa plášť, obliekli mu jeho vlastné šaty a viedli ho na popravisko, aby ho ukrižovali.</verse>
				<verse number="21">Cestou stretli Šimona z Cyrény, otca Alexandra a Rúfa, ktorý prichádzal do mesta. Prinútili ho, aby pomohol niesť Ježišovi kríž.</verse>
				<verse number="22">Ježiša priviedli na popravisko, ktoré sa volalo Golgota, čo v preklade znamená Lebka.</verse>
				<verse number="23">Ponúkli mu víno zmiešané s omamnou myrhou, ale odmietol.</verse>
				<verse number="24">Potom ho pribili na kríž a jeho odev si rozdelili medzi sebou losovaním.</verse>
				<verse number="25">Bolo deväť hodín ráno, keď ho ukrižovali.</verse>
				<verse number="26">Nad hlavu mu pripevnili tabuľku s nápisom, ktorý oznamoval, akého zločinu sa dopustil: ŽIDOVSKÝ KRÁĽ.</verse>
				<verse number="27">Spolu s ním ukrižovali dvoch zločincov, jedného po pravej, druhého po ľavej strane.</verse>
				<verse number="28">[Tak sa splnila predpoveď proroka Izaiáša: „Zaradili ho medzi zločincov.“]</verse>
				<verse number="29">Tí, čo prechádzali okolo, urážali ho a posmievali sa mu: „Aha! Chcel nám zbúrať chrám a za tri dni ho znova postaviť!</verse>
				<verse number="30">Poď z toho kríža dolu a zachráň sa!“</verse>
				<verse number="31">Medzi posmievačmi boli aj veľkňazi a učitelia Zákona a hovorili jeden druhému: „Iných zachraňoval, ale sebe pomôcť nemôže.</verse>
				<verse number="32">Vraj Mesiáš, kráľ Izraela! Nech teda zostúpi z kríža! Keď to uvidíme, uveríme mu!“ Ešte aj zločinci, ktorí umierali spolu s ním, si z neho robili posmech.</verse>
				<verse number="33">Okolo obeda zrazu nastala tma v celom kraji a trvala až do tretej hodiny.</verse>
				<verse number="34">O tretej zvolal Ježiš silným hlasom: „Eli, Eli, lama sabachtani?“ čo v preklade znamená: Bože môj, Bože môj, prečo si ma opustil?</verse>
				<verse number="35">Niektorí z tých, čo stáli pod krížom, vraveli: „Pozrite, volá Eliáša.“</verse>
				<verse number="36">Pribehol jeden z nich, nastokol na tyč špongiu namočenú do octu a podal mu ju a potom zvolal: „Počkajte, uvidíme, či ho Eliáš príde dať dolu!“</verse>
				<verse number="37">Tu Ježiš nahlas zakričal a skonal.</verse>
				<verse number="38">V tej chvíli sa opona v chráme roztrhla napoly odhora až nadol.</verse>
				<verse number="39">Keď rímsky stotník, ktorý stál pri kríži, videl, ako Ježiš zomieral, zvolal: „Ten človek bol naozaj Syn Boží!“</verse>
				<verse number="40">Obďaleč stálo niekoľko žien a pozorovalo všetko, čo sa deje. Bola medzi nimi Mária Magdaléna; Mária, matka Jakuba mladšieho a Jozefa; a Salome.</verse>
				<verse number="41">Tie ho sprevádzali a pomáhali mu už vtedy, keď bol v Galilei. A boli tu aj iné ženy, ktoré s ním prišli do Jeruzalema.</verse>
				<verse number="42">Bol deň pripravovania, čiže deň pred sobotou, a pomaly sa zvečerilo.</verse>
				<verse number="43">Jozef z Arimatey, vážený člen židovskej rady, ktorý tiež očakával Božie kráľovstvo, predstúpil smelo pred Piláta a požiadal ho o Ježišovo telo.</verse>
				<verse number="44">Pilát sa začudoval: „Vari už naozaj zomrel?“ Dal si zavolať stotníka a spýtal sa ho, či je to pravda.</verse>
				<verse number="45">Keď mu stotník potvrdil Ježišovu smrť, dovolil Jozefovi telo vziať.</verse>
				<verse number="46">Ten kúpil plátno, sňal Ježišovo telo z kríža, zavinul ho do plátna a uložil do vlastnej hrobky, vytesanej v skale. Vchod do hrobu privalili balvanom.</verse>
				<verse number="47">Mária Magdaléna a Mária Jozesova sa prizerali, kde Ježiša pochovali.</verse>
			</chapter>
			<chapter number="16">
				<verse number="1">Mária z Magdaly, Jakubova matka Mária a Salome nakúpili po sobote voňavé masti, aby nimi podľa židovskej obyčaje natreli Ježišovo telo.</verse>
				<verse number="2">Zavčasu ráno v prvý deň týždňa, len čo vyšlo slnko, pobrali sa k hrobu.</verse>
				<verse number="3">Cestou si hovorili: „Kto nám odvalí kameň, ktorý je pri vchode do hrobu?“</verse>
				<verse number="4">Keď však prišli na miesto, zistili, že ten obrovský kameň je od hrobu odvalený.</verse>
				<verse number="5">Vstúpili do hrobky a na pravej strane videli sedieť mladého muža v bielom odeve. Veľmi sa ho zľakli.</verse>
				<verse number="6">On ich však upokojoval: „Nebojte sa! Viem, že hľadáte Ježiša z Nazareta, ktorého ukrižovali. Nie je tu, vstal z mŕtvych! Pozrite sa na miesto, kde ho položili: je prázdne.</verse>
				<verse number="7">Choďte a oznámte jeho učeníkom vrátane Petra: Ježiš ide pred vami do Galiley. Stretnete sa tam s ním, tak ako vám to oznámil pred svojou smrťou.“</verse>
				<verse number="8">Ženy vybehli z hrobky a celé predesené utekali preč. Triasli sa od hrôzy a nikomu nič nepovedali, lebo sa báli.</verse>
				<verse number="9">Ježiš Kristus vstal z mŕtvych v nedeľu zavčasu ráno. Najprv sa ukázal Márii Magdaléne, žene, z ktorej kedysi vyhnal sedem démonov.</verse>
				<verse number="10">Tá bežala k Ježišovým učeníkom, ktorých našla plačúcich a zúfalých, a oznámila im: „Ježiš žije! Videla som ho!“</verse>
				<verse number="11">Ale neuverili jej.</verse>
				<verse number="12">Potom sa ukázal dvom učeníkom, ktorí šli z Jeruzalema na vidiek.</verse>
				<verse number="13">Vrátili sa, oznámili to ostatným, ale ani im nikto neveril.</verse>
				<verse number="14">Neskôr sa ukázal svojim jedenástim učeníkom, práve keď jedli. Karhal ich pre nevieru i preto, že tak tvrdohlavo odmietali uveriť, že je živý.</verse>
				<verse number="15">Potom ich poveril úlohou: „Choďte do celého sveta a všetkým ľuďom oznamujte radostnú správu:</verse>
				<verse number="16">kto uverí vo mňa a dá sa pokrstiť, bude zachránený. Ale toho, kto odmietne veriť, Boh odsúdi.</verse>
				<verse number="17">Tých, ktorí uveria, budú sprevádzať tieto znamenia: Budú v mojom mene vyháňať démonov a hovoriť novými jazykmi.</verse>
				<verse number="18">Budú brať do rúk hady, ktoré im neublížia, a jedovatý nápoj im neuškodí. Na chorých budú vkladať ruky a uzdravia ich.“</verse>
				<verse number="19">Po týchto slovách bol Pán Ježiš vzatý do neba a zaujal svoje miesto po Božej pravici.</verse>
				<verse number="20">Jeho učeníci sa rozišli do sveta a všade zvestovali radostnú správu o Kristovi. A Pán bol s nimi a ich slová potvrdzoval zázračnými činmi.</verse>
			</chapter>
		</book>
		<book number="42">
			<chapter number="1">
				<verse number="1">Už mnohí predo mnou sa usilovali spísať udalosti, ktoré sa u nás odohrali.</verse>
				<verse number="2">Vychádzali pri tom zo slov tých, ktorí boli od začiatku očitými svedkami a zvestovateľmi Božieho slova.</verse>
				<verse number="3">Napriek tomu som sa rozhodol dôkladne preskúmať, roztriediť a napísať ti, vznešený Teofil, všetky dostupné správy,</verse>
				<verse number="4">aby si získal istotu, že to, o čom si sa dozvedel, je pravda.</verse>
				<verse number="5">V dobe, keď bol Herodes kráľom Judska, žil istý kňaz menom Zachariáš. Zachariáš bol členom Abiášovej skupiny. Jeho manželka Alžbeta pochádzala z Áronovho kňazského rodu.</verse>
				<verse number="6">Obaja boli čestní ľudia, Boha rešpektovali a žili podľa Božích prikázaní a predpisov.</verse>
				<verse number="7">Boli to už starší ľudia a zostali bezdetní, lebo Alžbeta bola neplodná.</verse>
				<verse number="8">V čase, keď prišiel rad na Zachariášovu kňazskú skupinu a on konal v chráme svoje kňazské povinnosti,</verse>
				<verse number="9">bol práve Zachariáš vybratý losom, aby vstúpil vo svätyne a tam na oltári priniesol kadidlovú obeť.</verse>
				<verse number="10">Všetci zhromaždení ľudia sa v tom čase vonku modlili.</verse>
				<verse number="11">Zachariáš bol práve vo svätyni, keď sa mu ukázal Pánov anjel po pravej strane kadidlového oltára.</verse>
				<verse number="12">Keď ho Zachariáš uvidel, predesil sa a zmocnila sa ho bázeň.</verse>
				<verse number="13">Boží posol ho však upokojoval: „Neboj sa, Zachariáš! Prišiel som ti oznámiť, že Boh vypočul tvoju modlitbu. Manželka Alžbeta ti porodí syna, ktorému dáte meno Ján.</verse>
				<verse number="14">Budeš mať z neho veľkú radosť a potešenie a mnohí budú za jeho narodenie nesmierne vďační.</verse>
				<verse number="15">Boh ho poverí veľkou úlohou. Počas svojho života nebude piť víno ani iný opojný nápoj. Duch Svätý bude v ňom už od narodenia.</verse>
				<verse number="16">Mnohých z izraelského národa privedie naspäť k Bohu, ich skutočnému Pánovi.</verse>
				<verse number="17">On sám pôjde pred Ním a bude mať toho istého ducha a tú istú moc, ako mal Eliáš. To preto, aby obnovil lásku medzi rodičmi a deťmi, aby tých, čo konajú svojvoľne, priviedol k múdrosti spravodlivých a pripravil tak ľudí na Jeho prijatie.“</verse>
				<verse number="18">Zachariáš namietol: „Ako môžem veriť, že je to pravda? Veď sme s manželkou obaja starí a deti už mať nemôžeme.“</verse>
				<verse number="19">Anjel mu však povedal: „Ja som Gabriel a prichádzam s posolstvom priamo od Boha. Mám ti oznámiť túto radostnú správu.</verse>
				<verse number="20">No keďže si neuveril, budeš nemý, kým sa moje slová v určenom čase nenaplnia.“</verse>
				<verse number="21">Ľudia vonku medzitým čakali na Zachariáša a čudovali sa, že je vo svätyni tak dlho.</verse>
				<verse number="22">Keď konečne vyšiel, nemohol prehovoriť. Posunkami im dal najavo, že mal vo svätyni videnie.</verse>
				<verse number="23">Keď sa skončil týždeň jeho chrámovej služby, vrátil sa domov.</verse>
				<verse number="24">Onedlho nato Alžbeta otehotnela, ale tajila to pred ľuďmi až do piateho mesiaca.</verse>
				<verse number="25">Radovala sa: „Boh sa nado mnou zľutoval a zbavil ma pohŕdania a neúcty ľudí.“</verse>
				<verse number="26">Pol roka po Zachariášovom videní poslal Boh anjela Gabriela do galilejského mestečka Nazareta</verse>
				<verse number="27">k dievčaťu, ktoré sa volalo Mária. Bola snúbenicou Jozefa, ktorý pochádzal z Dávidovho kráľovského rodu.</verse>
				<verse number="28">Anjel sa jej prihovoril: „Raduj sa, lebo Boh je s tebou a obdaril ťa svojou milosťou.“</verse>
				<verse number="29">Máriu jeho slová znepokojili a snažila sa pochopiť, čo to znamená.</verse>
				<verse number="30">Posol pokračoval: „Neboj sa, Mária! Boh ťa chce nesmierne požehnať.</verse>
				<verse number="31">Narodí sa ti syn a dáš mu meno Ježiš.</verse>
				<verse number="32">Bude mať veľkú moc a bude Synom Najvyššieho. Boh mu dá Dávidov trón,</verse>
				<verse number="33">naveky bude kráľom Izraela a jeho kráľovstvo sa nikdy neskončí.“</verse>
				<verse number="34">Mária však namietala: „Ako sa mi môže narodiť dieťa? Veď nežijem s mužom!“</verse>
				<verse number="35">Anjel jej povedal: „Duch Svätý to spôsobí. Zjaví sa pri tebe moc Najvyššieho a sväté dieťa, ktoré sa ti narodí, bude sa volať Boží Syn.</verse>
				<verse number="36">Veď aj tvoja príbuzná Alžbeta, po celý život neplodná, bude mať vo svojej starobe syna. Narodí sa jej už o tri mesiace.</verse>
				<verse number="37">U Boha nie je nič nemožné.“</verse>
				<verse number="38">Mária na to povedala: „Som Pánovou služobníčkou. Nech sa teda stane, ako si povedal.“ Potom anjel odišiel.</verse>
				<verse number="39">O niekoľko dní sa Mária vydala do mestečka v judských kopcoch, kde žil Zachariáš s Alžbetou.</verse>
				<verse number="40">Keď vošla do ich domu a pozdravila sa,</verse>
				<verse number="41">pocítila Alžbeta, ako sa v nej dieťa pohlo. V tej chvíli Alžbetu prenikol Svätý Duch</verse>
				<verse number="42">a nadšene zvolala: „Mária, Boh ťa požehnal spomedzi všetkých žien a aj tvoj syn bude požehnaním.</verse>
				<verse number="43">Aká je to pre mňa česť, že ma navštívila matka môjho Pána.</verse>
				<verse number="44">Len čo som začula tvoj pozdrav, dieťatko sa vo mne od radosti pohlo.</verse>
				<verse number="45">Si blahoslavená, lebo si uverila Božiemu zasľúbeniu. Jeho slová sa splnia.“</verse>
				<verse number="46">Nato Mária povedala: „Moje srdce chváli Pána</verse>
				<verse number="47">a radujem sa v Bohu, mojom Spasiteľovi.</verse>
				<verse number="48">Mňa, bezvýznamné dievča, si všimol. Ľudia zo všetkých národov budú o mne hovoriť ako o požehnanej,</verse>
				<verse number="49">pretože vidím, aké veľké a úžasné veci vykonal mocný Boh. Jeho meno je sväté</verse>
				<verse number="50">a svoje milosrdenstvo preukazuje všetkým, ktorí ho berú vážne.</verse>
				<verse number="51">Vystiera svoju mocnú ruku, aby maril plány pyšných,</verse>
				<verse number="52">aby zosadzoval vládcov z trónu a pozdvihoval utláčaných.</verse>
				<verse number="53">Hladných sýtil dobrými vecami a bohatých prepúšťal s prázdnymi rukami.</verse>
				<verse number="54">Ujal sa svojho ľudu, Izraela a stále mu je milosrdný.</verse>
				<verse number="55">Tak to naveky sľúbil našim otcom: Abrahámovi i jeho potomkom.“</verse>
				<verse number="56">Mária ostala u Alžbety tri mesiace a potom sa vrátila domov.</verse>
				<verse number="57">Keď nastal čas, Alžbete sa narodil syn.</verse>
				<verse number="58">Keď sa všetci susedia a príbuzní dozvedeli, ako ju Boh požehnal, radovali sa spolu s ňou.</verse>
				<verse number="59">Zišli sa na ôsmy deň, keď podľa zákona chlapcov obrezávali, a chceli mu dať meno po otcovi – Zachariáš.</verse>
				<verse number="60">Ale Alžbeta povedala: „Nie, bude sa volať Ján.“</verse>
				<verse number="61">Namietali: „Vo vašej rodine sa predsa nikto tak nevolal.“</verse>
				<verse number="62">Tu sa obrátili na otca, aké mu chce dať meno.</verse>
				<verse number="63">Vypýtal si tabuľku a na prekvapenie všetkých napísal: „Bude sa volať Ján.“</verse>
				<verse number="64">V tej chvíli sa Zachariášovi opäť vrátila reč a začal chváliť Boha.</verse>
				<verse number="65">Všetci susedia pochopili, že sa deje čosi mimoriadne a naplnila ich bázeň. Hovorilo sa o tom po celej hornatej Judei.</verse>
				<verse number="66">Každý, kto o tom počul, uvažoval vo svojom srdci: „Z toho chlapca určite vyrastie niekto významný. Veď je zrejmé, že ho sprevádza Božia moc.“</verse>
				<verse number="67">Duch Svätý naplnil Zachariáša a dal mu tieto prorocké slová:</verse>
				<verse number="68">„Chvála Pánovi, Bohu Izraela, že prichádza svojmu ľudu na pomoc a vyslobodzuje ho.</verse>
				<verse number="69">Posiela nám mocného Záchrancu z rodu kráľa Dávida,</verse>
				<verse number="70">ktorého už dávno ohlasoval ústami svojich prorokov;</verse>
				<verse number="71">oslobodí nás od našich nepriateľov a tých, čo nás nenávidia.</verse>
				<verse number="72">Boh prejavil svoje milosrdenstvo a priznáva sa k našim otcom a k svojej zmluve s nimi.</verse>
				<verse number="73">Veď Boh sa prísahou zaviazal nášmu otcovi Abrahámovi,</verse>
				<verse number="74">že nás vyslobodí z rúk nepriateľov, aby sme mu mohli slobodne vzdávať česť a chválu</verse>
				<verse number="75">a mohli po celý náš život žiť čestne a spravodlivo.</verse>
				<verse number="76">A ty, syn môj, budeš prorokom Najvyššieho a budeš pod Pánovým vedením pripravovať ľudí na jeho príchod.</verse>
				<verse number="77">Budeš im hovoriť, že Boh chce ľudí zachrániť odpustením ich hriechov.</verse>
				<verse number="78">Veď Boh je plný zľutovania a milosrdenstva. Slnko spásy už vychádza,</verse>
				<verse number="79">aby zažiarilo všetkým, čo žijú v tme a v tieni smrti. Boh nás povedie po ceste, ktorá vedie k zmiereniu a pokoju.“</verse>
				<verse number="80">Chlapec rástol a jeho duch mocnel. Neskôr odišiel na púšť, kde žil v ústraní až do chvíle, keď vystúpil so svojím posolstvom pred izraelský národ.</verse>
			</chapter>
			<chapter number="2">
				<verse number="1">V tom čase nariadil cisár Augustus, aby sa vykonalo sčítanie ľudu v celej Rímskej ríši.</verse>
				<verse number="2">Tento súpis sa konal pred tým, než sa rímskym miestodržiteľom v Sýrii stal Kvirinius.</verse>
				<verse number="3">Každý bol povinný dať sa zapísať v meste, odkiaľ pochádzali jeho predkovia.</verse>
				<verse number="4">Aj Jozef so svojou snúbenicou Máriou putoval z galilejského Nazareta do judského mesta Betlehem, rodiska kráľa Dávida. Jozef totiž pochádzal z jeho rodu.</verse>
				<verse number="5">Keď sa vydali na cestu, Mária už bola vo vysokom stupni tehotenstva.</verse>
				<verse number="6">Počas pobytu v Betleheme nastal čas pôrodu.</verse>
				<verse number="7">Márii sa narodil jej prvorodený syn. Zavinula ho do plienok a uložila do jaslí, lebo v hostinci už nebolo miesta.</verse>
				<verse number="8">Za mestom pásli pastieri svoje ovce. Aj v tú noc boli pri stáde a strážili ho.</verse>
				<verse number="9">Zrazu sa pred nimi zjavil Pánov anjel a celá krajina sa rozžiarila odleskom Božej slávy. Veľmi sa vyľakali,</verse>
				<verse number="10">ale anjel ich upokojoval: „Nebojte sa, nesiem vám radostnú správu, z ktorej sa môžu tešiť všetci ľudia.</verse>
				<verse number="11">V Dávidovom meste sa vám dnes narodil Záchranca. On je Mesiáš a váš Pán.</verse>
				<verse number="12">Nájdete dieťatko zavinuté v plienkach a ležiace v jasliach: to je ten, o ktorom vám hovorím.“</verse>
				<verse number="13">Potom sa k anjelovi pripojili celé zástupy nebeského vojska. Všetci chválili Boha a hovorili:</verse>
				<verse number="14">„Sláva Bohu na nebi a na zemi pokoj ľuďom, ktorí našli Božiu priazeň.“</verse>
				<verse number="15">Len čo sa anjeli vrátili do neba, pastieri sa rozhodli: „Poďme sa pozrieť do Betlehema, aby sme videli veci, o ktorých nám Boh prostredníctvom anjela hovoril.“</verse>
				<verse number="16">Ponáhľali sa do mesta a našli Máriu s Jozefom i novorodeniatko ležiace v jasliach.</verse>
				<verse number="17">Keď ho uvideli, všetkým rozpovedali, čo zažili a čo im anjel povedal o dieťatku.</verse>
				<verse number="18">Ľudia, ktorí to počuli, sa ich slovám veľmi čudovali.</verse>
				<verse number="19">Mária si to všetko uchovala v srdci a premýšľala o tom.</verse>
				<verse number="20">Pastieri sa vrátili k svojim stádam, radovali sa a velebili Boha, že našli všetko tak, ako im anjel oznámil.</verse>
				<verse number="21">Na ôsmy deň dali Mária a Jozef chlapca obrezať. Dali mu meno Ježiš, ako to anjel určil už pred jeho narodením.</verse>
				<verse number="22">Mojžišov zákon prikazoval, aby každá žena, ktorej sa narodí dieťa, išla do chrámu a priniesla obeť. Preto aj Mária, keď bola podľa Zákona obradne čistá, prišla s Jozefom do chrámu. Vzali so sebou aj dieťa:</verse>
				<verse number="23">v Mojžišovom zákone je totiž napísané, že každý prvorodený chlapec bude zasvätený Bohu.</verse>
				<verse number="24">Priniesli aj obeť, ktorú mali podľa zákona obetovať chudobní: dve hrdličky alebo dvoch holubov.</verse>
				<verse number="25">V tom čase žil v Jeruzaleme zbožný starec Simeon. Bol to čestný muž, Boha i jeho prikázania bral vážne a viedol ho Svätý Duch. Simeon očakával Božie potešenie pre Izrael.</verse>
				<verse number="26">Duch Svätý mu zjavil, že nezomrie, kým na vlastné oči neuvidí Bohom sľúbeného Mesiáša.</verse>
				<verse number="27">Vedený Božím Duchom prišiel do chrámu práve vo chvíli, keď rodičia zasväcovali Ježiša Bohu.</verse>
				<verse number="28">Simeon vzal dieťa do náručia a modlil sa:</verse>
				<verse number="29">„Pane, ďakujem ti, že si splnil svoj sľub. Teraz môžem pokojne zomrieť,</verse>
				<verse number="30">lebo som na vlastné oči videl toho, ktorý prinesie záchranu.</verse>
				<verse number="31">V ňom ponúkaš záchranu celému svetu;</verse>
				<verse number="32">on bude svetlom pohanom a slávou svojho ľudu Izraela.“</verse>
				<verse number="33">Jozef a Mária boli z jeho slov o dieťati prekvapení.</verse>
				<verse number="34">Simeon im požehnal a Márii ešte povedal: „Toto dieťa bude príčinou pádu jedných a povýšenia druhých v Izraeli. Je znamením z neba, proti ktorému sa mnohí postavia,</verse>
				<verse number="35">a tak prezradia svoje zmýšľanie. A tvoje srdce prenikne bolesť ako meč.“</verse>
				<verse number="36">Bola tam aj prorokyňa Anna, dcéra Fanuelova z rodu Aserovho. Po sedemročnom manželstve ovdovela a teraz už bola vo veľmi pokročilom veku:</verse>
				<verse number="37">mala osemdesiatštyri rokov. Celý svoj život prežila v chráme a jej dni aj noci boli naplnené službou Bohu, modlitbami a častými pôstmi.</verse>
				<verse number="38">Aj ona k nim pristúpila a ďakovala Bohu za to dieťa. Hovorila o ňom všetkým, ktorí v Jeruzaleme očakávali príchod Mesiáša.</verse>
				<verse number="39">Keď Jozef s Máriou splnili všetko, čo prikazoval Zákon, vrátili sa do Nazareta v Galilei.</verse>
				<verse number="40">Chlapec rástol, jeho duch mocnel, nadobúdal poznanie a múdrosť. Všetci mohli vidieť, že Boh ho zahŕňa svojím dobrodením.</verse>
				<verse number="41">Ježišovi rodičia putovali každý rok do Jeruzalema na veľkonočné sviatky.</verse>
				<verse number="42">Keď mal Ježiš dvanásť rokov, tiež sa vybrali na sviatky do Jeruzalema.</verse>
				<verse number="43">Po slávnosti sa všetci vydali na cestu domov, ale Ježiš zostal bez vedomia rodičov v Jeruzaleme.</verse>
				<verse number="44">Spočiatku sa ani neznepokojovali, lebo si mysleli, že zostal niekde medzi pútnikmi. Ale keď sa celý deň neukázal, začali ho hľadať medzi príbuznými a známymi.</verse>
				<verse number="45">Nenašli ho, a preto sa vrátili do Jeruzalema a hľadali ho tam.</verse>
				<verse number="46">Až po troch dňoch ho našli v chráme, ako sedí medzi učiteľmi Zákona, počúva ich a kladie im otázky.</verse>
				<verse number="47">Všetci, ktorí tam boli, žasli nad jeho múdrosťou a odpoveďami.</verse>
				<verse number="48">Rodičov prekvapilo, že je v chráme, a matka mu vyčítala: „Syn náš, čo si nám to urobil? Báli sme sa s otcom o teba a hľadali sme ťa.“</verse>
				<verse number="49">Ježiš im odpovedal: „Prečo ste ma hľadali? Či neviete, že musím byť tam, kde ide o veci môjho Otca?“</verse>
				<verse number="50">Oni však jeho slová nepochopili.</verse>
				<verse number="51">Ježiš sa potom vrátil s rodičmi do Nazareta. Bol im dobrým synom a jeho matka premýšľala o všetkom, čo sa stalo.</verse>
				<verse number="52">Ježiš rástol a rozvíjal sa telesne aj rozumovo a bol milý Bohu i ľuďom.</verse>
			</chapter>
			<chapter number="3">
				<verse number="1">V pätnástom roku vlády cisára Tiberia, keď bol Pilát Pontský rímskym správcom Judei a tetrarchami boli: Herodes v Galilei, jeho brat Filip v Iturei a na území Trachonitidy a Lyzaniáš v Abiléne.</verse>
				<verse number="2">V čase, keď veľkňazský úrad zastávali Annáš a Kaifáš, vyzval Boh Jána, syna Zachariášovho, aby vystúpil z ústrania.</verse>
				<verse number="3">Ján Krstiteľ z Božieho poverenia prechádzal údolím rieky Jordán a kázal: „Zmeňte svoje myslenie a svoj život. Obráťte sa k Bohu, vyznajte svoje hriechy a na znamenie toho, že vám Boh odpustil, sa nechajte pokrstiť.“</verse>
				<verse number="4">Takto sa splnila dávna predpoveď proroka Izaiáša: „Na púšti volá hlas: Pripravte cestu Pánovi a odstráňte z nej všetky prekážky.</verse>
				<verse number="5">Zasypte priehlbiny, zarovnajte vrchy! Odstráňte zákruty, uhlaďte hrboľaté cesty.</verse>
				<verse number="6">A každý človek uvidí, ako Boh zachraňuje.“</verse>
				<verse number="7">Zástupom, ktoré za ním vychádzali, aby ich pokrstil, hovoril: „Hadie plemeno, myslíte si, že takto môžete uniknúť Božiemu hnevu?</verse>
				<verse number="8">Dokážte svojím životom, že ste sa odvrátili od svojich hriechov. Nenahovárajte si, že sa vám nemôže nič stať len preto, že ste potomkovia Abraháma. Neklamte samých seba! Veď Boh môže aj tieto kamene oživiť a urobiť z nich Abrahámove deti.</verse>
				<verse number="9">Sekera Božieho súdu je už priložená ku koreňom stromov. Každý strom, ktorý neprináša dobré ovocie, bude vyťatý a hodený do ohňa.“</verse>
				<verse number="10">Ľudia sa ho spytovali: „Tak čo máme robiť?“</verse>
				<verse number="11">Ján im odpovedal: „Máte dve košele? Rozdeľte sa s tými, čo nemajú ani jednu. Máte čo jesť? Rozdeľte sa s tými, čo sú hladní.“</verse>
				<verse number="12">Prichádzali k nemu aj vyberači daní, aby ich pokrstil a spytovali sa ho: „Učiteľu, čo máme robiť my?“ –</verse>
				<verse number="13">„Nevyberajte viac, ako je stanovené,“ odpovedal im.</verse>
				<verse number="14">„A čo my?“ spytovali sa vojaci. „Nikomu neubližujte ani nikoho nevydierajte. A buďte spokojní so žoldom, ktorý dostávate.“</verse>
				<verse number="15">Ján vedel, že ľudia očakávajú príchod Mesiáša. Všetci si dokonca začali myslieť, že by ním mohol byť práve on.</verse>
				<verse number="16">Preto im Ján povedal: „Ja vás krstím vodou, ale prichádza ktosi mocnejší, ako som ja. Tomu nie som hoden ani remienok rozviazať na obuvi. On vás bude krstiť Svätým Duchom a ohňom.</verse>
				<verse number="17">On prečistí zrno, zbaví ho pliev, pšenicu zhromaždí do svojej sýpky, ale plevy spáli v neuhasiteľnom ohni.“</verse>
				<verse number="18">Ján napomínal ľudí i rôznym iným spôsobom a zároveň ich povzbudzoval hlásaním radostnej zvesti.</verse>
				<verse number="19">Karhal i Herodesa, tetrarchu nad Galileou. Vyčítal mu, že žije s Herodiadou, manželkou svojho brata. Napomínal ho i za ostatné zlo, ktoré páchal.</verse>
				<verse number="20">Herodes svoje zločiny zavŕšil tým, že dal neskôr Jána uväzniť.</verse>
				<verse number="21">Keď sa všetok ľud dával krstiť a bol pokrstený aj Ježiš, vyšiel z vody a modlil sa. Vtom sa otvorilo nebo a</verse>
				<verse number="22">zostúpil naňho Svätý Duch v podobe holubice. Z neba sa ozval hlas: „Ty si môj milovaný Syn a to, čo robíš, ma napĺňa radosťou!“</verse>
				<verse number="23">Ježiš mal okolo tridsať rokov, keď začal verejne pôsobiť. Ľudia ho pokladali za syna tesára Jozefa, ktorého otcom bol Heli a jeho predkami boli postupne:</verse>
				<verse number="24">Matat, Lévi, Melchi, Janai, Jozef,</verse>
				<verse number="25">Matatiáš, Amos, Naum, Esli, Nagge,</verse>
				<verse number="26">Mahat, Matatiáš, Semein, Josech, Joda,</verse>
				<verse number="27">Johannan, Resa, Zorobábel, Salatiel, Neri,</verse>
				<verse number="28">Melchi, Adit, Kosam, Elmodam, Ér,</verse>
				<verse number="29">Jesus, Eliezer, Iorim, Matat, Lévi,</verse>
				<verse number="30">Simeon, Júda, Jozef, Jonam, Eliakim,</verse>
				<verse number="31">Melea, Mena, Matat, Nátan, Dávid,</verse>
				<verse number="32">Jesse, Obéd, Bóz, Sala, Náson,</verse>
				<verse number="33">Aminadab, Admin, Arni, Ezrom, Fares, Júda,</verse>
				<verse number="34">Jákob, Izák, Abrahám, Thara, Náchor,</verse>
				<verse number="35">Seruch, Ragau, Falek, Eber, Sala,</verse>
				<verse number="36">Kainam, Arfaxad, Sem, Noe, Lámech,</verse>
				<verse number="37">Matuzalem, Enoch, Jared, Maleel, Kainam,</verse>
				<verse number="38">Enos, Set a Adam, ktorého otcom bol Boh.</verse>
			</chapter>
			<chapter number="4">
				<verse number="1">Ježiš sa vrátil od Jordánu naplnený Svätým Duchom. Duch ho teraz viedol na púšť, kde s ním bol štyridsať dní. Po celý ten čas nič nejedol a diabol ho pokúšal.</verse>
				<verse number="2">Keď uplynulo tých štyridsať dní mal veľký hlad.</verse>
				<verse number="3">Vtedy mu diabol povedal: „Ak si naozaj Boží Syn, prikáž tomuto kameňu, aby sa premenil na chlieb!“</verse>
				<verse number="4">Ale Ježiš mu odpovedal: „Je napísané: Na to, aby človek žil, nepotrebuje len jedlo.“</verse>
				<verse number="5">Potom ho diabol vyviedol na vysoký vrch, ukázal mu všetky kráľovstvá sveta</verse>
				<verse number="6">a povedal: „Dám ti moc i slávu týchto kráľovstiev, pretože patria mne, a môžem ich dať, komu chcem.</verse>
				<verse number="7">Ak predo mnou padneš na kolená a vzdáš mi úctu ako Bohu, toto všetko bude tvoje.“</verse>
				<verse number="8">Ježiš mu odpovedal: „Je napísané: Pána, svojho Boha budeš uctievať a iba jemu budeš slúžiť!“</verse>
				<verse number="9">Potom ho diabol zaviedol do Jeruzalema na vežu chrámu a povedal mu: „Ak si Boží Syn, zoskoč dolu.</verse>
				<verse number="10">Veď je napísané: Boh prikáže svojim anjelom, aby ťa ochránili,</verse>
				<verse number="11">a ponesú ťa na rukách, aby si si neporanil nohy o kameň.“</verse>
				<verse number="12">Ježiš mu opäť odpovedal: „Ale je napísané aj toto: Nebudeš pokúšať Boha, je tvoj Pán!“</verse>
				<verse number="13">Po týchto slovách diabol ukončil pokúšanie a na určitý čas od neho odišiel.</verse>
				<verse number="14">Ježiš sa vrátil vyzbrojený mocou Ducha do Galiley a zvesť o ňom sa čoskoro rozšírila po celom okolí.</verse>
				<verse number="15">Učil v synagógach a chválil ho každý, kto ho počul.</verse>
				<verse number="16">Prišiel aj do Nazareta, kde vyrastal. Keďže bola sobota, šiel – ako každú sobotu – do miestnej synagógy. Keď vstal, aby čítal z Písma,</verse>
				<verse number="17">podali mu zvitok, na ktorom bola napísaná kniha proroka Izaiáša. Rozvinul ho a našiel miesto, kde bolo napísané:</verse>
				<verse number="18">„Duch Boží ma vedie, lebo ma Boh určil, aby som chudobným priniesol radostnú správu a tých, ktorí majú zlomené srdce, uzdravil. Poslal ma, aby som oznámil väzňom vyslobodenie, slepým vrátil zrak, utláčaných oslobodil</verse>
				<verse number="19">a všetkým rozhlásil, že prichádza čas, v ktorom chce Boh prejaviť svoju milosť.“</verse>
				<verse number="20">Ježiš zvinul zvitok, podal ho sluhovi a sadol si. Všetci, čo boli v synagóge sa na neho uprene pozreli.</verse>
				<verse number="21">A vtedy Ježiš doložil: „To, čo ste práve počuli, sa dnes stalo skutočnosťou.“</verse>
				<verse number="22">Všetci, čo tam boli, mu prisviedčali a obdivovali, aké krásne slová plynú z jeho úst. A spytovali sa: „Ako je to možné? Nie je to azda syn Jozefov?“</verse>
				<verse number="23">Ale Ježiš pokračoval: „Asi by ste mi radi pripomenuli príslovie: ‚Lekár, uzdrav sa sám!‘ Prečo neurobíš doma také isté zázraky, ako si urobil v Kafarnaume?“</verse>
				<verse number="24">Ježiš im odpovedal: „Pravda je totiž taká, že žiadneho proroka si neuctia tam, odkiaľ pochádza!</verse>
				<verse number="25">Len si spomeňte, ako to bolo za čias proroka Eliáša, keď tri a pol roka nepršalo. V celej krajine nastal veľký hlad. V Izraeli bolo vtedy mnoho vdov,</verse>
				<verse number="26">ale ani k jednej Boh neposlal Eliáša: naopak, poslal ho k pohanskej vdove zo Sarepty v Sidone.</verse>
				<verse number="27">Alebo za čias proroka Elizea: v Izraeli bolo veľa malomocných, ale uzdravený bol iba Náman, pohan zo Sýrie.“</verse>
				<verse number="28">Po týchto slovách sa všetci poslucháči v synagóge rozzúrili,</verse>
				<verse number="29">schmatli Ježiša a vyviedli ho za mesto na svah vrchu, na ktorom bolo ich mesto postavené, aby ho zhodili dolu.</verse>
				<verse number="30">Ježiš však zrazu prešiel pomedzi nich a pokračoval vlastnou cestou.</verse>
				<verse number="31">Pobral sa do mesta Kafarnaum v Galilei a každú sobotu tam vyučoval.</verse>
				<verse number="32">Poslucháči žasli nad jeho učením, lebo ich učil ako niekto, kto má autoritu a moc.</verse>
				<verse number="33">Raz, keď učil v synagóge, bol tam muž ovládaný diablovým duchom. Ten začal vykrikovať:</verse>
				<verse number="34">„Hej! Choď preč! Načo si prišiel, Ježiš z Nazareta? Chceš nás zahubiť? Ja viem, kto si: ten Svätý, čo prišiel od Boha!“</verse>
				<verse number="35">Ježiš však démonovi prikázal: „Mlč a vyjdi z neho!“ Zlý duch tým mužom mocne zalomcoval, hodil ho medzi nich a vyšiel z neho, ale neublížil mu.</verse>
				<verse number="36">Ohromení ľudia sa medzi sebou zhovárali: „Aké mocné slová! S akou autoritou rozkazuje démonom, že ho na slovo poslúchajú?“</verse>
				<verse number="37">Správa o ňom sa ihneď rozletela po celom kraji.</verse>
				<verse number="38">Zo synagógy sa pobral do domu rybára Šimona. Šimonova svokra bola ťažko chorá a lomcovala ňou vysoká horúčka. Prosili ho, aby ju uzdravil.</verse>
				<verse number="39">Ježiš sa sklonil nad chorú a na jeho slovo horúčka zmizla. Žena vstala z postele a šla im pripraviť jedlo.</verse>
				<verse number="40">Keď zapadlo slnko, všetci k nemu privádzali svojich blízkych, ktorí trpeli rozličnými ťažkosťami. Ježiš na nich kládol ruky a uzdravoval ich.</verse>
				<verse number="41">Mnohých oslobodil aj od démonov, ktorí kričali: „Ty si Syn Boží!“ Ale Ježiš im pohrozil, lebo nechcel, aby práve oni hovorili, že je Mesiáš.</verse>
				<verse number="42">Zavčasu ráno odišiel z domu na osamelé miesto. Ľudia ho všade hľadali, a keď ho našli, chceli mu zabrániť, aby od nich odišiel.</verse>
				<verse number="43">Ale on im povedal: „Aj ostatným mestám musím hlásať radostnú správu o prichádzajúcom Božom kráľovstve, veď na to ma Boh poslal.“</verse>
				<verse number="44">A tak prechádzal judskou krajinou a kázal v synagógach.</verse>
			</chapter>
			<chapter number="5">
				<verse number="1">Jedného dňa stál Ježiš na brehu Genezaretského jazera, obklopený obrovským zástupom ľudí, ktorí sa okolo neho tlačili, lebo chceli počuť Božie slovo.</verse>
				<verse number="2">Všimol si na brehu dve prázdne loďky. Rybári z nich vystúpili a prali siete.</verse>
				<verse number="3">Ježiš nastúpil na loďku, ktorá patrila Šimonovi, a poprosil ho, aby s ním odrazil od brehu. Potom si sadol a kázal odtiaľ zástupom.</verse>
				<verse number="4">Keď skončil, povedal Šimonovi: „Poď teraz s loďkou na miesto, kde je hlboká voda, a roztiahnite tam siete na lov.“</verse>
				<verse number="5">Šimon odpovedal: „Učiteľ, celú noc sme tvrdo pracovali a nič sme nechytili. Ale ak je to tvoje prianie, spustíme siete do vody.“</verse>
				<verse number="6">Vyplávali a vylovili také množstvo rýb, až sa im trhali siete.</verse>
				<verse number="7">Museli si zavolať na pomoc rybárov z druhej loďky. Čoskoro boli obe loďky také plné rýb, že sa takmer potápali.</verse>
				<verse number="8">Keď to Šimon Peter videl, padol pred Ježišom na kolená a prosil: „Odíď odo mňa, Pane, veď ja som hriešny človek!“</verse>
				<verse number="9">Peter bol totiž ohromený z takého nezvyčajného úlovku. Úžas sa zmocnil aj jeho spoločníkov:</verse>
				<verse number="10">Jakuba a Jána, synov Zebedejových. Ježiš Šimonovi povedal: „Neboj sa! Odteraz nebudeš loviť ryby, ale budeš zachraňovať ľudí pre večnosť.“</verse>
				<verse number="11">A len čo prirazili s loďkami k brehu, všetko tam nechali a šli za Ježišom.</verse>
				<verse number="12">V jednom mestečku stretol Ježiš človeka postihnutého ťažkým malomocenstvom. Úbožiak si pred neho kľakol a prosil: „Pane, keby si chcel, mohol by si ma uzdraviť.“</verse>
				<verse number="13">Ježiš vystrel ruku, dotkol sa ho a povedal: „Áno, chcem. Buď zdravý!“ A v tej chvíli nezostalo po malomocenstve ani stopy.</verse>
				<verse number="14">Ježiš mu prikázal, aby o tom nikomu nehovoril. „Choď a ukáž sa kňazovi! Potom prines Mojžišovým zákonom predpísanú obeť vďačnosti na dôkaz, že si zdravý.“</verse>
				<verse number="15">Zvesť o Ježišovi počulo čoraz viac ľudí. Prichádzali za ním veľké zástupy: chceli počúvať jeho učenie a byť uzdravení zo svojich chorôb.</verse>
				<verse number="16">On však často odchádzal na opustené miesto a tam sa modlil.</verse>
				<verse number="17">Jedného dňa, práve keď učil, zhromaždili sa farizeji a učitelia Zákona z rozličných miest Galiley a Judska, ba aj z Jeruzalema. Posadali si okolo neho a počúvali ho. Boh mu dal moc uzdravovať.</verse>
				<verse number="18">Akýsi muži priniesli na nosidlách ochrnutého človeka a chceli ho priniesť k Ježišovi.</verse>
				<verse number="19">Nemohli sa však k nemu cez to množstvo ľudí dostať. Vyšli teda na strechu a cez otvor spustili ochrnutého na nosidlách priamo pred Ježiša.</verse>
				<verse number="20">Keď Ježiš videl ich vieru, povedal: „Priateľ môj, tvoje hriechy sú odpustené.“</verse>
				<verse number="21">Učitelia Zákona a farizeji uvažovali: „Kto si myslí, že je! To je predsa rúhanie! Veď iba Boh má právo odpúšťať hriechy!“</verse>
				<verse number="22">Ježiš dobre vedel, čo si myslia, preto povedal: „Prečo sa pohoršujete vo svojich srdciach?</verse>
				<verse number="23">Veď čo je ľahšie? Povedať ochrnutému: ‚Tvoje hriechy sú odpustené‘, alebo mu prikázať: ‚Vstaň a choď!‘</verse>
				<verse number="24">Ale aby ste vedeli, že Syn človeka má moc na zemi odpúšťať hriechy…“ Vtedy sa obrátil k ochrnutému a povedal mu: „Vstaň a vezmi si svoje lôžko. Môžeš ísť domov!“</verse>
				<verse number="25">Ochrnutý hneď pred očami všetkých vstal a zbalil si rohož. Pobral sa domov a cestou hlasno chválil Boha.</verse>
				<verse number="26">Všetkých sa zmocnil úžas a oslavovali Boha. V bázni hovorili jeden druhému: „To, čo sme dnes videli, bolo naozaj mimoriadne!“</verse>
				<verse number="27">Keď Ježiš neskôr vyšiel z domu, všimol si na colnici vyberača poplatkov, ktorý sa volal Lévi. Povedal mu: „Poď, staň sa mojím nasledovníkom!“</verse>
				<verse number="28">A Lévi nechal všetko tak, vstal a šiel za ním.</verse>
				<verse number="29">Vo svojom dome potom usporiadal na Ježišovu počesť veľkú hostinu. Pozval na ňu aj mnoho ďalších vyberačov poplatkov.</verse>
				<verse number="30">Farizeji a učitelia Zákona sa na tom pohoršovali a vyčítali učeníkom: „Prečo si sadáte za stôl s takou spodinou?“</verse>
				<verse number="31">Ježiš im na to povedal: „Lekára nepotrebujú zdraví, ale chorí.</verse>
				<verse number="32">Neprišiel som volať k Bohu tých, čo sú presvedčení o vlastnej spravodlivosti, ale hriešnikov, aby sa odvrátili od svojich hriechov.“</verse>
				<verse number="33">Niektorí ľudia Ježišovi vyčítali: „Nasledovníci Jána Krstiteľa i nasledovníci farizejov sa často postia a modlia, ale tvoji sa nepostia vôbec.“</verse>
				<verse number="34">Ježiš im odpovedal: „Majú vari svadobčania, ktorých pozval ženích, dôvod smútiť, kým je s nimi?</verse>
				<verse number="35">Ale prídu dni, keď bude ženích od nich vzatý, a potom sa budú postiť.“</verse>
				<verse number="36">Potom im povedal aj podobenstvo: „Nikto predsa neodtrhne kus látky z nových šiat, aby ním zaplátal starý odev. Zničil by tak nové šaty a na staré by nová záplata ani nepristala.</verse>
				<verse number="37">A nikto nebude nalievať mladé víno do starých kožených mechov, lebo kvasiace víno by staré mechy roztrhlo, a tak by jedno i druhé vyšlo nazmar.</verse>
				<verse number="38">Preto mladé víno patrí do nových mechov.</verse>
				<verse number="39">Ale vy dávate prednosť starému vínu. Vravíte, že staré víno je lepšie.“</verse>
			</chapter>
			<chapter number="6">
				<verse number="1">Raz v sobotu prechádzal Ježiš a jeho učeníci obilným poľom. Učeníci trhali klasy, mrvili ich a zrná jedli.</verse>
				<verse number="2">Videli to farizeji a pohoršovali sa: „Čo to robíte? V sobotu sa to predsa nesmie!“</verse>
				<verse number="3">Ježiš im odpovedal: „Nikdy ste nečítali, čo urobil kráľ Dávid, keď on aj jeho družina boli hladní?</verse>
				<verse number="4">Ako vošiel do chrámu, vzal a jedol posvätné chleby, ktoré smeli jesť iba kňazi? Nečítali ste, ako z tých chlebov dal aj svojim spoločníkom?“</verse>
				<verse number="5">A potom ešte dodal: „Veď Syn človeka má právo rozhodnúť aj o tom, čo sa v sobotu smie robiť a čo nie!“</verse>
				<verse number="6">V inú sobotu vošiel Ježiš do synagógy a vyučoval. Bol tam aj človek s ochrnutou pravou rukou.</verse>
				<verse number="7">Učitelia Zákona a farizeji napäto striehli, čo urobí. Ak postihnutého uzdraví, budú mať výbornú príležitosť vzniesť proti nemu obvinenie.</verse>
				<verse number="8">Ale Ježiš dobre poznal ich myšlienky. Vyzval muža s ochrnutou rukou: „Poď sem a postav sa do prostriedku, aby ťa všetci videli.“ Muž poslúchol.</verse>
				<verse number="9">Nato oslovil Ježiš farizejov a učiteľov Zákona: „Mám pre vás otázku: Je dovolené konať v sobotu dobro alebo nie? Má sa život zachrániť, alebo zničiť?“</verse>
				<verse number="10">Každému z nich sa pozrel do očí a potom mužovi povedal: „Vystri ruku!“ Poslúchol a ruku mal opäť zdravú.</verse>
				<verse number="11">Ježišových odporcov to veľmi nahnevalo a začali sa medzi sebou radiť, čo by mohli s Ježišom urobiť.</verse>
				<verse number="12">V tých dňoch vystúpil Ježiš na vrch a celú noc tam strávil s Bohom na modlitbe.</verse>
				<verse number="13">Keď sa rozvidnelo, zavolal si k sebe učeníkov, vyvolil si z nich dvanástich a nazval ich apoštolmi. Boli to:</verse>
				<verse number="14">Šimon, ktorého volali aj Peter; Ondrej, jeho brat; Jakub a Ján; Filip a Bartolomej;</verse>
				<verse number="15">Matúš a Tomáš; Jakub, syn Alfejov a Šimon, ktorého volali Horlivec;</verse>
				<verse number="16">Júda, syn Jakubov a Judáš Iškariotský, ktorý ho neskôr zradil.</verse>
				<verse number="17">Keď zostúpili z vrchu na rovinu, očakával ich už veľký zástup Ježišových stúpencov a davy ľudí z Jeruzalema i z celého Judska, ba aj z pobrežných miest Týru a Sidonu.</verse>
				<verse number="18">Prišli ho počúvať, ale aj dať sa uzdraviť. Vyliečil mnohých, ktorých trápili rozličné choroby spôsobené nečistými duchmi.</verse>
				<verse number="19">Všetci sa ho túžili aspoň dotknúť, lebo z neho vychádzala uzdravujúca moc.</verse>
				<verse number="20">Tu sa Ježiš obrátil na svojich učeníkov a povedal: „Radujte sa, vy chudobní, lebo vám patrí Božie kráľovstvo.</verse>
				<verse number="21">Radujte sa, ktorí trpíte hladom, lebo Boh vás nasýti. Radujte sa, ktorí teraz plačete, lebo príde čas, keď sa budete smiať.</verse>
				<verse number="22">Radujte sa, keď vás budú nenávidieť, vylučovať spomedzi seba, potupovať a hanobiť vaše mená preto, že sa hlásite k Synovi človeka.</verse>
				<verse number="23">Tešte sa a jasajte od radosti, kedykoľvek sa to bude diať, lebo vás v nebi čaká veľká odmena: veď tak isto zaobchádzali ich predkovia s prorokmi.</verse>
				<verse number="24">Ale beda vám, bohatí, lebo vy už tu na zemi máte svoje potešenie.</verse>
				<verse number="25">Beda vám, ktorí sa cítite nasýtení, lebo raz budete trpieť hladom. Beda vám, ktorí sa ľahkomyseľne smejete, lebo raz budete trpko nariekať.</verse>
				<verse number="26">A beda vám, ak vás všetci vychvaľujú, veď kedysi sa ich otcovia rovnako správali k falošným prorokom.“</verse>
				<verse number="27">„Ale vám, ktorí ma počúvate, radím: Milujte svojich nepriateľov. Robte dobre tým, ktorí vás nenávidia.</verse>
				<verse number="28">Žehnajte tých, ktorí vás preklínajú, a proste o Božie požehnanie pre tých, ktorí vám krivdia.</verse>
				<verse number="29">Ak ťa niekto udrie po líci, nastav mu aj druhé. Ak od teba niekto žiada košeľu, daj mu aj kabát.</verse>
				<verse number="30">Každému, kto ťa o niečo prosí, daj, a ak si niekto vzal, čo patrí tebe, nevymáhaj to naspäť.</verse>
				<verse number="31">Správajte sa k ľuďom tak, ako chcete, aby sa oni správali k vám.</verse>
				<verse number="32">Aké uznanie by ste chceli za to, že budete prejavovať lásku iba tým, ktorí milujú vás? To robia aj bezbožníci.</verse>
				<verse number="33">Akú odmenu by ste chceli za to, že budete robiť dobre len tým, ktorí robia dobre vám? To isté predsa robia aj bezbožníci.</verse>
				<verse number="34">A akú by ste mali zásluhu, ak by ste požičiavali iba tým, o ktorých viete, že vám to vždy vrátia? Veď aj bezbožní ľudia požičiavajú s tým, že sa im to ľudia vrátia.</verse>
				<verse number="35">Vy však konajte inak. Milujte svojich nepriateľov. Robte im dobre! Požičiavajte a nevymáhajte naspäť. Veď je pre vás pripravená bohatá odmena a budete deťmi Boha Najvyššieho. Boh je totiž dobrý aj k ľuďom nevďačným a zlým.</verse>
				<verse number="36">Buďte teda milosrdní, ako je milosrdný aj váš Otec.“</verse>
				<verse number="37">„Nesúďte a nebudete súdení. Nikoho neodsudzujte a ani vy nebudete odsúdení. Odpúšťajte a aj vám bude odpustené.</verse>
				<verse number="38">Dávajte ochotne a aj Boh vás zahrnie svojimi darmi. Váš dar sa vám vráti dobre utlačenou, utrasenou, vrchovatou mierou. Lebo akou mierou dávate vy – malou či veľkou – takou bude namerané aj vám.“</verse>
				<verse number="39">Ježiš im povedal aj prirovnanie: „Čo sa stane, ak slepý vedie slepého? Vari nespadnú obaja do jamy?</verse>
				<verse number="40">Žiak nie je väčší ako jeho učiteľ. Ale ak na sebe pracuje, môže sa mu vyrovnať.</verse>
				<verse number="41">Prečo sa staráš o smietku v oku svojho brata, ale brvno vo vlastnom oku si si nevšimol?</verse>
				<verse number="42">Ako sa opovážiš povedať: ‚Brat môj, dovoľ, nech ti vyberiem smietku z oka‘, a pritom brvno vo vlastnom oku nevidíš? Pokrytec, najprv odstráň brvno z vlastného oka, a až potom budeš môcť dobre vidieť, ako odstrániť triesku z oka svojho brata.“</verse>
				<verse number="43">„Dobre zaštepený strom nerodí plané ovocie a planý strom nemôže rodiť ušľachtilé ovocie.</verse>
				<verse number="44">Každý strom sa pozná podľa ovocia. Veď z bodliakov sa neoberajú figy ani z tŕnia hrozno.</verse>
				<verse number="45">Dobrý človek rozdáva z dobrého pokladu svojho srdca dobré veci. Zlý človek má srdce plné zla, šíri iba zlo. Lebo jeho ústa hovoria iba to, čím je preplnené jeho srdce.“</verse>
				<verse number="46">„Prečo ma stále oslovujete: ‚Pane, Pane‘, ale nerobíte to, čo vám hovorím?</verse>
				<verse number="47">Každý, kto prichádza ku mne, počúva, čo hovorím, a podľa toho aj koná,</verse>
				<verse number="48">podobá sa človeku, ktorý staval dom. Kopal hlboko a základy položil na skale. Keď sa prihnala povodeň a vody sa zapreli do domu, nepohol sa, lebo mal pevné základy.</verse>
				<verse number="49">Ale ten, kto počúva moje slová, no nežije podľa nich, podobá sa človeku, ktorý si postavil dom bez základov. Keď sa prihnala povodeň, dom sa zrútil a zostali z neho iba ruiny.“</verse>
			</chapter>
			<chapter number="7">
				<verse number="1">Keď to všetko povedal poslucháčom, vrátil sa späť do Kafarnauma.</verse>
				<verse number="2">Tam mal istý rímsky dôstojník sluhu, ktorého si veľmi vážil, a ten na smrť ochorel.</verse>
				<verse number="3">Keď sa dôstojník dopočul o Ježišovi, poslal k nemu židovských starších s prosbou, aby prišiel a uzdravil mu sluhu.</verse>
				<verse number="4">Tí sa pobrali k Ježišovi a naliehavo ho prosili: „Zaslúži si, aby si mu pomohol.</verse>
				<verse number="5">Má rád náš národ, ba dal nám postaviť aj synagógu.“</verse>
				<verse number="6">Ježiš šiel s nimi. A keď už bol neďaleko dôstojníkovho domu, ten poslal k nemu svojich priateľov s odkazom: „Pane, neobťažuj sa, nie som hoden, aby si vstúpil pod moju strechu.</verse>
				<verse number="7">Preto som sa ani neodvážil prísť za tebou osobne. No stačí, ak povieš slovo, a môj sluha určite vyzdravie.</verse>
				<verse number="8">Veď aj ja sa musím podriaďovať rozkazom svojich veliteľov a sám dávam príkazy vojakom. Ak niektorému poviem: ‚Choď!‘, tak ide, a ak rozkážem inému: ‚Príď!‘, tak príde. A ak poviem svojmu sluhovi: ‚Urob to!‘, tak to urobí!“</verse>
				<verse number="9">Keď to Ježiš počul, bol veľmi prekvapený. Obrátil sa k zástupu, ktorý ho sprevádzal, a povedal: „Vravím vám, že v celom izraelskom národe som nestretol človeka, ktorý by mal takú veľkú vieru!“</verse>
				<verse number="10">Keď sa dôstojníkovi poslovia vrátili domov, našli sluhu zdravého.</verse>
				<verse number="11">Hneď nato sa Ježiš pobral do mesta Naim. Šli s ním jeho učeníci a veľký zástup ľudí.</verse>
				<verse number="12">Keď prišli až k mestskej bráne, stretli pohrebný sprievod. Pochovávali jediného syna istej vdovy. Sprevádzalo ju mnoho ľudí z mesta.</verse>
				<verse number="13">Keď ju Pán videl, prišlo mu jej ľúto a povedal: „Neplač!“</verse>
				<verse number="14">Potom pristúpil bližšie k máram, dotkol sa ich a tí, čo ich niesli, zastali. Ježiš povedal: „Chlapec, vravím ti, vstaň!“</verse>
				<verse number="15">Ten, čo bol mŕtvy, sa zrazu posadil a začal sa zhovárať s ľuďmi okolo. Tak Ježiš vrátil matke syna.</verse>
				<verse number="16">Všetkých naplnila veľká bázeň a zvelebovali a oslavovali Boha: „Prišiel k nám veľký prorok! Boh navštívil svoj ľud!“</verse>
				<verse number="17">Správa o tejto udalosti sa rozniesla po celom Judsku i po celom okolí.</verse>
				<verse number="18">Správy o všetkom, čo Ježiš robil, priniesli Jánovi jeho učeníci. Dvoch z nich si Ján zavolal</verse>
				<verse number="19">a poslal ich k Ježišovi s otázkou: „Si naozaj Mesiáš, ktorý mal prísť, alebo máme čakať niekoho iného?“</verse>
				<verse number="20">Keď prišli za Ježišom, povedali mu: „Ján Krstiteľ nás poslal, aby sme sa ťa opýtali, či si naozaj Mesiáš, ktorý mal prísť, alebo máme čakať niekoho iného?“</verse>
				<verse number="21">Práve, keď tam boli, Ježiš uzdravil mnohých trpiacich – chorých, posadnutých zlými duchmi a mnohým slepým vrátil zrak.</verse>
				<verse number="22">Odpovedal im: „Choďte a povedzte Jánovi, čo ste videli a čo ste počuli: slepí vidia, chromí chodia, malomocní sú uzdravení, hluchí počujú, mŕtvi sa prebúdzajú k životu a chudobným sa zvestuje radostná správa.</verse>
				<verse number="23">Šťastný je ten, kto mi dôveruje.“</verse>
				<verse number="24">Keď Jánovi poslovia odišli, začal Ježiš rozprávať o Jánovi zástupom: „Keď ste šli na judskú púšť, čo ste chceli obdivovať? Trstinu kolísanú vetrom?</verse>
				<verse number="25">Alebo ste chceli vidieť človeka oblečeného do drahých šiat? Ale veď tí žijú v prepychu v kráľovských palácoch.</verse>
				<verse number="26">Alebo ste chceli počuť proroka? Áno, poznali ste ešte niekoho väčšieho ako proroka.</verse>
				<verse number="27">Ján je ten, o ktorom prorok Malachiáš napísal: ‚Posielam svojho posla pred tebou, aby ti pripravil cestu.‘</verse>
				<verse number="28">Vedzte, že medzi všetkými ľuďmi, ktorí sa kedy narodili, niet nikoho, kto by prevyšoval Jána Krstiteľa, a predsa i ten najmenší v nebeskom kráľovstve je väčší ako on.“</verse>
				<verse number="29">Všetci, ktorí počuli Jána kázať – a boli medzi nimi aj ľudia pochybnej povesti – nechali sa od neho pokrstiť. Tým uznali, že spôsob, akým Boh koná, je správny.</verse>
				<verse number="30">Farizeji a učitelia Zákona však Jánov krst odmietli, lebo nepochopili, že aj oni potrebujú Božie odpustenie.</verse>
				<verse number="31">Ježiš pokračoval: „Ku komu mám prirovnať ľudí ako vy? Komu sa podobajú?</verse>
				<verse number="32">Sú ako deti, ktoré sa hrajú na námestí chvíľu na svadbu, chvíľu na pohreb a vzájomne si vyčítajú: ‚Pískali sme vám, ale netancovali ste.‘ ‚A my sme vám zasa smutne spievali, a neplakali ste.‘</verse>
				<verse number="33">Keď prišiel Ján Krstiteľ, nejedol chleba a nepil víno a vraveli, že je posadnutý,</verse>
				<verse number="34">ale keď prišiel Syn človeka, ktorý je a pije, vravíte pohŕdavo: ‚Pozrite sa na toho nenažranca a opilca, ktorý sa priatelí so zdieračmi a kadejakou spodinou.‘</verse>
				<verse number="35">Dokonalosť Božej múdrosti dokážu tí, čo sa ňou nechajú viesť.“</verse>
				<verse number="36">Jeden z farizejov pozval Ježiša na obed. Ježiš pozvanie prijal a stoloval s ním.</verse>
				<verse number="37">V tom meste žila žena veľmi zlej povesti. Keď sa dozvedela, že Ježiš je na návšteve u farizeja Šimona, priniesla alabastrovú nádobku so vzácnym vonným olejom.</verse>
				<verse number="38">S plačom pristúpila odzadu k jeho nohám, zmáčala ich slzami, utierala svojimi vlasmi, bozkávala a natierala olejom.</verse>
				<verse number="39">Keď to videl hostiteľ, povedal si v duchu: „Keby to bol prorok, vedel by, že tá žena je veľká hriešnica a nedovolil by, aby sa ho čo i len dotkla.“</verse>
				<verse number="40">V tom ho Ježiš oslovil: „Rád by som sa ťa, Šimon, na niečo spýtal.“ – „Prosím, len vrav,“ povedal Šimon.</verse>
				<verse number="41">„Jeden z veriteľov mal dvoch dlžníkov. Prvý mu bol dlžný päťsto denárov, druhý päťdesiat.</verse>
				<verse number="42">Keďže ani jeden nemal z čoho dlžobu zaplatiť, odpustil obidvom. Čo myslíš, ktorý z tých dvoch ho bude mať radšej?“ –</verse>
				<verse number="43">„Myslím, že ten, ktorému viac odpustil,“ odpovedal Šimon. „Správne uvažuješ,“ odpovedal Ježiš.</verse>
				<verse number="44">Potom ukázal na ženu pri svojich nohách a povedal Šimonovi: „Pozri na tú ženu. Keď som prišiel do tvojho domu, nedoniesol si vodu na umytie nôh, ako je zvykom. Táto žena mi ich však umyla svojimi slzami a poutierala vlastnými vlasmi.</verse>
				<verse number="45">Na uvítanie si ma nebozkal, ale táto žena mi neprestáva bozkávať nohy.</verse>
				<verse number="46">Nepotrel si mi hlavu olejom, ale ona mi vzácnym olejom natierala nohy.</verse>
				<verse number="47">Veľká láska, ktorú mi táto žena prejavila, je dôkazom, že jej bolo odpustených mnoho hriechov. Ten, kto si neuvedomuje potrebu Božieho odpustenia, ten vie prejaviť len veľmi málo lásky.“</verse>
				<verse number="48">Ježiš potom povedal žene: „Tvoje hriechy sú odpustené.“</verse>
				<verse number="49">Ľudia, ktorí boli na hostine, si v duchu vraveli: „Kto si myslí, že je, keď si trúfa odpúšťať hriechy!?“</verse>
				<verse number="50">Ježiš však žene znovu povedal: „Boh ťa zachránil pre tvoju dôveru vo mňa. Môžeš ísť a Boží pokoj bude s tebou.“</verse>
			</chapter>
			<chapter number="8">
				<verse number="1">Ježiš potom chodil z mesta do mesta, z dediny do dediny a všade prinášal radostnú zvesť o Božom kráľovstve. Sprevádzalo ho jeho dvanásť učeníkov a</verse>
				<verse number="2">niektoré ženy, ktoré zbavil démonov a uzdravil z rozličných chorôb. Boli to: Mária zvaná Magdaléna, z ktorej vyhnal sedem démonov;</verse>
				<verse number="3">Jana, žena Herodesovho správcu Chúzu; Zuzana a mnohé iné, ktoré sa o nich starali z vlastných prostriedkov.</verse>
				<verse number="4">Keď sa raz okolo Ježiša zhromaždilo mnoho ľudí zo všetkých kútov, vyrozprával im toto podobenstvo:</verse>
				<verse number="5">„Roľník vyšiel na pole zasiať obilie. Ako rozsieval, niektoré zrnko padlo na cestu, kde ho buď pošliapali ľudia, alebo ho vyzobali vtáci.</verse>
				<verse number="6">Iné padlo do skalnatej pôdy, vyklíčilo, ale hneď uschlo, lebo nemalo dostatok vlahy.</verse>
				<verse number="7">Ďalšie padlo do tŕnia, ktoré ho prerástlo a udusilo.</verse>
				<verse number="8">Jedno však padlo do úrodnej pôdy, vyrástlo klíčilo a vyhnalo do plného klasu, v ktorom bolo až sto zŕn.“ Keď dorozprával toto podobenstvo, povedal: „Kto má uši na počúvanie, nech počúva!“</verse>
				<verse number="9">Neskôr sa ho učeníci spytovali, čo to podobenstvo znamená.</verse>
				<verse number="10">Odpovedal im: „Vám už Boh zjavil tajomstvá Božieho kráľovstva. Ostatným však hovorím v podobenstvách, aby boli nútení rozmýšľať. Oni však počúvajú, ale nerozumejú, pozerajú sa, ale nevidia.</verse>
				<verse number="11">Zmysel tohto podobenstva je nasledovný:</verse>
				<verse number="12">Zrno je Božie posolstvo ľuďom. Cesta, na ktorú padajú prvé zrná, to sú tvrdé srdcia tých, čo počúvajú Božie slovo, ale potom príde diabol a vytrhne im ho zo srdca, aby neuverili a neboli zachránení.</verse>
				<verse number="13">Skalnatá pôda predstavuje tých, ktorí s radosťou prijímajú slovo, ale nedovolia, aby sa v nich zakorenilo a prinieslo úrodu. Veria, že Božie slovo je správne, no len čo prídu nejaké prekážky, odpadnú.</verse>
				<verse number="14">Zrno, čo spadlo do tŕnia, to sú tí, ktorí počúvajú Božie slovo a veria, ale ich vieru udusia starosti, honba za bohatstvom a užívaním života, takže neprinesú úžitok.</verse>
				<verse number="15">A napokon zrno v dobrej pôde sú tí, ktorí dychtivo počúvajú slovo, zachovávajú ho v dobrom a úprimnom srdci a prinášajú trvalý úžitok.“</verse>
				<verse number="16">„Nikto predsa nerozsvieti lampu, aby ju prikryl nádobou alebo strčil pod posteľ, ale postaví ju na svietnik, aby svietila všetkým v dome.</verse>
				<verse number="17">Všetko, čo je teraz skryté, sa raz dostane na svetlo a všetko, čo je ešte tajomné, bude raz zjavné.</verse>
				<verse number="18">Dbajte teda na to, ako počúvate. Lebo ten, kto žije podľa Božieho slova, bude mu rozumieť stále viac. Ale ten, kto podľa neho nežije, čoskoro prestane rozumieť aj to, čo mu je teraz jasné.“</verse>
				<verse number="19">Potom za ním prišla jeho matka a bratia, ale nemohli sa k nemu dostať pre zástup.</verse>
				<verse number="20">Ľudia mu oznámili: „Tvoja matka a bratia stoja vonku a chcú sa s tebou stretnúť.“</verse>
				<verse number="21">On im však odpovedal: „Moja matka a moji bratia sú tí, ktorí počúvajú Božie slovo a žijú podľa neho.“</verse>
				<verse number="22">Jedného dňa povedal Ježiš svojim učeníkom: „Preplavme sa na druhý breh jazera.“ Nastúpili teda spoločne do loďky</verse>
				<verse number="23">a odrazili od brehu. Kým sa plavili, Ježiš zaspal. Onedlho sa strhla veľká búrka s víchricou. Ocitli sa vo veľkom nebezpečenstve, lebo do loďky sa im začala naberať voda a hrozilo, že sa potopí.</verse>
				<verse number="24">Učeníci pristúpili k Ježišovi a budili ho: „Učiteľ! Učiteľ! Utopíme sa!“ Ježiš vstal, pohrozil vetru aj valiacim sa vlnám. Búrka utíchla a rozhostilo sa ticho.</verse>
				<verse number="25">Potom sa opýtal učeníkov: „Kde je vaša viera?“ Predesení sa čudovali a pýtali sa jeden druhého: „Kto to vlastne je, že dáva príkazy vetru i vode a poslúchajú ho?“</verse>
				<verse number="26">Pristáli na druhom brehu jazera oproti Galilei, v kraji Gerazénov.</verse>
				<verse number="27">Len čo Ježiš vystúpil z loďky, vyšiel mu oproti z mesta Gadary akýsi muž posadnutý démonmi. Už dlhý čas sa potuloval neoblečený a miesto domu spával v prázdnych hroboch vytesaných do skaly.</verse>
				<verse number="28">Keď zbadal Ježiša, zreval, hodil sa pred ním na kolená a kričal: „Čo odo mňa chceš, Ježišu, Syn najvyššieho Boha! Prosím ťa, nemuč ma!“</verse>
				<verse number="29">To povedal preto, lebo Ježiš prikázal nečistému duchu, aby vyšiel z toho človeka. Už dlho ho totiž ovládal, a hoci mal ruky aj nohy často spútané reťazami, putá popretŕhal a démon ho hnal na pusté miesta.</verse>
				<verse number="30">Ježiš sa ho spýtal: „Aké meno ti dali?“ – „Légia,“ zaznela odpoveď. Bol totiž posadnutý mnohými zlými duchmi.</verse>
				<verse number="31">A tí prosíkali, aby ich Ježiš neposlal do bezodnej priepasti.</verse>
				<verse number="32">Na neďalekom svahu sa pásla veľká črieda svíň. Démoni ho požiadali, aby im dovolil vojsť do nich. Dovolil im to.</verse>
				<verse number="33">Ihneď opustili úbožiaka a vošli do svíň. Črieda sa splašila, hnala sa po strmom úbočí do jazera a utopila sa v ňom.</verse>
				<verse number="34">Keď pastieri videli, čo sa stalo, rozutekali sa a každému o tom v meste i po dedinách hovorili.</verse>
				<verse number="35">Ľudia sa prichádzali pozrieť, čo sa vlastne stalo. Prišli k Ježišovi a videli, ako mu pri nohách pokojne sedí muž, z ktorého vyšli démoni, oblečený a zdravý. To ich vydesilo.</verse>
				<verse number="36">Tí, čo boli svedkami tejto udalosti im totiž rozprávali, ako bol tento posadnutý človek uzdravený.</verse>
				<verse number="37">Zmocnila sa ich taká hrôza, že všetci, čo tam bývali, začali Ježiša prosiť, aby z ich kraja odišiel. A tak nastúpil do loďky, aby sa vrátil späť.</verse>
				<verse number="38">Muž, ktorého Ježiš vyslobodil z moci démonov, ho prosil, aby smel zostať s ním, ale Ježiš ho poslal preč so slovami:</verse>
				<verse number="39">„Vráť sa domov a rozprávaj všetkým, aký zázrak Boh urobil!“ Muž poslúchol, vrátil sa do mesta a všade rozprával, aké dobrodenie mu Ježiš vykonal.</verse>
				<verse number="40">Na druhom brehu jazera ho srdečne uvítal zástup ľudí, ktorí ho tu čakali.</verse>
				<verse number="41">Bol medzi nimi aj predstavený židovskej synagógy Jairos. Padol Ježišovi k nohám a úpenlivo ho prosil, aby šiel do jeho domu,</verse>
				<verse number="42">lebo jeho jediná dcéra, ktorá mala iba dvanásť rokov, zomierala. Ježiš sa pobral s ním, ale zovšadiaľ sa tlačil zástup ľudí.</verse>
				<verse number="43">Bola tam aj istá žena, ktorá už dvanásť rokov trpela krvácaním, a hoci minula na lekárov celý svoj majetok, ani jednému sa ju nepodarilo vyliečiť.</verse>
				<verse number="44">Pristúpila k Ježišovi zozadu, dotkla sa okraja jeho plášťa a v tej chvíli pocítila, že prestala krvácať.</verse>
				<verse number="45">„Kto sa ma to dotkol?“ spýtal sa Ježiš. Keď sa nikto nechcel priznať, Peter namietol: „Majstre, veď pozri, koľko veľa je tu ľudí. Mohlo sa stať, že niekto do teba sotil.“</verse>
				<verse number="46">Ale Ježiš odpovedal: „Niekto sa ma úmyselne dotkol a viem, že moja moc mu pomohla.“</verse>
				<verse number="47">Keď žena videla, že sa to nedá utajiť, prišla celá rozochvená k Ježišovi, padla pred ním na kolená a pred všetkými sa priznala, prečo sa ho dotkla, aj ako bola hneď uzdravená.</verse>
				<verse number="48">„Dcéra, tvoja viera ťa uzdravila. Môžeš pokojne odísť,“ povedal jej Ježiš.</verse>
				<verse number="49">Kým sa zhováral so ženou, priniesol ktosi z Jairovho domu správu: „Tvoja dcéra už zomrela, neobťažuj Majstra.“</verse>
				<verse number="50">Keď to Ježiš počul, povedal otcovi: „Neboj sa, dôveruj mi, a tvoja dcéra bude zachránená!“</verse>
				<verse number="51">Keď prišli k Jairovmu domu, nedovolil nikomu vojsť dnu. Vzal so sebou iba Petra, Jána, Jakuba a rodičov dievčatka.</verse>
				<verse number="52">Tam už všetci oplakávali mŕtvu a srdcervúco nariekali. Ježiš im povedal: „Neplačte, veď neumrela, iba spí.“</verse>
				<verse number="53">Do očí sa mu vysmiali, lebo vedeli, že je naozaj mŕtva.</verse>
				<verse number="54">Chytil ju za ruku a zvolal: „Dievčatko, vstaň!“</verse>
				<verse number="55">A ono hneď ožilo a vstalo. Povedal: „Dajte sa mu najesť!“</verse>
				<verse number="56">Rodičov sa zmocnil úžas, ale Ježiš im prikázal, aby nikomu nevraveli, čo sa stalo.</verse>
			</chapter>
			<chapter number="9">
				<verse number="1">Ježiš si zvolal svojich dvanástich učeníkov a dal im silu a právomoc vyháňať všetkých démonov a liečiť choroby.</verse>
				<verse number="2">Potom ich poslal hlásať Božie kráľovstvo a uzdravovať chorých.</verse>
				<verse number="3">Povedal im: „Nič si neberte na cestu; ani palicu, ani tašku, ani chlieb, ani peniaze, ba ani odev na prezlečenie.</verse>
				<verse number="4">Kde vám poskytnú prístrešie, tam bývajte, kým sa nepoberiete ďalej.</verse>
				<verse number="5">A ak vás niekde neprijmú, nevnucujte sa; odíďte a straste si pred nimi aj prach zo svojich nôh, aby ste ich tak varovali pred Božím hnevom.“</verse>
				<verse number="6">Učeníci sa vydali na cestu, chodili z dediny do dediny, všade prinášali radostnú zvesť o záchrane a uzdravovali chorých.</verse>
				<verse number="7">Chýr o Ježišových zázrakoch sa dostal až do uší vladára Galiley Herodesa, ktorý nevedel, čo si o tom má myslieť. Niektorí totiž tvrdili, že to vstal z mŕtvych Ján Krstiteľ, ktorého dal Herodes popraviť.</verse>
				<verse number="8">Iní sa nazdávali, že sa znova zjavil prorok Eliáš, ďalší usudzovali, že vstal jeden z dávnych prorokov.</verse>
				<verse number="9">„Ja som predsa dal Jána sťať,“ vravel Herodes. „Kto len môže byť ten človek, o ktorom počúvam také zvláštne veci?“ Preto sa s ním veľmi túžil stretnúť.</verse>
				<verse number="10">Keď sa apoštoli vrátili, porozprávali Ježišovi všetko, čo robili. Utiahol sa s nimi do ústrania neďaleko mesta Betsaida.</verse>
				<verse number="11">Len čo sa však ľudia dozvedeli, kam šiel, vybrali sa za ním. Ježiš ich prijal, znova im hovoril o Božom kráľovstve a uzdravoval tých, ktorí to potrebovali.</verse>
				<verse number="12">Zvečerievalo sa. Prišli za ním dvanásti učeníci a pripomenuli mu: „Povedz ľuďom, aby si šli do okolitých dediniek a osád nájsť nocľah a jedlo, lebo tu na tejto pustatine nič nezoženú.“</verse>
				<verse number="13">„Vy sa im postarajte o jedlo!“ povedal Ježiš učeníkom. „My?“ začudovali sa. „Veď máme iba päť chlebov a dve ryby. Alebo máme azda ísť a nakúpiť potravu pre celý tento zástup?“</verse>
				<verse number="14">Len mužov tam bolo asi päťtisíc.</verse>
				<verse number="15">„Usaďte všetkých na zem do skupín asi po päťdesiatich,“ rozkázal učeníkom. Urobili podľa jeho pokynu.</verse>
				<verse number="16">Potom vzal tých päť chlebov a dve ryby, uprel zrak k nebu a poďakoval za ne Bohu. Rozlamoval chleby a podával učeníkom, aby ich roznášali ľuďom.</verse>
				<verse number="17">Všetci sa dosýta najedli a ešte sa nazbieralo aj dvanásť košov zvyškov.</verse>
				<verse number="18">Raz, keď sa Ježiš v súkromí modlil, opýtal sa učeníkov: „Za koho ma ľudia pokladajú?“</verse>
				<verse number="19">„Niektorí za Jána Krstiteľa,“ odpovedali mu, „iní za Eliáša, ďalší vravia, že to vstal z mŕtvych jeden z dávnych prorokov.“</verse>
				<verse number="20">„A vy? Kto som podľa vás?“ spýtal sa ich priamo. „Ty si Bohom zasľúbený Mesiáš,“ odpovedal Peter.</verse>
				<verse number="21">Ježiš im však prikázal, aby o tom nikomu nehovorili,</verse>
				<verse number="22">a dodal: „Syn človeka musí veľa trpieť. Židovskí vodcovia, veľkňazi a učitelia Zákona ho odsúdia, zabijú, ale na tretí deň vstane z mŕtvych.“</verse>
				<verse number="23">Potom povedal aj ostatným: „Kto ma chce nasledovať, nech prestane myslieť na seba, deň čo deň nech nesie svoj kríž a ide za mnou.</verse>
				<verse number="24">Každý, kto by chcel zachrániť svoj život, stratí ho, ale kto stratí svoj život pre mňa, získa ho.</verse>
				<verse number="25">Veď čo by mal človek z toho, keby získal hoc aj celý svet, ale svoj život premrhal alebo ho stratil?</verse>
				<verse number="26">Kto ma odmieta a hanbí sa za mňa i za moje slová, toho raz odmietne aj Syn človeka, keď príde v sprievode anjelov vo svojej sláve a v sláve Otcovej.</verse>
				<verse number="27">A niektorí z vás ešte za svojho života uvidia moc Božieho kráľovstva.“</verse>
				<verse number="28">Asi týždeň po tomto rozhovore vzal Ježiš so sebou Petra, Jakuba a Jána a vystúpil na vrch modliť sa.</verse>
				<verse number="29">Pri modlitbe sa zmenil výraz jeho tváre a jeho oblečenie sa stalo žiarivo bielym.</verse>
				<verse number="30">Potom sa s ním začali zhovárať dvaja muži – Mojžiš a Eliáš,</verse>
				<verse number="31">ktorí sa im zjavili v žiarivej nádhere. Rozprávali sa s Ježišom o jeho odchode, ktorý ho čaká v Jeruzaleme.</verse>
				<verse number="32">Petra a jeho druhov zmáhala únava, ale keď nakoniec premohli spánok, uvideli Ježiša žiariaceho nebeským jasom a vedľa neho tých dvoch mužov.</verse>
				<verse number="33">Keď Mojžiš a Eliáš od Ježiša odchádzali, Peter celý zmätený, zvolal: „Majstre, to je dobre, že sme tu! Postavme tu tri stany: tebe, Mojžišovi a Eliášovi.“</verse>
				<verse number="34">Kým to dopovedal, všetkých obkolesil oblak. Učeníci sa vydesili.</verse>
				<verse number="35">Z oblaku sa však ozval hlas: „Toto je môj vyvolený Syn, toho poslúchajte!“</verse>
				<verse number="36">Keď hlas doznel, Ježiš zostal sám so svojimi učeníkmi. V tých dňoch však učeníci nikomu nehovorili o tom, čo na vrchu prežili.</verse>
				<verse number="37">Keď na druhý deň zostúpili z vrchu, vyšiel im oproti veľký zástup ľudí.</verse>
				<verse number="38">Z davu vykríkol akýsi muž: „Majstre, prosím ťa, ujmi sa môjho syna. Je to moje jediné dieťa.</verse>
				<verse number="39">Často ho ovládne démon a lomcuje ním tak, že syn kričí a ústa sa mu spenia. Záchvat trvá dlho a veľmi ho vyčerpáva.</verse>
				<verse number="40">Prosil som tvojich učeníkov, aby mi syna uzdravili, ale nemohli.“</verse>
				<verse number="41">Ježiš pokarhal učeníkov: „Ach, vy obmedzení a neveriaci ľudia! Dokedy mám byť ešte s vami a znášať vás?“ Potom tomu mužovi povedal: „Priveď mi sem syna!“</verse>
				<verse number="42">Ako sa chlapec blížil k Ježišovi, démon ho hodil na zem a zmietal ním. Ježiš vyhnal démona a chlapca uzdravil. Tak Ježiš vrátil otcovi jeho syna.</verse>
				<verse number="43">Všetci žasli nad veľkým prejavom Božej moci. Kým sa všetci nadchýnali zázrakmi, ktoré Ježiš urobil, vravel svojim učeníkom:</verse>
				<verse number="44">„Počúvajte ma a dobre si pamätajte tieto slová: Syn človeka má byť vydaný do rúk ľudí.“</verse>
				<verse number="45">Učeníci však jeho slovám nerozumeli. Ich myseľ bola totiž zastretá a nemali ani odvahu opýtať sa, čo má Ježiš na mysli.</verse>
				<verse number="46">Potom sa začali dohadovať, kto z nich je najdôležitejší.</verse>
				<verse number="47">Ježiš vedel, o čom premýšľajú, a preto pred nich postavil dieťa</verse>
				<verse number="48">a povedal: „Kto prijíma čo i len jedného zdanlivo nedôležitého človeka, ako je toto dieťa, v mojom mene, mňa prijíma. A kto mňa prijíma, prijíma aj toho, ktorý ma poslal. Ten najbezvýznamnejší medzi vami je v Božích očiach najdôležitejší.“</verse>
				<verse number="49">Vtedy pristúpil k nemu Ján a povedal mu: „Majstre, videli sme človeka, ktorý v tvojom mene vyháňal démonov. Usilovali sme sa mu v tom zabrániť, lebo nepatrí medzi nás.“</verse>
				<verse number="50">Ježiš namietol: „Nebráňte mu! Veď kto nie je proti vám, je s vami.“</verse>
				<verse number="51">Keď sa priblížil čas, v ktorom sa mal Ježiš vrátiť hore do neba, rozhodol sa ísť do Jeruzalema.</verse>
				<verse number="52">Jedného dňa poslal poslov do samaritánskej dediny, aby tam zohnali nocľah.</verse>
				<verse number="53">Ale neprijali ho, lebo mal namierené do Jeruzalema.</verse>
				<verse number="54">Jakuba a Jána to rozhnevalo a povedali: „Majstre, máme na nich privolať oheň z neba ako kedysi Eliáš? Nech tá dedina zhorí!“</verse>
				<verse number="55">Ale Ježiš sa k nim obrátil a pokarhal ich. (Potom im povedal: „Vravíte, akoby ste ani neboli moji učeníci.</verse>
				<verse number="56">Syn človeka predsa neprišiel ľudí zahubiť, ale zachrániť.“) A tak sa pobrali do inej dediny.</verse>
				<verse number="57">Ako sa uberali cestou, ktosi mu povedal: „Pôjdem za tebou všade, kamkoľvek pôjdeš.“</verse>
				<verse number="58">No Ježiš mu odpovedal: „Líšky majú svoje nory a vtáci svoje hniezda, ale Syn človeka nemá kde hlavu skloniť.“</verse>
				<verse number="59">Iného muža vyzval: „Poď za mnou!“ Ale ten váhal a vyhováral sa: „Dovoľ mi, aby som najprv pochoval otca.“</verse>
				<verse number="60">Ježiš mu odpovedal: „Nech tí, čo sú mŕtvi, pochovajú svojich mŕtvych. Ty choď a hovor ľuďom o Božom kráľovstve.“</verse>
				<verse number="61">Iný mu zase povedal: „Budem ťa nasledovať, ale najprv mi dovoľ, aby som sa rozlúčil so svojou rodinou.“</verse>
				<verse number="62">Ježiš mu povedal: „Ak chce oráč vyorať brázdu, nesmie sa obracať naspäť. Kto nie je ochotný ísť hneď, nie je súci pre Božie kráľovstvo.“</verse>
			</chapter>
			<chapter number="10">
				<verse number="1">Ježiš si potom vyvolil ešte sedemdesiatich dvoch iných učeníkov a poslal ich po dvoch do každého mesta a dediny, ktoré mienil navštíviť.</verse>
				<verse number="2">Pred odchodom im povedal: „Proste Pána žatvy, aby vám poslal na pomoc viacerých žencov, lebo pole, ktoré treba zožať, je obrovské a pracovníkov je málo.</verse>
				<verse number="3">Choďte! Posielam vás ako ovce medzi vlkov.</verse>
				<verse number="4">Neberte si so sebou peniaze, ani tašku, ani obuv! A cestou sa nezdržiavajte!</verse>
				<verse number="5">Keď vojdete do niektorého domu, najprv im zaželajte: ‚Pokoj tomuto domu!‘</verse>
				<verse number="6">Ak vás prijmú v pokoji, pokoj sa usídli v tom dome. No ak vás odmietnu, pokoj zostane vám.</verse>
				<verse number="7">Tam, kde vás prijmú, zdržte sa a prijmite ich pohostinstvo, lebo pracovník má právo na svoju mzdu. Neprechádzajte z domu do domu.</verse>
				<verse number="8">Ak vás prijmú v niektorom meste: prijmite, čím vás ponúknu,</verse>
				<verse number="9">uzdravujte chorých a hlásajte: ‚Božie kráľovstvo je celkom blízko vás.‘</verse>
				<verse number="10">Ale ak vás v niektorom meste neprijmú, vyjdite do jeho ulíc a rozhláste:</verse>
				<verse number="11">‚Vytriasame na vás ešte aj prach zo svojich nôh. Vezmite však na vedomie, že aj k vám prichádza Božie kráľovstvo.‘</verse>
				<verse number="12">Hovorím vám, že v deň Božieho súdu bude obyvateľom Sodomy ľahšie než tomuto mestu.“</verse>
				<verse number="13">Potom Ježiš začal hovoriť o galilejských mestách, kde mnohí v neho neuverili: „Beda ti, Korazim! Beda ti, Betsaida! Keby sa v pohanských mestách Týre a Sidone stali také zázraky ako u vás, ich obyvatelia by už dávno robili pokánie a prejavili by najhlbšiu ľútosť nad svojimi vinami.</verse>
				<verse number="14">A tak Týru a Sidonu bude v deň posledného súdu ľahšie ako vám.</verse>
				<verse number="15">A čo mám povedať o vás, obyvatelia Kafarnauma? Myslíte si, že Boh vás vyvýši až po samé nebo? Zrútite sa do priepasti večného zahynutia!“</verse>
				<verse number="16">Potom povedal svojim učeníkom: „Kto vás počúva, mňa počúva. Kto však vás odmieta, mňa odmieta, a tým odmieta toho, ktorý ma poslal.“</verse>
				<verse number="17">Neskôr sa tí sedemdesiati dvaja učeníci vrátili s radostnými správami: „Pane, aj démoni sa nám podrobujú, keď vyslovíme tvoje meno!“</verse>
				<verse number="18">Odpovedal im: „Áno, videl som satana padať z neba ako blesk!</verse>
				<verse number="19">Dal som vám moc potláčať moc tohto nepriateľa, šliapať po hadoch a škorpiónoch. Nebojte sa, nič vám nemôže ublížiť.</verse>
				<verse number="20">No neradujte sa príliš z toho, že sa vám podrobujú mocnosti zla, radujte sa predovšetkým z toho, že vaše mená sú zapísané v nebesiach.“</verse>
				<verse number="21">V tej chvíli naplnil Duch Svätý Ježiša veľkou radosťou a povedal: „Velebím ťa, Otče, Pán neba aj zeme, že si schoval tieto pravdy pred vzdelanými a múdrymi tohto sveta a zjavil si ich tým, ktorí sú ako deti. Áno, ďakujem ti, Otče, lebo tak sa ti to páči.“</verse>
				<verse number="22">Ježiš potom povedal zástupu: „Môj Otec mi všetko zveril do rúk. Nik iný nevie, kým Syn skutočne je, okrem môjho Otca. Ani Otca nepozná nikto, iba Syn, a ten, komu sa to Syn rozhodne zjaviť.“</verse>
				<verse number="23">Potom sa obrátil k svojim dvanástim učeníkom a povedal im: „Radujte sa, že všetko smiete vidieť na vlastné oči.</verse>
				<verse number="24">Mnohí proroci a králi túžili vidieť, čo vy vidíte, ale nevideli; ako aj počuť, čo vy počujete, ale nepočuli.“</verse>
				<verse number="25">Jeden zo znalcov Zákona chcel vyskúšať Ježiša a spýtal sa ho: „Majstre, čo mám robiť, aby som zdedil večný život?“</verse>
				<verse number="26">Ježiš mu odpovedal otázkou: „Čo o tom hovorí Mojžišov zákon? Čo tam čítaš?“</verse>
				<verse number="27">Znalec mu zacitoval slová zo Zákona: „Miluj Pána, svojho Boha, z celého srdca, z celej duše, celou silou i celou svojou mysľou a svojho blížneho miluj tak, ako miluješ seba samého!“</verse>
				<verse number="28">„Správne,“ povedal Ježiš. „Konaj tak a budeš žiť.“</verse>
				<verse number="29">Keďže znalec podľa toho nežil, hľadal výhovorku, ktorou by ospravedlnil svoje konanie. Opýtal sa preto Ježiša: „Ale kto je môj blížny?“</verse>
				<verse number="30">Nato mu Ježiš vyrozprával tento príbeh: „Istý muž sa uberal z Jeruzalema dolu do Jericha. Cestou ho prepadli banditi, ukradli mu šaty aj peniaze, zbili ho a polomŕtveho nechali ležať pri ceste.</verse>
				<verse number="31">Náhodou šiel tadiaľ kňaz, ale keď ho videl, radšej ho obišiel.</verse>
				<verse number="32">Potom šiel tadiaľ aj nejaký Levita. Ale keď zbadal toho muža, aj on radšej prešiel na druhú stranu cesty.</verse>
				<verse number="33">Napokon šiel po tej ceste aj Samaritán. Keď videl zraneného, prišlo mu ho nesmierne ľúto.</verse>
				<verse number="34">Pristúpil k nemu, ošetril mu rany olejom a vínom, obviazal mu ich, vysadil na svojho oslíka, zaviezol do hostinca a tam sa oňho staral.</verse>
				<verse number="35">Na druhý deň dal hostinskému dva denáre a poprosil ho: ‚Postaraj sa oňho, a ak ťa to bude stáť viac, doplatím ti, keď sa budem vracať.‘ “</verse>
				<verse number="36">„Čo myslíš,“ spýtal sa Ježiš, „ktorý z tých troch mužov bol skutočným blížnym tomu úbožiakovi, čo ho prepadli banditi?“</verse>
				<verse number="37">Znalec odpovedal: „Ten, čo mu pomohol.“ „Tak teraz choď a konaj podobne,“ povedal mu Ježiš.</verse>
				<verse number="38">Ježiš s učeníkmi pokračovali v ceste do Jeruzalema. V jednej dedine ho pozvala do svojho domu žena, ktorá sa volala Marta.</verse>
				<verse number="39">Jej sestra Mária si sadla na zem a pozorne počúvala Ježišove slová.</verse>
				<verse number="40">Marta mala zatiaľ plné ruky práce s prípravou pohostenia. O chvíľu prišla k Ježišovi a vyčítavo mu povedala: „Pane, nezdá sa ti to nesprávne, že moja sestra si tu nečinne sedí a všetku prácu necháva na mňa? Povedz jej, aby mi pomohla!“</verse>
				<verse number="41">Ale Ježiš jej povedal: „Marta, Marta, trápiš sa a znepokojuješ pre mnohé nepodstatné veci.</verse>
				<verse number="42">A pritom len jedno je potrebné. Mária si zvolila správne, vybrala si to, čo jej nikto nevezme.“</verse>
			</chapter>
			<chapter number="11">
				<verse number="1">Raz sa Ježiš opäť modlil v ústraní. Keď skončil, poprosil ho jeden z učeníkov: „Pane, nauč nás, ako sa máme modliť. Veď aj Ján to učil svojich učeníkov.“</verse>
				<verse number="2">Ježiš mu povedal: „Keď sa modlíte, hovorte: ‚Otče, nech je vzdaná úcta a česť tvojmu menu. Nech príde tvoje kráľovstvo.</verse>
				<verse number="3">Dávaj nám chlieb na každý deň</verse>
				<verse number="4">a odpusť nám naše viny, ako aj my odpúšťame každému, kto sa previňuje voči nám. A nedovoľ, aby sme podľahli pokušeniu.‘ “</verse>
				<verse number="5">Potom ešte doložil: „Predstavte si, že niekto z vás má priateľa a o polnoci zaklope uňho so žiadosťou: ‚Prosím ťa, požičaj mi tri chleby.</verse>
				<verse number="6">Dostal som nečakanú návštevu a nemám ju čím pohostiť.‘</verse>
				<verse number="7">Priateľ neotvorí a namrzene odpovie: ‚Daj mi pokoj! Nevidíš, že je už zamknuté? Všetci sme už v posteli a deti spia. Nebudem predsa vstávať, aby som ti dal chlieb.‘</verse>
				<verse number="8">Poviem vám: aj keď najprv odmietne vstať, hoci je to jeho priateľ, napokon mu predsa vyhovie, lebo sa nedal odbiť a naliehavo prosil.</verse>
				<verse number="9">Preto vám hovorím: Proste a dostanete, hľadajte a nájdete, klopte a otvorí sa vám!</verse>
				<verse number="10">Lebo kto prosí, dostane, kto hľadá, nájde, a kto klope, tomu otvoria.</verse>
				<verse number="11">Je azda medzi vami taký otec, ktorý by dal svojmu synovi kameň, keby prosil o chlieb, alebo by mu dal hada, keby prosil o rybu?</verse>
				<verse number="12">Alebo by mu dal škorpióna namiesto vajca?</verse>
				<verse number="13">Ak teda vy, hoci ste zlí, viete dávať svojim deťom dobré dary, o čo skôr dá váš nebeský Otec Svätého Ducha tým, čo ho o to prosia.“</verse>
				<verse number="14">Raz Ježiš vyhnal zlého ducha z nemého človeka. Keď ľudia počuli, že nemý hovorí, čudovali sa.</verse>
				<verse number="15">Niektorí však namietali: „To mu Belzebul, knieža démonov, prepožičal moc, preto ho zlí duchovia poslúchajú.“</verse>
				<verse number="16">Iní pochybovačne žiadali, aby urobil znamenie z neba, ktorým by potvrdil, že ho poslal Boh.</verse>
				<verse number="17">Ale on poznal ich myšlienky, a preto povedal: „Kráľovstvu, ktoré je vnútorne rozdelené, a v ktorom ľudia proti sebe bojujú, hrozí zánik. A podobne rodine, v ktorej vládne zvada a hádky.</verse>
				<verse number="18">Ak by teda satan bojoval sám proti sebe, ako môže obstáť jeho kráľovstvo?</verse>
				<verse number="19">Ak som ja dostal moc od Belzebula, od koho ju dostali vaši žiaci? Veď tiež vyháňajú démonov! Oni sami dokážu, že sa mýlite.</verse>
				<verse number="20">Ale ak vyháňam démonov Božou mocou, to je dôkaz, že k vám prišlo Božie kráľovstvo.</verse>
				<verse number="21">Ak svoj dom stráži silný, dobre ozbrojený muž, nemusí sa báť o svoj majetok.</verse>
				<verse number="22">Ale ak ho napadne niekto silnejší a premôže ho, odníme mu zbraň, na ktorú sa spoliehal a zmocní sa jeho majetku.</verse>
				<verse number="23">Kto nie je so mnou, je proti mne, a kto nezhromažďuje so mnou, rozptyľuje.“</verse>
				<verse number="24">„Keď je z človeka vyhnaný nečistý duch, blúdi po suchých, vyprahnutých miestach a hľadá, kam by sa utiahol. Ak také miesto nenájde, povie si: ‚Vrátim sa, odkiaľ som vyšiel.‘</verse>
				<verse number="25">Keď sa tam vráti, zistí, že jeho príbytok je uprataný a vyzdobený.</verse>
				<verse number="26">Ide teda, nájde sedem iných duchov, horších, ako je sám, vojdú dnu a usídlia sa tam. Taký človek je na tom horšie ako predtým.“</verse>
				<verse number="27">Pri tých slovách akási žena zo zástupu nahlas zvolala: „Šťastná je žena, ktorá ťa porodila a odchovala!“</verse>
				<verse number="28">Ježiš jej však na to povedal: „Ešte šťastnejší sú tí, ktorí počujú Božie slovo a žijú podľa neho.“</verse>
				<verse number="29">Obklopoval ho čoraz väčší zástup a tak začal kázať: „Len bezbožní ľudia si vyžadujú zázračné dôkazy, že ma poslal Boh. Ale nedostanú iné znamenie, iba znamenie Jonášovo.</verse>
				<verse number="30">Tak ako bol Jonáš znamením pre obyvateľov Ninive, tak bude aj Syn človeka znamením tomuto ľudu.</verse>
				<verse number="31">Kráľovná z juhu vystúpi na súde a odsúdi týchto ľudí, lebo sama neváhala podniknúť dlhú cestu, aby poznala Šalamúnovu múdrosť, a tu je predsa niekto omnoho väčší ako Šalamún.</verse>
				<verse number="32">A podobne aj obyvatelia Ninive vystúpia na súde proti takýmto ľuďom a odsúdia ich, lebo oni oľutovali svoje činy, keď počúvali Jonáša, a tu je predsa niekto väčší, ako bol Jonáš.“</verse>
				<verse number="33">„Nikto predsa nerozsvieti lampu, aby ju prikryl nádobou alebo strčil pod posteľ, ale postaví ju na stôl, aby svietila všetkým v dome.</verse>
				<verse number="34">Oči sú pre teba ako lampa, ktorá dáva svetlo. Ak je tvoje oko čisté, tvoj život bude naplnený svetlom, ale ak sa zakalí, bude aj celé tvoje telo v tme.</verse>
				<verse number="35">Dbaj teda, aby nič nebránilo prenikaniu svetla, a aby ničím nebolo zatienené. Ak bude tvoje vnútro naplnené svetlom a nebude v tebe nijaký tmavý kút,</verse>
				<verse number="36">vtedy aj celý tvoj život bude plný svetla, akoby ťa svetlo prežiarilo svojím jasom.“</verse>
				<verse number="37">Keď dohovoril, pozval ho jeden z farizejov k sebe na obed. Ježiš prišiel a sadol si za stôl.</verse>
				<verse number="38">Vynechal obradné umývanie rúk pred jedlom, čo farizeja nemilo prekvapilo.</verse>
				<verse number="39">Ježiš mu povedal: „Vy farizeji umývate všetko iba zvonka, ale na vnútro nedbáte, vnútri ste plní chamtivosti a zloby.</verse>
				<verse number="40">Zaslepenci! Či ten, ktorý stvoril vonkajšok, nestvoril aj to, čo je vo vnútri?</verse>
				<verse number="41">Či štedrosť nie je najlepším dôkazom vašej čistoty?</verse>
				<verse number="42">Beda vám, farizeji, ktorí starostlivo dbáte, aby ste dávali desiatu čiastku z mäty, ruty či iných bylín, ale zabúdate na spravodlivosť a lásku, ktorú žiada Boh. Na tom vám malo záležať, desiatky sú samozrejmosťou.</verse>
				<verse number="43">Beda vám, farizeji! Radi vyhľadávate čestné miesta v synagógach a vyžadujete, aby vás ľudia na ulici úctivo zdravili.</verse>
				<verse number="44">Beda vám! Ste ako zabudnuté hroby, po ktorých ľudia chodia a nevedia, aká nečistota sa v nich skrýva.“</verse>
				<verse number="45">Nato mu jeden z učiteľov Zákona povedal: „Učiteľ, to, čo hovoríš, nás uráža!“</verse>
				<verse number="46">Ježiš mu na to povedal: „Beda aj vám, učiteľom Zákona! Uvaľujete na ľudí bremená, ktoré nevládzu uniesť, ale sami pre nich nie ste ochotní ani len prstom pohnúť, aby ste im pomohli.</verse>
				<verse number="47">Beda vám! Staviate pomníky prorokom, ktorých zabili vaši otcovia.</verse>
				<verse number="48">Nijako sa od svojich predkov nelíšite – čo hovoria proroci vás nezaujíma.</verse>
				<verse number="49">Boh vo svojej prozreteľnosti povedal: ‚Pošlem k nim prorokov a poslov, ale oni niektorých zabijú a ostatných budú prenasledovať.‘</verse>
				<verse number="50">Preto na vašu hlavu padne vina za preliatu krv všetkých božích mužov</verse>
				<verse number="51">od Ábela až po Zachariáša, ktorý zahynul medzi oltárom a svätyňou. Hovorím vám, že aj vy budete braní na zodpovednosť za to, čo sa stalo.</verse>
				<verse number="52">Beda vám, učitelia Zákona! Privlastnili ste si kľúč, ktorým sa dajú otvoriť dvere pravého poznania. Sami ste nevošli, a tým, ktorí chceli vojsť, ste zabránili.“</verse>
				<verse number="53">Tieto slová strašne popudili farizejov a učiteľov Zákona,</verse>
				<verse number="54">začali doňho dorážať a klásť mu zákerné otázky, aby ho mohli pre nejaký výrok obžalovať.</verse>
			</chapter>
			<chapter number="12">
				<verse number="1">Medzitým sa okolo neho zhromaždili neprehľadné zástupy, dobre že sa navzájom nepošliapali. Ježiš však najprv prehovoril k svojim učeníkom: „Dajte si pozor na pokrytectvo farizejov. Je ako kvas, ktorý ľahko prenikne celým cestom.</verse>
				<verse number="2">Nič sa nedá navždy zatajiť, aby sa raz neodhalilo, a nič nie je natoľko utajené, aby raz nevyšlo najavo.</verse>
				<verse number="3">Všetko, čo ste povedali potme, bude hovorené vo svetle. A čo ste si šepkali za zatvorenými dvermi, sa bude hlásať zo striech.“</verse>
				<verse number="4">„Vám, svojim priateľom, radím: Nebojte sa tých, ktorí vás môžu pripraviť o život, ale nič viac vám urobiť nemôžu.</verse>
				<verse number="5">Poviem vám, koho sa máte báť. Bojte sa toho, kto má moc zabiť aj uvrhnúť do pekla. Toho berte vážne!</verse>
				<verse number="6">Koľko stojí päť vrabcov? Pár halierov, nie viac. A pritom Boh nezabudne ani na jedného z nich.</verse>
				<verse number="7">Aj vlasy na vašej hlave sú všetky zrátané. A preto sa nebojte, lebo máte v jeho očiach väčšiu cenu ako celý kŕdeľ vrabcov.“</verse>
				<verse number="8">„A ubezpečujem vás, že kto sa ku mne prizná pred ľuďmi, k tomu sa prizná aj Syn človeka pred Božími anjelmi.</verse>
				<verse number="9">Ale kto mňa zaprie pred ľuďmi, toho zapriem pred anjelmi.</verse>
				<verse number="10">Každý, kto hovorí proti Synovi človeka, môže získať odpustenie. Ale tomu, kto sa rúha Svätému Duchu, tomu odpustené nebude.</verse>
				<verse number="11">Keď vás budú vypočúvať pred úradmi a súdmi, keď vás povedú do synagóg, netrápte sa, čo poviete na svoju obhajobu,</verse>
				<verse number="12">lebo Duch Svätý vám v pravej chvíli ukáže, čo povedať.“</verse>
				<verse number="13">Ktosi zo zástupu ho poprosil: „Majstre, povedz môjmu bratovi, aby sa so mnou spravodlivo rozdelil o dedičstvo.“</verse>
				<verse number="14">Ježiš mu odpovedal: „Nie som tu nato, aby som vás delil alebo rozsudzoval vaše spory.“</verse>
				<verse number="15">A všetkým povedal: „Varujte sa chamtivosti, lebo zmyslom života nie je hromadenie bohatstva.“</verse>
				<verse number="16">A svoje slová doplnil týmto podobenstvom: „Jednému bohatému človeku polia tak zarodili,</verse>
				<verse number="17">že nemal kde uskladniť úrodu. Rozmýšľal, čo urobiť,</verse>
				<verse number="18">až napokon zvolal: ‚Už viem, čo urobím! Staré stodoly zbúram, postavím väčšie a všetky zásoby uložím do nich.</verse>
				<verse number="19">Potom si budem môcť povedať: Teraz máš zásoby na mnohé roky, užívaj si život, jedz, pi a zabávaj sa.‘</verse>
				<verse number="20">Boh mu však povedal: ‚Blázon, už tejto noci umrieš, a komu zostane to, čo si si nahromadil?‘</verse>
				<verse number="21">Tak je to s každým, kto si hromadí majetky na zemi, ale nemá bohatstvo, ktoré má v Božích očiach skutočnú hodnotu.“</verse>
				<verse number="22">Potom sa obrátil k svojim učeníkom a povedal im: „Netrápte sa o to, čo budete jesť a piť, aby ste žili, ani o to, do čoho zaodejete svoje telo.</verse>
				<verse number="23">Veď život je viac ako pokrm a telo je dôležitejšie ako šaty.</verse>
				<verse number="24">Všimnite si havrany! Nesejú, nežnú, nemajú stodoly a Boh ich živí. A vy máte predsa pre neho väčšiu cenu ako vtáci!</verse>
				<verse number="25">Je medzi vami niekto, kto by si vlastnou snahou dokázal čo i len o kúsok predĺžiť svoj život?</verse>
				<verse number="26">Ak nedokážete ani to, prečo sa potom trápite o ostatné?</verse>
				<verse number="27">Všimnite si poľné kvetiny. Nepradú, netkajú, a predsa ani Šalamún v celom svojom kráľovskom majestáte nebol tak skvostne oblečený ako ktorákoľvek z nich.</verse>
				<verse number="28">Keď teda Boh tak krásne odieva kvety, ktoré dnes kvitnú a zajtra zhoria v ohni, či sa tým skôr nepostará o vás? To mu tak málo dôverujete?</verse>
				<verse number="29">A tak sa toľko netrápte tým, čo budete jesť a piť.</verse>
				<verse number="30">Veď tým všetkým sa znepokojujú ľudia, ktorí nepoznajú Boha. Váš nebeský Otec však vie, že aj tieto veci potrebujete.</verse>
				<verse number="31">No usilujte sa predovšetkým o Božie kráľovstvo, a on vám pridá všetko, čo budete potrebovať.</verse>
				<verse number="32">A nebojte sa o budúcnosť, hoci je vás len hŕstka! Váš Otec vám chce darovať kráľovstvo.</verse>
				<verse number="33">Predajte, čo máte a rozdajte tým, ktorí to potrebujú! Budete tak mať poklad v nebesiach, ktorý nijaký zlodej neukradne ani mole nerozožerú.</verse>
				<verse number="34">Lebo kde je váš poklad, tam bude aj vaše srdce.“</verse>
				<verse number="35">„Buďte pripravení slúžiť a majte rozsvietené lampy.</verse>
				<verse number="36">Buďte ako sluhovia, ktorí čakajú na svojho pána: keď príde zo svadby, otvoria mu dvere hneď, ako zaklope.</verse>
				<verse number="37">Veľká radosť čaká tých, ktorí bdejú a čakajú na jeho návrat. On sám ich usadí za stôl, vezme si zásteru a bude ich obsluhovať.</verse>
				<verse number="38">Šťastní budú tí, ktorých Pán nájde bdieť, či príde zvečera, o polnoci alebo až na svitaní.</verse>
				<verse number="39">Uvedomte si, že keby pán domu vedel, kedy príde zlodej, zabránil by mu vlámať sa do svojho domu.</verse>
				<verse number="40">Tak aj vy buďte pripravení na príchod Syna človeka. Príde vtedy, keď to budete najmenej čakať.“</verse>
				<verse number="41">Peter sa ho spýtal: „Pane, toto podobenstvo vravíš len nám, alebo je určené všetkým?“</verse>
				<verse number="42">Ježiš odpovedal: „Ako sa správa verný a prezieravý správca, ktorého pán poveril, aby rozdeľoval pokrm ostatným pracovníkom?</verse>
				<verse number="43">Ak sa pán vráti a zistí, že dobre koná svoju prácu,</verse>
				<verse number="44">odmení ho a zverí mu do správy všetko, čo má.</verse>
				<verse number="45">Ale beda správcovi, ktorý by si povedal: ‚Môj pán sa tak skoro nevráti‘, a začal by zle zaobchádzať s tými, ktorí mu boli zverení, sám by hodoval a opíjal sa.</verse>
				<verse number="46">Jeho pán sa vráti nečakane v deň a hodinu, o ktorej to nečakal: vyženie ho a naloží s ním ako s neverným sluhom.</verse>
				<verse number="47">Kruto ho potrestá, lebo vedel, čo má robiť, ale nerobil to.</verse>
				<verse number="48">No sluha, ktorý nepozná vôľu svojho pána a vykoná niečo trestuhodné, dostane miernejší trest. Lebo kto mnoho dostal, od toho sa aj mnoho očakáva, a komu mnoho zverili, od toho sa bude aj mnoho požadovať.“</verse>
				<verse number="49">„Prišiel som zapáliť oheň na zemi: aký by som bol rád, keby už vzbĺkol.</verse>
				<verse number="50">Najprv však musím prejsť krstom utrpenia: ako mi je úzko, kým sa to stane!</verse>
				<verse number="51">Domnievate sa, že som prišiel darovať zemi pokoj? Nie, ľudia sa budú hádať a bojovať proti sebe.</verse>
				<verse number="52">Odteraz sa aj rodiny rozdelia: z piatich ľudí budú traja za mňa a dvaja proti mne, alebo naopak.</verse>
				<verse number="53">Otec bude proti synovi a syn proti otcovi; matka a dcéra budú proti sebe a nevesta proti svokre.“</verse>
				<verse number="54">Potom sa obrátil k zástupom a povedal: „Keď vidíte, že sa na západe sťahujú mračná, hneď poviete, že bude pršať. A máte pravdu.</verse>
				<verse number="55">A keď začne fúkať južný vietor, poviete: ‚Dnes bude horúčava‘, a naozaj je horúco.</verse>
				<verse number="56">Úkazy na nebi a na zemi viete posúdiť? Pokrytci! Prečo potom nechcete vidieť znamenia týchto čias?</verse>
				<verse number="57">Prečo nie ste ochotní prijať, čo je pravda a konať podľa nej?“</verse>
				<verse number="58">„Ak ideš so svojím protivníkom na úrad, usiluj sa s nímvdohodnúť už cestou. Inak ťa zavlečie k sudcovi, sudca ťa vydá dozorcovi a dozorca ťa uvrhne do väzenia.</verse>
				<verse number="59">A nevyjdeš odtiaľ skôr, kým svoju dlžobu nezaplatíš do posledného haliera.“</verse>
			</chapter>
			<chapter number="13">
				<verse number="1">V tom istom čase priniesli Ježišovi správu, že Pilát dal povraždiť niektorých Galilejčanov práve v čase, keď prinášali svoje obete.</verse>
				<verse number="2">Ježiš im na to povedal: „Môžete si myslieť, že títo Galilejčania boli väčší hriešnici ako ostatní z Galiley, a preto ich stihol takýto osud,</verse>
				<verse number="3">ale nie je to tak. Ak však neoľutujete svoje hriechy, aj vy zahyniete.</verse>
				<verse number="4">Alebo si myslíte, že tí osemnásti nešťastníci, na ktorých sa zrútila veža v Siloe, boli najväčšími hriešnikmi v Jeruzaleme?</verse>
				<verse number="5">Vôbec nie! Ak však neoľutujete svoje hriechy, aj vy zahyniete.“</verse>
				<verse number="6">Potom im porozprával toto podobenstvo: „Istý človek mal vo svojej vinici figovník. Keď však prišiel pooberať ovocie, nič na ňom nenašiel.</verse>
				<verse number="7">Povedal záhradníkovi: ‚Pozri, už tretí rok čakám, že sa na ňom niečo urodí, ale márne. Vytni ho, lebo tu iba prekáža!‘</verse>
				<verse number="8">Ale záhradník sa prihováral: ‚Pane, nechaj ho ešte jeden rok! Okopem ho, pohnojím,</verse>
				<verse number="9">a ak ani na budúci rok neprinesie ovocie, potom ho vytni.‘ “</verse>
				<verse number="10">V jednu sobotu Ježiš opäť učil v synagóge.</verse>
				<verse number="11">Bola tam žena, ktorá už osemnásť rokov trpela ťažkou chorobou: celá bola zohnutá a nemohla sa vystrieť.</verse>
				<verse number="12">Keď ju Ježiš videl, zavolal ju k sebe a povedal: „Žena, tvoje trápenie skončilo.“</verse>
				<verse number="13">Položil na ňu ruky a v tej chvíli sa žena narovnala a oslavovala Boha.</verse>
				<verse number="14">Ale predstaveného synagógy pobúrilo, že Ježiš uzdravuje v sobotu. Preto sa obrátil k ľuďom v synagóge a napomenul ich: „Šesť dní sa má pracovať. Vtedy prichádzajte a dajte sa uzdravovať, nie v sobotu.“</verse>
				<verse number="15">Ježiš jemu i ostatným, čo zmýšľali podobne povedal: „Pokrytci! Či vy nepracujete v sobotu? Či každý z vás neodväzuje v sobotu vola alebo osla a nevedie ho napojiť?</verse>
				<verse number="16">A vy si myslíte, že je to hriech, ak som túto ženu, ktorá je potomkom Abraháma, vyslobodil práve v sobotu? Veď ju satan držal vo svojich putách osemnásť rokov!“</verse>
				<verse number="17">Táto odpoveď zahanbila Ježišových odporcov, ale celý zástup sa nadchýnal zázračnými činmi, ktoré Ježiš konal.</verse>
				<verse number="18">„Ako vám ešte môžem priblížiť Božie kráľovstvo? K čomu ho mám prirovnať?“ spýtal sa Ježiš poslucháčov a pokračoval.</verse>
				<verse number="19">„Je ako nepatrné horčičné semienko, ktoré si človek zaseje v záhrade. Semienko vyklíči a vyrastie z neho veľký strom, na ktorom môžu hniezdiť vtáci.</verse>
				<verse number="20">K čomu ešte môžem pripodobniť Božie kráľovstvo?</verse>
				<verse number="21">Je ako kvások, ktorý žena vmiešala do troch meríc múky a celé cesto dobre vykyslo.“</verse>
				<verse number="22">Ježiš pokračoval na svojej ceste do Jeruzalema. Prechádzal mestami a dedinami a všade kázal.</verse>
				<verse number="23">Ktosi sa ho spýtal: „Pane, naozaj je málo tých, ktorí budú zachránení?“ Ježiš mu odpovedal:</verse>
				<verse number="24">„Dvere do neba sú úzke. Usilujte sa zo všetkých síl cez ne prejsť, lebo mnohí sa budú o to pokúšať, ale nedostanú sa dnu.</verse>
				<verse number="25">Lebo len čo Pán domu príde, zamkne dvere a vy zostanete vonku. Mnohí budete búchať na dvere a volať: ‚Pane, Pane, otvor nám!‘ Pán vám však odpovie: ‚Neviem, kto ste ani odkiaľ ste!‘</verse>
				<verse number="26">Vtedy sa začnete brániť: ‚Ale veď sme jedávali spolu a učil si na našich uliciach!‘</verse>
				<verse number="27">No on vám odpovie: ‚Nepoznám vás a neviem, odkiaľ ste prišli! Choďte odo mňa preč, lebo ste páchali zlé veci!‘</verse>
				<verse number="28">Keď zostanete vonku a uvidíte, že Abrahám, Izák, Jákob a všetci proroci sú v Božom kráľovstve, budete zúfalo nariekať a škrípať zubami.</verse>
				<verse number="29">Zo všetkých svetových strán prídu ľudia, aby zaujali miesta pri stole v Božom kráľovstve.</verse>
				<verse number="30">A zapamätajte si: mnohí, ktorými dnes pohŕdajú, tam zaujmú popredné miesta a mnohí, ktorí sú dnes zahŕňaní priazňou a úctou, tam budú medzi poslednými.“</verse>
				<verse number="31">V tej chvíli za ním prišli niektorí farizeji a varovali ho: „Mal by si odtiaľto utiecť, lebo Herodes ťa chce zabiť.“</verse>
				<verse number="32">Odpovedal im: „Choďte a povedzte tomu lišiakovi, že v tieto dni budem vyháňať démonov a uzdravovať chorých, ale čoskoro dôjdem do svojho cieľa!</verse>
				<verse number="33">Čokoľvek sa stane, musím ísť svojou cestou. Veď nie je možné, aby prorok zahynul inde ako v Jeruzaleme.</verse>
				<verse number="34">Jeruzalem, Jeruzalem! Zabíjaš prorokov a kameňuješ tých, ktorých Boh posiela, aby ti pomohli. Koľko ráz som chcel zhromaždiť tvoje deti, ako sliepka zhromažďuje kuriatka pod ochranné krídla, ale nechceli ste.</verse>
				<verse number="35">Odteraz bude váš dom pustý. A neuvidíte ma skôr, ako budete volať: ‚Nech je požehnaný ten, ktorý prichádza v Božom mene!‘ “</verse>
			</chapter>
			<chapter number="14">
				<verse number="1">Raz v sobotu istý popredný farizej pozval Ježiša do svojho domu na obed. Všetci farizeji napäto striehli, čo Ježiš urobí.</verse>
				<verse number="2">Bol tam totiž aj človek chorý na vodnatieľku. Ježiš sa na neho zadíval,</verse>
				<verse number="3">a potom sa obrátil na farizejov a učiteľov Zákona s otázkou: „Dovoľuje zákon v sobotu uzdraviť človeka, alebo nie?“</verse>
				<verse number="4">Oni však mlčali. Ježiš teda vzal chorého za ruku, uzdravil ho a poslal domov.</verse>
				<verse number="5">Farizejom a učiteľom zákona povedal: „Ak niekomu z vás spadne do nádrže s vodou syn alebo vôl, nevytiahnete ho z nej hneď v sobotu?“</verse>
				<verse number="6">Na to mu však nemali čo povedať.</verse>
				<verse number="7">Keď si všimol, ako sa niektorí hostia usilujú zaujať popredné miesta pri stole, povedal im takéto podobenstvo:</verse>
				<verse number="8">„Ak ťa niekto pozve na svadbu, nesadaj si na predné miesto. Mohlo by sa totiž stať, že príde niekto váženejší ako ty</verse>
				<verse number="9">a hostiteľ by prišiel za tebou a vyzval ťa: ‚Uvoľni miesto tomuto človeku!‘ A tebe by zostalo už len podradné miesto na konci stola.</verse>
				<verse number="10">Naopak, ak ťa pozvú, sadni si celkom dozadu. Keď ťa hostiteľ uvidí, príde a povie: ‚Poď, priateľ môj, presadni si dopredu!‘ A to ťa pozdvihne v očiach ostatných hostí.</verse>
				<verse number="11">Lebo ten, kto sa povyšuje, bude ponížený a ten, kto sa ponižuje, bude povýšený.“</verse>
				<verse number="12">A hostiteľovi povedal: „Keď usporadúvaš obed alebo večeru, nepozývaj svojich priateľov, bratov, príbuzných či bohatých susedov. Veď títo ľudia ti môžu tvoje pozvanie oplatiť.</verse>
				<verse number="13">Radšej pozvi na hostinu chudobných, zmrzačených, chromých a slepých.</verse>
				<verse number="14">Tí sa ti nemajú čím odmeniť, ale ty budeš mať v srdci radosť. A pri vzkriesení spravodlivých ťa Boh za to odmení.“</verse>
				<verse number="15">Jeden z hostí, čo sedel pri stole s Ježišom, zvolal: „Aké to bude šťastie pre každého, kto bude pozvaný k stolu v Božom kráľovstve!“</verse>
				<verse number="16">Na to mu Ježiš odpovedal týmto podobenstvom: „Istý muž chystal veľkú hostinu a pozval na ňu mnoho ľudí.</verse>
				<verse number="17">Keď sa priblížil ten slávnostný deň, poslal svojho sluhu k pozvaným s odkazom: ‚Príďte, všetko je už pripravené!‘</verse>
				<verse number="18">Ale oni sa začali svorne vyhovárať. Jeden povedal: ‚Kúpil som pole a potrebujem si ho ísť obhliadnuť. Ospravedlň ma, prosím.‘</verse>
				<verse number="19">Druhý sa vyhovoril: ‚Žiaľ, nemôžem prísť. Kúpil som päť párov volov a musím ich vyskúšať. Ospravedlň ma, prosím.‘</verse>
				<verse number="20">Ďalší povedal: ‚Práve som sa oženil; nemôžem prísť.‘</verse>
				<verse number="21">Keď sa sluha vrátil a všetko rozpovedal pánovi, ten sa rozhneval a prikázal mu: ‚Choď rýchlo do ulíc a na námestia a pozvi sem chudobných, zmrzačených, slepých a chromých.‘</verse>
				<verse number="22">Sluha sa vrátil a povedal: ‚Splnil som tvoj príkaz, ale ešte ostalo dosť miesta.‘</verse>
				<verse number="23">Tu mu pán prikázal: ‚Choď na poľné cesty a medzi ohrady a každého, koho stretneš, pozvi tak, aby prišli a naplnili môj dom.</verse>
				<verse number="24">A buďte si istí, že ani jeden z tých, čo boli pozvaní, neokúsi nič z mojej hostiny.‘ “</verse>
				<verse number="25">Za Ježišom šli obrovské zástupy. On sa k nim obrátil a povedal:</verse>
				<verse number="26">„Kto ma chce nasledovať, musí ma mať radšej ako svojho otca a matku, ako svoju ženu či deti, bratov a sestry, ba väčšmi ako sám seba, inak nemôže byť mojím učeníkom.</verse>
				<verse number="27">Kto nie je ochotný znášať utrpenie a ťažkosti, ktoré mu nastanú, keď ma bude nasledovať, nemôže byť mojím učeníkom.</verse>
				<verse number="28">Kto chce stavať dom, musí si najprv urobiť rozpočet a odhadnúť, či bude mať dosť prostriedkov na jeho dokončenie.</verse>
				<verse number="29">Inak, ak postaví iba základy a stavbu nedokončí, všetci sa mu budú vysmievať:</verse>
				<verse number="30">‚Pozrite, to je ten, čo začal stavať, ale nedokončil, lebo na to nemal.‘</verse>
				<verse number="31">Alebo ak niektorému kráľovi hrozí vojna, či najprv nezvolá vojenskú radu a neporadí sa, či môže so svojimi desiatimi tisícami vojakov čeliť dvadsiatim tisícom?</verse>
				<verse number="32">Ak sa ukáže, že nie, či nepošle svojich poslov vyjednávať o mier skôr, ako ho nepriateľ napadne?</verse>
				<verse number="33">A podobne je to aj s vami: nikto z vás sa nemôže stať mojím učeníkom, ak sa nevzdá všetkého, čo má.“</verse>
				<verse number="34">Potom Ježiš pokračoval: „Soľ je užitočná vec. Ale ak stratí svoju chuť, čo jej vráti slanosť?</verse>
				<verse number="35">Nie je z nej žiadny úžitok a ľudia ju vyhodia. Kto má uši na počúvanie, nech počúva.“</verse>
			</chapter>
			<chapter number="15">
				<verse number="1">Do Ježišovej blízkosti často prichádzali výbercovia daní a ľudia zlej povesti, aby ho počúvali.</verse>
				<verse number="2">Farizeji a učitelia Zákona sa nad tým pohoršovali a vraveli: „S takou zberbou sa priatelí a sedáva s nimi za jedným stolom!“</verse>
				<verse number="3">Ježiš im na to odpovedal podobenstvom:</verse>
				<verse number="4">„Keby niekto z vás mal sto oviec a jedna z nich by sa mu stratila, nepokúsil by sa ju nájsť? Nechá tých deväťdesiatdeväť pásť sa a pôjde hľadať tú stratenú, kým ju nenájde.</verse>
				<verse number="5">A keď ju nájde, vyloží si ju na plecia</verse>
				<verse number="6">a radostne ju ponesie domov. Zavolá svojich priateľov i susedov a povie im: ‚Radujte sa so mnou, lebo som našiel svoju stratenú ovečku!‘</verse>
				<verse number="7">Buďte si istí, že v nebi bude ešte väčšia radosť nad jedným hriešnikom, ktorý oľutuje svoje hriechy a obráti sa k Bohu, ako nad deväťdesiatimi deviatimi, ktorí si myslia, že je s nimi všetko v poriadku a nič ľutovať nemusia.“</verse>
				<verse number="8">„Alebo si predstavte ženu, ktorá má desať strieborných mincí a jedna sa jej doma niekde zakotúľa. Či nerozsvieti svetlo, nepovymetá všetky kúty a nebude hľadať dovtedy, kým ju nenájde?</verse>
				<verse number="9">A keď ju nájde, určite zavolá všetky svoje susedky a priateľky a povie im: ‚Radujte sa so mnou, lebo som našla svoju stratenú mincu!‘</verse>
				<verse number="10">A takú radosť majú aj anjeli v nebi nad jedným hriešnikom, ktorý oľutuje svoje hriechy.“</verse>
				<verse number="11">Potom Ježiš pokračoval ďalším podobenstvom: „Istý muž mal dvoch synov.</verse>
				<verse number="12">Mladší prišiel za otcom a povedal: ‚Otec, daj mi už teraz podiel z dedičstva, ktoré nám mieniš raz zanechať.‘ A tak otec rozdelil svoj majetok medzi oboch synov.</verse>
				<verse number="13">O niekoľko dní predal mladší syn svoj podiel a pobral sa z domu do ďalekej krajiny. Tam prehýril všetok svoj majetok.</verse>
				<verse number="14">Keď všetko premrhal, vypukol v tej krajine hlad a on takmer nemal čo do úst.</verse>
				<verse number="15">Šiel teda a začal pracovať u jedného obyvateľa tej krajiny. Ten ho poslal na svoje pole pásť svine.</verse>
				<verse number="16">Túžil sa najesť aspoň strukov, ktorými kŕmili svine, ale ani tých sa mu nedostalo.</verse>
				<verse number="17">Napokon vstúpil do seba a povedal si: U môjho otca ešte aj robotníci majú chleba nazvyš a ja tu umieram od hladu.</verse>
				<verse number="18">Vrátim sa domov a poviem otcovi: ‚Otec, previnil som sa voči nebu aj voči tebe</verse>
				<verse number="19">a dobre viem, že si nezaslúžim, aby si ma ešte nazýval svojím synom. Ale dovoľ mi, aby som u teba mohol pracovať aspoň ako robotník.‘</verse>
				<verse number="20">A tak sa pobral domov. Otec ho zbadal už z diaľky a naplnený súcitom mu vybehol oproti, objal ho a vybozkával.</verse>
				<verse number="21">‚Otec môj‘, povedal syn, ‚previnil som sa voči nebu aj voči tebe, nezaslúžim si, aby som bol ešte tvojím synom.‘</verse>
				<verse number="22">Ale otec prikázal svojim sluhom: ‚Rýchlo prineste najkrajšie šaty a oblečte mu ich! Na prst mu dajte pečatný prsteň a obujte mu topánky!</verse>
				<verse number="23">Zarežte vykŕmené teľa a pripravte hostinu! Spoločne oslávime jeho návrat.</verse>
				<verse number="24">Veď je to, akoby bol umrel a zasa ožil; bol stratený a našiel sa.‘ A tak oslavovali jeho návrat.</verse>
				<verse number="25">Starší syn sa vracal z poľa a počul, ako sa z domu ozýva hudba a tanec.</verse>
				<verse number="26">Zavolal si jedného sluhu a spýtal sa ho, čo sa deje.</verse>
				<verse number="27">Sluha mu povedal: ‚Vrátil sa tvoj brat a tvoj otec od radosti, že sa vrátil živý a zdravý, dal zarezať vykŕmené teľa a pripraviť slávnostnú hostinu.‘</verse>
				<verse number="28">Starší brat sa rozhneval a vôbec nechcel ísť dnu. Otec vyšiel von a prehováral ho.</verse>
				<verse number="29">Ale syn mu vyčítal: ‚Toľké roky som pre teba drel, vo všetkom som ťa poslúchal, no nikdy si mi nedal ani len kozľa, aby som si pozval na hostinu svojich priateľov.</verse>
				<verse number="30">A teraz, keď sa vrátil tvoj miláčik, ktorý všetko prehýril s ľahkými ženami, dal si zarezať vykŕmené teľa a usporiadal si mu hostinu!‘</verse>
				<verse number="31">‚Syn môj drahý‘, povedal mu otec, ‚ty si stále so mnou a všetko, čo mám, je tvoje.</verse>
				<verse number="32">Ale teraz máme dôvod sa radovať. Veď tvoj brat bol mŕtvy a ožil, bol stratený a našiel sa.‘ “</verse>
			</chapter>
			<chapter number="16">
				<verse number="1">Potom Ježiš porozprával učeníkom iný príbeh: „Jeden boháč mal správcu a toho obvinili, že zle hospodári so zvereným majetkom.</verse>
				<verse number="2">Pán si ho dal zavolať a povedal mu: ‚Čo to o tebe počúvam? Predlož mi všetky účty, u mňa si ako správca skončil!‘</verse>
				<verse number="3">Správca rozmýšľal: ‚Čo teraz? S lopatou robiť nevládzem a žobrať sa hanbím.</verse>
				<verse number="4">Už viem, čo urobím, aby ma ľudia prichýlili a postarali sa o mňa, keď prídem o prácu.‘</verse>
				<verse number="5">Zavolal si jedného po druhom dlžníkov svojho pána a spýtal sa prvého: ‚Koľko si dlžný môjmu pánovi?‘</verse>
				<verse number="6">Dlžník povedal: ‚Sto batov olivového oleja.‘ Správca ho vyzval: ‚Tu máš svoj dlžobný úpis, sadni si a napíš nový na päťdesiat.‘</verse>
				<verse number="7">Potom sa spýtal druhého dlžníka: ‚A ty si koľko dlžný?‘ Odpovedal: ‚Tisíc vriec pšenice.‘ Správca mu poradil: ‚Vezmi si dlžobný úpis a napíš nový na osemsto.‘</verse>
				<verse number="8">Pán napokon prefíkaného správcu pochválil, že si počínal prezieravo. Treba priznať, že ľudia tohto sveta bývajú prezieravejší, keď im ide o zisk, ako veriaci.</verse>
				<verse number="9">Hovorím vám, že hoci sa peniaze dajú ľahko zneužiť, môžete nimi urobiť aj mnoho dobrého a pomôcť veľa ľuďom. Keď sa raz peniaze pominú, budete prijatí do večných príbytkov v nebesiach.“</verse>
				<verse number="10">Ježiš pokračoval: „Kto je verný v drobnostiach, je verný aj v podstatných veciach. A ten, kto je nespoľahlivý v maličkostiach, zlyháva aj v závažných veciach.</verse>
				<verse number="11">Ak neviete tu na zemi správne zaobchádzať s majetkom, kto vám zverí pravé bohatstvo?</verse>
				<verse number="12">Ak ste neboli verní v cudzom, kto vám dá, čo je vaše?</verse>
				<verse number="13">Ani jeden sluha nemôže slúžiť dvom pánom. Lebo buď jedného bude nenávidieť a druhého milovať, alebo prvému dá prednosť a druhým bude pohŕdať. Nemôžete slúžiť Bohu i majetku.“</verse>
				<verse number="14">Počuli to farizeji, ktorí sa pachtili za peniazmi, a vysmiali sa mu.</verse>
				<verse number="15">Ale Ježiš im povedal: „V očiach ľudí sa snažíte vyzerať ako dobrí. Boh však pozná vaše srdce. On pohŕda tým, čo ľudia obdivujú a oceňujú.</verse>
				<verse number="16">Obdobie Zákona a prorokov sa skončilo Jánom Krstiteľom. Teraz počujete radostnú správu, že prišlo Božie kráľovstvo, a kdekto si robí nárok na vstup do neho.</verse>
				<verse number="17">Ale nemýľte sa, skôr pominie nebo aj zem, ako by jediná čiarka z Božieho zákona stratila platnosť.</verse>
				<verse number="18">Napríklad, kto sa rozvádza so svojou ženou a berie si inú, previňuje sa proti prikázaniu ‚nescudzoložíš‘; a kto sa ožení s rozvedenou, takisto cudzoloží.“</verse>
				<verse number="19">„Bol raz jeden bohatý človek, ktorý sa honosne obliekal, každý deň hodoval a oddával sa pôžitkom.</verse>
				<verse number="20">Pri bráne jeho domu líhal žobrák Lazár. Telo mal samý vred.</verse>
				<verse number="21">Mal veľký hlad a túžil ho zahnať aspoň zvyškami z boháčovho stola. Neraz pribehli psy a oblizovali mu otvorené rany.</verse>
				<verse number="22">Keď Lazár zomrel, anjeli ho preniesli do Abrahámovej blízkosti. Krátko nato zomrel aj boháč. Pochovali ho a jeho duša sa dostala do ríše mŕtvych.</verse>
				<verse number="23">Tam v mukách zdvihol oči a v diaľke zazrel Abraháma s Lazárom sedieť spolu pri stole.</verse>
				<verse number="24">‚Otec Abrahám, zmiluj sa nado mnou‘, zavolal. ‚Pošli Lazára, aby si omočil koniec prsta vo vode a zvlažil mi jazyk, lebo trpím v tomto plameni.‘</verse>
				<verse number="25">Ale Abrahám mu odpovedal: ‚Synu, rozpomeň sa, že ty si žil na zemi v prepychu a hojnosti, no Lazár v biede a utrpení. Ale teraz sa on má dobre a ty trpíš.</verse>
				<verse number="26">Okrem toho nás delí obrovská priepasť, ktorú nik nemôže prekonať, aj keby chcel.‘</verse>
				<verse number="27">Nato boháč povedal: ‚Tak ťa prosím, otec Abrahám, pošli ho aspoň k mojim piatim bratom,</verse>
				<verse number="28">nech ich varuje, aby sa aj oni nedostali na toto miesto utrpenia.‘</verse>
				<verse number="29">Ale Abrahám mu odpovedal: ‚Majú predsa Písmo, môžu žiť podľa neho.‘</verse>
				<verse number="30">Boháč však namietal: ‚Nie, otec Abrahám, na Písmo oni nedajú, ale keby niekto vstal z mŕtvych, tomu by uverili a odvrátili sa od svojich hriechov.‘</verse>
				<verse number="31">Abrahám povedal: ‚Ak nedajú na Mojžišov zákon a prorokov, nedajú sa presvedčiť, ani keby niekto vstal z mŕtvych.‘ “</verse>
			</chapter>
			<chapter number="17">
				<verse number="1">„Pokušeniam sa na tomto svete vyhnúť nedá,“ povedal Ježiš jedného dňa svojim učeníkom, „beda však tomu, kto ich spôsobuje.</verse>
				<verse number="2">Bolo by mu lepšie, keby mu dali na krk mlynský kameň a hodili ho do mora, než aby zviedol na zlé jedného z týchto maličkých.</verse>
				<verse number="3">Dávajte si na to pozor!“ „Ak sa niekto voči tebe previní, pokarhaj ho, a ak to oľutuje, odpusť mu!</verse>
				<verse number="4">A keby sa to stalo aj sedem ráz za deň a zakaždým by prišiel za tebou s prosbou: ‚Prepáč mi prosím, mrzí ma to‘, zakaždým mu odpusť.“</verse>
				<verse number="5">Učeníci povedali Pánovi: „Daj nám viac viery!“</verse>
				<verse number="6">Ježiš im odvetil: „Keby ste mali vieru aspoň ako horčičné semienko a povedali ste tejto moruši: ‚Vytrhni sa aj s koreňmi a zasaď sa do mora!‘ stalo by sa to.“</verse>
				<verse number="7">„Ak sa váš sluha vráti po celodennej práci z poľa, kde oral alebo pásol, vari mu poviete: ‚Poď, sadni si a najedz sa?‘</verse>
				<verse number="8">Nie je to skôr tak, že mu prikážete: ‚Priprav večeru a obsluhuj ma, kým sa ja nenajem a nenapijem; keď skončím, môžeš sa navečerať ty?‘</verse>
				<verse number="9">Bude azda pán ďakovať svojmu sluhovi za to, že urobil, čo mu prikázal?</verse>
				<verse number="10">Podobne je to aj s vami. Ak urobíte všetko, čo vám Boh ukladá, povedzte: ‚Nie sme výnimočný sluhovia. Vykonali sme iba to, čo bolo našou povinnosťou!‘ “</verse>
				<verse number="11">Cestou do Jeruzalema prechádzal Ježiš územím medzi Samáriou a Galileou.</verse>
				<verse number="12">Keď prichádzal k akejsi dedine, šlo mu oproti desať malomocných. Zastavili sa</verse>
				<verse number="13">a zďaleka naňho volali: „Ježišu, Majstre, zmiluj sa nad nami!“</verse>
				<verse number="14">Pozrel na nich a povedal: „Choďte a ukážte sa kňazom!“ Poslúchli a cestou boli zbavení svojej choroby.</verse>
				<verse number="15">Jeden z nich, len čo zistil, že je zdravý, vrátil sa a nahlas chválil Boha.</verse>
				<verse number="16">Padol Ježišovi k nohám a z celého srdca mu ďakoval. Bol to Samaritán.</verse>
				<verse number="17">Tu sa Ježiš spýtal: „Neuzdravil som vari desiatich? Kde je tých ostatných deväť?</verse>
				<verse number="18">Okrem tohto cudzinca sa nikto z nich nevrátil, aby sa poďakoval Bohu?“</verse>
				<verse number="19">Samaritánovi povedal: „Vstaň, môžeš pokojne odísť. Tvoja viera ťa uzdravila.“</verse>
				<verse number="20">Jedného dňa sa farizeji pýtali Ježiša, kedy príde Božie kráľovstvo. Odpovedal im: „Kráľovstvo Božie neprichádza tak, aby ste to mohli spozorovať.</verse>
				<verse number="21">Ani sa nedá povedať: ‚Je tu alebo tam.‘ Veď kráľovstvo Božie je už medzi vami!“</verse>
				<verse number="22">Svojim učeníkom však povedal: „Príde čas, keď si budete túžobne želať, aby ste prežili aspoň jediný deň v kráľovstve Syna človeka. Ale táto túžba sa vám nesplní.</verse>
				<verse number="23">Nedajte sa mýliť, keď vám budú hovoriť: ‚Kristus je tam‘, alebo: ‚Je tu!‘ Nikam nechoďte, nebežte za tými ľuďmi.</verse>
				<verse number="24">Ako keď oslepujúci blesk pretne oblohu a ožiari celý obzor, taký jasný bude návrat Syna človeka.</verse>
				<verse number="25">Najprv však musí mnoho vytrpieť a táto neveriaca generácia ho zavrhne.</verse>
				<verse number="26">Pri príchode Syna človeka bude život na zemi podobný ako za čias Noacha:</verse>
				<verse number="27">ľudia jedli, pili, ženili sa a vydávali až do dňa, keď Noe vošiel do korábu. Vtedy prišla potopa, v ktorej všetci zahynuli. Zachránil sa iba Noe so svojou rodinou.</verse>
				<verse number="28">Podobne to bolo za čias Lota: ľudia jedli, pili, kupovali, predávali, sadili a stavali</verse>
				<verse number="29">až do dňa, keď Lot vyšiel zo Sodomy. Vtedy Boh zoslal oheň a síru z neba a všetkých zahubil.</verse>
				<verse number="30">Tak to bude v deň, keď príde Syn človeka.</verse>
				<verse number="31">Kto bude vtedy na streche domu, nech už nebeží dnu pre veci, ktoré tam má. Kto bude za mestom, nech sa nevracia späť.</verse>
				<verse number="32">Spomeňte si, čo sa stalo s Lotovou ženou.</verse>
				<verse number="33">Každý, kto by si chcel zachrániť život, stratí ho, ale kto stratí svoj život, ten ho zachová.</verse>
				<verse number="34">V tú noc budú dvaja ležať v jednej posteli: jeden bude vzatý, druhý zostane.</verse>
				<verse number="35">Dve ženy budú spolu mlieť: jedna bude vzatá, druhá zostane.</verse>
				<verse number="36">[Dvaja muži budú pracovať na poli: jeden bude vzatý, druhý zostane.]“</verse>
				<verse number="37">Učeníci sa ho spýtali: „Kde, Pane?“ Ježiš im odpovedal: „Kde je mŕtvola, tam sa zlietajú aj supy.“</verse>
			</chapter>
			<chapter number="18">
				<verse number="1">Jedného dňa Ježiš vyrozprával učeníkom podobenstvo o tom, že Bohu treba neprestajne v dôvere predkladať svoje prosby a byť v tom vytrvalý.</verse>
				<verse number="2">V ktoromsi meste bol sudca, ktorý nerešpektoval Boha a nezaujímal sa ani o ľudskú mienku.</verse>
				<verse number="3">V tom meste žila aj istá vdova, ktorá za ním neustále chodila s prosbou: „Zastaň sa ma proti môjmu odporcovi!“</verse>
				<verse number="4">Sudca síce dlho odmietal, ale napokon si povedal: „Aj keď mi je naozaj jedno, čo hovorí Boh a ľudia ma tiež nezaujímajú,</verse>
				<verse number="5">pomôžem jej, lebo inak ma svojou neodbytnosťou celkom umorí.“</verse>
				<verse number="6">A Ježiš dodal: „Vidíte, takej neodbytnej prosebníčke vyhovel aj nespravodlivý sudca!</verse>
				<verse number="7">Ako by sa potom Boh nezastal svojich milovaných, ktorí k nemu volajú vo dne i v noci? Vari bude otáľať so svojou pomocou?</verse>
				<verse number="8">Uisťujem vás, že im pomôže čo najrýchlejšie. Otázkou je, či Syn človeka pri svojom návrate na zem nájde ľudí, ktorí mu budú dôverovať.“</verse>
				<verse number="9">O tých, ktorí si o sebe mysleli, že sú bez chyby, a ostatnými ľuďmi pohŕdali, porozprával Ježiš toto podobenstvo:</verse>
				<verse number="10">„Dvaja muži prišli do chrámu, aby sa zhovárali s Bohom. Jeden z nich bol farizej a druhý colník.</verse>
				<verse number="11">Farizej sa postavil dopredu a takto sa modlil: ‚Ďakujem ti, Bože, že nie som taký chamtivec, nepoctivec alebo cudzoložník ako ostatní ľudia, a najmä, že nie som ako tento colník.</verse>
				<verse number="12">Dva razy do týždňa sa postím a dávam desatinu zo všetkých svojich príjmov.‘</verse>
				<verse number="13">Colník však stál celkom vzadu so sklonenou hlavou, ani len oči sa neodvážil zdvihnúť k nebu. Na znamenie ľútosti sa bil do pŕs a hovoril: ‚Bože, som hriešnik, prosím zľutuj sa nado mnou.‘</verse>
				<verse number="14">Uisťujem vás, že ten, kto sa vrátil domov ospravedlnený, bol colník, nie farizej. Lebo každý, kto sa povyšuje, bude ponížený, a kto sa ponižuje, bude povýšený.“</verse>
				<verse number="15">K Ježišovi prinášali malé deti, aby im požehnal. Učeníci však proti tomu rázne zakročili.</verse>
				<verse number="16">Ale Ježiš si zavolal deti k sebe a učeníkom povedal: „Nechajte deti prísť ku mne a nebráňte im v tom. lebo práve takým ako oni patrí Božie kráľovstvo.</verse>
				<verse number="17">Zapamätajte si, že kto nepríde k Bohu s detskou dôverou, do nebeského kráľovstva sa nedostane.“</verse>
				<verse number="18">Jeden zo židovských vodcov sa spýtal Ježiša: „Dobrý učiteľ, čo musím robiť, aby som získal večný život?“</verse>
				<verse number="19">Ježiš mu odpovedal: „Prečo ma nazývaš dobrým? Veď dobrý je iba Boh.</verse>
				<verse number="20">A poznáš predsa prikázania: Nescudzoložíš, Nezabiješ, Neukradneš, Nebudeš falošne svedčiť, Budeš si vážiť svojich rodičov.“</verse>
				<verse number="21">Muž odpovedal: „Ale veď podľa týchto prikázaní žijem už od svojej mladosti.“</verse>
				<verse number="22">Ježiš mu povedal: „A predsa ti ešte niečo chýba. Predaj všetko, čo máš, rozdaj chudobným a budeš mať poklad v nebi. Potom príď a nasleduj ma.“</verse>
				<verse number="23">Muž po týchto slovách zosmutnel, lebo bol veľmi bohatý.</verse>
				<verse number="24">Keď Ježiš videl jeho smútok, povedal: „Ako ťažko sa bohatým vstupuje do Božieho kráľovstva.</verse>
				<verse number="25">To skôr prejde ťava uchom ihly, ako boháč vojde do Božieho kráľovstva.“</verse>
				<verse number="26">Tí, čo to počuli, zvolali: „Tak kto vlastne môže byť zachránený?“</verse>
				<verse number="27">Odpovedal im: „Ľudia sa sami zachrániť nemôžu, to môže urobiť len Boh.“</verse>
				<verse number="28">Vtom sa ozval Peter: „A ako je to s nami? My sme predsa nechali všetko a šli sme za tebou!“</verse>
				<verse number="29">Ježiš im na to odpovedal: „Buďte si istí, že každý, kto sa pre Božie kráľovstvo niečoho vzdal – domova, súrodencov, rodičov alebo detí –</verse>
				<verse number="30">dostane bohatú odmenu: už na tomto svete získa omnoho viac a v budúcom svete dostane večný život.“</verse>
				<verse number="31">Ježiš vzal so sebou dvanástich učeníkov a povedal im: „Ideme teraz do Jeruzalema a tam sa splní všetko, čo proroci predpovedali o Synovi človeka.</verse>
				<verse number="32">Bude vydaný do rúk pohanov, budú sa mu posmievať, potupia ho a opľujú.</verse>
				<verse number="33">Potom ho zbičujú a zabijú, ale na tretí deň vstane z mŕtvych.“</verse>
				<verse number="34">Učeníci však nič z toho nepochopili a jeho slová pre nich ostali záhadou.</verse>
				<verse number="35">Keď sa blížili k Jerichu, sedel pri ceste jeden slepec a žobral.</verse>
				<verse number="36">Počul, že okolo prechádza množstvo ľudí, preto sa vypytoval, čo sa to deje.</verse>
				<verse number="37">Povedali mu: „Ide tadiaľto Ježiš z Nazareta.“</verse>
				<verse number="38">Len čo to počul, zvolal: „Ježiš, Syn Dávidov, zmiluj sa nado mnou!“</verse>
				<verse number="39">Tí, čo šli vpredu, ho okrikovali, aby mlčal. On však volal ešte hlasnejšie: „Syn Dávidov, zmiluj sa nado mnou!“</verse>
				<verse number="40">Nato Ježiš zastal a kázal, aby ho k nemu priviedli. Keď slepý prišiel, Ježiš sa ho opýtal:</verse>
				<verse number="41">„Čo chceš, aby som pre teba urobil?“ Muž mu odpovedal: „Pane, chcem opäť vidieť!“</verse>
				<verse number="42">„Dobre, nech sa ti vráti zrak! Tvoja viera ťa zachránila,“ povedal mu Ježiš.</verse>
				<verse number="43">Od tej chvíle muž naozaj videl, šiel za Ježišom a chválil Boha. A všetci, ktorí boli toho svedkami, takisto zvelebovali Boha.</verse>
			</chapter>
			<chapter number="19">
				<verse number="1">Ježiš prišiel do Jericha a prechádzal mestom.</verse>
				<verse number="2">Istý muž zvaný Zachej, hlavný výberca daní a veľký boháč,</verse>
				<verse number="3">zatúžil vidieť a spoznať Ježiša. Bol však nízkej postavy a pre veľký zástup, ktorý sa tlačil okolo Ježiša, ho nevidel.</verse>
				<verse number="4">Predbehol teda sprievod, vyškriabal sa na vysoký strom a odtiaľ ho pozoroval.</verse>
				<verse number="5">Keď Ježiš prišiel k stromu, pozrel sa hore a povedal: „Zachej, zlez rýchlo dolu! Dnes chcem byť tvojím hosťom.“</verse>
				<verse number="6">Zachej zišiel a s radosťou ho viedol do svojho domu.</verse>
				<verse number="7">Ale všetci, ktorí to videli, začali reptať a pohoršovali sa: „Ide na návštevu k jednému z najväčších zdieračov.“</verse>
				<verse number="8">Vtedy sa Zachej postavil tak, aby ho všetci videli a povedal Ježišovi: „Pane, polovicu svojho majetku rozdám chudobným, a ak som niekoho okradol, vrátim mu to štvornásobne.“</verse>
				<verse number="9">Ježiš mu povedal: „Dnes Boh zachránil túto rodinu. Ukázalo sa totiž, že aj tento človek nasleduje Abrahámov príklad viery.</verse>
				<verse number="10">Lebo Syn človeka, prišiel hľadať a zachrániť stratených.“</verse>
				<verse number="11">Keďže bol neďaleko Jeruzalema a mnohí sa domnievali, že Božie kráľovstvo sa čochvíľa stane viditeľným, vyrozprával im toto podobenstvo:</verse>
				<verse number="12">„Jeden vznešený a bohatý muž odišiel do ďalekej krajiny, aby sa tam dal korunovať a vrátil sa späť ako kráľ.</verse>
				<verse number="13">Pred svojím odchodom si zavolal desiatich sluhov, každému z nich zveril určitú sumu a povedal: ‚Kým sa vrátim, investujte tie peniaze tak, aby priniesli úžitok.‘</verse>
				<verse number="14">Ale niektorí z jeho občanov ho nenávideli a poslali poslov s odkazom: ‚Nechceme, aby sa tento stal naším kráľom.‘</verse>
				<verse number="15">No on sa po nejakom čase predsa vrátil ako kráľ a dal si predvolať sluhov, ktorým zveril peniaze. Chcel zistiť, ako s nimi hospodárili.</verse>
				<verse number="16">Prišiel prvý a povedal: ‚Pane, získal som desaťnásobne viac, ako bola pôvodná suma.‘</verse>
				<verse number="17">‚Výborne‘, pochválil ho kráľ. ‚Si dobrý hospodár. Keďže si verne zaobchádzal s tým málom, čo som ti zveril, za odmenu ťa menujem správcom nad desiatimi mestami.‘</verse>
				<verse number="18">Potom pristúpil ďalší sluha: ‚Pane, získal som päťnásobne viac, ako bola pôvodná suma.‘</verse>
				<verse number="19">Aj toho pán pochválil a ustanovil ho správcom nad piatimi mestami.</verse>
				<verse number="20">Nakoniec prišiel sluha, ktorý povedal: ‚Pozri, to je to, čo si mi zveril. Celý čas som to nosil pri sebe a ochraňoval,</verse>
				<verse number="21">lebo som sa ťa bál. Si totiž prísny – žiadaš aj to, čo si nedal, a žneš, čo si nezasial.‘</verse>
				<verse number="22">Tomu človeku kráľ povedal: ‚Tvoje vlastné slová ťa odsudzujú, ty zlý sluha! Vedel si, že som prísny človek, beriem, čo som nedal a žnem, čo som nezasial.</verse>
				<verse number="23">Prečo si moje peniaze aspoň nezveril správcom peňazí, aby priniesli nejaké úroky?‘</verse>
				<verse number="24">Potom sa obrátil k tým, čo stáli okolo neho: ‚Vezmite mu tie peniaze a dajte tomu, čo získal najviac.‘</verse>
				<verse number="25">Namietli: ‚Pane, ale veď on už má desať!‘</verse>
				<verse number="26">Kráľ však odpovedal: ‚Áno, ten, čo má, dostane ešte viac; a ten, čo nemá, príde aj o to, čo má.</verse>
				<verse number="27">A nepriateľov, ktorí ma nechceli za kráľa, priveďte sem a pred mojimi očami ich pobite.‘ “</verse>
				<verse number="28">Keď Ježiš dorozprával tento príbeh, pokračoval v ceste do Jeruzalema.</verse>
				<verse number="29">Neďaleko Betfage a Betánie pri Olivovom vrchu Ježiš vyzval svojich učeníkov:</verse>
				<verse number="30">„Choďte do dedinky pred nami. Hneď na kraji uvidíte oslíka, na ktorom ešte nikto nejazdil. Odviažte ho a priveďte sem!</verse>
				<verse number="31">Keby sa vás niekto spýtal, prečo to robíte, odpovedzte: ‚Pán ho potrebuje.‘ “</verse>
				<verse number="32">Šli a našli všetko tak, ako im povedal.</verse>
				<verse number="33">Keď odväzovali osliatko, prišli majitelia a spýtali sa ich: „Prečo to osliatko odväzujete?“</verse>
				<verse number="34">Odpovedali: „Pán ho potrebuje.“</verse>
				<verse number="35">Potom osliatko priviedli k Ježišovi, prestreli mu na chrbát svoje plášte a pomohli Ježišovi vysadnúť.</verse>
				<verse number="36">A ľudia rozprestierali svoje plášte na cestu, po ktorej šiel.</verse>
				<verse number="37">Keď sa priblížil k Olivovému vrchu, začal zástup učeníkov nadšene a hlasno chváliť Boha za všetky zázraky, ktoré na vlastné oči videli.</verse>
				<verse number="38">Volali: „Nech Boh požehná kráľa, ktorý prichádza v jeho mene! Nech je pokoj medzi nebom a zemou! Sláva Bohu na výsostiach!“</verse>
				<verse number="39">Vtedy mu niektorí farizeji zo zástupu dohovárali: „Napomeň svojich učeníkov!“</verse>
				<verse number="40">Ale Ježiš im odpovedal: „Ak by oni mlčali, budú kričať kamene popri ceste.“</verse>
				<verse number="41">Keď už boli blízko a uvidel mesto, vstúpili mu do očí slzy a so smútkom povedal:</verse>
				<verse number="42">„Keby ste aspoň dnes pochopili, čo vám môže priniesť pokoj! Ale vy nič nechápete.</verse>
				<verse number="43">Prídu dni, keď vás nepriatelia obkľúčia, oboženú valom a zovrú zo všetkých strán.</verse>
				<verse number="44">Napokon zrovnajú vaše mesto so zemou a tých, čo budú v ňom, pobijú. Nezostane tu kameň na kameni, pretože ste nespoznali čas, keď vám Boh priniesol záchranu.“</verse>
				<verse number="45">Ježiš vošiel do priestorov chrámu a začal odtiaľ vyháňať všetkých, ktorí tam obchodovali.</verse>
				<verse number="46">Povedal im: „Je napísané: ‚Môj chrám bude pre všetkých miestom modlitby‘, ale vy ste z neho urobili brloh lotrov!“</verse>
				<verse number="47">Ježiš potom deň čo deň vyučoval v chráme. Veľkňazi, učitelia Zákona i vodcovia ľudu ho chceli zabiť,</verse>
				<verse number="48">ale nevedeli, ako to urobiť, lebo ľudia ho dychtivo počúvali.</verse>
			</chapter>
			<chapter number="20">
				<verse number="1">Jedného dňa, keď Ježiš opäť učil ľud v chráme a hlásal radostnú zvesť, prišli za ním veľkňazi, učitelia Zákona a židovskí vodcovia</verse>
				<verse number="2">s otázkou: „Povedz nám, akým právom robíš to, čo robíš? Kto ťa tým poveril?“</verse>
				<verse number="3">„Aj ja mám pre vás otázku:</verse>
				<verse number="4">Keď Ján krstil, od koho mal poverenie? Od Boha alebo od ľudí?“</verse>
				<verse number="5">Začali sa medzi sebou dohadovať: „Ak povieme že ho poslal Boh, spýta sa nás, prečo sme mu neuverili.</verse>
				<verse number="6">Ak však povieme, že ľudia, mohol by nás dav ukameňovať, lebo verí, že Ján bol prorok.“</verse>
				<verse number="7">Napokon mu odpovedali: „Nevieme, kto poslal Jána.“</verse>
				<verse number="8">Ježiš im na to povedal: „Ani ja vám nepoviem, kto mi dal moc konať to, čo konám.“</verse>
				<verse number="9">Potom sa znova obrátil k zástupu a povedal im toto podobenstvo: „Istý človek vysadil vinicu, prenajal ju vinohradníkom a na dlhý čas odcestoval.</verse>
				<verse number="10">Keď nastal čas oberačky, poslal k vinohradníkom svojho sluhu, aby mu odovzdali podiel z úrody. Ale vinohradníci ho zbili a poslali naspäť s prázdnymi rukami.</verse>
				<verse number="11">Poslal k nim iného sluhu, ale aj toho zbili, potupili ho a nič mu nedali.</verse>
				<verse number="12">Nato poslal aj tretieho sluhu, ale stihol ho ten istý osud: do krvi ho zbili a vyhnali.</verse>
				<verse number="13">‚Čo mám robiť?‘ spytoval sa majiteľ vinice v duchu. ‚Pošlem k nim svojho milovaného syna, pred ním určite budú mať rešpekt.‘</verse>
				<verse number="14">Ale keď vinohradníci zazreli majiteľovho syna, zosnovali takýto plán: ‚Toto je dedič, zabijeme ho a vinica bude naša.‘</verse>
				<verse number="15">Vyvliekli ho teda z vinice a zabili.</verse>
				<verse number="16">Čo myslíte, čo urobí majiteľ vinice, keď sa to dozvie? Príde, dá ich pozabíjať a vinicu prenajme iným.“ Tí, čo ho počúvali, odpovedali: „To nech sa nikdy nestane!“</verse>
				<verse number="17">Ježiš sa na nich zahľadel a povedal: „Čo teda znamenajú slová Písma: ‚Kameň, ktorý stavitelia odhodili ako nepotrebný, stal sa kameňom základným, najdôležitejším v celej stavbe?‘ “</verse>
				<verse number="18">A doložil: „Každý, kto spadne na ten kameň, doláme sa, ale na koho spadne, toho rozdrví.“</verse>
				<verse number="19">Veľkňazi a učitelia Zákona ho chceli hneď zatknúť, lebo si uvedomovali, že to podobenstvo bolo o nich. Báli sa však ľudí.</verse>
				<verse number="20">Židovský vodcovia Ježiša urputne sledovali. Poslali za ním špehov, ktorí sa vydávali za spravodlivých ľudí. Ich úlohou bolo Ježiša pri rozhovore chytiť do pasce, aby ho mohli obžalovať a vydať do rúk rímskemu miestodržiteľovi.</verse>
				<verse number="21">Tí Ježišovi povedali: „Majstre, poznáme ťa ako dobrého učiteľa, ktorý sa vo svojich názoroch nedá nikým ovplyvniť. Učíš ľudí pravej ceste k Bohu.</verse>
				<verse number="22">Povedz nám teda: je správne platiť cisárovi dane, alebo nie?“</verse>
				<verse number="23">Ježiš postrehol ich lesť, preto im povedal:</verse>
				<verse number="24">„Ukážte mi mincu! Čí obraz a meno je na nej?“ Odpovedali mu: „Cisárove.“</verse>
				<verse number="25">Nato im Ježiš povedal: „Dávajte teda cisárovi, čo je cisárovo, a Bohu, čo je Božie.“</verse>
				<verse number="26">Zmĺkli, ohromení jeho odpoveďou a zostali zarazení, lebo sa im nepodarilo prichytiť ho v reči.</verse>
				<verse number="27">Potom za ním prišli aj saduceji, ktorí popierajú zmŕtvychvstanie, a povedali mu:</verse>
				<verse number="28">„Majstre, v Mojžišovom zákone je napísané, že ak zomrie muž, ktorého manželstvo bolo bezdetné, jeho brat je povinný oženiť sa s vdovou a splodiť bratovi potomka, aby sa zachoval jeho rod.</verse>
				<verse number="29">Bolo raz sedem bratov. Najstarší sa oženil a zomrel bez potomka.</verse>
				<verse number="30">Vdovu si vzal druhý brat a tiež zomrel bez detí.</verse>
				<verse number="31">To sa opakovalo aj s ďalšími: všetci pomreli a nezanechali deti.</verse>
				<verse number="32">Napokon zomrela aj žena:</verse>
				<verse number="33">komu bude pri vzkriesení patriť, keď mala sedem mužov?“</verse>
				<verse number="34">Ježiš im na to odpovedal: „Pre ľudí je normálne, že sa ženia a vydávajú.</verse>
				<verse number="35">Tí, ktorých Boh uzná za hodných žiť na novej zemi a vzkriesi ich z mŕtvych, sa už nebudú ženiť, ani vydávať</verse>
				<verse number="36">a nebudú ani umierať. V tomto sa budú podobať anjelom a budú Božími synmi, lebo ich Boh vzkriesil z mŕtvych do nového života.</verse>
				<verse number="37">A pokiaľ ide o zmŕtvychvstanie, to naznačil už Mojžiš pri kre. Tam Pána nazýva Bohom Abraháma, Bohom Izáka a Bohom Jákoba.</verse>
				<verse number="38">Boh predsa nie je Bohom mŕtvych, ale Bohom živých. Z Božieho pohľadu sú teda všetci živí.“</verse>
				<verse number="39">„Majstre, dobre si im odpovedal!“ poznamenali niektorí z učiteľov Zákona.</verse>
				<verse number="40">A už sa neodvážili dávať mu ďalšie otázky.</verse>
				<verse number="41">Ježiš sa opýtal tých, čo ho počúvali: „Uvažovali ste nad tým, prečo ľudia nazývajú Mesiáša synom Dávidovým?</verse>
				<verse number="42">Veď sám Dávid hovorí v knihe Žalmov: ‚Boh povedal môjmu Pánovi: Seď po mojej pravici,</verse>
				<verse number="43">kým ti všetkých nepriateľov nepoložím k nohám.‘</verse>
				<verse number="44">Ak ho Dávid nazýva svojím Pánom, ako potom môže byť aj jeho synom?“</verse>
				<verse number="45">Učeníkom potom pred všetkými povedal:</verse>
				<verse number="46">„Dajte si pozor na učiteľov Zákona, ktorí sa radi honosne obliekajú a čakajú, že ich ľudia budú na verejnosti úctivo zdraviť a klaňať sa im. Radi sedávajú na čestných miestach pri bohoslužbách i na hostinách.</verse>
				<verse number="47">Využívajú domy vdov a dlho sa modlievajú na verejnosti, aby ich všetci videli. Práve preto ich Boh potrestá prísnejšie, než ostatných.“</verse>
			</chapter>
			<chapter number="21">
				<verse number="1">Ježiš pozoroval, ako zámožní ľudia vhadzujú peniaze do chrámovej pokladnice.</verse>
				<verse number="2">Videl aj jednu chudobnú vdovu, ako tam vhodila dve drobné mince.</verse>
				<verse number="3">Povedal: „Táto chudobná vdova dala viac ako ostatní.</verse>
				<verse number="4">Oni všetci dávali z nadbytku, ale táto chudobná žena dala všetko, čo mala – celé svoje živobytie.“</verse>
				<verse number="5">Niektorí učeníci obdivovali, z akého krásneho kameňa je postavený chrám a ako nádherne je vyzdobený pamätnými darmi. Ale Ježiš povedal:</verse>
				<verse number="6">„Prídu dni, keď zo všetkého, čo teraz obdivujete, nezostane kameň na kameni. Všetko to bude zničené – nezostane tu kameň na kameni.“</verse>
				<verse number="7">„Majstre, kedy sa to všetko stane a čo bude znamením, že sa k tomu schyľuje?“ opýtali sa ho.</verse>
				<verse number="8">Ježiš im odpovedal: „Dajte si pozor, aby vás niekto neoklamal a nezviedol. Mnohí totiž prídu, budú sa za mňa vyhlasovať a tvrdiť ‚Ja som on!‘ alebo ‚Už nastal ten čas!‘, no neverte im!</verse>
				<verse number="9">Na mnohých miestach vypuknú vojny a nepokoje. Keď sa o tom dozviete a budete počuť o ich následkoch, neľakajte sa! To všetko musí prísť, ale koniec nenastane hneď.</verse>
				<verse number="10">Budú proti sebe bojovať národy a krajiny,</verse>
				<verse number="11">nastanú veľké zemetrasenia, v mnohých krajinách vypukne hlad a rôzne epidémie a na nebi sa budú objavovať nezvyčajné úkazy.</verse>
				<verse number="12">Ale tomu všetkému bude ešte predchádzať obdobie veľkého prenasledovania. Vydajú vás synagógam, budú vás vláčiť po súdoch, vodiť pred kráľov a vládcov, a to len preto, že ste uverili vo mňa.</verse>
				<verse number="13">No takto sa vám naskytne príležitosť vydať svedectvo o mne a o vašej viere.</verse>
				<verse number="14">A netrápte sa, akými slovami sa budete obhajovať,</verse>
				<verse number="15">lebo ja vám dám pravé slová aj vhodné dôkazy, ktoré vaši odporcovia nebudú môcť vyvrátiť.</verse>
				<verse number="16">Neraz vás zradia aj vlastní rodičia, súrodenci, príbuzní a priatelia. Ba niektorých z vás aj usmrtia.</verse>
				<verse number="17">Všetci vás budú nenávidieť len preto, že ste moji.</verse>
				<verse number="18">Ale nebojte sa, lebo ani jeden vlas z hlavy sa vám nestratí.</verse>
				<verse number="19">Ak vytrváte, získate večný život.“</verse>
				<verse number="20">„Keď uvidíte, že Jeruzalem obkľučujú vojská, vedzte, že sa priblížila jeho skaza.</verse>
				<verse number="21">Tí, čo budú v Judsku, nech utečú do hôr. Tí, čo budú v Jeruzaleme, nech z neho odídu, a tí, čo budú za mestom, nech sa doň nevracajú.</verse>
				<verse number="22">Budú to dni trestu a splní sa všetko, čo o tom napísali proroci.</verse>
				<verse number="23">Ťažko bude v tých dňoch tehotným ženám a tým, čo majú dojčatá. Na zemi bude veľké utrpenie a hnev proti tomuto ľudu.</verse>
				<verse number="24">Mnohých povraždia a mnohých odvlečú do vyhnanstva alebo do zajatia po celom svete a po Jeruzaleme budú šliapať pohania až dovtedy, kým sa nenaplní aj ich čas.“</verse>
				<verse number="25">„A budú zvláštne úkazy na slnku, na mesiaci aj na hviezdach.</verse>
				<verse number="26">Ľudia na zemi budú prežívať nesmiernu úzkosť a nebudú vedieť, kam sa podieť pred hukotom rozbúreného mora. Celý svet zachváti smrteľný strach z neistoty, čo sa bude diať, lebo i nebeské mocnosti sa zachvejú.</verse>
				<verse number="27">Vtedy ľudia uvidia, ako Syn človeka prichádza v oblakoch s veľkou mocou a slávou.</verse>
				<verse number="28">Keď sa to všetko začne diať, vzpriamte sa a zdvihnite hlavy. Vaša záchrana je blízko!“</verse>
				<verse number="29">Svoje slová zdôraznil podobenstvom: „Všimnite si figovník alebo ktorýkoľvek iný strom.</verse>
				<verse number="30">Keď vypučí lístie, viete, že sa blíži leto.</verse>
				<verse number="31">A takisto, keď uvidíte, že sa plní, čo som predpovedal, poznáte, že Božie kráľovstvo je blízko.</verse>
				<verse number="32">Je to tak – svet nepominie, kým sa to všetko nestane.</verse>
				<verse number="33">Nebo aj zem sa raz pominú, ale moje slová nikdy nestratia svoju platnosť.“</verse>
				<verse number="34">„Dávajte si pozor, aby vaša myseľ nebola otupená nestriedmosťou, opilstvom a starosťami o živobytie. Inak vás ten deň prekvapí ako nastražená pasca, z ktorej niet úniku.</verse>
				<verse number="35">Lebo to príde na všetkých ľudí na zemi.</verse>
				<verse number="36">Preto buďte bdelí a neprestajne sa modlite, aby ste unikli všetkému, čo má prísť, a mohli ste napokon obstáť pred Synom človeka.“</verse>
				<verse number="37">Ježiš každý deň učil v chráme, ale na noc odchádzal z Jeruzalema na Olivový vrch.</verse>
				<verse number="38">Hneď zrána všetci ľudia opäť prichádzali do chrámu, aby ho počúvali.</verse>
			</chapter>
			<chapter number="22">
				<verse number="1">Priblížil sa sviatok nekvasených chlebov, ktorý sa nazýva Pascha.</verse>
				<verse number="2">Veľkňazi a učitelia Zákona sa pokúšali nájsť spôsob, ako Ježiša pripraviť o život, no zároveň sa báli, aby to nevyvolalo vzburu medzi ľuďmi.</verse>
				<verse number="3">Vtedy satan ovládol Judáša Iškariotského, jedného z Ježišových dvanástich učeníkov:</verse>
				<verse number="4">šiel za veľkňazmi a veliteľmi chrámovej stráže a ponúkol sa, že im pomôže zmocniť sa Ježiša.</verse>
				<verse number="5">Tí sa nesmierne zaradovali a sľúbili mu za to finančnú odmenu.</verse>
				<verse number="6">Judáš súhlasil a od tej chvíle striehol na vhodnú príležitosť, ako Ježiša zatknúť nenápadne, bez mnohých svedkov.</verse>
				<verse number="7">Nastal deň sviatku nekvasených chlebov, v ktorom Židia zabíjali baránka.</verse>
				<verse number="8">Ježiš prikázal Petrovi a Jánovi: „Choďte a pripravte nám veľkonočnú večeru.“</verse>
				<verse number="9">Spýtali sa ho: „Kde chceš, aby sme ju pripravili?“</verse>
				<verse number="10">Odpovedal im: „Keď prídete do mesta, stretnete tam muža, ktorý ponesie krčah s vodou. Choďte za ním do domu, do ktorého vojde,</verse>
				<verse number="11">a majiteľovi domu povedzte: ‚Učiteľ sa ťa pýta na miestnosť, v ktorej by mohol so svojimi učeníkmi jesť baránka.‘</verse>
				<verse number="12">Ukáže vám veľkú, už prichystanú miestnosť na poschodí. Tam pripravte večeru.“</verse>
				<verse number="13">Učeníci odišli a našli všetko tak, ako im povedal. A pripravili tam veľkonočného baránka.</verse>
				<verse number="14">Keď nastal čas večere, sadol si s apoštolmi za stôl.</verse>
				<verse number="15">Povedal im: „Veľmi som túžil jesť s vami veľkonočné jedlo skôr, ako budem trpieť.</verse>
				<verse number="16">Je to naposledy, čo ho takto jeme. Lebo vám hovorím, že ho už nebudem jesť dovtedy, kým sa to, čo predstavuje, nenaplní v Božom kráľovstve.“</verse>
				<verse number="17">Potom vzal kalich, poďakoval zaň Bohu a povedal: „Vezmite a rozdeľte si to medzi sebou.</verse>
				<verse number="18">Lebo ja už nebudem piť z plodu viniča, až kým nepríde Božie kráľovstvo.“</verse>
				<verse number="19">Potom vzal chlieb, poďakoval sa Bohu, lámal ho a podával svojim učeníkom so slovami: „Toto je moje telo, ktoré sa za vás vydáva. To robte na moju pamiatku.“</verse>
				<verse number="20">Po večeri im opäť podal kalich a povedal: „Tento kalich je znamením novej zmluvy, spečatenej mojou krvou, ktorá sa za vás vylieva.</verse>
				<verse number="21">Ale môj zradca je so mnou pri stole.</verse>
				<verse number="22">Syn človeka ide, ako je určené, ale beda tomu, kto ho zrádza.“</verse>
				<verse number="23">Po týchto slovách sa začali dohadovať, kto z nich by bol schopný čosi také urobiť.</verse>
				<verse number="24">Napokon sa medzi učeníkmi rozpútal spor, kto z nich je najdôležitejší.</verse>
				<verse number="25">Ježiš im povedal: „Tu na zemi panujú vládcovia a dávajú sa nazývať dobrodincami.</verse>
				<verse number="26">Medzi vami nech je to inak. Ten najdôležitejší medzi vami nech je pokorný akoby bol najmladší, a kto je na čele, nech je ako ten, čo slúži ostatným.</verse>
				<verse number="27">Veď kto je dôležitejší? Ten, kto sedí za stolom a dá sa obsluhovať, alebo ten, čo obsluhuje? Všeobecne platí, že ten, kto sa dá obsluhovať. No ja som medzi vami ako ten, kto slúži.</verse>
				<verse number="28">Až doposiaľ ste mi v mojich skúškach verne stáli po boku.</verse>
				<verse number="29">Dávam vám teda kráľovstvo, ako ho môj Otec dal mne,</verse>
				<verse number="30">aby ste v tom kráľovstve jedli a pili pri mojom stole, sedeli na trónoch a súdili dvanásť kmeňov Izraela.“</verse>
				<verse number="31">Potom oslovil Petra: „Šimon, Šimon, Satan si vyžiadal, aby vás smel preosiať ako pšenicu,</verse>
				<verse number="32">ale ja som prosil za teba, aby tvoja viera celkom nezlyhala. A až mi opäť začneš dôverovať, posilňuj svojich bratov.“</verse>
				<verse number="33">Peter mu odpovedal: „Pane, som pripravený ísť s tebou do väzenia, ba aj na smrť.“</verse>
				<verse number="34">Ale Ježiš mu povedal: „Vravím ti, Peter, skôr ako ráno zakikiríka kohút, tri razy ma zaprieš.“</verse>
				<verse number="35">Potom sa spýtal ostatných učeníkov: „Keď som vás poslal bez peňazí, bez tašky aj bez obuvi, chýbalo vám niečo?“ Odpovedali: „Nechýbalo.“</verse>
				<verse number="36">Ježiš pokračoval: „Odteraz však, kto má peniaze či tašku, nech si ich vezme. A kto nemá meč, nech radšej predá šaty a kúpi si ho.</verse>
				<verse number="37">Lebo nastal čas, keď sa na mne splní proroctvo Písma: ‚Budú ho počítať medzi zločincov.‘ To, čo je o mne napísané sa vyplní.“</verse>
				<verse number="38">Učeníci mu povedali: „Pane, máme tu dva meče.“ „To stačí,“ odpovedal Ježiš.</verse>
				<verse number="39">Potom sa ako zvyčajne pobral na Olivový vrch. Išli s ním aj učeníci.</verse>
				<verse number="40">Keď došli na miesto, povedal im: „Modlite sa, aby ste nepodľahli pokušeniu.“</verse>
				<verse number="41">Potom sa od nich vzdialil asi tak na dohodenie kameňom, kľakol si a modlil sa:</verse>
				<verse number="42">„Otče, ak chceš, odním odo mňa tento kalich utrpenia. Ale nech sa stane tvoja vôľa, nie moja.“</verse>
				<verse number="43">Tu sa mu zjavil anjel z neba a posilňoval ho.</verse>
				<verse number="44">Ježiš sa v smrteľnej úzkosti modlil ešte horlivejšie. Pot mu ako krvavé kvapky stekal na zem.</verse>
				<verse number="45">Keď napokon vstal od modlitby a vrátil sa k učeníkom, našiel ich spať, zmorených smútkom.</verse>
				<verse number="46">„Ako môžete spať?“ prebudil ich. „Vstaňte a modlite sa! Inak vás premôže pokušenie.“</verse>
				<verse number="47">Ešte ani nedohovoril, a už sa zjavil zástup ľudí na čele s Judášom, jedným z dvanástich učeníkov. Pristúpil k Ježišovi a pozdravil ho priateľským bozkom.</verse>
				<verse number="48">Ježiš sa ho spýtal: „Judáš, bozkom zrádzaš Syna človeka?“</verse>
				<verse number="49">Keď ostatní učeníci pochopili, čo sa deje, zvolali: „Pane, máme na nich zaútočiť mečmi?“</verse>
				<verse number="50">Jeden z nich naozaj vytasil meč a odťal veľkňazovmu sluhovi pravé ucho.</verse>
				<verse number="51">Ježiš im však povedal: „Prestaňte s tým!“ Dotkol sa ucha zraneného a uzdravil ho.</verse>
				<verse number="52">Potom sa obrátil k veľkňazom, veliteľom stráže a vodcom ľudu, ktorí šli na čele zástupu: „Som azda nejaký nebezpečný burič, že ste na mňa vyšli s mečmi a palicami?</verse>
				<verse number="53">Každý deň som predsa s vami v chráme. Prečo ste ma nezajali tam? Teraz však nastala vaša chvíľa a čas, keď vláda tmy vrcholí.“</verse>
				<verse number="54">Vtedy sa ho zmocnili a odviedli do veľkňazovho paláca. Peter šiel obďaleč za ním.</verse>
				<verse number="55">Ktosi rozložil uprostred nádvoria oheň a posadali si okolo neho. Aj Peter si k nim prisadol, aby sa zohrial.</verse>
				<verse number="56">Ako mu oheň osvietil tvár, všimla si ho jedna slúžka, premerala si ho a povedala: „Pozrite sa, aj tento patrí k nemu!“</verse>
				<verse number="57">Ale Peter to zaprel a povedal jej: „Žena, veď ja ho vôbec nepoznám!“</verse>
				<verse number="58">Po chvíli si ho všimol ktosi iný: „Aj ty si určite jeden z nich.“ Peter sa ohradil: „Nie som!“</verse>
				<verse number="59">Asi o hodinu ktosi opäť začal tvrdiť: „Ale veď aj tento patrí k Ježišovým učeníkom, veď je to Galilejčan!“</verse>
				<verse number="60">Peter to však zasa poprel: „Človeče, vôbec neviem, o čom hovoríš!“ A vtom, ešte skôr ako dohovoril, zakikiríkal kohút.</verse>
				<verse number="61">Vtedy sa Ježiš obrátil a zadíval sa na Petra. Peter si hneď spomenul, čo mu Pán povedal: „Skôr ako ráno zakikiríka kohút, tri razy ma zaprieš.“</verse>
				<verse number="62">Vyšiel z nádvoria a trpko sa rozplakal.</verse>
				<verse number="63">Vojaci, ktorí Ježiša strážili, sa mu začali posmievať a biť ho.</verse>
				<verse number="64">Zakrývali mu oči a pýtali sa ho: „Si predsa prorok, tak uhádni, kto ťa udrel.“</verse>
				<verse number="65">A predbiehali sa v tom, kto ho väčšmi urazí.</verse>
				<verse number="66">Len čo sa rozvidnelo, zišla sa židovská veľrada, ktorú tvorili vodcovia ľudu, veľkňazi a učitelia Zákona. Dali si Ježiša predviesť</verse>
				<verse number="67">a naliehali naňho: „Si Mesiáš? Povedz nám to!“ On im odpovedal: „Aj keby som vám to povedal, neuveríte mi.</verse>
				<verse number="68">A keby som sa ja vás na niečo spýtal, neodpoviete mi.</verse>
				<verse number="69">Čoskoro však Syn človeka zasadne po pravici všemohúceho Boha.“</verse>
				<verse number="70">Tu všetci začali kričať: „Ty si teda Syn Boží?“ Odpovedal im: „Vy sami hovoríte, že som!“</verse>
				<verse number="71">„Načo by nám boli ďalší svedkovia?“ povedali. „Veď sme to počuli priamo od neho!“</verse>
			</chapter>
			<chapter number="23">
				<verse number="1">Tu vstali všetci členovia rady a odviedli ho k rímskemu miestodržiteľovi Pilátovi.</verse>
				<verse number="2">Predniesli proti nemu obžalobu: „Tento človek, ako sme zistili, poburuje náš ľud, zakazuje odvádzať dane rímskemu cisárovi a vyhlasuje sa za Mesiáša a kráľa.“</verse>
				<verse number="3">Tu sa ho Pilát spýtal: „Ty si kráľ Židov?“ Odpovedal mu: „Ty sám to vravíš.“</verse>
				<verse number="4">Pilát povedal veľkňazom i zhromaždenému zástupu: „Na tomto človeku som nenašiel nič, čím by sa previnil.“</verse>
				<verse number="5">Oni však namietali: „Svojím učením vyvoláva nepokoje v celom Judsku. Začalo sa to v Galilei a preniklo to až sem.“</verse>
				<verse number="6">Keď to Pilát počul, spýtal sa: „Pochádza z Galiley?“</verse>
				<verse number="7">A keď prisvedčili, hneď rozkázal zaviesť Ježiša ku kráľovi Herodesovi, lebo Galilea podliehala jeho právomoci. Herodes bol práve v Jeruzaleme a</verse>
				<verse number="8">veľmi sa tomu zaradoval, lebo už dávno túžil Ježiša vidieť. Veľa totiž o ňom počul a dúfal, že bude svedkom nejakého zázraku.</verse>
				<verse number="9">Dal mu mnoho otázok, ale Ježiš na ne neodpovedal.</verse>
				<verse number="10">Zato prítomní veľkňazi a učitelia Zákona ho neprestajne osočovali.</verse>
				<verse number="11">Herodes spolu s jeho vojakmi začal Ježiša ponižovať a vysmieval sa mu. Dal ho obliecť do slávnostných kráľovských šiat a poslal ho naspäť k Pilátovi.</verse>
				<verse number="12">V ten deň sa Herodes s Pilátom spriatelili; dovtedy totiž vládla medzi nimi nevraživosť.</verse>
				<verse number="13">Pilát zvolal veľkňazov, popredných mužov aj ľud</verse>
				<verse number="14">a predniesol im tento rozsudok: „Priviedli ste mi tohto človeka a obvinili ste ho, že poburuje ľud proti Rímu. Boli ste pri tom, keď som ho vypočúval, no nemohol som ho usvedčiť z nijakého zločinu, ktorý mu pripisujete.</verse>
				<verse number="15">Ani Herodes nie, inak by nám ho neposlal späť. Nespáchal teda nič, prečo by si zaslúžil smrť.</verse>
				<verse number="16">A tak ho dám potrestať a potom ho prepustím.“</verse>
				<verse number="17">[Na každý sviatok im totiž prepúšťal jedného väzňa.]</verse>
				<verse number="18">Celý zástup však začal jednohlasne kričať: „Preč s ním! Prepusť nám Barabáša!“</verse>
				<verse number="19">Barabáš bol uväznený pre akúsi vzburu v meste a pre vraždu.</verse>
				<verse number="20">Pilát sa znova pokúsil presvedčiť dav, že Ježiš je nevinný, lebo ho chcel prepustiť.</verse>
				<verse number="21">Ale ľudia ho prekričali: „Ukrižuj ho! Ukrižuj!“</verse>
				<verse number="22">Pilát sa ešte tretí raz pokúsil presvedčiť ich: „Akého zločinu sa vlastne dopustil? Nenašiel som nijaký dôvod, pre ktorý by si zaslúžil trest smrti. Dám ho zbičovať a potom ho prepustím.“</verse>
				<verse number="23">Ale dav sa s čoraz väčším krikom domáhal Ježišovho ukrižovania. Ich krik nakoniec tak zmohutnel,</verse>
				<verse number="24">že sa im Pilát rozhodol vyhovieť.</verse>
				<verse number="25">Prepustil Barabáša, muža, ktorý bol uvrhnutý do väzenia za poburovanie a vraždu, a vydal im Ježiša, aby s ním urobili, čo chcú.</verse>
				<verse number="26">Keď Ježiša odvádzali, vojaci prinútili istého muža, aby odniesol Ježišov kríž. Bol to Šimon z Kyrény, ktorý práve prichádzal z vidieka do mesta.</verse>
				<verse number="27">Šiel za nimi obrovský zástup a bolo v ňom mnoho žien, ktoré nariekali a oplakávali Ježiša.</verse>
				<verse number="28">Ježiš sa k nim obrátil a povedal: „Dcéry jeruzalemské, neplačte nado mnou, plačte radšej nad sebou a nad svojimi deťmi,</verse>
				<verse number="29">lebo prichádzajú dni, keď sa bude hovoriť: ‚Šťastné sú neplodné, šťastné sú tie, ktoré nikdy nerodili ani nepridájali!‘</verse>
				<verse number="30">Ľudia budú prosiť vrchy: ‚Padnite na nás!‘ a kopce: ‚Prikryte nás!‘</verse>
				<verse number="31">Lebo ak takto nakladajú so živým stromom, čo sa potom bude diať so suchým?“</verse>
				<verse number="32">Spolu s Ježišom viedli na smrť aj dvoch zločincov.</verse>
				<verse number="33">Keď prišli na miesto, ktoré sa volá Lebka, ukrižovali jeho aj tých zločincov: jedného sprava, druhého zľava.</verse>
				<verse number="34">Ježiš sa modlil za svojich nepriateľov: „Otče, odpusť im, lebo nevedia, čo robia.“ Vojaci si losovaním rozdelili jeho odev.</verse>
				<verse number="35">Okolo stál a prizeral sa dav. Ozývali sa aj posmešky členov veľrady: „Iných zachraňoval, tak nech teraz zachráni sám seba, ak je naozaj Mesiáš, ktorého si vyvolil Boh.“</verse>
				<verse number="36">Aj vojaci sa mu posmievali a ponúkali ho octom.</verse>
				<verse number="37">Pokrikovali naňho: „Ak si židovský kráľ, zachráň sa!“</verse>
				<verse number="38">Nad hlavu mu pripevnili nápis v gréčtine, latinčine a hebrejčine: TOTO JE KRÁĽ ŽIDOV.</verse>
				<verse number="39">Aj jeden z ukrižovaných zločincov na Ježiša zaútočil slovami: „Čo si to za Mesiáša? Ak ním si, zachráň seba i nás!“</verse>
				<verse number="40">Ale ten druhý ho okríkol: „Ani vo chvíli smrti sa nebojíš Boha? Veď si odsúdený k tomu istému trestu!</verse>
				<verse number="41">My si však takýto trest zaslúžime, ale tento človek nespáchal nič zlé a trpí nevinne.“</verse>
				<verse number="42">Potom oslovil Ježiša: „Ježišu, spomeň si na mňa, keď prídeš do svojho kráľovstva.“</verse>
				<verse number="43">Ježiš mu odpovedal: „Dávam ti svoj sľub, že dnes budeš so mnou v raji.“</verse>
				<verse number="44">Okolo poludnia odrazu nastala tma a trvala v celej zemi až do tretej poobede.</verse>
				<verse number="45">Slnko sa zatmelo a chrámová opona roztrhla napoly.</verse>
				<verse number="46">Ježiš nahlas zvolal: „Otče, do tvojich rúk odovzdávam svojho ducha!“ Po týchto slovách naposledy vydýchol.</verse>
				<verse number="47">Keď rímsky stotník, videl, čo sa stalo, vzdal česť Bohu a povedal: „Tento človek bol určite spravodlivý.“</verse>
				<verse number="48">A zástupy, ktoré sa prizerali tejto scéne a videli, čo sa stalo, bili sa do pŕs a odchádzali.</verse>
				<verse number="49">Ježišovi priatelia a ženy, čo prišli za ním z Galiley stáli opodiaľ a na všetko sa pozerali.</verse>
				<verse number="50">Jeden z členov veľrady, Jozef, čestný a šľachetný človek,</verse>
				<verse number="51">ktorý pochádzal z judského mesta Arimatea, nesúhlasil s postupom a rozsudkom ostatných. Patril k tým, ktorí očakávali príchod Božieho kráľovstva.</verse>
				<verse number="52">Ten teraz zašiel za Pilátom a vyžiadal si Ježišovo mŕtve telo.</verse>
				<verse number="53">Sňal ho z kríža, zavinul do plátna a uložil do hrobu vytesaného v skale, kde ešte nik nebol pochovaný.</verse>
				<verse number="54">Bolo to v piatok večer, v deň, keď sa robili prípravy na sobotu.</verse>
				<verse number="55">Ženy, ktoré sprevádzali Ježiša z Galiley, boli pri pochovávaní Ježišovho tela a videli jeho hrob.</verse>
				<verse number="56">Potom sa vrátili domov a pripravili vonné masti a oleje, ktorými ho chceli natrieť. Ale v sobotu zachovali podľa prikázania sviatočný odpočinok.</verse>
			</chapter>
			<chapter number="24">
				<verse number="1">V prvý deň týždňa sa zavčasu ráno ženy pobrali k hrobu a niesli so sebou vonné masti a oleje.</verse>
				<verse number="2">Keď prišli, zistili, že veľký kameň, ktorý mal zakrývať vchod do hrobu, je odvalený.</verse>
				<verse number="3">Vošli teda dnu, ale telo Pána Ježiša tam nenašli.</verse>
				<verse number="4">Ako tu bezradné stáli, zrazu sa vedľa nich zjavili dvaja muži v žiarivo bielych odevoch.</verse>
				<verse number="5">Ženy zachvátil strach a sklonili sa k zemi. Muži sa ich spýtali: „Prečo hľadáte živého medzi mŕtvymi?</verse>
				<verse number="6">Ježiš tu nie je! Vstal z mŕtvych! Spomeňte si, čo vám hovoril už v Galilei:</verse>
				<verse number="7">‚Syn človeka má byť vydaný do rúk zlých ľudí, ukrižujú ho, ale na tretí deň vstane z mŕtvych.‘ “</verse>
				<verse number="8">Ženy sa na to naozaj rozpamätali.</verse>
				<verse number="9">Vrátili sa od hrobu a všetko vyrozprávali apoštolom i všetkým ostatným.</verse>
				<verse number="10">Boli to: Mária Magdaléna, Jana, Mária Jakubova, ale i ďalšie ženy.</verse>
				<verse number="11">Učeníci pokladali ich správu za nezmysel a neverili im.</verse>
				<verse number="12">Peter však vstal a bežal k hrobu. Keď sa nahol dnu, videl tam len plachty. Vrátil sa a nedokázal pochopiť, čo sa vlastne stalo.</verse>
				<verse number="13">V ten istý deň sa dvaja z Ježišových učeníkov uberali do dediny Emauzy, ktorá je od Jeruzalema vzdialená asi dvanásť kilometrov.</verse>
				<verse number="14">Hovorili spolu o všetkom, čo sa stalo.</verse>
				<verse number="15">Ako sa tak rozprávali a znovu o všetkom diskutovali, pripojil sa k nim samotný Ježiš a kráčal s nimi.</verse>
				<verse number="16">Pozerali sa na neho, čosi im však bránilo spoznať, že je to on.</verse>
				<verse number="17">„O čom sa to rozprávate?“ prihovoril sa im. Zostali stáť a na tvárach sa im zračil hlboký smútok.</verse>
				<verse number="18">Jeden z nich, Kleofáš, mu odpovedal: „Ty si asi jediný z celého Jeruzalema, ktorý nevie, čo sa tam po tieto dni stalo!“</verse>
				<verse number="19">Spýtal sa ich: „A čo?“ – „Ty si nič nepočul o Ježišovi z Nazareta?“ čudovali sa. „Bol to prorok. Mal veľkú moc, ktorá sa prejavovala v jeho činoch i slovách. Boh bol s ním a všetci ľudia ho obdivovali.</verse>
				<verse number="20">Naši veľkňazi a členovia rady ho však zatkli a odovzdali rímskemu panovníkovi, aby ho odsúdil na smrť: potom ho ukrižovali.</verse>
				<verse number="21">A my sme dúfali, že on je ten očakávaný Mesiáš, ktorý vyslobodí Izrael. Stalo sa to už predvčerom,</verse>
				<verse number="22">no dnes nás niektoré ženy vyľakali. Skoro ráno boli totiž pri hrobe, v ktorom bol pochovaný,</verse>
				<verse number="23">ale jeho telo nenašli. A vraj videli anjelov, ktorí im povedali, že Ježiš žije.</verse>
				<verse number="24">Niektorí z nás potom odišli k hrobu a všetko našli presne tak, ako nám o tom hovorili ženy: jeho však nenašli.“</verse>
				<verse number="25">Ježiš im na to povedal: „Akí ste nechápaví! Je také ťažké uveriť tomu, čo predpovedali proroci?</verse>
				<verse number="26">Vari nemal Mesiáš prejsť všetkým tým utrpením, kým sa mu nedostane sláva, ktorá mu náleží?“</verse>
				<verse number="27">Počnúc Mojžišom a prorokmi im vysvetľoval všetko, čo sa o ňom hovorí v celom Písme.</verse>
				<verse number="28">Keď sa priblížili k dedine Emauzy, k cieľu svojej cesty, Ježiš akoby chcel ísť ďalej.</verse>
				<verse number="29">Oni ho však prehovárali: „Zostaň s nami, zvečerilo sa a blíži sa noc.“ Dal sa teda pozvať a vošiel s nimi do domu.</verse>
				<verse number="30">Keď zasadli k večeri, vzal do rúk chlieb, poďakoval Bohu, rozdelil ho a podával im.</verse>
				<verse number="31">V tej chvíli sa im otvorili oči a spoznali ho, ale on im zmizol.</verse>
				<verse number="32">Vtedy si povedali: „Či nám nehorelo srdce, keď sa s nami celou cestou zhováral a vysvetľoval nám Písma?“</verse>
				<verse number="33">Nedbali na to, že je neskoro, a hneď sa pobrali naspäť do Jeruzalema, kde ich jedenásti učeníci a ostatní Ježišovi nasledovníci uvítali slovami:</verse>
				<verse number="34">„Ježiš naozaj vstal z mŕtvych! Ukázal sa Šimonovi!“</verse>
				<verse number="35">A tí dvaja učeníkom zasa vyrozprávali, čo sa im prihodilo na ceste a ako spoznali Ježiša, keď lámal chlieb.</verse>
				<verse number="36">Práve keď o tom rozprávali, Ježiš sa zrazu zjavil medzi nimi a pozdravil ich: „Pokoj vám!“</verse>
				<verse number="37">Všetci sa strašne preľakli, lebo sa domnievali, že vidia ducha.</verse>
				<verse number="38">„Prečo ste vystrašení a prečo sa rodia vo vašom srdci pochybnosti?“ napomenul ich.</verse>
				<verse number="39">„Pozrite na moje ruky a nohy – som to naozaj ja. Dotknite sa ma a tak sa presvedčte, že nie som duch – veď ten na rozdiel odo mňa nemá telo z mäsa a kostí!“</verse>
				<verse number="40">Pri tých slovách im ukázal rany na svojich rukách a na nohách.</verse>
				<verse number="41">No ešte vždy tomu nemohli uveriť, radovali sa aj pochybovali, a tak ich poprosil: „Máte tu niečo na jedenie?“</verse>
				<verse number="42">Podali mu kúsok pečenej ryby a medového plásta.</verse>
				<verse number="43">Zjedol to pred ich očami.</verse>
				<verse number="44">Potom im povedal: „Spomeňte si, keď som ešte býval s vami, pripomínal som vám, že sa musí naplniť všetko, čo je o mne napísané v Mojžišovom zákone, v Prorokoch aj Žalmoch.“</verse>
				<verse number="45">Vtedy vďaka Ježišovi konečne porozumeli slovám Písma.</verse>
				<verse number="46">Pokračoval: „Áno, už dávno bolo napísané, že Mesiáš musí trpieť, zomrieť a tretí deň vstane z mŕtvych.</verse>
				<verse number="47">A z Jeruzalema sa zvesť o záchrane musí zaniesť všetkým národom; odpustenie hriechov je pre všetkých, ktorí sa obrátia k Bohu.</verse>
				<verse number="48">Vy sami budete svedčiť, čo sa stalo a čoho ste boli svedkami.</verse>
				<verse number="49">A ja vám pošlem Ducha Svätého, ktorého vám sľúbil môj Otec. Zostaňte v Jeruzaleme, kým vás Boh nevyzbrojí touto mocou.“</verse>
				<verse number="50">Potom ich viedol cestou z Jeruzalema do Betánie. Zastal, zdvihol ruky k nebu a požehnal ich.</verse>
				<verse number="51">A keď im žehnal, vzďaľoval sa od nich a vznášal sa do neba.</verse>
				<verse number="52">Padli pred ním na kolená a potom sa s nesmiernou radosťou vrátili do Jeruzalema.</verse>
				<verse number="53">Každý deň prichádzali do chrámu a velebili Boha.</verse>
			</chapter>
		</book>
		<book number="43">
			<chapter number="1">
				<verse number="1">Na počiatku bolo Slovo, to Slovo bolo u Boha, a Boh sám bol tým Slovom.</verse>
				<verse number="2">On, toto Slovo, bol od počiatku s Bohom.</verse>
				<verse number="3">Prostredníctvom neho bolo všetko stvorené a bez neho nebolo stvorené nič z toho, čo jestvuje.</verse>
				<verse number="4">On bol zdrojom všetkého života a tento život bol svetlom pre každého človeka.</verse>
				<verse number="5">To svetlo prekonáva temnotu sveta a temnota ho nikdy nepohltila.</verse>
				<verse number="6">Boh poslal muža, ktorý sa volal Ján.</verse>
				<verse number="7">Ján prišiel na svet ako svedok, ktorého úlohou bolo priniesť posolstvo o svetle. Prostredníctvom Jána mali všetci uveriť.</verse>
				<verse number="8">Ján sám nebol tým svetlom, jeho poslaním bolo upozorniť naň.</verse>
				<verse number="9">To pravé svetlo, ktoré osvecuje každého človeka, prišlo na svet.</verse>
				<verse number="10">Bol na svete, ktorý vznikol jeho prostredníctvom, ale svet ho nepoznal.</verse>
				<verse number="11">Prišiel do svojho vlastného, ale jeho vlastní ho neprijali.</verse>
				<verse number="12">Ale všetkým, ktorí ho prijali a uverili v neho, umožnil stať sa Božími deťmi.</verse>
				<verse number="13">Tí sa nenarodili bežným spôsobom, ani z ľudskej túžby po deťoch, či z rozhodnutia človeka, ale Božím pôsobením.</verse>
				<verse number="14">Slovo sa stalo človekom, ktorý žil medzi nami. A my sme videli jeho slávu – slávu jediného Syna nebeského Otca, ktorý bol naplnený milosťou a pravdou.</verse>
				<verse number="15">Ján Krstiteľ o ňom vydával jasné svedectvo. Volal k zástupom: „To je ten, o ktorom som vám hovoril: Prichádza po mne, ale je omnoho významnejší, lebo bol dávno predo mnou.“</verse>
				<verse number="16">Z bohatstva jeho milosti sme prijímali jedno požehnanie za druhým.</verse>
				<verse number="17">Kým prostredníctvom Mojžiša dal Boh ľuďom Zákon, prostredníctvom Ježiša preukázal milosť a pravdu.</verse>
				<verse number="18">Boha nikto z ľudí nevidel, iba ten jediný, ktorý sám je Bohom a má s Otcom ten najužší vzťah; ten nám ukázal, aký Boh je.</verse>
				<verse number="19">Z Jeruzalema prišli za Jánom Krstiteľom židovskí kňazi a chrámoví služobníci s otázkou: „Kto vlastne si?“ Ján im vydal svedectvo,</verse>
				<verse number="20">v ktorom otvorene a jasne vyznal, že nie je očakávaným Mesiášom.</verse>
				<verse number="21">„A kto teda si?“ spýtali sa ho znova. „Si prorok Eliáš?“ „Nie som,“ odpovedal. „Tak si ten Prorok?“ „Nie,“ odpovedal im opäť.</verse>
				<verse number="22">„Tak povedz, kto si. Musíme o tebe podať správu tým, ktorí nás poslali. Za koho sa pokladáš?“</verse>
				<verse number="23">„Ja som hlas, ktorý volá na púšti, ako to predpovedal prorok Izaiáš: ‚Pripravte cestu Pánovi!‘ “</verse>
				<verse number="24">Tí, ktorých poslali farizeji,</verse>
				<verse number="25">sa ho spýtali: „Ak nie si Mesiáš, ani Eliáš, ani prorok, tak akým právom krstíš?“</verse>
				<verse number="26">Ján im odpovedal: „Ja vás krstím vodou, ale uprostred vás stojí ten, koho ešte nepoznáte.</verse>
				<verse number="27">Jemu nie som hodný ani len rozviazať remienok na obuvi.“</verse>
				<verse number="28">To sa stalo v Betánii, za Jordánom, kde Ján krstil.</verse>
				<verse number="29">Na druhý deň videl Ján prichádzať Ježiša a povedal: „Pozrite, Boží Baránok, ktorý na seba berie hriech celého sveta.</verse>
				<verse number="30">Toto je ten, ktorého som mal na mysli, keď som povedal: ‚Prichádza po mne, ale je omnoho významnejší, lebo bol dávno predo mnou.‘</verse>
				<verse number="31">Keď som bol poverený, aby som krstil a pripravoval izraelský národ na Mesiášov príchod, ešte som nevedel, kto to je.“</verse>
				<verse number="32">Potom Ján ľuďom vyznal: „Videl som Božieho Ducha, ktorý zostúpil z neba ako holubica, a zostal na ňom.</verse>
				<verse number="33">Nevedel som, kto to bude, ale ten, ktorý ma poslal krstiť vodou mi povedal jasne: ‚Na koho uvidíš zostupovať Božieho Ducha a zostávať na ňom, to je ten, ktorý krstí Duchom Svätým.‘</verse>
				<verse number="34">Videl som, že sa to stalo, a preto vydávam svedectvo, že on je Boží Syn.“</verse>
				<verse number="35">Na ďalší deň stál Ján pri Jordáne s dvoma zo svojich učeníkov.</verse>
				<verse number="36">Tu opäť videl Ježiša, ako prechádza okolo, a zvolal: „Pozrite, to je Boží Baránok!“</verse>
				<verse number="37">Keď to Jánovi učeníci počuli, vybrali sa za Ježišom.</verse>
				<verse number="38">Ježiš sa obrátil a videl, že idú za ním. Spýtal sa ich: „Čo by ste chceli?“ „Rabbi, kde bývaš?“ odpovedali. (Rabbi znamená Učiteľ.)</verse>
				<verse number="39">„Poďte a uvidíte!“ vyzval ich Ježiš. Prijali jeho pozvanie a zostali v ten deň uňho. Stalo sa to okolo štvrtej popoludní.</verse>
				<verse number="40">Jeden z tých dvoch učeníkov bol Ondrej, brat Šimona Petra.</verse>
				<verse number="41">Po návšteve u Ježiša vyhľadal svojho brata Šimona a povedal mu: „Našli sme Mesiáša“ (po grécky Krista).</verse>
				<verse number="42">A priviedol ho k Ježišovi. Ježiš sa naňho zahľadel a povedal: „Ty si Šimon, syn Jonášov. Odteraz sa budeš volať Kéfas“ (po grécky Peter).</verse>
				<verse number="43">Na druhý deň sa Ježiš rozhodol, že pôjde do Galiley. Vyhľadal Filipa a vyzval ho, aby ho nasledoval.</verse>
				<verse number="44">Filip, podobne ako Ondrej a Peter, pochádzal z Betsaidy.</verse>
				<verse number="45">Filip potom zašiel za Natanaelom a povedal mu: „Našli sme toho, o ktorom písal Mojžiš, a ktorého predpovedali proroci. Je to Ježiš, syn Jozefa z Nazareta.“</verse>
				<verse number="46">„Z Nazareta? Môže vari odtiaľ prísť niečo dobré?“ zapochyboval Natanael. „Poď a presvedč sa sám!“ povedal Filip.</verse>
				<verse number="47">Keď Ježiš uvidel Natanaela, vyhlásil: „To je pravý Izraelita, v ktorom nieto lesti.“</verse>
				<verse number="48">„Odkiaľ ma poznáš?“ spýtal sa prekvapený Natanael. „Videl som ťa pod figovníkom ešte predtým, ako ťa Filip zavolal,“ odpovedal Ježiš.</verse>
				<verse number="49">„Majstre, ty si Boží Syn a Kráľ Izraela!“ zvolal Natanael.</verse>
				<verse number="50">Ježiš mu na to povedal: „Veríš mi len preto, lebo som ti povedal, že som ťa videl sedieť pod figovníkom? Uvidíš však niečo oveľa väčšie.</verse>
				<verse number="51">Uisťujem vás, že uvidíte nebesia otvorené a Božích anjelov, ako vystupujú a zostupujú na Syna človeka.“</verse>
			</chapter>
			<chapter number="2">
				<verse number="1">V galilejskej dedine Kána sa o tri dni nato konala svadba a bola tam aj Ježišova matka Mária.</verse>
				<verse number="2">Ježiš a jeho učeníci tam boli tiež, lebo boli medzi pozvanými.</verse>
				<verse number="3">Keď sa na hostine minulo víno, prišla matka za Ježišom: „Nemajú víno.“</verse>
				<verse number="4">„Čo nás do toho?“ povedal jej. „Môj čas ešte neprišiel.“</verse>
				<verse number="5">Jeho matka však obsluhujúcim povedala: „Urobte všetko, čo vám prikáže!“</verse>
				<verse number="6">Na chodbe stálo šesť kamenných asi stolitrových nádob, ktoré sa používali na obradné očisťovanie.</verse>
				<verse number="7">Ježiš prikázal obsluhujúcim: „Naplňte nádoby vodou!“ Poslúchli a naplnili ich vodou až po okraj.</verse>
				<verse number="8">Ježiš ich potom vyzval: „Naberte z nich a dajte ochutnať starejšiemu.“ Urobili, ako im povedal.</verse>
				<verse number="9">Keď starejší ochutnal vodu, premenenú Ježišom na víno, nevedel odkiaľ služobníci víno priniesli, ale oni vedeli, kde ho nabrali. Dal si zavolať ženícha</verse>
				<verse number="10">a povedal mu: „Každý hostiteľ ponúka najprv lepšie víno, a keď sa hostia riadne napijú, dá priniesť to horšie. Ale ty si odložil dobré víno až nakoniec.“</verse>
				<verse number="11">V galilejskej Káne tak Ježiš vykonal prvé zo svojich znamení a zjavil svoju božskú moc. A jeho učeníci v neho uverili.</verse>
				<verse number="12">Potom so svojou matkou, bratmi a učeníkmi odišiel do Kafarnauma, kde strávil niekoľko dní.</verse>
				<verse number="13">Blížili sa židovské veľkonočné sviatky, a tak sa Ježiš vybral do Jeruzalema.</verse>
				<verse number="14">Na nádvorí chrámu našiel predavačov obetných býkov, oviec a holubov, i zmenárnikov, ako sedia za svojimi stolmi.</verse>
				<verse number="15">Uplietol si z povrazov bič a vyhnal z chrámového nádvoria predavačov aj dobytok a ovce, peňazomencom poprevracal stoly a rozsypal mince</verse>
				<verse number="16">a tým, čo predávali holuby, povedal: „Preč s tým! Z domu môjho Otca nerobte tržnicu!“</verse>
				<verse number="17">V tej chvíli si učeníci spomenuli na slová Písma: „Starostlivosť o Boží dom ma spaľuje.“</verse>
				<verse number="18">„Akým znamením nás chceš presvedčiť, že máš právo takto konať?“ spytovali sa ho nahnevane židovskí vodcovia.</verse>
				<verse number="19">Odpovedal im: „Zbúrajte tento chrám a ja ho za tri dni znovu postavím.“</verse>
				<verse number="20">„Čo to vravíš?“ zvolali Židia. „Tento chrám sa budoval celých štyridsať rokov a ty by si ho chcel postaviť za tri dni?!“</verse>
				<verse number="21">Ježiš však hovoril o chráme, ktorým bolo jeho telo.</verse>
				<verse number="22">Aj učeníci tomu porozumeli až po jeho zmŕtvychvstaní, keď si spomenuli na to, čo hovoril, a uverili Písmu i Ježišovým slovám.</verse>
				<verse number="23">Cez veľkonočné sviatky vykonal Ježiš v Jeruzaleme viaceré znamenia, a tak v neho mnohí uverili.</verse>
				<verse number="24">Ježiš im však nedôveroval, lebo dobre poznal ľudskú povahu,</verse>
				<verse number="25">a ani sa nepotreboval na nikoho spytovať: vedel, čo sa v každom z nich skrýva.</verse>
			</chapter>
			<chapter number="3">
				<verse number="1">Medzi farizejmi bol aj muž menom Nikodém, člen židovskej veľrady.</verse>
				<verse number="2">Raz v noci prišiel za Ježišom a povedal mu: „Majstre, vieme, že ťa poslal Boh, aby si nás vyučoval. Veď znamenia, ktoré konáš, by nemohol konať nikto, s kým by nebol Boh.“</verse>
				<verse number="3">Ježiš mu odpovedal: „Uisťujem ťa, že nikto, kto sa nenarodí znova, nemôže uvidieť Božie kráľovstvo.“</verse>
				<verse number="4">„Ako sa môže dospelý človek narodiť?“ zvolal prekvapene Nikodém. „Nemôže sa predsa vrátiť do matkinho tela a narodiť sa po druhý raz!“</verse>
				<verse number="5">Ježiš mu na to povedal: „Buď si istý, že ak sa s človekom nestane zásadná zmena, ktorú spôsobí Boží Duch, a ak sa na znamenie toho nedá pokrstiť, nemôže vstúpiť do Božieho kráľovstva.</verse>
				<verse number="6">Svojim deťom dávajú život rodičia, ale len Boží Duch privádza ľudí k duchovnému životu.</verse>
				<verse number="7">Nečuduj sa teda, že som ti povedal: ‚Musíte sa narodiť znovu.‘</verse>
				<verse number="8">Vietor vanie, kam chce. Počuješ, ako šumí, ale nevieš, odkiaľ sa vzal a kam veje. To je to, čo sa deje s každým, kto sa narodil z Ducha.“</verse>
				<verse number="9">„Ako sa to môže stať?“ spýtal sa Nikodém.</verse>
				<verse number="10">„Ty, taký významný učiteľ izraelského ľudu, a nevieš to?“ povedal mu Ježiš.</verse>
				<verse number="11">„Uisťujem ťa, že hovoríme o tom, čo vieme, a svedčíme o tom, čo sme videli, a predsa nám neveríte.</verse>
				<verse number="12">Ak neveríte, keď hovorím o veciach, ktoré sa dejú na zemi, ako uveríte, keď budem hovoriť o tom, čo sa deje v nebesiach?</verse>
				<verse number="13">Nik z ľudí nevystúpil na nebesia (a nemôže vám dať také svedectvo) iba ten, ktorý zostúpil z nebies – Syn človeka.</verse>
				<verse number="14">Tak ako Mojžiš na púšti vyvýšil hada, tak musí byť vyvýšený aj Syn človeka,</verse>
				<verse number="15">aby každý, kto v neho verí, mal večný život.</verse>
				<verse number="16">Lebo tak Boh miloval svet, že dal svojho jediného Syna, aby nik, kto v neho verí, nezahynul, ale mal večný život.</verse>
				<verse number="17">Boh svojho Syna neposlal nato, aby svet odsúdil, ale aby ho zachránil.</verse>
				<verse number="18">Kto v neho verí, nie je súdený, ale kto neverí, odsudzuje sám seba, lebo odmietol jediného Božieho Syna.</verse>
				<verse number="19">Toto je spôsob, akým Boh súdi: na svet prišlo svetlo, ale ľudia mali radšej tmu než svetlo, lebo žijú hriešnym životom.</verse>
				<verse number="20">Každý, kto koná niečo zlé, nenávidí svetlo a ani ho nevyhľadáva: bojí sa totiž, aby jeho činy nevyšli najavo.</verse>
				<verse number="21">Ale ten, kto žije podľa pravdy, túži po svetle, aby sa ukázalo, že jeho činy sú v súlade s Božou vôľou.“</verse>
				<verse number="22">Potom Ježiš prišiel aj so svojimi učeníkmi do Judska, tam s nimi nejaký čas pobudol a krstil.</verse>
				<verse number="23">Ľudia však stále prichádzali aj za Jánom, aby ich krstil. Bolo to v Ainóne neďaleko Salimu, lebo tam bolo dosť vody.</verse>
				<verse number="24">Bolo to ešte predtým, ako Jána uvrhli do väzenia.</verse>
				<verse number="25">Jedného dňa sa akýsi Žid pustil do debaty s Jánovými učeníkmi ohľadom obradného očisťovania.</verse>
				<verse number="26">Učeníci sa obrátili na svojho učiteľa: „Majstre, ten, s ktorým si bol na druhom brehu Jordánu a o ktorom si ľuďom vydával svedectvo, teraz sám krstí a všetci idú za ním!“</verse>
				<verse number="27">Ján im odpovedal: „Človek si nemôže prisvojiť nič, čo by mu nebolo dané od Boha.</verse>
				<verse number="28">Vy sami ste svedkami, že som vyhlásil: ‚Ja nie som Mesiáš, Boh ma však poslal, aby som ľudí pripravil na jeho príchod.‘</verse>
				<verse number="29">Nevesta patrí ženíchovi. Jeho priateľ je tiež na svadbe, počúva ženícha a raduje sa z jeho šťastia. Túto radosť teraz prežívam aj ja.</verse>
				<verse number="30">On sa musí dostávať do popredia a ja musím ustupovať.</verse>
				<verse number="31">Ježiš prišiel z neba a prevyšuje nás všetkých. My ľudia pochádzame zo zeme a hovoríme len o tom, čo sme prežili na zemi.</verse>
				<verse number="32">On svedčí o tom, čo videl a počul v nebi, no jeho svedectvo nikto neprijíma.</verse>
				<verse number="33">Ale kto mu uveril, potvrdil tým, že Boh je dôveryhodný.</verse>
				<verse number="34">Lebo ten, ktorého poslal Boh, vraví Božie slová. Boh mu totiž dáva Ducha v neobmedzenej miere.</verse>
				<verse number="35">Veď Otec miluje Syna a všetko zveril do jeho rúk.</verse>
				<verse number="36">Preto ten, kto verí v Syna, má večný život; kto však Syna odmieta, nedosiahne ozajstný život, ale zostáva na ňom Boží hnev.“</verse>
			</chapter>
			<chapter number="4">
				<verse number="1">Farizeji sa dopočuli, že Ježiš získava a krstí viac učeníkov ako Ján.</verse>
				<verse number="2">(Aj keď v skutočnosti Ježiš sám nekrstil – krstili jeho učeníci.)</verse>
				<verse number="3">Keď Pán zistil, čo sa o ňom hovorí, opustil Judsko a opäť sa vrátil do Galiley.</verse>
				<verse number="4">Cestou však musel prejsť cez oblasť Samárie.</verse>
				<verse number="5">Dostal sa až k samaritánskemu mestu Sychar. V jeho blízkosti ležal pozemok, ktorý dal kedysi Jákob svojmu synovi Jozefovi.</verse>
				<verse number="6">Nachádzala sa tam i Jákobova studňa. Ježiš, unavený dlhou chôdzou, posadil sa ku studni, aby si odpočinul. Bolo okolo poludnia.</verse>
				<verse number="7">Onedlho prišla k studni samaritánska žena po vodu. Ježiš ju poprosil: „Daj sa mi napiť!“</verse>
				<verse number="8">Bol sám, lebo jeho učeníci odišli do mesta nakúpiť niečo na jedenie.</verse>
				<verse number="9">Žena sa začudovala: „Ako to, že si odo mňa pýtaš vodu? Veď ty si Žid a ja som Samaritánka.“ (Židia sa totiž snažili nemať so Samaritánmi nič spoločné.)</verse>
				<verse number="10">Ježiš jej odpovedal: „Keby si vedela o Božom dare a keby si poznala, kto je ten, čo si od teba pýta vodu, prosila by si ho, aby ti dal napiť živej vody.“</verse>
				<verse number="11">„Pane, veď nemáš ani vedro, ako chceš nabrať vodu z takej hlbokej studne?“ namietla. „Odkiaľ by si vzal živú vodu?</verse>
				<verse number="12">Náš praotec Jákob dal túto studňu vykopať a sám z nej pil, aj jeho synovia, aj jeho dobytok. Si vari väčší než on?“</verse>
				<verse number="13">Ježiš jej odpovedal: „Každý, kto pije túto vodu, bude opäť smädný.</verse>
				<verse number="14">Ale ak by niekto pil z vody, ktorú mu dám ja, navždy uhasí svoj smäd. A nielen to: voda, ktorú mu dám, stane sa v ňom prameňom životodarnej vody a dá mu večný život.“</verse>
				<verse number="15">„Pane, prosím ťa, daj mi z tej vody, aby som už nebola smädná a nemusela sem chodievať čerpať,“ povedala žena.</verse>
				<verse number="16">„Choď a priveď sem svojho muža,“ vyzval ju Ježiš.</verse>
				<verse number="17">„Nemám muža,“ odpovedala mu. „Dobre vravíš, že nemáš muža,“ súhlasil Ježiš.</verse>
				<verse number="18">„V skutočnosti si ich už mala piatich a ten, s ktorým žiješ teraz, nie je tvojím manželom. To, čo si povedala, je pravda.“</verse>
				<verse number="19">„Pane, vidím, že si prorok!“ zvolala žena.</verse>
				<verse number="20">„Naši predkovia uctievali Boha na tomto vrchu, ale vy, Židia, tvrdíte, že jediné miesto, kde sa má uctievať Boh, je v Jeruzaleme. Kde ho teda máme uctievať?“</verse>
				<verse number="21">Ježiš jej odpovedal: „Ver mi, žena, blíži sa čas, keď ľudia nebudú uctievať Boha ani na tomto vrchu, ani v Jeruzaleme.</verse>
				<verse number="22">Vy uctievate toho, o ktorom príliš veľa neviete, my uctievame, toho, ktorého dobre poznáme. Veď Boh prostredníctvom Židov prináša posolstvo záchrany.</verse>
				<verse number="23">Prichádza však čas, ba už aj prišiel, keď praví Boží nasledovníci budú Otcovi prejavovať ozajstnú úctu pod vedením Ducha. Je Otcovou vôľou, aby ho ľudia takto uctievali.</verse>
				<verse number="24">Veď Boh je Duch a tí, ktorí ho uctievajú, to majú robiť vedení Duchom a v plnej vážnosti.“</verse>
				<verse number="25">„Viem, že príde Mesiáš, (ktorý sa volá Kristus)“ povedala žena. „Keď príde, všetko nám vysvetlí.“</verse>
				<verse number="26">„To som ja: ten istý, čo sa s tebou rozpráva,“ povedal jej Ježiš.</verse>
				<verse number="27">V tej chvíli sa vrátili učeníci a boli prekvapení, keď zastihli Ježiša v rozhovore so ženou. Ale neodvážili sa spýtať, prečo sa s ňou zhovára, ani o čom sa zhovára.</verse>
				<verse number="28">Žena nechala vedro pri studni, rozbehla sa do mesta a každému oznamovala:</verse>
				<verse number="29">„Poďte so mnou! Stretla som človeka, ktorý mi povedal všetko, čo som v živote urobila. Nemohol by byť práve on Mesiášom?“</verse>
				<verse number="30">Obyvatelia mesta sa ihneď pobrali za Ježišom.</verse>
				<verse number="31">Medzitým ho učeníci ponúkali, aby sa najedol.</verse>
				<verse number="32">On však odmietol: „Nebudem jesť. Mám na jedenie čosi, o čom vy nič neviete.“</verse>
				<verse number="33">„Priniesol mu azda niekto nejaké jedlo?“ spytovali sa učeníci jeden druhého.</verse>
				<verse number="34">„Mojím pokrmom,“ povedal im Ježiš, „je konať vôľu toho, ktorý ma poslal, a dovŕšiť jeho dielo.</verse>
				<verse number="35">Nazdávate sa, že žatva sa začne až o štyri mesiace, na sklonku leta? Rozhliadnite sa okolo seba! Obrovské lány obilia už dozrievajú.</verse>
				<verse number="36">To sú ľudské duše pripravené na žatvu. Ten čo bude žať a zhromažďovať úrodu pre večnosť, dostáva už teraz svoju odmenu. A ten, čo rozsieval, sa bude radovať spolu s ním.</verse>
				<verse number="37">Lebo je pravda to, čo sa hovorí: Jedni sejú a ďalší žnú.</verse>
				<verse number="38">Ja som vás poslal žať tam, kde ste nesiali. Iní pred vami sa lopotili, a vy zbierate výsledky ich práce.“</verse>
				<verse number="39">Mnoho Samaritánov z toho mesta uverilo, že Ježiš je Mesiáš. Prijali totiž svedectvo ženy, ktorá im hovorila: „Povedal mi všetko, čo som robila.“</verse>
				<verse number="40">Keď prišli za ním k studni, prosili ho, aby zostal v ich meste. Zdržal sa u nich dva dni.</verse>
				<verse number="41">Vďaka slovám, ktoré im hovoril, uverili v neho aj mnohí ďalší.</verse>
				<verse number="42">Vraveli žene: „Teraz už veríme nie preto, čo si nám povedala, ale sami sme počuli a presvedčili sme sa, že je naozaj Záchranca sveta.“</verse>
				<verse number="43">Po dvoch dňoch, ktoré tam strávil, sa pobral do Galiley.</verse>
				<verse number="44">A hoci je známy jeho výrok: „Žiadneho proroka si neuctia tam, odkiaľ pochádza!“,</verse>
				<verse number="45">tentoraz ho Galilejčania prijali s otvoreným náručím, lebo aj oni boli v Jeruzaleme na veľkonočných slávnostiach, a videli, čo tam vykonal.</verse>
				<verse number="46">Keď Ježiš prechádzal Galileou, znova zavítal do mestečka Kána, kde predtým premenil vodu na víno. Istý kráľovský úradník z mesta Kafarnaum, ktorý mal na smrť chorého syna,</verse>
				<verse number="47">sa dozvedel, že sa Ježiš vrátil z Judska do Galiley. Vyhľadal ho v Káne a úpenlivo ho prosil, aby šiel s ním do Kafarnauma a uzdravil jeho umierajúceho syna.</verse>
				<verse number="48">„Nikto z vás mi neuverí, kým neuvidíte znamenia a divy?“ spýtal sa ho Ježiš.</verse>
				<verse number="49">„Pane, prosím ťa, poď rýchlo, kým môj syn neumrie!“ naliehal úradník.</verse>
				<verse number="50">„Môžeš ísť domov! Tvoj syn bude žiť!“ odpovedal mu Ježiš. Ten človek Ježišovi uveril a vybral sa domov.</verse>
				<verse number="51">Niektorí z jeho sluhov mu bežali oproti a zvestovali mu, že jeho syn žije a má sa lepšie.</verse>
				<verse number="52">Spýtal sa ich, kedy sa chlapcov stav zlepšil. Odpovedali mu: „Včera poobede okolo jednej mu zrazu klesla horúčka.“</verse>
				<verse number="53">A tu si uvedomil, že sa to stalo presne v tej chvíli, keď mu Ježiš povedal: „Tvoj syn bude žiť.“ A úradník i všetci v jeho dome uverili, že Ježiš je Mesiáš.</verse>
				<verse number="54">Toto bolo druhé znamenie, ktoré Ježiš vykonal, keď prišiel z Judska do Galiley.</verse>
			</chapter>
			<chapter number="5">
				<verse number="1">Potom sa Ježiš pobral do Jeruzalema, lebo bol práve židovský sviatok.</verse>
				<verse number="2">V Jeruzaleme je neďaleko Ovčej brány vodná nádrž, židovsky nazývaná Betezda, lemovaná piatimi stĺporadiami.</verse>
				<verse number="3">Pod týmito prístreškami ležali mnohí chorí: slepí, chromí a ochrnutí. [Tí túžobne čakali kedy sa rozčerí hladina vody.]</verse>
				<verse number="4">[Z času na čas zostupoval totiž do rybníka anjel Pánov a rozvíril vodu. Prvý, kto vstúpil do rozvírenej vody, bol uzdravený, nech trpel akoukoľvek chorobou.]</verse>
				<verse number="5">Medzi postihnutými ležal človek, ktorý bol chorý už tridsaťosem rokov.</verse>
				<verse number="6">Keď ho tam Ježiš uvidel ležať, a zistil, že je už tak dlho chorý, spýtal sa ho: „Túžiš vyzdravieť?“</verse>
				<verse number="7">„Pane,“ odpovedal chorý, „nemám nikoho, kto by mi pomohol dostať sa k nádrži, keď sa zvíri voda. Kým sa tam sám dostanem, zakaždým ma niekto predbehne.“</verse>
				<verse number="8">Ježiš mu odpovedal: „Vstaň, vezmi si rohož a môžeš ísť.“</verse>
				<verse number="9">Chorý bol v tej chvíli uzdravený: zvinul si rohož a pobral sa preč. V ten deň však bola sobota.</verse>
				<verse number="10">Židovský predstavitelia preto začali uzdraveného napomínať: „Je sobota, náš zákon ti zakazuje niesť svoju rohož.“</verse>
				<verse number="11">On im však povedal: „Muž, ktorý ma uzdravil, povedal: ‚Vezmi svoju rohož a môžeš ísť.‘ “</verse>
				<verse number="12">„A ktože ti povedal: ‚Vezmi svoju rohož a choď?‘ “ rozhorčovali sa.</verse>
				<verse number="13">To uzdravený nevedel, lebo Ježiš sa vytratil v dave, ktorý sa tam zišiel.</verse>
				<verse number="14">Po nejakom čase ho Ježiš vyhľadal v chráme a povedal mu: „Vidíš, si zdravý. Ale už nehreš, aby ťa nepostihlo niečo horšie.“</verse>
				<verse number="15">Ten človek sa rozbehol za židovskými vodcami a oznámil im, že to bol Ježiš, kto ho uzdravil.</verse>
				<verse number="16">Židovský vodcovia začali na Ježiša útočiť, že také veci robí práve v sobotu.</verse>
				<verse number="17">Ale Ježiš im odpovedal: „Môj Otec neprestajne koná pre dobro ľudí a ja robím to isté.“</verse>
				<verse number="18">Po týchto slovách sa židovskí vodcovia ešte väčšmi usilovali zabiť ho. Dôvodom nebolo len znesväcovanie soboty, ale aj to, že hovoril o Bohu ako o svojom Otcovi, a tým sa robil rovným Bohu.</verse>
				<verse number="19">Ježiš im však povedal: „Buďte si istí, že Syn nerobí nič sám od seba; robí len to, čo vidí robiť Otca. Lebo všetko, čo koná Otec, robí takisto aj Syn.</verse>
				<verse number="20">Veď Otec miluje Syna a zveruje sa mu so všetkým, čo robí. A ukáže mu, že má urobiť ešte väčšie veci, než tie, ktoré ste videli – a budete sa tomu čudovať.</verse>
				<verse number="21">Otec kriesi mŕtvych a dáva im život. Rovnako aj Syn dáva život podľa vlastného rozhodnutia.</verse>
				<verse number="22">A navyše, Otec sám nebude súdiť nikoho. Toto právo zveril Synovi,</verse>
				<verse number="23">aby všetci vzdali Synovi rovnakú úctu, akú vzdávajú Otcovi. Kto nepreukazuje úctu Synovi, nepreukazuje ju ani Otcovi, ktorý ho poslal.“</verse>
				<verse number="24">„Uisťujem vás, že každý, kto berie vážne moje slová a dôveruje tomu, ktorý ma poslal, má večný život. Nebude odsúdený; prešiel zo smrti do života.</verse>
				<verse number="25">A slávnostne vyhlasujem, že príde čas, ba už je tu, keď mŕtvi budú počuť hlas Božieho Syna; a tí, čo ho vezmú vážne, budú žiť.</verse>
				<verse number="26">Ako je Otec zdrojom života, tak aj Syna poveril, aby dával život ľuďom.</verse>
				<verse number="27">A dal mu aj právo súdiť, lebo on je Syn človeka.</verse>
				<verse number="28">Nebuďte prekvapení; prichádza totiž čas, keď všetci mŕtvi budú počuť jeho hlas</verse>
				<verse number="29">a budú vzkriesení. Tí, čo konali dobro, vstanú do večného života, ale tí, čo neprestali konať zlo, vstanú a budú odsúdení.“</verse>
				<verse number="30">„Nič nerobím sám, nezávisle od Otca. Súdim len po porade s ním, preto súdim spravodlivo. Moja vôľa sa zhoduje s Otcovou, a tak nekonám podľa svojej vôle, ale podľa vôle toho, ktorý ma poslal.</verse>
				<verse number="31">Ak by som bol sám sebe svedkom toho, kým som, moje svedectvo by nemalo žiadnu hodnotu.</verse>
				<verse number="32">Ale je tu iný, ktorý svedčí o mne, a ja viem, že jeho svedectvo je dôveryhodné.</verse>
				<verse number="33">Vy sami ste poslali poslov k Jánovi, a to, čo o mne Ján povedal, bola pravda.</verse>
				<verse number="34">Ja však nemusím stavať na ľudskom svedectve. O Jánovi hovorím len preto, že prijatím jeho posolstva môžete byť zachránení.</verse>
				<verse number="35">Ján bol ako horiaca pochodeň, ktorá dáva svetlo a vy ste sa určitý čas radovali z jeho svetla.</verse>
				<verse number="36">Ale je tu ešte jasnejšie svedectvo ako Jánovo, a to sú skutky, ktoré ma Otec poveril vykonať, tie sú dôkazom, že ma poslal Otec.</verse>
				<verse number="37">Sám Otec, ktorý ma poslal, vydal o mne svedectvo. Vy ste však nikdy nepočuli jeho hlas, ani nevideli jeho tvár,</verse>
				<verse number="38">a jeho slovo vo vás nezostalo, lebo tomu, ktorého poslal, neveríte.</verse>
				<verse number="39">Skúmate Písmo a domnievate sa, že ak budete podľa neho žiť, získate večný život. Ale aj Písmo svedčí o mne.</verse>
				<verse number="40">Napriek tomu nechcete prísť ku mne, aby ste mali život.</verse>
				<verse number="41">Nejde mi o ľudské uznanie,</verse>
				<verse number="42">ale poznám vás dobre a viem, že v skutočnosti Boha nemilujete.</verse>
				<verse number="43">Viem to, lebo som prišiel v mene svojho Otca, no odmietli ste ma prijať. Keby však niekto prišiel vo vlastnom mene, prijali by ste ho s nadšením.</verse>
				<verse number="44">Nečudujem sa, že mi nemôžete uveriť, lebo vám väčšmi záleží na tom, aby ste sa páčili ľuďom ako Bohu.</verse>
				<verse number="45">A nemyslite si, že to budem ja, kto vás pred Otcom obžaluje. Vaším žalobcom bude Mojžiš, do ktorého ste vložili všetky svoje nádeje.</verse>
				<verse number="46">No keby ste naozaj verili Mojžišovi, verili by ste aj mne, lebo on písal o mne.</verse>
				<verse number="47">Ale keď neveríte jemu, ako by ste mohli veriť mojim slovám?“</verse>
			</chapter>
			<chapter number="6">
				<verse number="1">Potom sa Ježiš spolu s učeníkmi preplavil na druhý breh Galilejského jazera (ktoré sa nazýva aj Tiberiadské).</verse>
				<verse number="2">Hrnuli sa za ním veľké zástupy, lebo v tom, ako uzdravoval chorých, videli Božie znamenie.</verse>
				<verse number="3">Ježiš vystúpil na vrch a usadil sa na ňom aj so svojimi učeníkmi.</verse>
				<verse number="4">Bolo krátko pred veľkonočnými sviatkami.</verse>
				<verse number="5">Keď sa Ježiš rozhliadol a uvidel veľké množstvo ľudí, ktorí sa k nemu blížili, opýtal sa Filipa: „Kde nakúpime toľko chleba, aby sa všetci tí ľudia najedli?“</verse>
				<verse number="6">Ježiš však už vedel, čo urobí a touto otázkou chcel len vyskúšať Filipovu vieru.</verse>
				<verse number="7">Filip mu odpovedal: „Ani keby sme nakúpili chlieb za dvesto denárov, nebolo by dosť, aby sa každému ušiel aspoň kúsok.“</verse>
				<verse number="8">Jeden z učeníkov, Šimonov brat Ondrej, povedal Ježišovi:</verse>
				<verse number="9">„Je tu jeden chlapec, ktorý má päť jačmenných chlebov a dve ryby. Ale čože je to pre toľkých ľudí!“</verse>
				<verse number="10">„Povedzte, aby si všetci posadali!“ prikázal Ježiš učeníkom. Miesta bolo dosť a tak sa všetci usadili na trávnatom úbočí svahu. V zástupe bolo asi päťtisíc mužov.</verse>
				<verse number="11">Ježiš vzal päť chlebov, poďakoval za ne Bohu, rozlámal ich a učeníci ich roznášali sediacim. Podobne urobil aj s rybami a každý dostal, koľko chcel.</verse>
				<verse number="12">Keď sa všetci najedli, prikázal učeníkom: „Pozbierajte všetko čo zostalo, aby nič nevyšlo nazmar!“</verse>
				<verse number="13">Nazbierali dvanásť košov zvyškov, ktoré zostali z pôvodných piatich chlebov.</verse>
				<verse number="14">V tom, čo Ježiš urobil, ľudia videli Božie znamenie, a preto si hovorili: „To je akiste ten Prorok, ktorý má prísť!“</verse>
				<verse number="15">Ježiš vedel, o čom uvažujú i to, že sa ho chcú zmocniť a vyhlásiť ho za kráľa. Preto sa od nich vzdialil a opäť vyšiel až úplne na vrch, aby bol sám.</verse>
				<verse number="16">Keď sa zvečerilo, učeníci zišli k jazeru.</verse>
				<verse number="17">Bola už tma a Ježiš za nimi ešte stále neprišiel. A tak nastúpili do loďky a plavili sa na druhý breh do Kafarnauma.</verse>
				<verse number="18">Onedlho sa strhol prudký vietor a hladina jazera sa rozbúrila.</verse>
				<verse number="19">Keď sa vzdialili päť či šesť kilometrov od brehu, zrazu zbadali Ježiša, ako kráča po mori a blíži sa k loďke. Učeníci sa však veľmi sa preľakli.</verse>
				<verse number="20">Ježiš ich však upokojil: „Nebojte sa, to som ja!“</verse>
				<verse number="21">Pozvali ho, aby nastúpil do lode a čoskoro pristáli pri brehu, ku ktorému sa plavili.</verse>
				<verse number="22">Zástup ľudí na protiľahlom brehu čakal na Ježiša až do rána. Vedeli, že Ježiš s učeníkmi nenastúpil do jedinej loďky, ktorú mali a neodplavil sa s nimi.</verse>
				<verse number="23">Na miesto, kde Pán ďakoval za chlieb a nasýtil zástup, sa priplavilo na druhý deň niekoľko člnov z Tiberiady.</verse>
				<verse number="24">Keď ľudia zistili, že sa nedočkajú ani Ježiša, ani učeníkov, nasadli niektorí naspäť do svojich člnov a vybrali sa ho hľadať. Preplavili sa až do mesta Kafarnaum</verse>
				<verse number="25">na druhom brehu jazera, kde Ježiša konečne našli. Opýtali sa ho: „Majstre, kedy si sa sem dostal?“</verse>
				<verse number="26">Ježiš im však povedal: „Pravda je takáto: Hľadáte nie preto, že by ste pochopili znamenia ktoré konám, ale len preto, lebo som vás včera nasýtil chlebom.</verse>
				<verse number="27">Prečo sa ustavične staráte iba o pominuteľné veci, o jedlo a pitie? Usilujte sa o pokrm, ktorý pretrvá pre večný život. Tento pokrm vám dá Syn človeka, ktorého tým poveril Boh, jeho Otec.“</verse>
				<verse number="28">„A čo máme robiť, aby sme konali to, čo od nás Boh očakáva?“ pýtali sa ho.</verse>
				<verse number="29">„Boh od vás očakáva iba jedno,“ odpovedal im. „Verte v toho, ktorého poslal.“</verse>
				<verse number="30">Oni však vraveli: „Ak ti máme uveriť, musíš nám dať jasné znamenie. Čím nás chceš presvedčiť?</verse>
				<verse number="31">Keď naši otcovia putovali púšťou, dostávali mannu. Lebo o Mojžišovi je napísané: ‚Dal im chlieb z neba, aby ich nasýtil.‘ “</verse>
				<verse number="32">Ježiš im povedal: „Uisťujem vás: Nebol to Mojžiš, kto vám dával chlieb z neba. Je to môj Otec, ktorý vám dáva skutočný chlieb z neba.</verse>
				<verse number="33">Tým chlebom od Boha je ten, ktorý zostupuje z neba a dáva ľuďom život.“</verse>
				<verse number="34">„Pane,“ prosili ho ľudia, „dávaj nám tento chlieb stále!“</verse>
				<verse number="35">Ježiš im povedal: „Ja som chlieb, ktorý dáva život. Kto príde ku mne a dôveruje mi, nebude už nikdy trpieť hladom ani smädom.</verse>
				<verse number="36">Ale hoci ste počuli moje slová a videli ste moje činy, aj tak mi neveríte.</verse>
				<verse number="37">Každý, koho mi Otec zveril, prichádza ku mne a ja nikoho, kto ku mne prichádza, neodmietnem.</verse>
				<verse number="38">Lebo ja som zostúpil z neba, aby som robil nie to, čo chcem ja, ale aby som plnil vôľu toho, ktorý ma poslal.</verse>
				<verse number="39">A ten, ktorý ma poslal, si želá, aby som dával pozor na všetkých, ktorých mi zveril, aby som ich v deň svojho druhého príchodu vzkriesil k večnému životu.</verse>
				<verse number="40">To, čo si môj otec naozaj želá je, aby každý, kto sa rozhodne pre Syna a uverí v neho, získal večný život a ja ho vzkriesim v posledný deň.“</verse>
				<verse number="41">Ľudí pobúrili jeho slová: „Ja som chlieb, ktorý zostúpil z neba.“</verse>
				<verse number="42">A namietali: „Ako to? Vari to nie je Ježiš, Jozefov syn? Veľmi dobre poznáme jeho otca i matku! A on sa opovažuje tvrdiť nám: ‚Zostúpil som z neba.‘ “</verse>
				<verse number="43">Ježiš im povedal: „Nepohoršujte sa!</verse>
				<verse number="44">Nikto sa nemôže stať mojím nasledovníkom bez toho, aby ho viedol Otec, ktorý ma poslal. A všetkých, ktorých mi dal, vzkriesim v posledný deň k večnému životu.</verse>
				<verse number="45">Veď jeden z prorokov napísal: ‚Boh bude hovoriť ku každému človeku.‘ Kto teda počúva Otca a dá sa ním poučiť, prichádza ku mne.</verse>
				<verse number="46">To však neznamená, že by niekto Otca videl. Len ten, kto prišiel od Boha, ho naozaj videl.</verse>
				<verse number="47">Preto vám hovorím: Každý, kto mi verí, má večný život.</verse>
				<verse number="48">Ja som chlieb, ktorý dáva život.</verse>
				<verse number="49">Vaši predkovia jedli na púšti mannu, a predsa zomreli.</verse>
				<verse number="50">Toto je však chlieb, ktorý zostúpil z neba. Kto z neho bude jesť, nezomrie.</verse>
				<verse number="51">Ja som chlieb, ktorý zostúpil z neba a dáva život. Ak sa niekto sýti týmto chlebom, bude žiť večným životom. Tým chlebom je moje telo a ja ho dám ako obeť, aby svet mohol žiť.“</verse>
				<verse number="52">To vyvolalo medzi Židmi nový rozruch: „Vari nám môže dať tento tu jesť svoje telo? Ako?“</verse>
				<verse number="53">Ježiš im na to povedal: „Uisťujem vás: Ak nebudete jesť telo Syna človeka a piť jeho krv, nemáte večný život.</verse>
				<verse number="54">Iba ten, kto je moje telo a pije moju krv, bude žiť naveky a ja ho vzkriesim v posledný deň.</verse>
				<verse number="55">Veď moje telo je tým pravým pokrmom a moja krv tým pravým nápojom.</verse>
				<verse number="56">Kto je moje telo a pije moju krv, žije v jednote so mnou a ja v jednote s ním.</verse>
				<verse number="57">Tak, ako môj život závisí od Otca, ktorý je zdrojom života a poslal ma sem, tak aj ja budem pre toho, kto mňa je, zdrojom života.</verse>
				<verse number="58">Ja som ten pravý chlieb, ktorý zostúpil z neba a každý, kto tento chlieb je, bude žiť naveky a neumrie, ako pomreli vaši otcovia, hoci jedli mannu.“</verse>
				<verse number="59">Toto povedal Ježiš, keď učil v kafarnaumskej synagóge.</verse>
				<verse number="60">Keď to počuli Ježišovi nasledovníci, mnohí z nich povedali: „Čo sú to za nezmysly. To sa nedá počúvať!“</verse>
				<verse number="61">Ježiš postrehol, že sa jeho poslucháči rozhorčujú, a spýtal sa ich: „To vás pohoršuje?</verse>
				<verse number="62">A čo poviete, keď uvidíte Syna človeka vystupovať tam, kde bol predtým?</verse>
				<verse number="63">Život dáva len Boží Duch; ľudské úsilie človeku život nedá. Slová, ktoré som vám hovoril, sú z Ducha a prinášajú život.</verse>
				<verse number="64">Medzi vami sú však takí, ktorí mi neveria.“ Ježiš totiž od začiatku vedel, kto v neho verí, a vedel aj to, kto ho neskôr zradí.</verse>
				<verse number="65">A potom dodal: „Preto som vám povedal, že nikto nemôže ku mne prísť, lebo najprv musí sám dovoliť Otcovi, aby mu to umožnil.“</verse>
				<verse number="66">Po týchto slovách sa mnohí od Ježiša odvrátili a už ho nenasledovali.</verse>
				<verse number="67">Vtedy sa Ježiš obrátil k dvanástim učeníkom: „Vy ma nechcete opustiť, však?“</verse>
				<verse number="68">Šimon Peter mu odpovedal: „Pane, ku komu by sme šli? Iba tvoje slová prinášajú večný život.</verse>
				<verse number="69">My sme uverili aj poznali, že si Kristus, Boží Syn.“</verse>
				<verse number="70">Ježiš im povedal: „Vari som si vás dvanástich nevyvolil ja sám? A i napriek tomu jedného z vás ovláda diabol.“</verse>
				<verse number="71">Myslel tým Judáša, syna Šimona Iškariotského, ktorý ho zradil aj napriek tomu, že patril medzi Ježišových dvanástich učeníkov.</verse>
			</chapter>
			<chapter number="7">
				<verse number="1">Potom Ježiš navštevoval jednotlivé miesta v Galilei. Nechcel sa zdržiavať v Judsku, lebo tam sa ho židovský vodcovia usilovali zabiť.</verse>
				<verse number="2">Ale keď sa blížila slávnosť Stánkov,</verse>
				<verse number="3">jeho bratia naňho naliehali: „Choď do Judska a ukáž svojim učeníkom, aké zázraky vieš robiť!</verse>
				<verse number="4">Ak niekto chce, aby sa o ňom na verejnosti, nemôže svoje činy skrývať. Ak naozaj dokážeš konať zázraky, mal by si to všetkým ukázať.“</verse>
				<verse number="5">Dokonca ani jeho bratia totiž neverili, že je Mesiáš.</verse>
				<verse number="6">Ježiš im odpovedal: „Môj čas ešte nenastal. Vy však môžete ísť kdekoľvek,</verse>
				<verse number="7">vás ľudia nemajú dôvod nenávidieť. Mňa však nenávidia, lebo ich usvedčujem z hriešnosti ich činov.</verse>
				<verse number="8">Choďte na sviatky sami, nebudem robiť, čo chcete vy; pôjdem, až príde ten správny čas.“</verse>
				<verse number="9">A zostal ešte v Galilei.</verse>
				<verse number="10">Po odchode bratov sa však na sviatky pobral aj on: nie však verejne, ale tak, aby sa o tom nevedelo.</verse>
				<verse number="11">Židovskí vodcovia ho cez sviatky hľadali a vypytovali sa: „Kde je?“</verse>
				<verse number="12">Medzi ľuďmi sa o ňom šírili všelijaké reči. Jedni vraveli: „Je to dobrý človek.“ Iní však hovorili: „Kdeže, iba ich vodí za nos.“</verse>
				<verse number="13">Nikto sa však neodvážil povedať o ňom svoju mienku nahlas, lebo sa báli židovských vodcov.</verse>
				<verse number="14">Zrazu uprostred sviatkov vstúpil Ježiš do chrámu a začal učiť.</verse>
				<verse number="15">Židovský vodcovia sa čudovali: „Ako to, že sa tak vyzná v Písme, keď na to nemá školy?“</verse>
				<verse number="16">Ježiš im odpovedal: „To, čo vás učím, pochádza od Boha, ktorý ma poslal.</verse>
				<verse number="17">Každý, kto túži konať Božiu vôľu, pozná, či moje slová pochádzajú od Boha, alebo či hovorím len sám za seba.</verse>
				<verse number="18">Kto prináša svetu vlastné myšlienky, ten túži po tom, aby sa mu dostalo uznanie. Ale kto chce osláviť a zvelebiť toho, kto ho poslal, je úprimný a niet v ňom neprávosti.</verse>
				<verse number="19">Nedal vám vari Mojžiš zákon? Nikto z vás však podľa neho nežije. Prečo ma chcete zabiť?“</verse>
				<verse number="20">„Čo si sa pomiatol na rozume? Kto ťa chce zabiť?“ ozývalo sa zo zástupu.</verse>
				<verse number="21">„Urobil som v sobotu zázrak a vás to vyviedlo z miery,“ vysvetľoval Ježiš.</verse>
				<verse number="22">„A pritom vy takisto narúšate zákon. Mojžiš vám prikázal, aby ste svoje deti obrezávali ôsmy deň; tento príkaz pochádza nie od Mojžiša, ale už od praotcov.</verse>
				<verse number="23">Ak neváhate vykonať obriezku, ak to pripadne na sobotu, aby ste neprestúpili Mojžišov zákon, prečo vás tak hnevá, že som v sobotu vrátil človeku zdravie?</verse>
				<verse number="24">Prestaňte vynášať povrchné súdy, ale súďte podľa toho, čo je skutočná pravda.“</verse>
				<verse number="25">Niektorí z obyvateľov Jeruzalema sa spytovali: „Je to naozaj ten, ktorého chcú zabiť?</verse>
				<verse number="26">Káže verejne v chráme a nič mu nepovedia? Vari ho vodcovia začali predsa len pokladať za Mesiáša?</verse>
				<verse number="27">Ale to predsa nemôže byť! O Mesiášovi vraj nikto nebude vedieť, odkiaľ prišiel, ale o Ježišovi vieme, odkiaľ prichádza.“</verse>
				<verse number="28">Tu zvolal Ježiš v chráme, takže ho všetci mohli počuť: „Poznáte ma a viete, odkiaľ som? Neprišiel som sám od seba, poslal ma ten, ktorému sa dá veriť. Vy ho však nepoznáte.</verse>
				<verse number="29">Ja ho poznám, lebo od neho prichádzam a on ma k vám poslal.“</verse>
				<verse number="30">V tej chvíli sa ho židovskí vodcovia chceli zmocniť, ale nik sa neopovážil vztiahnuť naňho ruku, lebo jeho čas ešte nenastal.</verse>
				<verse number="31">Mnohí, ktorí ho v chráme počúvali, uverili v Ježiša ako Mesiáša a hovorili: „Vari by mal Mesiáš vykonať viac znamení od Boha ako tento človek?“</verse>
				<verse number="32">Keď sa farizejom dostalo do uší, čo ľudia rozprávajú o Ježišovi, spolu s veľkňazmi poslali chrámovú stráž, aby ho zatkla.</verse>
				<verse number="33">Ale Ježiš im povedal: „Zostanem s vami ešte nejaký čas a potom sa vrátim k tomu, ktorý ma poslal.</verse>
				<verse number="34">Keď odídem, budete ma hľadať, ale nenájdete ma. Kde som ja, tam sa vy nedostanete.“</verse>
				<verse number="35">„Kam chce tento človek odísť? Kde by sme ho nenašli?“ spytovali sa vodcovia ľudu posmešne. „Mieni azda odísť medzi židov, ktorí nežijú v Izraeli a učiť tam pohanov?</verse>
				<verse number="36">A čo znamenajú jeho slová: Budete ma márne hľadať. Lebo kde pôjdem ja, tam sa vy nedostanete?“</verse>
				<verse number="37">V posledný deň, keď slávnosť Stánkov vrcholila, Ježiš opäť vystúpil a hlasno zvolal: „Kto je smädný, nech príde ku mne a napije sa!</verse>
				<verse number="38">Kto verí vo mňa, zakúsi, čo hovorí Písmo: ‚Prúd živej vody bude vytekať z jeho vnútra.‘ “</verse>
				<verse number="39">Hovoril o Svätom Duchu, ktorého mali prijať tí, ktorí v neho uveria. Dovtedy totiž Duch ešte nebol daný, lebo Ježiš ešte nebol oslávený.</verse>
				<verse number="40">Po týchto slovách sa zo zástupu ozývali hlasy: „To je určite ten Prorok!“</verse>
				<verse number="41">Ďalší hovorili: „Je to Mesiáš!“ Iní však namietali: „Vari by mohol Mesiáš pochádzať z Galiley!</verse>
				<verse number="42">Či nehovorí Písmo, že Mesiáš bude potomkom kráľa Dávida a narodí sa v mestečku Betleheme, z ktorého pochádzal i Dávid?“</verse>
				<verse number="43">A tak sa napokon pre Ježiša pohádali.</verse>
				<verse number="44">Niektorí sa ho pokúšali zatknúť, ale nik sa neodhodlal naň siahnuť.</verse>
				<verse number="45">Chrámová stráž sa vrátila k veľkňazom a farizejom bez neho. „Prečo ste ho nepriviedli?“ oborili sa na nich.</verse>
				<verse number="46">Stráže však vraveli: „Nikdy sme nikoho nepočuli hovoriť také veci.“</verse>
				<verse number="47">Farizeji im povedali: „Takže aj vy ste sa dali zviesť?</verse>
				<verse number="48">Uveril v neho azda niekto z vodcov alebo z nás, farizejov?“</verse>
				<verse number="49">„Verí mu iba ten nevzdelaný dav, ktorý sa vôbec nevyzná v Zákone. Nech sú prekliaty!“</verse>
				<verse number="50">Jedným z tých farizejov bol aj Nikodém, ktorý pred časom navštívil Ježiša. Ten namietol:</verse>
				<verse number="51">„Ako môžete odsúdiť človeka, ktorého ste predtým nevypočuli? Zodpovedá to azda nášmu Zákonu?“</verse>
				<verse number="52">„Nie si náhodou aj ty Galilejčan?“ spýtali sa ho. „Len čítaj Písmo a presvedčíš sa, že z Galiley prorok nepríde.“</verse>
				<verse number="53">Po týchto slovách sa rozišli domov.</verse>
			</chapter>
			<chapter number="8">
				<verse number="1">Ježiš odišiel na Olivový vrch,</verse>
				<verse number="2">ale hneď na svitaní sa znova vrátil do chrámu. Všetci, čo prišli na chrámové nádvorie, sa zhromaždili okolo Ježiša. Sadol si a učil ich.</verse>
				<verse number="3">Onedlho učitelia Zákona a farizeji privliekli ženu pristihnutú pri cudzoložstve. Postavili ju všetkým na oči</verse>
				<verse number="4">a povedali: „Učiteľ, túto ženu pristihli pri cudzoložstve.</verse>
				<verse number="5">Mojžiš nám v zákone prikázal takéto ženy ukameňovať. A čo nám povieš ty?“</verse>
				<verse number="6">Bola to však pasca. Touto otázkou sa ho snažili vyprovokovať, aby povedal niečo, za čo by ho mohli obžalovať. Ale Ježiš sa zohol a písal prstom po zemi.</verse>
				<verse number="7">Keď neprestávali dobiedzať, vzpriamil sa a povedal: „Ten z vás, kto nikdy nezhrešil, nech do nej hodí kameň ako prvý.“</verse>
				<verse number="8">A znova sa sklonil a písal po zemi.</verse>
				<verse number="9">Keď to počuli, začali sa jeden po druhom vytrácať – prví odišli starší, po nich aj ostatní. Nakoniec Ježiš zostal v strede nádvoria so ženou sám.</verse>
				<verse number="10">Vtedy sa opäť vzpriamil a spýtal sa jej: „Kde sú tvoji žalobcovia? Ani jeden ťa neodsúdil?“</verse>
				<verse number="11">„Nikto, pane,“ odpovedala. „Ani ja ťa neodsudzujem,“ povedal jej Ježiš. „Choď, ale už viac nehreš!“</verse>
				<verse number="12">Potom znova prehovoril k zhromaždeným poslucháčom a povedal: „Ja som svetlo sveta. Kto ide za mnou, nebude blúdiť v tme, ale bude mať svetlo, ktoré vedie k ozajstnému životu.“</verse>
				<verse number="13">„Vystupuješ ako svoj vlastný svedok; tvoje svedectvo preto nemá žiadnu hodnotu!“ prerušili ho farizeji.</verse>
				<verse number="14">„Moje svedectvo je pravdivé, aj keď hovorím sám o sebe,“ namietol Ježiš. „Lebo ja viem, odkiaľ som prišiel a kam idem. Vy však ani len netušíte odkiaľ som prišiel a kam idem.</verse>
				<verse number="15">Vy súdite podľa ľudských meradiel, ja však takto nikoho neodsudzujem.</verse>
				<verse number="16">Keď ja súdim, môj súd je spravodlivý, lebo nesúdim sám, ale so mnou súdi aj môj Otec, ktorý ma poslal.</verse>
				<verse number="17">Vo vašom vlastnom zákone je napísané, že svedectvo je pravdivé, ak sa zhodnú vo výpovedi dvaja svedkovia.</verse>
				<verse number="18">Svedectvo o sebe vydávam ja sám a tým druhým svedkom je Otec, ktorý ma poslal.“</verse>
				<verse number="19">„A kdeže je tvoj otec?“ spytovali sa ho. „Neviete ani kto som ja, ani kto je môj Otec,“ odpovedal im Ježiš. „Keby ste vedeli, kto naozaj som, poznali by ste aj môjho Otca.“</verse>
				<verse number="20">Tento rozhovor sa odohrával na chrámovom nádvorí pri pokladniciach, do ktorých ľudia dávali svoje dary. Ale nikto ho nezatkol, lebo ešte nenastal jeho čas.</verse>
				<verse number="21">Ježiš sa im znova prihovoril: „Odídem od vás, vy ma budete hľadať, ale zomriete vo svojom hriechu. A tam, kam idem, nemôžete ísť.“</verse>
				<verse number="22">„Hádam si len nechce vziať život?“ vraveli si medzi sebou. „Prečo by inak vravel, že nemôžeme prísť tam, kam ide on?“</verse>
				<verse number="23">Ježiš im povedal: „Vy ste zdola a patríte tomuto svetu. Ja som zhora a nepatrím tomuto svetu.</verse>
				<verse number="24">To je dôvod, prečo som vám povedal, že zomriete vo svojich hriechoch. Ak neuveríte, že JA SOM, zomriete vo svojich hriechoch.“</verse>
				<verse number="25">„Tak nám povedz, kto vlastne si!“ naliehali. „Ale veď vám o tom hovorím už od začiatku,“ odpovedal.</verse>
				<verse number="26">„O vás by som mohol povedať mnoho, čo vás odsudzuje. No poviem vám iba to, čo mi povedal ten, ktorý ma poslal. A on je pravda sama.“</verse>
				<verse number="27">Ale nikto v tej chvíli nepochopil, že Ježiš hovorí o svojom Otcovi.</verse>
				<verse number="28">Preto na vysvetlenie doložil: „Keď pribijete Syna človeka na kríž, pochopíte, že JA SOM a že nič nekonám nezávisle od Otca, ale hovorím tak, ako ma to on naučil.</verse>
				<verse number="29">A ten, ktorý ma poslal, je so mnou. Neopustí ma, lebo robím to, čo sa mu páči.“</verse>
				<verse number="30">Po týchto slovách mnohí v neho uverili.</verse>
				<verse number="31">Židovským vodcom, ktorí v neho uverili, Ježiš povedal: „Ak budete žiť podľa mojich slov, budete mojimi ozajstnými učeníkmi.</verse>
				<verse number="32">Poznáte pravdu a pravda vás oslobodí.“</verse>
				<verse number="33">„Ale veď my sme potomkovia Abraháma a nikdy sme neboli nikoho otrokmi. Prečo teda hovoríš, že budeme slobodní?“ namietali.</verse>
				<verse number="34">Ježiš im odpovedal: „Pravda je taká, že každý, kto hreší, je otrokom hriechu.</verse>
				<verse number="35">Otrok nemá v rodine stále miesto. Iba syn je členom rodiny navždy.</verse>
				<verse number="36">Ak vás teda Syn oslobodí, budete naozaj slobodní.</verse>
				<verse number="37">Viem, že ste Abrahámovi synovia, no napriek tomu ma chcete zabiť, pretože odmietate prijať moje slová.</verse>
				<verse number="38">Ja vám hovorím, čo som videl u svojho Otca. Vy však konáte podľa toho, čo ste videli a počuli od vášho otca.“</verse>
				<verse number="39">„Naším otcom je Abrahám!“ ohradili sa. Ježiš im odpovedal: „Ak by ste boli Abrahámovými deťmi, konali by ste ako on.</verse>
				<verse number="40">Vy ma však chcete zabiť. A pritom všetko, čo som vám hovoril, bola pravda, ktorú som počul od Otca. Abrahám by tak nekonal.</verse>
				<verse number="41">Robíte presne to, čo váš otec.“ Odsekli mu: „My sme sa nenarodili zo smilstva ako ty! Naším jediným otcom je sám Boh.“</verse>
				<verse number="42">Ježiš im povedal: „Keby bol naozaj Boh vaším otcom, milovali by ste ma. Ja som sem totiž prišiel od Boha. Neprišiel som sám od seba, ale z jeho poverenia.</verse>
				<verse number="43">Viete, prečo nechápete, čo vám hovorím? Lebo nemôžete zniesť moje slová.</verse>
				<verse number="44">Vaším otcom je diabol a vy chcete konať len to, po čom túži váš otec. Jeho lži od počiatku prinášajú smrť, lebo v ňom nie je žiadna pravda. Keď klame, robí to, čo je mu prirodzené: je to klamár a otec lži.</verse>
				<verse number="45">Vy však mojim slovám neveríte, pretože ja hovorím pravdu!</verse>
				<verse number="46">Môže ma niekto z vás usvedčiť z nejakého hriechu? Prečo mi teda neveríte, keď hovorím pravdu?</verse>
				<verse number="47">Kto patrí Bohu, ten rád prijíma Božie slovo. Vy však Bohu nepatríte, preto odmietate počuť jeho slová.“</verse>
				<verse number="48">Židovskí vodcovia mu na to povedali: „Nevraveli sme správne, že si zradca, človek posadnutý zlým duchom?“</verse>
				<verse number="49">„Nie som posadnutý zlým duchom,“ odpovedal im Ježiš. „Ja len vzdávam česť svojmu Otcovi, ale vy ju odmietate vzdať mne.</verse>
				<verse number="50">Netúžim po tom, aby sa mi dostalo uznania. Je však niekto, komu záleží na tom, aby mi bola vzdaná česť. Odsúdi každého, kto mňa odmietne.</verse>
				<verse number="51">Ale jedno je isté: kto prijíma moje slovo a podľa neho žije, nikdy neokúsi smrť.“</verse>
				<verse number="52">Židia zvolali: „Teraz sme si istí, že si posadnutý démonom! Abrahám zomrel, aj proroci zomreli, a ty vravíš, že kto bude žiť podľa tvojho slova, nikdy neokúsi smrť.</verse>
				<verse number="53">Si azda väčší ako náš otec Abrahám, ktorý zomrel? Aj proroci zomreli. Kto si myslíš, že si?“</verse>
				<verse number="54">Ježiš im odpovedal: „Keby som chválil sám seba, nemalo by to nijakú cenu. Mne však preukazuje česť môj Otec, o ktorom tvrdíte, že je vaším Bohom.</verse>
				<verse number="55">Vy ste ho nikdy nepoznali, ale ja ho poznám dobre. Keby som to poprel, bol by som rovnaký luhár ako vy. Ale ja ho poznám a konám v súlade s jeho slovom.</verse>
				<verse number="56">Váš otec Abrahám túžil vidieť môj deň a keď ho uvidel, zaradoval sa.“</verse>
				<verse number="57">„Tak ty si videl Abraháma?“ pýtali sa ho židovský vodcovia, „veď nemáš ani len päťdesiat rokov!“</verse>
				<verse number="58">„Uisťujem vás,“ povedal Ježiš, „že skôr než sa Abrahám narodil, JA SOM.“</verse>
				<verse number="59">Vtom okamihu vzali kamene a chceli ho ukameňovať. Ježiš sa im však skryl a vytratil sa z chrámu.</verse>
			</chapter>
			<chapter number="9">
				<verse number="1">Cestou stretol človeka, ktorý bol od narodenia slepý.</verse>
				<verse number="2">„Majstre, prečo sa narodil slepý?“ spytovali sa ho učeníci. „Je to následok jeho hriechu, alebo hriechu jeho rodičov?“</verse>
				<verse number="3">„Nehľadajte vinu ani uňho, ani u jeho rodičov,“ odpovedal Ježiš. „Je slepý, aby sa v jeho živote prejavila Božia moc.</verse>
				<verse number="4">Kým ešte trvá deň, musíme konať dielo toho, ktorý ma poslal. Čoskoro nastane noc, keď sa už nebude dať robiť nič.</verse>
				<verse number="5">Kým som na svete, som svetlo sveta.“</verse>
				<verse number="6">Po týchto slovách napľul na zem, urobil zo slín a prachu blato, potrel ním slepému oči</verse>
				<verse number="7">a povedal mu: „Choď sa umyť k nádrži Siloe.“ (Siloe znamená Poslaný.) Slepý poslúchol, umyl sa, a keď sa vrátil, videl.</verse>
				<verse number="8">Jeho susedia a tí, čo ho poznali ako slepého žobráka, sa čudovali: „Vari to nie je to ten, čo tu sedával a žobral?“</verse>
				<verse number="9">Jedni hovorili: „Je to on!“ Iní vraveli: „Nie je to on, len sa naňho podobá.“ Ale uzdravený povedal: „Áno, som to ja!“</verse>
				<verse number="10">„Ako to, že vidíš? Čo sa stalo?“ vyzvedali sa.</verse>
				<verse number="11">On im odpovedal: „Nejaký človek menom Ježiš urobil blato, potrel mi ním oči blatom a povedal, aby som sa šiel umyť k nádrži Siloe. Išiel som teda, umyl som sa – a odvtedy vidím.“</verse>
				<verse number="12">„A nevieš, kde je teraz?“ spytovali sa ho. „Neviem,“ odpovedal im uzdravený.</verse>
				<verse number="13">Človeka, ktorý bol predtým slepý, priviedli k farizejom.</verse>
				<verse number="14">V ten deň, keď Ježiš urobil blato a uzdravil slepého, bola totiž sobota.</verse>
				<verse number="15">Farizeji sa ho podrobne vypytovali, ako sa mu vrátil zrak. A muž im to vyrozprával: „Ježiš mi potrel blatom oči, potom som sa umyl – a teraz vidím.“</verse>
				<verse number="16">Niektorí z farizejov vraveli: „Ten človek akiste nie je od Boha, keď nezachováva sobotu.“ „Ale ako by mohol hriešny človek urobiť také zázračné znamenia?“ vraveli iní. Strhla sa medzi nimi škriepka.</verse>
				<verse number="17">Znova sa teda obrátili na uzdraveného: „A čo si o ňom myslíš ty? Veď teba uzdravil.“ „Je to prorok,“ odpovedal im.</verse>
				<verse number="18">Farizeji však odmietali uveriť, že ten človek bol slepý a že sa mu vrátil zrak. Zavolali si teda jeho rodičov</verse>
				<verse number="19">a spýtali sa ich: „Je to váš syn? A je pravda, že sa narodil slepý? Ako to, že teraz vidí?“</verse>
				<verse number="20">Rodičia odpovedali: „Áno, je to náš syn a narodil sa nám slepý. To vieme určite.</verse>
				<verse number="21">Ale ako sa stalo, že teraz vidí, to nevieme. A nevieme nič ani o tom, kto ho uzdravil. Opýtajte sa jeho, je už dospelý, nech vám to povie sám.“</verse>
				<verse number="22">Rodičia odpovedali vyhýbavo, lebo sa báli židovských vodcov. Tí totiž rozhodli, že vylúčia zo židovskej obce každého, kto by uznal Ježiša za Mesiáša.</verse>
				<verse number="23">To bol dôvod, prečo jeho rodičia povedali: „Je dospelý, opýtajte sa jeho.“</verse>
				<verse number="24">A tak si znovu zavolali bývalého slepca a povedali mu: „Prisahaj pred Bohom, že hovoríš pravdu! My totiž vieme, že ten človek je hriešny.“</verse>
				<verse number="25">„Či je hriešny, alebo nie, to neviem,“ odpovedal uzdravený. „Jedno však viem: bol som slepý, no teraz vidím!“</verse>
				<verse number="26">„Ale ako ti vrátil zrak? Čo s tebou urobil?“ spytovali sa ho znova.</verse>
				<verse number="27">„Veď som vám to všetko už vyrozprával a nepočúvali ste. Prečo to vlastne chcete znova počuť? Chcete sa azda aj vy stať jeho učeníkmi?“</verse>
				<verse number="28">„Ty si jeho učeník!“ zlostne sa naňho osopili. „My sme učeníci Mojžišovi.</verse>
				<verse number="29">O Mojžišovi vieme, že sa s ním zhováral Boh, ale o tomto človeku nevieme ani len to, odkiaľ je.“</verse>
				<verse number="30">„To je naozaj čudné, že neviete nič o človeku, ktorý mi vrátil zrak!“ namietol uzdravený.</verse>
				<verse number="31">„Každý predsa vie, že Boh prosby hriešnikov nepočuje, ale vypočuje toho, kto je bohabojný a žije podľa Božej vôle.</verse>
				<verse number="32">Čo svet svetom stojí, nikto nikdy nepočul, že by niekto vrátil zrak slepému od narodenia.</verse>
				<verse number="33">Keby toho človeka neposlal Boh, nič podobné by nemohol urobiť.“</verse>
				<verse number="34">„Si skrz-naskrz hriešny od svojho narodenia! Ty sa nás opovážiš poúčať?“ rozkričali sa naňho a vyhnali ho.</verse>
				<verse number="35">Keď sa Ježiš dozvedel, že ho vyhnali, vyhľadal uzdraveného a spýtal sa ho: „Veríš v Syna človeka?“</verse>
				<verse number="36">„Pane, povedz mi, kto to je? Rád by som v neho veril,“ odpovedal.</verse>
				<verse number="37">„Vidíš ho pred sebou; práve sa s tebou zhovára,“ odpovedal mu Ježiš.</verse>
				<verse number="38">„Verím, Pane!“ zvolal a padol pred Ježišom na kolená.</verse>
				<verse number="39">„Prišiel som na tento svet, aby som ho súdil,“ pokračoval Ježiš, „aby som otvoril oči tým, ktorí sú slepí, a aby som ukázal tým, čo sa domnievajú, že vidia, akí sú slepí.“</verse>
				<verse number="40">Počuli to farizeji, čo stáli okolo, a spýtali sa ho: „Čože? Vari sme tiež slepí?“</verse>
				<verse number="41">Ježiš im odpovedal: „Keby ste boli naozaj slepí, boli by ste bez viny. Vy však hovoríte ‚Vidíme‘, a preto zostávate v hriechu.“</verse>
			</chapter>
			<chapter number="10">
				<verse number="1">„Uisťujem vás, že kto nevchádza do košiara bránou, ale prelieza cez ohradu, je určite zlodej a lupič.</verse>
				<verse number="2">Pastier vchádza k svojim ovciam cez bránu.</verse>
				<verse number="3">Strážnik otvára dvere iba jemu a ovce ho poznajú po hlase. Potom volá ovce po mene von z košiara.</verse>
				<verse number="4">Keď tie, ktoré mu patria vyvedie von, kráča pred nimi a ovce idú za ním, lebo poznajú jeho hlas.</verse>
				<verse number="5">Za cudzím človekom by nešli, ale utiekli by od neho, lebo jeho hlas nepoznajú.“</verse>
				<verse number="6">Poslucháči nepochopili toto Ježišovo prirovnanie,</verse>
				<verse number="7">a tak im ho vysvetlil: „Verte mi, ja som pre ovce bránou.</verse>
				<verse number="8">Všetci, čo prišli predo mnou, sú zlodeji a lupiči. Ale ovce ich neposlúchli.</verse>
				<verse number="9">Ja som brána. Kto cezo mňa vojde, bude zachránený, bude mať prežívať pokoj a bude mať dostatok.</verse>
				<verse number="10">Zlodej prichádza len preto, aby kradol, zabíjal a ničil. Ja som však prišiel preto, aby mali život, a prežívali ho v plnosti.</verse>
				<verse number="11">Ja som dobrý pastier. Dobrý pastier je ten, kto za svoje ovce aj život obetuje.</verse>
				<verse number="12">Ten, komu ovce nepatria a pasie ich len za mzdu, keď vidí prichádzať vlka, utečie. Vlk potom ovce napadne a rozoženie ich.</verse>
				<verse number="13">Tomu, kto je najatý za mzdu, na ovciach nezáleží a preto utečie.</verse>
				<verse number="14">Ja som dobrý pastier, poznám svoje ovce a ony poznajú mňa;</verse>
				<verse number="15">rovnako aj môj Otec pozná mňa a ja poznám Otca. A za svoje ovce položím aj svoj život.</verse>
				<verse number="16">Mám aj iné ovce, ktoré ešte nepatria do tohto košiara. Aj tie musím priviesť. Budú počuť môj hlas a stanú sa jedným stádom a budú mať jedného pastiera.</verse>
				<verse number="17">Otec ma miluje, lebo dávam svoj život, aby som ho znova získal.</verse>
				<verse number="18">Nikto mi ho neberie, dávam ho dobrovoľne. Mám právo svoj život dať a mám právo ho opäť prijať. Taký príkaz som dostal od svojho Otca.“</verse>
				<verse number="19">Tieto slová opäť vyvolali medzi židovskými vodcami roztržku.</verse>
				<verse number="20">Niektorí vraveli: „Je posadnutý zlým duchom. Úplne sa zbláznil. Prečo ho vôbec počúvate?“</verse>
				<verse number="21">Ale iní namietali: „Posadnutý človek by takto nehovoril; a môže vôbec zlý duch otvoriť oči slepým?“</verse>
				<verse number="22">Boli práve sviatky vysvätenia jeruzalemského chrámu. Bolo to v zime.</verse>
				<verse number="23">Ježiš sa v chráme prechádzal pomedzi Šalamúnovo stĺporadie.</verse>
				<verse number="24">Vtedy ho obstúpili židovskí vodcovia a vyzvali ho: „Dokedy nás chceš napínať? Ak si Mesiáš, povedz nám to otvorene!“</verse>
				<verse number="25">„Už som vám to neraz povedal, ale vy mi neveríte,“ odpovedal im. „Moje činy vydávajú svedectvo o tom, že som Mesiáš. Veď ich konám z Božieho poverenia.</verse>
				<verse number="26">Neveríte mi, lebo nepatríte medzi moje ovce.</verse>
				<verse number="27">Moje ovce počúvajú, čo hovorím, ja ich poznám a ony idú za mnou.</verse>
				<verse number="28">Dávam im večný život, nikdy nezahynú a nikto ich z mojej ruky nevytrhne.</verse>
				<verse number="29">Dal mi ich môj Otec a on je mocnejší ako akákoľvek mocnosť, preto ich nik nemôže vytrhnúť z jeho ruky.</verse>
				<verse number="30">Ja a Otec sme jedno.“</verse>
				<verse number="31">Po týchto slovách začali židovskí vodcovia zbierať kamene a chceli ho ukameňovať.</verse>
				<verse number="32">„Z Božieho poverenia som vykonal veľa dobrých činov. Pre ktorý z nich ma chcete ukameňovať?“ spýtal sa Ježiš.</verse>
				<verse number="33">„Nechceme ťa zabiť pre tvoje činy, ale preto, že sa rúhaš. Ty, obyčajný človek, sa vyhlasuješ za Boha,“ vraveli mu Židia.</verse>
				<verse number="34">Ježiš im odvetil: „Nie sú vari vo vašom Zákone zapísané Božie slová: ‚Povedal som: Ste bohovia?‘</verse>
				<verse number="35">Ak Boh nazýva bohmi tých, ktorým adresoval svoje slová – a Písmo musí platiť –,</verse>
				<verse number="36">prečo obviňujete mňa, ktorého Otec posvätil a poslal na svet, že sa rúham, keď som povedal: ‚Som Boží Syn?‘</verse>
				<verse number="37">Ak nekonám to, čo môj Otec, neverte mi;</verse>
				<verse number="38">ale ak konám ako môj Otec a vy mi neveríte, verte aspoň skutkom, ktoré konám, a presvedčte sa, že Otec je vo mne a ja v Otcovi.“</verse>
				<verse number="39">Vtedy sa ho opäť chceli zmocniť, ale unikol im.</verse>
				<verse number="40">Odišiel na druhý breh Jordánu a zdržiaval sa na mieste, kde predtým Ján krstil.</verse>
				<verse number="41">Mnohí prichádzali za Ježišom a vraveli: „Ján síce neurobil nijaké znamenie, ale všetko, čo hovoril o tomto mužovi, je pravda.“</verse>
				<verse number="42">A mnohí z tých, čo tam boli, v Ježiša uverili.</verse>
			</chapter>
			<chapter number="11">
				<verse number="1">Muž, ktorý sa volal Lazár ochorel. Pochádzal z dediny Betánia, v ktorej bývali aj jeho sestry Mária a Marta.</verse>
				<verse number="2">(Bola to tá Mária, ktorá natrela vzácnym olejom Ježišove nohy a svojimi vlasmi ich vyutierala. Jej brat Lazár bol teraz chorý.)</verse>
				<verse number="3">Sestry poslali Ježišovi odkaz: „Pane, tvoj milovaný priateľ je ťažko chorý.“</verse>
				<verse number="4">Keď sa to Ježiš dozvedel, povedal: „Neochorel preto, aby zomrel, ale aby sa prejavila Božia moc a ukázala sa sláva Syna Božieho.“</verse>
				<verse number="5">Ježiš mal veľmi rád obe sestry i Lazára.</verse>
				<verse number="6">Ježiš teda zostal ešte dva dni na mieste, kde ho zastihla správa o Lazárovej chorobe.</verse>
				<verse number="7">Až potom vyzval svojich učeníkov: „Vráťme sa do Judska.“</verse>
				<verse number="8">Jeho učeníci namietali: „Majstre, veď len nedávno ťa tam chceli židovskí vodcovia ukameňovať, a ty sa tam mieniš vrátiť?“</verse>
				<verse number="9">„Vari nesvieti slnko cez deň dvanásť hodín? Kto chodí za vidna, nemusí sa báť, že sa potkne, lebo svetlo tohto sveta mu osvetľuje cestu.</verse>
				<verse number="10">Ale keď niekto kráča v noci, potkýna sa, lebo svetlo mu neosvecuje cestu.“</verse>
				<verse number="11">Potom dodal: „Náš priateľ Lazár zaspal a ja ho idem zobudiť.“</verse>
				<verse number="12">„Pane, ak spí, čoskoro sa uzdraví,“ povedali mu učeníci.</verse>
				<verse number="13">Ježiš však hovoril o jeho smrti – i keď učeníci sa nazdávali, že hovorí o obyčajnom spánku.</verse>
				<verse number="14">Preto im povedal jasne: „Lazár zomrel.</verse>
				<verse number="15">A ja som rád, že som nebol pri ňom. Takto máte možnosť naučiť sa viac mi dôverovať. Je to pre vaše dobro. Poďme k nemu!“</verse>
				<verse number="16">Tomáš, prezývaný Dvojča, povedal ostatným učeníkom: „Poďme aj my, nech zomrieme spolu s ním!“</verse>
				<verse number="17">Keď prišli do Betánie, Ježiš zistil, že Lazár je už štyri dni pochovaný.</verse>
				<verse number="18">Betánia bola neďaleko Jeruzalema (asi tri kilometre),</verse>
				<verse number="19">a tak mnohí známi z mesta prišli potešiť Máriu a Martu v ich žiali za bratom.</verse>
				<verse number="20">Keď sa Marta dozvedela, že prichádza Ježiš, bežala mu oproti, ale Mária zostala doma.</verse>
				<verse number="21">Marta privítala Ježiša slovami: „Pane, keby si bol tu, môj brat by nezomrel.</verse>
				<verse number="22">Ale ja viem, že i teraz ti Boh dá, o čokoľvek ho poprosíš.“</verse>
				<verse number="23">Ježiš jej povedal: „Tvoj brat bude opäť žiť.“</verse>
				<verse number="24">„Viem, že ožije pri vzkriesení v posledný deň,“ prisvedčila Marta.</verse>
				<verse number="25">„Ja som vzkriesenie a život!“ povedal jej Ježiš. „Kto vo mňa verí, bude žiť, aj keby zomrel.</verse>
				<verse number="26">A kto žije a verí vo mňa, nezomrie večnou smrťou. Veríš tomu, Marta?“</verse>
				<verse number="27">„Áno, Pane,“ odpovedala. „Uverila som, že si Mesiáš, Boží Syn, ktorý mal prísť na svet.“</verse>
				<verse number="28">Po tých slovách sa vrátila a zavolala si bokom svoju sestru Máriu. „Učiteľ je tu,“ povedala jej, „a volá ťa.“</verse>
				<verse number="29">Keď to Mária počula, ihneď vstala a bežala k nemu.</verse>
				<verse number="30">(Ježiš ešte nevošiel do dediny – bol na tom istom mieste, kde sa s ním stretla Marta.)</verse>
				<verse number="31">Keď ľudia, ktorí utešovali Máriu, videli, ako náhlivo vybehla z domu, pobrali sa za ňou, lebo si mysleli, že sa šla vyplakať na Lazárov hrob.</verse>
				<verse number="32">Len čo Mária došla k Ježišovi, padla pred ním na kolená a nariekala: „Pane, keby si bol tu, môj brat by nezomrel!“</verse>
				<verse number="33">Keď Ježiš videl jej slzy i plač tých, čo prišli s ňou, hlboko sa ho to dotklo a rozľútostene sa ich opýtal:</verse>
				<verse number="34">„Kde ste ho pochovali?“ „Pane, poď a uvidíš,“ odpovedali mu.</verse>
				<verse number="35">Vtedy sa rozplakal aj Ježiš.</verse>
				<verse number="36">„Pozrite, ako ho mal rád!“ šepkali si medzi sebou.</verse>
				<verse number="37">Niektorí z nich však povedali: „Keď vedel uzdraviť slepého, nemohol zachrániť Lazára pred smrťou?“</verse>
				<verse number="38">Ježiš sa znova zachvel a vykročil k hrobu. Bola to jaskyňa a vstupu do nej bránil veľký kameň.</verse>
				<verse number="39">„Odvaľte ten kameň!“ rozkázal Ježiš. Ale Marta, sestra mŕtveho Lazára, povedala: „Pane, pochovali sme ho pred štyrmi dňami. Jeho telo je už určite v rozklade!“</verse>
				<verse number="40">„Vari som ti nepovedal, že ak budeš veriť, uvidíš Božiu slávu?“ pripomenul jej Ježiš.</verse>
				<verse number="41">Vtedy odvalili kameň. Ježiš pozdvihol svoj pohľad k nebu a modlil sa: „Otče, ďakujem ti, že si ma vypočul.</verse>
				<verse number="42">Ja viem, ty ma vždy počuješ, ale povedal som to kvôli ľuďom, ktorí stoja okolo, aby uverili, že si to ty, kto ma poslal.“</verse>
				<verse number="43">Potom nahlas zvolal: „Lazár, poď von!“</verse>
				<verse number="44">A Lazár vyšiel. Ruky aj nohy mal ovinuté plátnom, v ktorom bol pochovaný, a tvár mal prikrytú šatkou. Ježiš im povedal: „Zložte mu to, nech môže odísť!“</verse>
				<verse number="45">Mnohí z tých, čo prišli za Máriou, boli svedkami zázraku, ktorý Ježiš vykonal, a uverili v neho.</verse>
				<verse number="46">Ale niektorí sa ponáhľali rýchlo oznámiť farizejom, čo Ježiš urobil.</verse>
				<verse number="47">Tí spolu s najvyššími kňazmi ihneď zvolali zasadnutie veľrady. „Čo len budeme robiť?“ spytovali sa bezradne. „Veď ten človek skutočne robí zázraky!</verse>
				<verse number="48">Ak proti nemu nezakročíme, všetci v neho uveria! A potom sa môže stať, že Rimania zničia chrám aj celý náš národ!“</verse>
				<verse number="49">No tu sa prihlásil o slovo Kaifáš, ktorý bol v tom čase veľkňazom: „Vari vôbec nerozmýšľate?</verse>
				<verse number="50">Nepochopili ste, že je pre vás lepšie, aby zomrel jeden človek namiesto všetkých, než aby bol kvôli jednému človeku zničený celý národ?“</verse>
				<verse number="51">A aj keď Kaifáš ako veľkňaz vyslovil tie slová s iným zámerom, vyzneli ako proroctvo, že Ježiš má byť obetovaný za národ.</verse>
				<verse number="52">A nielen za jeho národ, ale aj za všetky Božie deti, ktoré žijú po celom svete, aby sa stali jednou rodinou.</verse>
				<verse number="53">V ten deň sa židovskí vodcovia pevne rozhodli, že ho zabijú.</verse>
				<verse number="54">Preto sa Ježiš prestal verejne pohybovať po Judei a utiahol sa aj s učeníkmi do mesta Efraim na okraji púšte.</verse>
				<verse number="55">Opäť sa priblížila Veľká noc. Ľudia z celej krajiny putovali do Jeruzalema, aby ešte pred hlavnými sviatkami mohli vykonať predpísané očistné obrady.</verse>
				<verse number="56">Snažili sa nájsť Ježiša a pýtali sa jeden druhého: „Čo myslíte? Príde na sviatky?“</verse>
				<verse number="57">Najvyšší kňazi a farizeji totiž vydali rozkaz, že každý, kto by vedel, kde sa Ježiš zdržiava, musí to oznámiť, aby ho mohli zatknúť.</verse>
			</chapter>
			<chapter number="12">
				<verse number="1">Šesť dní pred Veľkou nocou sa Ježiš vrátil do Betánie, kde žil Lazár, ktorého vzkriesil z mŕtvych.</verse>
				<verse number="2">Na Ježišovu počesť pripravili slávnostnú večeru. Marta obsluhovala pri stole, zatiaľ čo Lazár bol medzi tými, čo sedeli s Ježišom pri stole.</verse>
				<verse number="3">Mária vzala nádobu s drahým olejom vyrobeným z nardu, natierala ním Ježišovi nohy a utierala ich vlastnými vlasmi. Vôňa nardu naplnila celý dom.</verse>
				<verse number="4">Jeden z učeníkov – Judáš Iškariotský, ktorý Ježiša neskôr zradil – poznamenal:</verse>
				<verse number="5">„Prečo sa taký vzácny olej radšej nepredal? Mohlo sa zaň získať tristo denárov a peniaze sa mohli rozdať chudobným.“</verse>
				<verse number="6">Ale nepovedal to preto, že by mu záležalo na chudobných, ale že bol zlodej. Mal totiž na starosti spoločnú pokladnicu a neraz si z nej vzal niečo pre seba.</verse>
				<verse number="7">Ježiš mu na to povedal: „Nechaj ju, odložila si to na deň môjho pohrebu.</verse>
				<verse number="8">Chudobných budete mať medzi sebou vždy, ale ja s vami nebudem stále.“</verse>
				<verse number="9">Keď sa rozchýrilo, že Ježiš je v Betánii, pobrali sa za ním z Jeruzalema celé zástupy. Neprišli však len kvôli nemu, ale aj preto, aby videli vzkrieseného Lazára.</verse>
				<verse number="10">Preto sa veľkňazi uzniesli, že zabijú aj Lazára:</verse>
				<verse number="11">mnohí ľudia ich totiž začali odmietať a uverili Ježišovi.</verse>
				<verse number="12">Na druhý deň sa po celom Jeruzaleme, v ktorom bolo už aj mnoho ľudí, čo prišli na sviatky, rozniesla správa, že do mesta prichádza Ježiš.</verse>
				<verse number="13">Ľudia nalámali palmové konáre a nadšene volali: „Hosana! Nech Boh požehná toho, ktorý prichádza v jeho mene! Nech Boh požehná kráľa Izraela!“</verse>
				<verse number="14">Ježiš vstúpil do mesta na oslíkovi, tak ako je napísané:</verse>
				<verse number="15">„Nebojte sa, ľudia Jeruzalema. Váš kráľ prichádza. Skromne sa nesie na osľati.“</verse>
				<verse number="16">Ježišovi učeníci si vtedy túto súvislosť neuvedomili. Až potom, keď bol Ježiš oslávený, pochopili, že sa vtedy pred ich očami naplnilo to, čo o ňom bolo napísané.</verse>
				<verse number="17">V zástupe boli svedkovia toho, ako Ježiš zavolal Lazára z hrobu a vzkriesil ho z mŕtvych. Teraz o tom hovorili ostatným.</verse>
				<verse number="18">Aj správy o tomto znamení spôsobili, že ho prišlo vítať mnoho ľudí.</verse>
				<verse number="19">Keď to videli farizeji, hovorili jeden druhému: „Vidíte to? S tým si neporadíme! Pozrite! Celý svet ide za ním!“</verse>
				<verse number="20">Medzi tými, čo prišli do Jeruzalema na blížiaci sa sviatok, aby sa poklonili Bohu, boli aj Gréci.</verse>
				<verse number="21">Obrátili sa na Ježišovho učeníka Filipa, ktorý bol z Betsaidy v Galilei a poprosili ho: „Pane, chceli by sme vidieť Ježiša!“</verse>
				<verse number="22">Filip to šiel povedať Ondrejovi a potom to spolu oznámili Ježišovi.</verse>
				<verse number="23">Ježiš im povedal: „Nastal čas, keď má byť Syn človeka oslávený.</verse>
				<verse number="24">Počúvajte pozorne: Ak pšeničné zrno nepadne do pôdy a nezomrie, neprinesie úžitok a zostane samo. Ak však zomrie, prinesie mnoho úžitku.</verse>
				<verse number="25">Kto žije len pre seba, príde o svoj život. Ale ten, kto žije pre druhých ľudí, o svoj život nepríde – získa večný život.</verse>
				<verse number="26">Ak mi chce niekto slúžiť, musí ma nasledovať, lebo moji služobníci musia ísť tou istou cestou ako ja. Takému služobníkovi prejaví česť aj môj Otec.“</verse>
				<verse number="27">„Moju dušu teraz zviera úzkosť. Mám preto azda poprosiť: ‚Otče, zachráň ma pred tým, čo ma čaká?‘ Ale veď práve preto som prišiel.</verse>
				<verse number="28">Otče, osláv svoje meno!“ A vzápätí zaznel hlas z neba: „Už som oslávil a ešte oslávim!“</verse>
				<verse number="29">Ježiš v tej chvíli stál uprostred veľkého zástupu. Niektorí tvrdili, že zahrmelo, iní sa nazdávali, že to k nemu prehovoril anjel.</verse>
				<verse number="30">„Hlas, ktorý ste počuli, nezaznel kvôli mne, ale kvôli vám!“ povedal Ježiš.</verse>
				<verse number="31">„Teraz prebieha súd nad týmto svetom. Satan, vládca tohto sveta, bude vyhnaný.</verse>
				<verse number="32">Ale keď ja budem vyvýšený zo zeme, všetkých pritiahnem k sebe.“</verse>
				<verse number="33">(Týmito slovami Ježiš naznačil, akou smrťou zomrie.)</verse>
				<verse number="34">Zástup mu odporoval: „Zo Zákona sme sa predsa dozvedeli, že Mesiáš má zostať naveky. Prečo teda hovoríš, že Syn človeka musí byť vyvýšený? A kto je vlastne ten Syn človeka?“</verse>
				<verse number="35">Ježiš im na to povedal: „Ešte malú chvíľu bude svetlo medzi vami. Žite vo svetle, kým ešte svieti, aby vás nezastihla tma. Ten, kto kráča potme, nevie, kam ide.</verse>
				<verse number="36">Dôverujte tomu svetlu, kým je ešte s vami, aby z vás svietilo ďalej, až tu nebude.“ Po týchto slovách sa Ježiš vytratil zo zástupu a skryl sa pred nimi.</verse>
				<verse number="37">Napriek všetkým tým znameniam, ktoré Ježiš urobil, ľudia mu ešte stále neuverili.</verse>
				<verse number="38">Tak sa potvrdili slová proroka Izaiáša: „Pane, kto uveril našim slovám? Kto poznal Božiu moc?“</verse>
				<verse number="39">Prorok Izaiáš ďalej ukazuje, aký bol dôsledok ich nevery.</verse>
				<verse number="40">„Boh im oslepil oči a zatvrdil srdce, preto očami nevidia, ich srdcia nechápu a neobrátia sa ku mne, aby som im pomohol.“</verse>
				<verse number="41">To povedal Izaiáš, pretože videl Jeho slávu.</verse>
				<verse number="42">A predsa aj medzi židovskými vodcami boli mnohí, ktorí v neho uverili. Verejne sa však k nemu nepriznali, lebo sa báli, že ich farizeji vylúčia zo synagógy.</verse>
				<verse number="43">Viac im totiž záležalo na sláve, ktorej sa im dostávalo od ľudí, než na sláve, ktorú im chcel dať Boh.</verse>
				<verse number="44">Ježiš hlasno zvolal: „Kto verí vo mňa, neverí len vo mňa, ale aj v toho, ktorý ma poslal.</verse>
				<verse number="45">A kto mňa vidí, vidí toho, ktorý ma poslal.</verse>
				<verse number="46">Prišiel som na svet ako svetlo, aby ten, kto vo mňa verí, nezostal v tme.</verse>
				<verse number="47">Kto počuje moje slová, ale nekoná podľa nich, toho nesúdim. Neprišiel som na svet, aby som ho súdil, ale zachránil.</verse>
				<verse number="48">Kto mňa odmieta a nežije podľa mojich slov, ten už má svojho sudcu: moje slová ho budú súdiť v posledný deň.</verse>
				<verse number="49">Nehovoril som zo svojej vlastnej moci; hovorím len to, čo mi prikázal Otec, ktorý ma poslal.</verse>
				<verse number="50">A jeho prikázanie vedie k večnému životu. A tak vám hovorím len to, čo mi povedal Otec.“</verse>
			</chapter>
			<chapter number="13">
				<verse number="1">V predvečer sviatkov Paschy Ježiš vedel, že nastal čas, aby opustil tento svet a odišiel k Otcovi. Tak veľmi miloval tých, ktorí ho nasledovali, že im prejavoval lásku až do konca.</verse>
				<verse number="2">Pri večeri, keď už diabol vnukol Judášovi, synovi Šimona Iškariotského, aby ho zradil,</verse>
				<verse number="3">a keď si bol Ježiš vedomý, že Otec všetko zveril do jeho rúk a že od Boha prišiel a k nemu sa teraz vracia,</verse>
				<verse number="4">vstal od večere, odložil si vrchný odev, vzal uterák a prepásal sa ním.</verse>
				<verse number="5">Potom nalial vodu do umývadla a začal učeníkom umývať a utierať nohy.</verse>
				<verse number="6">Keď prišiel k Šimonovi Petrovi, ten mu povedal: „Pane, vari chceš ty umyť moje nohy?“</verse>
				<verse number="7">Ježiš mu odpovedal: „Teraz nechápeš, prečo to robím, ale neskôr to pochopíš.“</verse>
				<verse number="8">„Nikdy nedovolím, aby si mi umyl nohy!“ vyhlásil Peter. „Ale ak ťa neumyjem, nebudeš mať so mnou podiel!“ odpovedal mu Ježiš.</verse>
				<verse number="9">„Pane, tak mi umy nielen nohy, ale aj ruky a hlavu!“ zvolal Peter.</verse>
				<verse number="10">„Kto sa vykúpal, je celý čistý,“ odpovedal mu Ježiš. „Stačí mu iba zmyť prach z nôh. Aj vy ste čistí, ale nie všetci!“</verse>
				<verse number="11">(Ježiš totiž vedel, kto ho zradí. Preto povedal: „Nie všetci ste čistí.“)</verse>
				<verse number="12">Keď im umyl nohy, opäť si obliekol vrchný odev, vrátil sa k stolu a spýtal sa ich: „Chápete, čo som urobil?</verse>
				<verse number="13">Oslovujete ma Majster a Pane a vravíte správne, lebo ním naozaj som.</verse>
				<verse number="14">Ak som vám teda ja, váš Majster a Pán, umyl nohy, aj vy ste povinní takto si navzájom umývať nohy.</verse>
				<verse number="15">Dal som vám príklad, aby ste konali tak ako ja.</verse>
				<verse number="16">Uisťujem vás, že žiadny sluha nie je dôležitejší ako jeho pán a ani posol nie je dôležitejší ako ten, čo ho poslal.</verse>
				<verse number="17">Ak to viete, budete šťastní, keď podľa toho budete aj konať.</verse>
				<verse number="18">To, čo som povedal, neplatí o vás všetkých. Ja viem, ktorých som si vyvolil. Ale má sa naplniť výrok Písma: ‚Ten, ktorý jedáva so mnou chlieb, stane sa mojím nepriateľom.‘</verse>
				<verse number="19">Vravím vám to už teraz, aby ste potom, keď sa to stane, uverili, že JA SOM.</verse>
				<verse number="20">Uisťujem vás, že kto prijíma toho, koho pošlem, mňa prijíma. A kto prijíma mňa, prijíma toho, ktorý mňa poslal.“</verse>
				<verse number="21">Po týchto slovách Ježiša zovrela úzkosť a otvorene im povedal: „Hovorím vám pravdu, jeden z vás ma zradí.“</verse>
				<verse number="22">Učeníci sa v rozpakoch pozerali jeden na druhého, pretože netušili, o kom hovorí.</verse>
				<verse number="23">Po Ježišovom boku, opretý o jeho hruď, sedel učeník, ktorého mal Ježiš veľmi rád.</verse>
				<verse number="24">Tomu dal Šimon Peter pokyn, aby sa spýtal, o kom to hovorí.</verse>
				<verse number="25">Naklonil sa teda bližšie k Ježišovi a spýtal sa ho: „Pane, kto je to?“</verse>
				<verse number="26">„Je to ten, pre ktorého namočím kúsok chleba a podám mu ho,“ povedal Ježiš. Namočil chlieb a podal ho Judášovi, synovi Šimona Iškariotského.</verse>
				<verse number="27">Keď vzal Judáš chlieb, vstúpil doňho satan. Vtedy mu Ježiš povedal: „To, čo chceš urobiť, urob rýchlo!“</verse>
				<verse number="28">No nik pri stole nechápal, prečo mu to hovorí.</verse>
				<verse number="29">Keďže Judáš mal na starosti spoločnú pokladnicu, niektorí sa domnievali, že ho posiela nakúpiť veci potrebné na sviatky, alebo dať niečo chudobným.</verse>
				<verse number="30">Judáš si vzal chlieb a hneď nato odišiel. A bola noc.</verse>
				<verse number="31">Keď Judáš odišiel, Ježiš povedal: „Teraz je oslávený Syn človeka a Boh je oslávený prostredníctvom neho.</verse>
				<verse number="32">Syn človeka oslávi Boha a čoskoro aj Boh oslávi Syna človeka.</verse>
				<verse number="33">Moji drahí, zostanem s vami už len veľmi krátko. Budete ma hľadať, ale márne. Čo som povedal vodcom ľudu, to vravím aj vám, že kam idem ja, vy ísť nemôžete.</verse>
				<verse number="34">No dávam vám nové prikázanie: Milujte sa navzájom. Lásku, ktorou som vás ja miloval, preukazujte aj vy jeden druhému.</verse>
				<verse number="35">Podľa lásky, ktorú budete mať jeden k druhému všetci spoznajú, že ste moji učeníci.“</verse>
				<verse number="36">Šimon Peter sa ho spýtal: „Pane, kam chceš vlastne ísť?“ Ježiš mu odpovedal: „Nemôžeš ísť so mnou tam, kam teraz idem, ale prídeš za mnou neskôr.“</verse>
				<verse number="37">„Ale prečo ťa nemôžem nasledovať teraz?“ spýtal sa Šimon Peter. „Som pripravený za teba hoc aj zomrieť!“</verse>
				<verse number="38">„Ty si pripravený za mňa zomrieť?“ spýtal sa Ježiš. „Vravím ti, že ma tri razy zaprieš ešte skôr, ako ráno zakikiríka kohút.“</verse>
			</chapter>
			<chapter number="14">
				<verse number="1">„Nech sa vaše srdce nechveje úzkosťou! Veríte v Boha, verte aj vo mňa!</verse>
				<verse number="2">V dome môjho Otca je mnoho príbytkov; keby to tak nebolo, povedal by som vám to. Odchádzam, aby som pre vás všetko pripravil.</verse>
				<verse number="3">Keď bude všetko hotové, zase sa vrátim, vezmem vás k sebe a zostanete so mnou.</verse>
				<verse number="4">A cestu, kam idem, poznáte.“</verse>
				<verse number="5">„Nie, Pane,“ namietol Tomáš, „nevieme, kam ideš, tak ako by sme mohli poznať cestu?“</verse>
				<verse number="6">„Ja som tá Cesta, Pravda i Život!“ povedal mu Ježiš. „A nikto nemôže prísť k Otcovi inak ako cezo mňa.</verse>
				<verse number="7">Keby ste ma naozaj poznali, poznali by ste aj môjho Otca. Odteraz ho však už poznáte, lebo ste ho videli.“</verse>
				<verse number="8">„Pane, ukáž nám Otca a budeme spokojní!“ poprosil Filip.</verse>
				<verse number="9">„Tak dlho som s vami, Filip, a ešte vždy ma nepoznáš?“ povedal mu Ježiš. „Kto videl mňa, videl Otca. Prečo teda hovoríš: ‚Ukáž nám Otca?‘</verse>
				<verse number="10">Neveríš, že ja som v Otcovi a Otec je vo mne? Slová, ktoré vám hovorím, nemám len sám zo seba – Otec, ktorý prebýva vo mne, on robí tie skutky.</verse>
				<verse number="11">Verte mi, že ja som v Otcovi a Otec je vo mne. Ak vám nestačia moje slová, verte mi aspoň pre skutky, ktoré konám.</verse>
				<verse number="12">Uisťujem vás, že každý, kto verí vo mňa, bude konať také isté činy ako ja, ba aj väčšie, lebo ja odchádzam k Otcovi.</verse>
				<verse number="13">O čokoľvek budete prosiť v mojej moci, dám vám, aby Otec bol oslávený v tom, čo Syn koná.</verse>
				<verse number="14">A ak budete o niečo prosiť v mojom mene, ja to urobím.“</verse>
				<verse number="15">„Ak ma milujete, žite podľa mojich prikázaní.</verse>
				<verse number="16">A ja poprosím Otca, aby poslal iného Pomocníka, ktorý s vami bude navždy.</verse>
				<verse number="17">Bude to Duch pravdy. Svet ho nemôže prijať, lebo ho nevidí ani nepozná. Ale vy ho poznáte, lebo žije s vami a raz bude aj vo vás.</verse>
				<verse number="18">Nie, neopustím vás a nezanechám vás tu ako siroty; znova prídem k vám.</verse>
				<verse number="19">Onedlho ma už nik na tomto svete neuvidí, ale vy ma uvidíte. A pretože ja žijem, aj vy budete žiť.</verse>
				<verse number="20">V ten deň poznáte, že som vo svojom Otcovi, že vy ste vo mne a ja som vo vás.</verse>
				<verse number="21">Kto prijíma moje prikázania a žije podľa nich, ten ma miluje. A kto miluje mňa, toho bude milovať aj môj Otec; budem ho milovať i ja a zjavím mu seba.“</verse>
				<verse number="22">Tu sa ho spýtal Júda, ale nie ten Iškariotský: „Pane, prečo sa chceš zjaviť nám, a nie svetu?“</verse>
				<verse number="23">Ježiš mu odpovedal: „Lebo sa dám poznať iba tomu, kto ma miluje. Ten bude žiť podľa môjho slova a môj Otec ho bude milovať. K takému človeku obaja – môj Otec i ja – prídeme a budeme uňho bývať.</verse>
				<verse number="24">Ale kto ma nemiluje, ten nežije podľa mojich slov. A slová, ktoré vám hovorím, nepochádzajú odo mňa, ale od Boha, ktorý ma poslal.</verse>
				<verse number="25">Toto všetko vám vravím, kým som ešte s vami.</verse>
				<verse number="26">Ale Pomocník, Svätý Duch, ktorého pošle Otec v mojej moci, pripomenie vám všetko, čo som vám povedal, a on vás aj všetko naučí.</verse>
				<verse number="27">Zanechám vám svoj pokoj, ktorý vám nemôže dať nik na svete. Preto sa nebojte ani nestrachujte!</verse>
				<verse number="28">Pamätajte na to, čo som vám povedal: ‚Odchádzam, ale opäť sa vrátim. Ak ma naozaj milujete, mali by ste sa radovať, že odchádzam k Otcovi, lebo on je väčší ako ja.‘</verse>
				<verse number="29">Povedal som vám o tom už dopredu, aby ste uverili, keď sa to všetko stane.</verse>
				<verse number="30">Už nezostáva veľa času na rozhovor, lebo prichádza zlý vládca tohto sveta. Nemá však nado mnou nijakú moc,</verse>
				<verse number="31">Robím to preto, aby svet pochopil, že Otca milujem a konám podľa toho, čo mi prikázal. A teraz vstaňme a odíďme odtiaľto.“</verse>
			</chapter>
			<chapter number="15">
				<verse number="1">„Ja som pravý kmeň viniča a môj Otec je vinohradník.</verse>
				<verse number="2">Odrezáva na mne každý výhonok, ktorý nenesie ovocie, ale ten výhonok, ktorý ovocie prináša, dôkladne strihá a čistí, aby prinášal ešte väčšiu úrodu.</verse>
				<verse number="3">Vy ste už očistení, lebo ste prijali moje slová.</verse>
				<verse number="4">Zostaňte spojení so mnou a ja zostanem s vami. Veď tak, ako výhonok oddelený od kmeňa nemôže prinášať nijaké ovocie, nemôžete ho prinášať ani vy, ak nezostanete vo mne.</verse>
				<verse number="5">Ja som vínny kmeň a vy ste výhonky. Každý, kto zostáva vo mne a ja v ňom, prináša mnoho ovocia. Bezo mňa nemôžete konať nič.</verse>
				<verse number="6">Kto nežije so mnou, bude vyhodený ako výhonok: uschne a potom ho hodia na oheň a spália.</verse>
				<verse number="7">Ale ak ste so mnou pevne spojení a moje slová sú vo vás a žijete podľa nich, smiete prosiť Boha o čokoľvek a dá vám to.</verse>
				<verse number="8">Sláva môjho Otca sa najlepšie prejaví tak, že budete prinášať veľa ovocia a žiť ako moji učeníci.</verse>
				<verse number="9">Ako mňa miluje Otec, tak i ja milujem vás. Zostaňte so mnou a budete prežívať moju lásku.</verse>
				<verse number="10">Ak budete zachovávať to, čo som vám prikázal, budete žiť v mojej láske; tak ako som ja poslúchol to, čo mi Otec prikázal a žijem v jeho láske.</verse>
				<verse number="11">Povedal som vám to, aby vás moja radosť napĺňala a aby ste sa mohli radovať naplno.</verse>
				<verse number="12">Moje prikázanie znie: ‚Milujte sa navzájom tak, ako ja milujem vás.‘</verse>
				<verse number="13">Nikto nemiluje viac než ten, kto za svojich priateľov obetuje svoj život.</verse>
				<verse number="14">Vy ste moji priatelia, ak robíte to, o čo vám prikazujem.</verse>
				<verse number="15">Už vás nevolám sluhami, lebo sluha nevie, aké zámery má jeho pán. Stali ste sa mojimi priateľmi, lebo som vám dal poznať všetko, čo som prijal od svojho Otca.</verse>
				<verse number="16">Ja som si vybral vás, nie vy mňa. A poveril som vás, aby ste išli a prinášali ovocie, ktoré bude trvalé. A potom vám Otec dá všetko, o čo ho požiadate v mojom mene.</verse>
				<verse number="17">To je moje prikázanie: Milujte jeden druhého.“</verse>
				<verse number="18">„Ak vás ľudia nenávidia, pamätajte, že mňa nenávideli skôr ako vás.</verse>
				<verse number="19">Ak by ste žili tak, ako všetci ostatní, ľudia by vás považovali za svojich priateľov. Ja som vás však povolal, aby ste boli iní ako sú oni, preto vás nenávidia.</verse>
				<verse number="20">Spomeňte si na to, čo som vám hovoril: ‚Sluha nie je väčší ako jeho pán.‘ Ak mňa prenasledovali, budú prenasledovať aj vás. A ako prijímali moje slová, tak budú prijímať aj vaše.</verse>
				<verse number="21">Ale to všetko vám budú robiť pre moje meno, pretože nepoznajú toho, ktorý ma poslal.</verse>
				<verse number="22">Keby som nebol prišiel a neprihováral sa im, boli by bez viny, ale teraz nemajú ako ospravedlniť svoj hriech.</verse>
				<verse number="23">Tí, čo pohŕdajú mnou, pohŕdajú aj mojím Otcom.</verse>
				<verse number="24">Keby som pred ich očami nebol vykonal toľko zázrakov, ktoré nik iný nemôže vykonať, boli by bez viny. Oni ich však videli na vlastné oči, a predsa nenávidia mňa i môjho Otca.</verse>
				<verse number="25">Takto sa naplnili slová napísané v ich Zákone: ‚Nenávideli ma bez príčiny.‘</verse>
				<verse number="26">Ale ja vám od Otca pošlem Pomocníka. Bude to Duch pravdy, ktorý príde od Otca a bude o mne vydávať svedectvo.</verse>
				<verse number="27">Aj vy budete mojimi svedkami, lebo ste boli so mnou od počiatku.“</verse>
			</chapter>
			<chapter number="16">
				<verse number="1">„Toto všetko som vám povedal, aby ste sa nevzdali svojej viery.</verse>
				<verse number="2">Lebo prichádza čas, keď vás budú nielen vylučovať zo synagóg, ale aj zabíjať v presvedčení, že tým slúžia Bohu:</verse>
				<verse number="3">to preto, že nepoznali Otca ani mňa.“</verse>
				<verse number="4">„Povedal som vám to, aby ste si spomenuli na moje slová, keď ten čas príde. Doteraz som o tom nehovoril, lebo som bol s vami.</verse>
				<verse number="5">Teraz však odchádzam k tomu, ktorý ma poslal. No nik z vás sa nepýta: ‚Kam ideš?‘</verse>
				<verse number="6">Vaše srdcia sú totiž plné zármutku nad tým, čo som vám hovoril.</verse>
				<verse number="7">Pravda je však taká, že je pre vás lepšie, aby som odišiel. Ak by som neodišiel, neprišiel by k vám Pomocník. Ale keď odídem, pošlem ho k vám.</verse>
				<verse number="8">A keď príde, bude usvedčovať ľudí z ich hriechu, ale ukáže im aj spravodlivosť a súd.</verse>
				<verse number="9">Hriech je v tom, že ľudia vo mňa neveria.</verse>
				<verse number="10">Spravodlivosť je v tom, že odchádzam k Otcovi a už ma neuvidíte.</verse>
				<verse number="11">A súd je v tom, že vládca tohto sveta je už odsúdený.</verse>
				<verse number="12">Je toho ešte veľa, čo by som vám mohol povedať, lenže teraz by ste to nezniesli.</verse>
				<verse number="13">Ale keď príde Duch pravdy, bude vás viesť k plnému poznaniu pravdy o Bohu. Nebude hovoriť sám od seba, ale oznámi vám to, čo počul. Ba zjaví vám aj to, čo sa má stať v budúcnosti,</verse>
				<verse number="14">a tak ukáže moju slávu, lebo všetko, čo vám zjaví, prijme odo mňa.</verse>
				<verse number="15">Všetko, čo má Otec, patrí aj mne; preto som vám povedal, že vám bude zvestovať, čo prijme odo mňa.“</verse>
				<verse number="16">„Onedlho ma už neuvidíte, ale potom ma o krátky čas opäť uvidíte.“</verse>
				<verse number="17">„Čo to znamená: ‚Onedlho ma už neuvidíte, ale potom ma o krátky čas opäť uvidíte?‘ A čo to znamená: ‚Odchádzam k Otcovi?‘ “ dohadovali sa niektorí učeníci medzi sebou.</verse>
				<verse number="18">„Čo má na mysli, keď hovorí ‚onedlho?‘ Vôbec nerozumieme, čo hovorí.“</verse>
				<verse number="19">Ježiš vedel, že sa ho na to chcú opýtať a preto im povedal: „Premýšľajte, čo znamenajú moje slová, že ma už onedlho neuvidíte, ale potom ma o krátky čas opäť uvidíte.</verse>
				<verse number="20">Uisťujem vás, že budete plakať a smútiť, ale svet sa bude radovať. Vaša bolesť sa však zmení na radosť.</verse>
				<verse number="21">Žena, pri pôrode prežíva bolesť, lebo prišiel čas jej utrpenia. Ale keď sa už dieťa narodí, nemyslí viac na bolesť, ktorú prežila: naopak, raduje sa, že dieťatko prišlo na svet.</verse>
				<verse number="22">Teraz ste smutní, no keď sa opäť stretneme, vy sa budete radovať. A vašu radosť vám už nik nevezme.</verse>
				<verse number="23">V ten deň sa ma už nebudete musieť na nič pýtať. Znova vás ubezpečujem: Môj Otec vám dá, o čokoľvek by ste ho v mojom mene prosili.</verse>
				<verse number="24">Doteraz ste ho v mojom mene o nič neprosili, proste však a dostanete, aby vaša radosť bola úplná.</verse>
				<verse number="25">Doposiaľ som vám o všetkom hovoril obrazne. Ale teraz nastáva čas, keď to už nebude potrebné a budem vám o Otcovi hovoriť celkom otvorene.</verse>
				<verse number="26">Vtedy budete Otca prosiť v mojom mene. A vedzte, že nebude potrebné, aby som sa za vás u Otca nejako prihováral.</verse>
				<verse number="27">Sám Otec vás totiž miluje, lebo vy ma milujete a uverili ste, že som prišiel od Boha.</verse>
				<verse number="28">Áno, prišiel som na svet od Otca a teraz zasa opúšťam svet a vraciam sa k Otcovi.“</verse>
				<verse number="29">„Teraz konečne hovoríš jasne, nie v obrazoch,“ povedali mu učeníci.</verse>
				<verse number="30">„Teraz sme pochopili, že vieš o všetkom a nepotrebuješ, aby sa ťa niekto na niečo spytoval. Preto naozaj veríme, že si prišiel od Boha.“</verse>
				<verse number="31">„Naozaj mi teraz veríte?“ spýtal sa ich Ježiš.</verse>
				<verse number="32">„Čoskoro, naozaj o malú chvíľu, nastane čas, keď sa rozpŕchnete do svojich domovov a necháte ma samého. Ale ja nebudem sám, lebo Otec je so mnou.</verse>
				<verse number="33">Toto všetko som vám povedal, aby vám spoločenstvo so mnou prinášalo pokoj. Tu na svete budete mať mnoho trápenia. Ale nestrácajte odvahu, ja som zvíťazil nad svetom.“</verse>
			</chapter>
			<chapter number="17">
				<verse number="1">Po týchto slovách Ježiš pozdvihol svoj zrak k nebu a modlil sa: „Otče, prišiel čas. Zjav slávu svojho Syna, aby tvoj Syn mohol odhaliť tvoju slávu.</verse>
				<verse number="2">Veď ty si mu dal moc nad všetkými ľuďmi, aby tým, ktorých si mu zveril, dal večný život.</verse>
				<verse number="3">A večný život je založený na osobnom poznaní teba – jediného pravého Boha a Ježiša Krista, ktorého si poslal.</verse>
				<verse number="4">Vykonal som všetko, čo si mi uložil, a tým som ukázal tvoju slávu.</verse>
				<verse number="5">A teraz, Otče, zjav ty moju slávu, ktorú som mal u teba pred stvorením sveta.</verse>
				<verse number="6">Ľuďom, ktorých si mi dal zo sveta, som ukázal, kto si. Patria tebe – zveril si mi ich a oni prijali tvoje slovo a žili podľa neho.</verse>
				<verse number="7">Teraz vedia, že všetko, čo si mi dal, je naozaj od teba.</verse>
				<verse number="8">Veď všetko, čo si mi povedal, som im zvestoval. A oni prijali tvoje slová a sú presvedčení, že som prišiel na zem od teba, a uverili, že si ma ty poslal.</verse>
				<verse number="9">Prosím teraz za nich, nie za všetkých ľudí, ale za tých, ktorých si mi dal, lebo patria tebe.</verse>
				<verse number="10">Veď všetko, čo mám, je tvoje, a čo je tvoje, patrí aj mne. A tak nech sa prostredníctvom nich zjaví moja sláva.</verse>
				<verse number="11">Ja teraz opúšťam tento svet a odchádzam k tebe, no oni tu zostávajú. Svätý Otče, staraj sa o nich svojou mocou, aby boli jednotní, ako sme my spolu jedno.</verse>
				<verse number="12">Kým som bol s nimi, chránil som ich tvojou mocou, ktorú si mi dal. Dával som na nich pozor, takže sa nik nestratil, okrem toho, ktorý dospel k zatrateniu, ako to bolo predpovedané v Písme.</verse>
				<verse number="13">A teraz odchádzam k tebe. Toto všetko im ešte raz zdôrazňujem, kým som s nimi, aby ich moja radosť celkom naplnila.</verse>
				<verse number="14">Naučil som ich tvojim prikázaniam a svet ich nenávidel, lebo podobne ako ja nesplynuli s prúdom.</verse>
				<verse number="15">Neprosím, aby si ich vzal zo sveta, ale chráň ich pred mocou zla.</verse>
				<verse number="16">Nepatria svetu, ako ani ja mu nepatrím.</verse>
				<verse number="17">Daj, nech ich tvoje slovo, ktoré je pravda, očistí a posvätí.</verse>
				<verse number="18">Ako si ty mňa poslal do sveta, tak ja posielam ich.</verse>
				<verse number="19">Ja za nich posväcujem svoj život, aby oni mohli rásť v pravde a v svätosti.</verse>
				<verse number="20">Ale neprosím iba za nich, no aj za všetkých, ktorí budú počúvať posolstvo mojich učeníkov a uveria vo mňa.</verse>
				<verse number="21">Daj, nech sú všetci jedno srdce a jedna myseľ, ako aj my sme, Otče, jedno. Tak ako si ty vo mne a ja v tebe, aj oni nech sú s nami pevne spojení. Potom sa svet presvedčí, že si ma poslal.</verse>
				<verse number="22">Preto som im dal aj slávu, ktorú si mi daroval, aby žili v takej istej jednote ako ja s tebou.</verse>
				<verse number="23">Nech zostanú vo mne a ja v tebe, tak budeme dokonale jednotní. A vtedy svet pozná, že ty si ma poslal a že miluješ mojich učeníkov tak ako mňa.</verse>
				<verse number="24">Otče, chcem, aby všetci, ktorých si mi dal, prišli tam, kde ja idem, a poznali ma v plnej sláve. Dal si mi ju z lásky, prv ako bol svet.</verse>
				<verse number="25">Spravodlivý Otče, aj keď ťa svet nepozná, ja ťa poznám a aj oni poznali, že si ma poslal.</verse>
				<verse number="26">Ukázal som im teba a ešte aj ukážem, aby tvoja láska ku mne napĺňala aj ich a ja aby som v nich žil.“</verse>
			</chapter>
			<chapter number="18">
				<verse number="1">Po tejto modlitbe odišiel Ježiš so svojimi učeníkmi do olivovej záhrady za údolie Kedrón.</verse>
				<verse number="2">Toto miesto dobre poznal aj Judáš, ktorý Ježiša zradil. Ježiš sa totiž práve tu so svojimi učeníkmi často stretával.</verse>
				<verse number="3">Teraz sem Judáš viedol chrámovú stráž aj s oddielom rímskeho vojska: boli ozbrojení a svietili si na cestu fakľami a lampášmi.</verse>
				<verse number="4">Ježiš vedel, čo sa má stať. Šiel im oproti a spýtal sa: „Koho hľadáte?“</verse>
				<verse number="5">„Ježiša z Nazareta,“ odpovedali mu. „Ja som,“ odpovedal im. Judáš, jeho zradca, stál medzi vojakmi.</verse>
				<verse number="6">Keď im Ježiš povedal: „To som ja,“ ustúpili dozadu a padli na zem.</verse>
				<verse number="7">„Koho hľadáte?“ spýtal sa ich znovu. „Ježiša Nazaretského!“ zopakovali.</verse>
				<verse number="8">„Veď som vám už povedal, že som to ja,“ povedal Ježiš. „Ak hľadáte mňa, týchto ostatných nechajte odísť.“</verse>
				<verse number="9">Tak sa naplnili slová, ktoré Ježiš už predtým vyslovil vo svojej modlitbe: „Nestratím ani jedného z tých, ktorých si mi zveril.“</verse>
				<verse number="10">Tu Šimon Peter vytasil meč a odťal Malchusovi, jednému z veľkňazových sluhov, pravé ucho.</verse>
				<verse number="11">Ale Ježiš prikázal Petrovi: „Schovaj svoj meč! Mám sa azda vyhnúť utrpeniu, ktoré mi určil Otec?“</verse>
				<verse number="12">Vtedy sa rímski vojaci na čele so svojím veliteľom a židovská stráž zmocnili Ježiša a spútali ho.</verse>
				<verse number="13">Odviedli ho najprv k Annášovi, svokrovi Kaifáša, ktorý bol v tom čase veľkňazom.</verse>
				<verse number="14">Práve on navrhol židovským vodcom, že je lepšie, aby zomrel jeden človek namiesto všetkých.</verse>
				<verse number="15">Peter šiel spolu s iným učeníkom za Ježišom. Ten učeník sa poznal s veľkňazom, a tak mu dovolili vstúpiť až na nádvorie veľkňazovho paláca.</verse>
				<verse number="16">Peter musel zostať vonku. Ten druhý učeník sa po chvíli vrátil, povedal čosi slúžke pri dverách a voviedol Petra dnu.</verse>
				<verse number="17">Vtedy sa slúžka spýtala: „Nepatríš aj ty medzi učeníkov toho človeka?“ „Nie, nepatrím,“ odpovedal jej.</verse>
				<verse number="18">Bolo chladno, preto si strážcovia a vojaci rozložili oheň a hriali sa okolo neho. Aj Peter sa zamiešal medzi nich a zohrieval sa.</verse>
				<verse number="19">Medzitým sa začal výsluch. Veľkňaz Annáš sa vypytoval Ježiša na jeho učeníkov i na to, čo učil.</verse>
				<verse number="20">Ježiš mu odpovedal: „Vždy som hovoril k ľuďom verejne. Kázal som otvorene v synagógach i v chráme a každý to mohol počuť. Nie je nič, čo by som tajil.</verse>
				<verse number="21">Prečo sa teda vypytuješ mňa? Spýtaj sa tých, ktorí ma počúvali. Oni predsa vedia, čo som hovoril.“</verse>
				<verse number="22">„Ako sa to zhováraš s veľkňazom?“ oboril sa na Ježiša jeden zo strážcov a udrel ho do tváre.</verse>
				<verse number="23">„Ak som povedal niečo nesprávne, tak to dokáž!“ bránil sa Ježiš. „Ale ak som povedal pravdu, prečo ma biješ?“</verse>
				<verse number="24">Annáš potom poslal spútaného Ježiša ku Kaifášovi.</verse>
				<verse number="25">Ako sa Šimon Peter zohrieval pri ohni, opýtali sa ho: „Aj ty si jedným z jeho učeníkov, však?“ „Nie, nie som,“ zaprel Peter.</verse>
				<verse number="26">Jeden z veľkňazových sluhov, príbuzný toho, ktorému Peter odťal ucho, povedal: „Vari som ťa s ním nevidel v záhrade?“</verse>
				<verse number="27">Peter to znova poprel a vzápätí zakikiríkal kohút.</verse>
				<verse number="28">Zavčasu ráno odviedli Ježiša od Kaifáša do paláca rímskeho miestodržiteľa. Židovskí vodcovia nevstúpili do paláca, lebo by sa podľa židovských predpisov poškvrnili a nemohli by sa zúčastniť slávnosti Paschy.</verse>
				<verse number="29">Preto Pilát, rímsky miestodržiteľ, vyšiel von a spýtal sa ich: „Z čoho obviňujete tohto človeka? Čo vykonal?“</verse>
				<verse number="30">„Keby to nebol zločinec, nedoviedli by sme ho k tebe!“ odpovedali mu.</verse>
				<verse number="31">Pilát im však povedal: „Tak si ho zasa odveďte a súďte podľa vlastných zákonov!“ „Ale my nemáme právo nikoho popraviť!“ naliehali židovský vodcovia.</verse>
				<verse number="32">(Takto sa mali naplniť Ježišove slová, ktorými predpovedal, akým spôsobom zomrie.)</verse>
				<verse number="33">Pilát sa vrátil do paláca, dal si Ježiša predvolať a spýtal sa ho: „Ty si kráľ Židov?“</verse>
				<verse number="34">„Zaujímaš sa o to sám od seba, alebo ti o mne povedali iní?“ odpovedal mu Ježiš.</verse>
				<verse number="35">„Som ja azda Žid?“ odvetil Pilát. „Tvoj vlastný národ a tvoji veľkňazi mi ťa vydali. Čím si sa previnil?“</verse>
				<verse number="36">„Moje kráľovstvo nie je pozemským kráľovstvom,“ odpovedal Ježiš. „Keby to tak bolo, moji služobníci by ma bránili a nedovolili by, aby ma židovskí vodcovia zajali. V mojom kráľovstve však ide o niečo iné.“</verse>
				<verse number="37">„Tak predsa len si kráľ,“ zvolal Pilát. „Ty sám si povedal, že som kráľ,“ povedal Ježiš. „Ja som sa narodil a prišiel na tento svet preto, aby som ľuďom ukázal, čo je pravda. A každý, kto miluje pravdu, žije podľa mojich slov.“</verse>
				<verse number="38">„A čo je vlastne pravda?“ povedal Pilát. Potom sa vrátil k židovským vodcom a vyhlásil: „Ja som na ňom nenašiel nijakú vinu.</verse>
				<verse number="39">A keďže je zvykom, že vám vždy cez sviatok Paschy prepustím na slobodu jedného väzňa, pýtam sa vás: Chcete, aby som vám prepustil židovského kráľa?“</verse>
				<verse number="40">„Nie! Tohto nechceme! Prepusť Barabáša!“ kričali. Barabáš patril medzi vzbúrencov.</verse>
			</chapter>
			<chapter number="19">
				<verse number="1">Nato dal Pilát príkaz, aby Ježiša odviedli a zbičovali ho.</verse>
				<verse number="2">Vojaci uplietli z tŕnia korunu, nasadili mu ju na hlavu a cez plecia mu prehodili purpurový plášť.</verse>
				<verse number="3">Potom pred neho predstupovali, bili ho po tvári a posmievali sa mu: „Nech žije židovský kráľ!“</verse>
				<verse number="4">Pilát opäť vyšiel k zhromaždenému zástupu a povedal: „Pozrite, vediem vám ho, aby ste sa presvedčili, že som na ňom nenašiel žiadnu vinu.“</verse>
				<verse number="5">Ježiš vyšiel von s tŕňovou korunou a v purpurovom plášti. Pilát naňho ukázal a povedal: „Hľa, človek!“</verse>
				<verse number="6">Keď ho veľkňazi a ich stráž zazreli, začali kričať: „Na kríž s ním! Ukrižuj ho!“ „Ukrižujte si ho sami! Ja na ňom nijakú vinu nenachádzam,“ odpovedal im Pilát.</verse>
				<verse number="7">„Ale podľa nášho zákona musí zomrieť, lebo sa vyhlasoval za Božieho Syna!“ namietali Židia.</verse>
				<verse number="8">Keď to Pilát počul, jeho nepokoj ešte väčšmi vzrástol.</verse>
				<verse number="9">Odviedol Ježiša späť do paláca a spýtal sa ho: „Odkiaľ vlastne si?“ Ale Ježiš mlčal.</verse>
				<verse number="10">Pilát Ježišovi povedal: „Prečo sa so mnou nechceš zhovárať? Neuvedomuješ si, že ja mám moc prepustiť ťa aj ťa ukrižovať?“</verse>
				<verse number="11">„Nemal by si nado mnou nijakú moc, keby ti ju nedal Boh,“ odpovedal Ježiš. „Preto ten, kto ma vydal do tvojich rúk, má väčšiu vinu ako ty.“</verse>
				<verse number="12">Po tých slovách sa Pilát znova pokúšal Ježiša oslobodiť. Ale židovský vodcovia kričali: „Ak ho prepustíš, staneš sa cisárovým nepriateľom! Kto sa vyhlasuje za kráľa, stavia sa na odpor cisárovi!“</verse>
				<verse number="13">Keď to Pilát počul, dal Ježiša vyviesť na nádvorie zvané Kamenná dlažba (po aramejsky sa to miesto nazývalo Gabbatha) a sadol si do sudcovského kresla.</verse>
				<verse number="14">Keďže bol deň prípravy na slávnosť Paschy a bolo už okolo obeda, povedal Pilát židovským vodcom: „Tu je váš kráľ!“</verse>
				<verse number="15">„Preč s ním! Preč s ním!“ spustili veľký krik. „Ukrižuj ho!“ „Mám ukrižovať vášho kráľa?“ ešte raz sa spýtal Pilát. „Nemáme žiadneho kráľa! Máme predsa cisára!“ odpovedali veľkňazi.</verse>
				<verse number="16">Vtedy im ho Pilát vydal, aby ho ukrižovali. Vojaci Ježiša vzali a viedli preč.</verse>
				<verse number="17">Ježiš si musel niesť kríž sám. Viedli ho z mesta na kopec zvaný Lebka (po aramejsky nazývané Golgota).</verse>
				<verse number="18">Tam ho ukrižovali. Spolu s ním ukrižovali z každej strany aj dvoch ďalších a Ježiš bol uprostred.</verse>
				<verse number="19">Nad Ježišovu hlavu dal Pilát pripevniť tabuľku s nápisom: JEŽIŠ Z NAZARETA – ŽIDOVSKÝ KRÁĽ.</verse>
				<verse number="20">Popravisko bolo blízko mesta, takže ten nápis, písaný aramejsky, latinsky a grécky, čítalo mnoho ľudí.</verse>
				<verse number="21">Židovskí veľkňazi protestovali u Piláta: „Nemal si napísať ‚židovský kráľ‘, ale ‚vyhlasoval sa za židovského kráľa.‘ “</verse>
				<verse number="22">Ale Pilát ich odbil: „Čo som napísal, to som napísal.“</verse>
				<verse number="23">Keď vojaci ukrižovali Ježiša, podľa zvyku roztrhli jeho plášť na štyri diely, pre každého vojaka jeden diel. Ale jeho spodný odev, utkaný vcelku, bez jediného šva,</verse>
				<verse number="24">nechceli roztrhať a povedali si: „Losujme, komu pripadne.“ Tak sa naplnila predpoveď Písma: „Rozdelili si môj plášť a losovali o môj odev.“ Vojaci to naozaj urobili.</verse>
				<verse number="25">Pod krížom, na ktorom visel Ježiš, stála jeho matka, sestra jeho matky Mária Kleofášova a Mária Magdaléna.</verse>
				<verse number="26">Keď Ježiš videl matku a vedľa nej učeníka, ktorého mal tak rád, povedal jej: „Ujmi sa ho ako svojho syna.“</verse>
				<verse number="27">A učeníkovi povedal: „Ujmi sa jej ako svojej matky!“ Odvtedy ju prijal do svojho domu.</verse>
				<verse number="28">Keď Ježiš vedel, že vykonal všetko, čo mal vykonať, povedal: „Žíznim.“ (To povedal, aby sa naplnilo, čo bolo napísané v Písme.)</verse>
				<verse number="29">Vojaci namočili špongiu do nádoby s kyslým vínom a na stonke yzopu mu ju podali k ústam.</verse>
				<verse number="30">Ježiš si ovlažil ústa a povedal: „Je dokonané.“ Hlava mu klesla a skonal.</verse>
				<verse number="31">Keďže bol deň prípravy a židovskí vodcovia nechceli, aby telá zostali cez sobotu na kríži, lebo táto sobota bola veľkým sviatočným dňom, požiadali Piláta, aby dal odsúdencom polámať nohy a aby boli sňatí z kríža.</verse>
				<verse number="32">Prišli teda vojaci a polámali nohy tým, ktorí boli ukrižovaní s Ježišom.</verse>
				<verse number="33">Ale keď pristúpili k Ježišovi, videli, že je už mŕtvy. Preto mu nelámali kosti,</verse>
				<verse number="34">ale jeden z vojakov mu kopijou prebodol bok. Z rany hneď vytiekla zrazená krv a voda.</verse>
				<verse number="35">Ten, ktorý všetko videl na vlastné oči, hovorí o tom preto, aby ste aj vy mohli uveriť. To, o čom hovorí, sa naozaj stalo a jeho svedectvo je pravdivé.</verse>
				<verse number="36">Stalo sa to preto, aby sa naplnili predpovede Písma: „Ani kosť mu nebude zlomená,“</verse>
				<verse number="37">a „Budú hľadieť na toho, ktorého prebodli.“</verse>
				<verse number="38">Potom požiadal Jozef z Arimatey Piláta, aby mu dovolil sňať Ježišovo telo z kríža. Jozef bol Ježišovým tajným učeníkom – mal totiž strach zo židovských vodcov. Pilát mu dal súhlas, a tak šiel a zložil Ježišovo mŕtve telo.</verse>
				<verse number="39">Pomáhal mu pritom aj Nikodém, ktorý kedysi v noci navštívil Ježiša. Priniesol veľké množstvo vzácnych vonných mastí – zmes myrhy a aloe.</verse>
				<verse number="40">Ježišovo telo nabalzamovali a zavinuli do ľanového plátna, ako to Židia robievajú pri pochovávaní.</verse>
				<verse number="41">Neďaleko miesta, kde ho ukrižovali, bola záhrada a v nej ešte nepoužitá hrobka vytesaná do skaly.</verse>
				<verse number="42">Keďže bol židovský deň prípravy a hrobka bola blízko, Ježiša uložili do nej.</verse>
			</chapter>
			<chapter number="20">
				<verse number="1">V prvý deň týždňa, ešte pred svitaním, šla Mária Magdaléna k hrobu a videla, že kameň, ktorý mal zakrývať vchod do hrobu, je odvalený.</verse>
				<verse number="2">Bežala k Petrovi a k učeníkovi, ktorého mal Ježiš tak rád, a oznámila im: „Nášho Pána vzali z hrobu a nevieme, kde ho uložili.“</verse>
				<verse number="3">Peter s učeníkom sa vybrali k hrobu.</verse>
				<verse number="4">Cestou bežali, ale druhý učeník Petra predbehol a pri hrobe bol prvý.</verse>
				<verse number="5">Naklonil sa, nazrel do hrobu a videl tam ležať plátno; dnu však nevošiel.</verse>
				<verse number="6">Vtom pribehol aj Peter: vstúpil do hrobky a našiel tam ležať ľanové plátno</verse>
				<verse number="7">a pohrebnú šatku, ktorou mal Ježiš prikrytú hlavu. Tá však ležala zložená na inom mieste ako ľanové plátno.</verse>
				<verse number="8">Vtedy vstúpil dnu aj učeník, ktorý pribehol k hrobu ako prvý. Všetko si prehliadol a tiež uveril.</verse>
				<verse number="9">Vtedy totiž ešte nechápali, čo hovorí Písmo, že Ježiš vstane z mŕtvych.</verse>
				<verse number="10">Obaja učeníci sa potom vrátili späť do Jeruzalema.</verse>
				<verse number="11">Medzitým sa vrátila Mária. Ako tak stála pred hrobom a plakala, naklonila sa do hrobky</verse>
				<verse number="12">a zbadala dvoch anjelov v bielom. Sedeli na tom mieste, kde predtým ležalo Ježišovo telo, jeden pri hlave, druhý pri nohách.</verse>
				<verse number="13">„Žena, prečo plačeš?“ spýtali sa jej. „Odniesli môjho Pána a neviem, kam ho uložili,“ odpovedala.</verse>
				<verse number="14">Keď to povedala, obrátila sa dozadu a uvidela tam kohosi stáť. Bol to Ježiš, ale Mária nevedela, že je to on.</verse>
				<verse number="15">„Prečo plačeš?“ spýtal sa jej Ježiš. „Koho hľadáš?“ Mária sa domnievala, že je to záhradník, preto mu povedala: „Pane, ak si ho odniesol, povedz, kde si ho položil, a ja poňho pôjdem.“</verse>
				<verse number="16">„Mária!“ prihovoril sa jej Ježiš. Obrátila sa a po aramejsky zvolala: „Rabbuni!“ (To znamená Učiteľ.)</verse>
				<verse number="17">„Nedotýkaj sa ma!“ povedal jej Ježiš. „Ešte som nevystúpil k Otcovi. Choď a povedz mojim bratom, že odchádzam k svojmu Otcovi a k vášmu Otcovi, k svojmu Bohu a vášmu Bohu.“</verse>
				<verse number="18">Mária Magdaléna prišla za učeníkmi a oznámila im: „Videla som Pána!“ A porozprávala im všetko, čo jej povedal.</verse>
				<verse number="19">V ten istý deň večer – prvý deň po sobote – sa zhromaždili všetci jeho učeníci. Dvere mali zamknuté, lebo sa báli židovských vodcov. Zrazu sa zjavil Ježiš, postavil sa doprostred miestnosti a povedal im: „Pokoj vám!“</verse>
				<verse number="20">Potom im ukázal rany na rukách a na boku. Keď učeníci videli svojho Pána, veľmi sa zaradovali.</verse>
				<verse number="21">Ježiš im opäť povedal: „Pokoj vám. Ako mňa poslal Otec, tak ja posielam vás.“</verse>
				<verse number="22">Potom na nich dýchol a povedal: „Prijmite Svätého Ducha.</verse>
				<verse number="23">Komu odpustíte hriechy, tomu budú odpustené, komu ich neodpustíte, tomu odpustené nebudú.“</verse>
				<verse number="24">Tomáš, prezývaný Dvojča, jeden z dvanástich učeníkov, nebol s nimi, keď prišiel Ježiš.</verse>
				<verse number="25">Keď mu ostatní hovorili: „Videli sme Pána!“, Tomáš im povedal: „Kým neuvidím stopy po klincoch na jeho rukách a kým nevložím do jeho rán prst a svoju ruku do jeho boku, neuverím, že vstal z mŕtvych.“</verse>
				<verse number="26">O týždeň boli učeníci znovu spolu a tentoraz bol s nimi aj Tomáš. A hoci mali dvere zamknuté, Ježiš opäť prišiel, postavil sa medzi nich a povedal: „Pokoj vám!“</verse>
				<verse number="27">Potom sa obrátil k Tomášovi a povedal mu: „Dotkni sa prstami mojich prebodnutých rúk a môjho boku. A už nepochybuj, ale ver!“</verse>
				<verse number="28">Tomášovou odpoveďou však boli slová: „Môj Pán a môj Boh!“</verse>
				<verse number="29">Ježiš mu povedal: „Uveril si preto, lebo si ma videl. Ale šťastní sú tí, ktorí nevideli, a uverili!“</verse>
				<verse number="30">Ježišovi učeníci boli svedkami ešte mnohých iných Ježišových zázrakov, ktoré nie sú opísané v tejto knihe.</verse>
				<verse number="31">Ale tieto správy sú zapísané, aby ste uverili, že Ježiš je Mesiáš, Boží Syn a aby ste prostredníctvom viery v neho mali večný život.</verse>
			</chapter>
			<chapter number="21">
				<verse number="1">Neskôr sa Ježiš opäť zjavil učeníkom pri Tiberiadskom jazere. Stalo sa to takto:</verse>
				<verse number="2">Šimon Peter, Tomáš (prezývaný Dvojča), Natanael z galilejskej Kány, synovia Zebedejovi a ešte ďalší dvaja učeníci boli spolu.</verse>
				<verse number="3">Šimon Peter im povedal: „Idem loviť.“ „Ideme s tebou!“ pridali sa k nemu ostatní. Nastúpili do člna, vyplávali na jazero, ale v tú noc nechytili nič.</verse>
				<verse number="4">Na svitaní si všimli, že ktosi stojí na brehu. Bol to Ježiš, ale učeníci nevedeli, že je to on.</verse>
				<verse number="5">„Priatelia, však ste nič nechytili?“ zavolal na nich Ježiš. „Nič“ odpovedali mu.</verse>
				<verse number="6">„Tak hoďte siete na druhú stranu člna. Tam ich ulovíte!“ poradil im. Poslúchli jeho radu a do siete sa im chytilo toľko rýb, že ju nevládali vytiahnuť.</verse>
				<verse number="7">Učeník, ktorého mal Ježiš tak rád, povedal Petrovi: „To je Pán!“ Len čo to Šimon Peter počul, obliekol si plášť, pri práci ho mal totiž vyzlečený, a skočil do vody.</verse>
				<verse number="8">Ostatní učeníci priplávali na lodi, za ktorou ťahali sieť s rybami. Neboli ďaleko od brehu, len okolo sto metrov.</verse>
				<verse number="9">Keď vystúpili na breh, videli ohnisko a na ňom rybu i chlieb.</verse>
				<verse number="10">„Prineste niekoľko rýb zo svojho úlovku,“ povedal im Ježiš.</verse>
				<verse number="11">Šimon Peter šiel a vytiahol na breh sieť plnú veľkých rýb. Bolo ich stopäťdesiattri, a hoci ich bolo tak veľa, sieť sa neroztrhla.</verse>
				<verse number="12">„A teraz sa poďte naraňajkovať,“ pozval ich Ježiš. Nikto z učeníkov sa ho neopovážil spýtať: „Kto si?“, lebo vedeli, že je to Pán.</verse>
				<verse number="13">Ježiš k nim pristúpil, vzal chlieb a podal im ho. Podobne im podal aj rybu.</verse>
				<verse number="14">Bolo to už tretí raz, čo sa Ježiš po svojom vzkriesení ukázal učeníkom.</verse>
				<verse number="15">Keď sa najedli, opýtal sa Ježiš Petra: „Šimon, syn Jánov, miluješ ma viac ako ostatní?“ „Áno, Pane, ty vieš, že ťa mám rád.“ „Tak pas moje jahniatka!“ povedal mu Ježiš.</verse>
				<verse number="16">Potom sa ho Ježiš opýtal opäť: „Šimon, syn Jánov, naozaj ma miluješ?“ „Áno, Pane, ty vieš, že ťa mám rád,“ odpovedal. „Tak sa staraj o moje ovce!“</verse>
				<verse number="17">Spýtal sa ho i tretí raz: „Šimon, syn Jánov, máš ma rád?“ Peter zosmutnel, že sa tretí raz spýtal, či ho má rád. „Pane, ty vieš všetko, dobre vieš, že ťa mám rád.“ „Tak pas moje ovečky!“ odpovedal mu Ježiš.</verse>
				<verse number="18">„Ale na jedno nezabudni: Keď si bol mladý, sám si sa opásaval a chodil si, kam si chcel. Ale keď zostarneš, vystrieš svoje ruky a iný ťa poviaže a povedie, kam nebudeš chcieť.“</verse>
				<verse number="19">Tým mu chcel naznačiť, akou smrťou oslávi Boha. A potom ešte dodal: „Nasleduj ma!“</verse>
				<verse number="20">Peter sa obrátil a videl, že za nimi ide učeník, ktorého Ježiš tak veľmi miloval, a ktorý sa ho pri večeri, sediac vedľa neho, opýtal: „Pane, ktorý z nás ťa zradí?“</verse>
				<verse number="21">Keď ho teda Peter videl, spýtal sa Ježiša: „Pane, čo bude s ním?“</verse>
				<verse number="22">Ježiš mu povedal: „Ak bude moja vôľa, aby zostal nažive, až kým znovu neprídem, nemusíš sa s tým trápiť. Ty ma nasleduj!“</verse>
				<verse number="23">A tak sa medzi veriacimi roznieslo, že tento učeník nezomrie. Ale Ježiš nepovedal, že ten učeník nezomrie, ale: „Ak bude moja vôľa, aby zostal nažive, až kým znovu neprídem, nemusíš sa s tým trápiť.“</verse>
				<verse number="24">Je to učeník, ktorý vydal svedectvo o týchto udalostiach a zapísal ich. A my vieme, že jeho svedectvo je spoľahlivé.</verse>
				<verse number="25">Ježiš vykonal ešte veľa ďalších vecí. Keby sa to malo všetko dopodrobna spísať, myslím si, že na celom svete by nebolo dosť miesta pre knihy, ktoré by sa o tom napísali.</verse>
			</chapter>
		</book>
		<book number="44">
			<chapter number="1">
				<verse number="1">Milý Teofil, vo svojej prvej knihe som sa usiloval opísať všetko, čo Ježiš konal a učil od počiatku</verse>
				<verse number="2">až do svojho odchodu k Bohu do neba. Vtedy dal aj pokyny prostredníctvom Ducha Svätého svojim učeníkom, ktorých si na to vyvolil.</verse>
				<verse number="3">Od svojho umučenia a ukrižovania sa im zjavoval štyridsať dní; tak im mnohorakým spôsobom dokázal, že naozaj žije, a rozprával im o Božom kráľovstve.</verse>
				<verse number="4">Keď boli ešte spolu, povedal im: „Neodchádzajte z Jeruzalema, ale čakajte, kým Boh splní svoj sľub, o ktorom ste odo mňa počuli:</verse>
				<verse number="5">Ján krstil vodou, ale vás Boh v najbližších dňoch pokrstí Svätým Duchom.“</verse>
				<verse number="6">Keď boli zasa spolu, spýtali sa ho jeho učeníci: „Pane, teraz je ten čas, keď obnovíš kráľovstvo pre Izrael?“</verse>
				<verse number="7">Odpovedal im: „Nie je vašou starosťou poznať čas či vhodnú dobu, kedy to bude. Boh koná podľa vlastného rozhodnutia.</verse>
				<verse number="8">Dostanete však moc Ducha Svätého, ktorý na vás zostúpi a stanete sa mojimi svedkami v Jeruzaleme, v celom Judsku, v Samárii a po celom svete.“</verse>
				<verse number="9">Po týchto slovách sa pred ich očami vzniesol dohora a zastrel ho oblak.</verse>
				<verse number="10">Kým uprene hľadeli na oblohu, ako odchádza, postavili sa k nim dvaja muži v bielom</verse>
				<verse number="11">a oslovili ich: „Galilejčania, prečo tu stojíte a dívate sa do neba? Ten Ježiš, ktorý bol od vás vzatý do neba, sa jedného dňa znova vráti tak, ako ste ho videli odchádzať.“</verse>
				<verse number="12">Potom sa z Olivového vrchu vrátili do Jeruzalema: je to približne vzdialenosť, ktorú bolo dovolené prejsť v sobotu.</verse>
				<verse number="13">Vrátili sa do mesta, kde v hornej miestnosti domu spoločne bývali Peter, Ján, Jakub, Andrej, Filip, Tomáš, Bartolomej, Matúš; Jakub, syn Alfejov; Šimon, prezývaný Horlivec a Júda, syn Jakubov.</verse>
				<verse number="14">Tí všetci sa zomknuto a vytrvalo modlili s niektorými ženami, Ježišovou matkou Máriou a jeho bratmi.</verse>
				<verse number="15">Pri jednom zhromaždení, kde sa zišlo asi stodvadsať Ježišových nasledovníkov, vystúpil Peter a povedal:</verse>
				<verse number="16">„Bratia, naplnila sa predpoveď Písma o Judášovi. Duch Svätý predpovedal Dávidovými ústami o Judášovi, ktorý priviedol tých, čo zatkli Ježiša.</verse>
				<verse number="17">A to napriek tomu, že Judáš bol jedným z nás dvanástich apoštolov a že dostal rovnaké poverenie ako my.“</verse>
				<verse number="18">Za peniaze, ktoré dostal ako odmenu za svoju neprávosť, si kúpil pozemok. Potom skončil svoj život strašným spôsobom: spadol dolu hlavou, telo sa mu roztrhlo a vypadli mu vnútornosti.</verse>
				<verse number="19">Jeruzalemčania, ktorí sa o tom dozvedeli, nazvali to miesto Hakeldamach – Pole krvi.</verse>
				<verse number="20">„Veď v knihe Žalmov je napísané: ‚Jeho obydlie nech spustne a nech v ňom nik nebýva.‘ A na inom mieste: ‚Jeho poverenie nech prevezme iný.‘</verse>
				<verse number="21">Musíme teda nahradiť Judáša. Vyberme muža, ktorý bol spolu s nami s Pánom Ježišom celý čas</verse>
				<verse number="22">od chvíle, keď ho Ján pokrstil, až do jeho odchodu do neba; ten spolu s nami bude svedčiť, že Ježiš vstal z mŕtvych.“</verse>
				<verse number="23">Vybrali teda dvoch: Jozefa, ktorého volali Barsabáš (a bol známi aj pod menom Justus – Spravodlivý), a Mateja.</verse>
				<verse number="24">Potom sa modlili: „Pane, ty poznáš srdce každého človeka. Ukáž, ktorého z týchto dvoch si si vyvolil</verse>
				<verse number="25">do služby ako svojho apoštola namiesto Judáša, zradcu, čo odišiel na miesto, ktoré si sám zvolil.“</verse>
				<verse number="26">Potom ťahali lós a ten označil Mateja, ktorý sa pripojil k jedenástim apoštolom.</verse>
			</chapter>
			<chapter number="2">
				<verse number="1">Keď nadišiel deň Turíc, mali Kristovi nasledovníci opäť spoločné stretnutie.</verse>
				<verse number="2">Zrazu sa strhol hukot z neba, ako keď sa ženie silný vietor, a naplnil celý dom, v ktorom sa zišli.</verse>
				<verse number="3">Potom uvideli čosi ako ohnivé jazyky, ktoré sa rozdelili a spočinuli na každom z nich.</verse>
				<verse number="4">Všetkých naplnil Duch Svätý a začali hovoriť inými jazykmi tak, ako ich na to Duch zmocňoval.</verse>
				<verse number="5">V tom čase bolo v Jeruzaleme veľa zbožných Židov, ktorí prišli na sviatky z mnohých krajín a národov.</verse>
				<verse number="6">Keď zaznel z neba ten zvláštny šum, prilákal mnohých pútnikov. Tí ostali ohromení, keď počuli hovoriť Ježišových učeníkov v ich rodnom jazyku.</verse>
				<verse number="7">Čudovali sa a žasli: „Ako je to možné? Vari nie sú všetci, ktorí tu hovoria, Galilejčania?</verse>
				<verse number="8">Ako to, že ich každý z nás počuje hovoriť vo svojom rodnom jazyku?</verse>
				<verse number="9">My, Partovia, Médovia a Elamčania, obyvatelia Mezopotámie, Judska, Kapadócie, Pontu a Ázie,</verse>
				<verse number="10">Frýgie a Pamfýlie, Egypta a krajov Líbye, z okolia Cyrény, ľudia z Ríma,</verse>
				<verse number="11">rodení Žida aj na židovskú vieru obrátení pohania, Kréťania i Arabi – každý z nás ich počuje hovoriť o veľkých Božích veciach v našom rodnom jazyku.“</verse>
				<verse number="12">Všetci žasli a zmätene sa spytovali jeden druhého: „Čo sa to deje?“</verse>
				<verse number="13">Ale poniektorí sa smiali a hovorili: „Sú opití.“</verse>
				<verse number="14">Tu vystúpil Peter s jedenástimi učeníkmi a mocným hlasom prehovoril k zástupu: „Pozorne ma počúvajte všetci, návštevníci aj obyvatelia Jeruzalema!</verse>
				<verse number="15">Niektorí z vás si myslia, že títo muži sú opití. To však nie je pravda! Veď je iba deväť hodín ráno.</verse>
				<verse number="16">Ale splnilo sa to, čo predpovedal prorok Joel:</verse>
				<verse number="17">‚V posledných dňoch, hovorí Boh, zošlem svojho Ducha na všetkých ľudí a vaši synovia a dcéry budú prorokovať, vaši mladí ľudia budú mať videnia a starým sa budú snívať sny.</verse>
				<verse number="18">V tých dňoch zošlem Svätého Ducha na mojich služobníkov, na mužov aj ženy, a budú prorokovať.</verse>
				<verse number="19">Na nebi aj na zemi sa zjavia zvláštne znamenia, krv, oheň a stĺpy dymu.</verse>
				<verse number="20">Slnko sa zatmie a mesiac bude červený ako krv skôr, než príde veľký a slávny deň Pánov.</verse>
				<verse number="21">Len ten, kto ho uznáva za svojho Pána, bude zachránený.‘ “</verse>
				<verse number="22">A pokračoval: „Mužovia izraelskí, počujte: Žil tu medzi vami Ježiš z Nazareta, ktorého Boh preslávil veľkými zázrakmi a znameniami. Mnohí z vás by to mohli dosvedčiť.</verse>
				<verse number="23">A tohto muža ste sa vy zmocnili a rukami pohanov ste ho pribili na kríž. No tým ste vlastne splnili Boží úmysel.</verse>
				<verse number="24">Boh ho však vytrhol z moci smrti, ktorá ho nemohla udržať, a vzkriesil ho z mŕtvych.</verse>
				<verse number="25">To o ňom spieva Dávid v žalme: ‚Pána mám ustavične pred očami, stojí pri mne, a tak nezakolíšem.</verse>
				<verse number="26">Preto sa moje srdce raduje a moje ústa spievajú chválu, veď aj pre moje telo je nádej.</verse>
				<verse number="27">Nezanecháš ma v ríši smrti a nedopustíš, aby sa telo tvojho vyvoleného rozpadlo na prach.</verse>
				<verse number="28">Dal si mi poznať cestu, ktorá vedie k životu, a tvoja prítomnosť ma naplní radosťou.‘</verse>
				<verse number="29">Milí bratia! Môžem vám smelo povedať, že náš praotec Dávid zomrel, bol pochovaný a jeho hrob tu máme až dodnes.</verse>
				<verse number="30">Ale Dávid bol prorok a vedel o Božom sľube, že jeden z jeho potomkov bude sedieť na jeho tróne.</verse>
				<verse number="31">A tak, keď hovoril, že nezostane v ríši smrti a jeho telo sa nerozpadne na prach, prorokoval vlastne Kristovo vzkriesenie z mŕtvych.</verse>
				<verse number="32">Áno, práve Ježiša Boh vzkriesil a my všetci to môžeme dosvedčiť.</verse>
				<verse number="33">Teraz je v nebesiach po Božej pravici, prijal Ducha Svätého, ktorého Boh sľúbil, a teraz ho zoslal na nás, ako to vidíte a počujete.</verse>
				<verse number="34">A Dávid nehovoril o sebe ani vtedy, keď napísal: ‚Boh povedal môjmu Pánovi: Seď po mojej pravici,</verse>
				<verse number="35">kým ti nepoložím nepriateľov pod nohy.‘</verse>
				<verse number="36">Nech teda vie každý Izraelita, že toho Ježiša, ktorého ste vy ukrižovali, urobil Boh Pánom a Mesiášom.“</verse>
				<verse number="37">Petrove slová sa hlboko dotkli sŕdc mnohých poslucháčov a začali sa spytovať apoštolov: „Bratia, čo máme robiť?“</verse>
				<verse number="38">Peter im odpovedal: „Nech sa každý z vás odvráti od hriechu, navráti sa k Bohu a dá sa pokrstiť v mene Ježiša Krista na odpustenie hriechov a prijmete dar Svätého Ducha.</verse>
				<verse number="39">Veď to zasľúbenie patrí vám, vašim deťom, ba aj ľuďom po celom svete, ktorých si Pán, náš Boh, povolá.“</verse>
				<verse number="40">Ešte dlho im Peter hovoril o Ježišovi a naliehavo ich vyzýval: „Zachráňte sa pred týmito zvrátenými ľuďmi!“</verse>
				<verse number="41">Tí, ktorí prijali Petrove slová, dali sa pokrstiť. V ten deň sa pripojilo k Ježišovým nasledovníkom okolo tritisíc ľudí.</verse>
				<verse number="42">Trávili spolu čas pri vyučovaní apoštolov a vo vzájomnom zdieľaní sa, mali vzájomné spoločenstvo, jedli spolu a modlili sa.</verse>
				<verse number="43">Všetkých sa zmocnila bázeň, lebo Boh prostredníctvom apoštolov konal mnohé zázraky a znamenia.</verse>
				<verse number="44">Veriaci akoby tvorili jednu rodinu a so všetkými sa delili,</verse>
				<verse number="45">ba aj majetok mali spoločný. Predávali svoje majetky a peniaze delili medzi všetkých, ako kto potreboval.</verse>
				<verse number="46">Všetci sa spoločne každý deň zhromažďovali v jeruzalemskom chráme a v menších skupinách sa schádzavali po domoch, kde spolu jedávali. Ich srdcia boli naplnené radosťou a úprimnosťou</verse>
				<verse number="47">a nadšene vyjadrovali svoju vďačnosť Bohu. Všetci ľudia ich mali radi a Pán im denne pridával ďalších, ktorí uverili a boli zachránení.</verse>
			</chapter>
			<chapter number="3">
				<verse number="1">Raz popoludní okolo tretej sa Peter a Ján uberali do chrámu na pravidelné modlitby.</verse>
				<verse number="2">Práve ta prinášali nejakého človeka od narodenia chromého. Každý deň ho položili k chrámovej bráne, ktorá sa volala Krásna, a tam prosil o almužnu tých, čo vchádzali do chrámu.</verse>
				<verse number="3">Keď videl prichádzať Petra a Jána, aj ich poprosil o almužnu.</verse>
				<verse number="4">Zastali pri ňom a Peter povedal: „Pozri sa na nás!“</verse>
				<verse number="5">Žobrák sa na nich zahľadel v očakávaní, že niečo dostane.</verse>
				<verse number="6">Ale Peter pokračoval: „Žiadne peniaze nemám, ale dám ti to, čo mám. V mene Ježiša Krista Nazaretského vstaň a choď!“</verse>
				<verse number="7">Nato chytil žobráka za pravú ruku, zdvihol ho a v tom okamihu do ochrnutých nôh a kĺbov chromého vstúpila sila.</verse>
				<verse number="8">Vyskočil na nohy a začal chodiť. Spolu s apoštolmi vošiel do chrámu, skákal od radosti a chválil Boha.</verse>
				<verse number="9">Všetci ľudia ho mohli vidieť, ako chodí a chváli Boha.</verse>
				<verse number="10">Keď zistili, že je to ten chromý mrzák, ktorý sedával pri Krásnej bráne a žobral, boli ohromení a žasli nad tým, čo sa stalo.</verse>
				<verse number="11">Uzdravený zostával v blízkosti Petra a Jána a čoskoro sa okolo nich v Šalamúnom stĺporadí zhromaždilo mnoho ľudí naplnených údivom.</verse>
				<verse number="12">Keď to Peter videl, prihovoril sa zástupu: „Drahý Izraelčania, čo sa čudujete? Hádam si nemyslíte, že sme toho chromého uzdravili vlastnou mocou alebo zbožnosťou?</verse>
				<verse number="13">To Boh, ktorého vyznávate, Boh našich praotcov – Abraháma, Izáka a Jákoba – týmto zázrakom oslávil a dokázal moc svojho Syna Ježiša. Toho Ježiša, ktorého ste vy vydali Rimanom a verejne ste sa ho zriekli pred Pilátom, hoci Pilát ho chcel oslobodiť.</verse>
				<verse number="14">A keď vám dal na výber, koho má prepustiť, vy ste sa zriekli Svätého a Spravodlivého a vyžiadali ste milosť pre vraha.</verse>
				<verse number="15">Pôvodcu života ste zabili. Ale Boh ho vzkriesil z mŕtvych a my sme toho svedkami.</verse>
				<verse number="16">Viera v Ježišovo meno uzdravila tohto človeka; poznáte ho a viete, že bol chromý. To, že celkom vyzdravel pred vašimi očami, je výsledkom viery v Ježiša Krista.</verse>
				<verse number="17">Bratia, uvedomujem si, že to všetko ste konali v nevedomosti, rovnako ako vaši vodcovia.</verse>
				<verse number="18">Boh tak vlastne dopustil, aby sa naplnilo, že Kristus bude trpieť, tak ako to už dávno predpovedal ústami všetkých prorokov.</verse>
				<verse number="19">Preto teraz zmeňte svoje zmýšľanie a svoj postoj k Bohu, aby vám boli odpustené viny.</verse>
				<verse number="20">A príde čas odpočinutia od Pána a pošle vám Ježiša, zasľúbeného Mesiáša.</verse>
				<verse number="21">Teraz je v nebi a zostane tam až dovtedy, kým nepríde čas, aby bolo všetko obnovené, ako o tom Boh oddávna hovoril ústami svojich svätých prorokov.</verse>
				<verse number="22">Mojžiš povedal: ‚Z vášho národa si raz Pán, náš Boh, povolá Proroka, podobne ako k vám poslal mňa. Počúvajte pozorne, čo vám bude hovoriť.</verse>
				<verse number="23">Kto však tohto Proroka neposlúchne, bude vyhladený z ľudu.‘</verse>
				<verse number="24">Aj ostatní proroci, počnúc Samuelom, často hovorili o dobe, ktorú práve prežívame.</verse>
				<verse number="25">Vy ste synmi tých prorokov a máte dedičský podiel na zmluve, ktorú Boh uzavrel s vašimi otcami. Abrahámovi sľúbil: ‚Cez tvoje potomstvo budú požehnané všetky národy zeme.‘</verse>
				<verse number="26">Vám predovšetkým poslal Boh svojho Syna Ježiša, ktorý vás požehná a urobí šťastnými tým, že zmeníte svoj život a zanecháte zlo.“</verse>
			</chapter>
			<chapter number="4">
				<verse number="1">Kým Peter a Ján hovorili k ľudu, kňazi a saduceji na nich priviedli veliteľa chrámovej stráže:</verse>
				<verse number="2">boli totiž veľmi rozhorčení, že Peter a Ján učia v chráme a hlásajú, že Ježiš vstal z mŕtvych.</verse>
				<verse number="3">Zatkli ich teda, a keďže už bol večer, uvrhli ich do druhého dňa do väzenia.</verse>
				<verse number="4">Ale mnohí, ktorí počuli Božie slovo, uverili, takže počet veriacich vzrástol asi na päťtisíc.</verse>
				<verse number="5">Na druhý deň zasadla v Jeruzaleme židovská veľrada – politickí a náboženskí predstavitelia a znalci Zákona –</verse>
				<verse number="6">za prítomnosti veľkňaza Kaifáša, jeho predchodcu Annáša, Jána, Alexandra a ostatných príslušníkov z veľkňazského rodu.</verse>
				<verse number="7">Dali si predvolať Petra a Jána a začali ich vypočúvať: „Akou mocou a v mene koho ste to urobili?“</verse>
				<verse number="8">Tu Peter, keďže bol naplnený Duchom Svätým, odpovedal: „Vážení vodcovia a predstavitelia ľudu!</verse>
				<verse number="9">Ak nás vyšetrujete pre dobro, ktoré sme spôsobili chromému človeku, a chceli by ste vedieť, kto ho uzdravil,</verse>
				<verse number="10">tak vyhlasujeme pred vami aj pred celým izraelským národom, že sa to stalo v mene Mesiáša, Ježiša z Nazareta, ktorého ste ukrižovali, ale Boh ho vzkriesil z mŕtvych. Vďaka jeho moci stojí tento človek pred vami zdravý.</verse>
				<verse number="11">Na Ježiša sa vzťahujú slová Písma: ‚Kameň, ktorý stavitelia zavrhli, stal sa kameňom základným, najdôležitejším v celej stavbe.‘</verse>
				<verse number="12">Len v ňom je záchrana. A niet na celom svete iné meno, ktorého by sa mohli ľudia dovolávať, ak chcú byť zachránení pre večnosť.“</verse>
				<verse number="13">Členovia veľrady boli prekvapení, akí sú Peter a Ján smelí a presvedčiví. Poznali ich totiž ako Ježišových spoločníkov – jednoduchých a nevzdelaných.</verse>
				<verse number="14">A keď videli uzdraveného človeka, ktorý tam stál s apoštolmi, nedokázali proti nim nič povedať.</verse>
				<verse number="15">Prikázali apoštolom, aby opustili zasadanie a začali sa medzi sebou radiť:</verse>
				<verse number="16">„Čo s nimi urobíme? Nemôžeme poprieť, že vykonali veľký zázrak, veď to videl celý Jeruzalem.</verse>
				<verse number="17">Ale musíme zabrániť, aby sa tie ich reči ďalej šírili. Prísne im pohrozíme a zakážeme hovoriť o Ježišovi.“</verse>
				<verse number="18">Zavolali ich späť a zakázali im o Ježišovi hovoriť a učiť o ňom.</verse>
				<verse number="19">Ale Peter a Ján odpovedali: „Posúďte sami, či je v Božích očiach správne, aby sme viac poslúchali vás ako Boha?</verse>
				<verse number="20">Nemôžeme predsa mlčať o tom, čo sme videli a počuli!“</verse>
				<verse number="21">Znovu im pohrozili, ale napokon ich prepustili, lebo nenašli nič, za čo by ich mohli potrestať. A navyše sa báli, že by sa ľudia mohli búriť, lebo všetci oslavovali Boha za to, čo sa stalo.</verse>
				<verse number="22">Veď ten chromý, ktorý bol zázračne uzdravený, mal už vyše štyridsať rokov.</verse>
				<verse number="23">Len čo sa Peter a Ján dostali na slobodu, vrátili sa medzi svojich a porozprávali všetko, čo im veľkňazi a vodcovia ľudu povedali.</verse>
				<verse number="24">Keď to veriaci počuli, jednomyseľne sa modlili: „Pane Bože, ty si stvoril nebo, zem, more i všetko, čo len jestvuje.</verse>
				<verse number="25">Ty si ústami nášho otca Dávida, tvojho služobníka, ktorý bol vedený Duchom Svätým, povedal: ‚Prečo sa búria pohania a národy kujú márne plány?</verse>
				<verse number="26">Pozemskí králi povstávajú a vládcovia sa spolčujú proti Bohu a jeho Pomazanému.‘</verse>
				<verse number="27">A naozaj sa v tomto meste spolčil kráľ Herodes s miestodržiteľom Pilátom Pontským a Izraeliti sa spriahli s pohanmi, aby zabili tvojho svätého služobníka Ježiša, ktorého si si vyvolil.</verse>
				<verse number="28">Ale vykonali iba to, čo tvoja moc a vôľa dávno rozhodli, že sa stane.</verse>
				<verse number="29">Pane, a teraz sa vyhrážajú aj nám. Prosíme, daj nám odvahu, aby sme ako tvoji služobníci hovorili tvoju zvesť ľuďom smelo a bez zábran.</verse>
				<verse number="30">Dokáž svoju moc! Daj, aby sa diali uzdravenia, znamenia a zázraky v moci tvojho svätého služobníka Ježiša!“</verse>
				<verse number="31">Keď sa domodlili, zatriasol sa dom, v ktorom boli zhromaždení, a všetkých naplnil Svätý Duch. A odvážne a neohrozene hlásali ďalej Božie slovo.</verse>
				<verse number="32">Všetci veriaci boli jednomyseľní a nažívali v láske. Nik z nich nepokladal nič z toho, čo mal, za vlastné, ale všetko mali spoločné.</verse>
				<verse number="33">Svedectvo apoštolov o vzkriesení Pána Ježiša bolo veľmi mocné a všetci zakúšali Božiu milosť.</verse>
				<verse number="34">Nikto medzi nimi netrpel núdzu, lebo tí, čo mali domy a pozemky, ich predávali a peniaze, ktoré utŕžili,</verse>
				<verse number="35">prinášali apoštolom. Tí ich rozdeľovali podľa toho, ako kto potreboval.</verse>
				<verse number="36">Jedným z takýchto darcov bol napríklad levita Jozef z Cypru, ktorého apoštoli nazvali Barnabáš, to znamená Syn potešenia.</verse>
				<verse number="37">Ten vlastnil pole, ktoré predal a peniaze odovzdal apoštolom.</verse>
			</chapter>
			<chapter number="5">
				<verse number="1">Aj istý muž, ktorý sa volal Ananiáš, a jeho žena Zafira predali svoj pozemok.</verse>
				<verse number="2">Ananiáš si však s vedomím svojej manželky časť utŕžených peňazí nechal pre seba a zvyšok doniesol apoštolom.</verse>
				<verse number="3">Peter mu však povedal: „Ananiáš, prečo si dovolil satanovi, aby ťa ovládol? Ak si si nechal časť peňazí, ktoré si dostal za to pole, klameš nie nás, ale Svätého Ducha.</verse>
				<verse number="4">To pole bolo predsa tvoje a mohol si si ho nechať. A keď si ho predal, s peniazmi si mohol naložiť podľa vlastného uváženia. Prečo si sa rozhodol takto klamať? Neoklamal si nás, ale samého Boha!“</verse>
				<verse number="5">Keď to Ananiáš počul, zrútil sa a na mieste bol mŕtvy. Všetci, čo to počuli, sa zdesili.</verse>
				<verse number="6">Mladší z mužov ho prikryli plachtou, vyniesli a pochovali.</verse>
				<verse number="7">Asi o tri hodiny prišla jeho žena Zafira, ktorá netušila, čo sa stalo.</verse>
				<verse number="8">Peter sa jej spýtal: „Počuj, Zafira, za toľko a toľko ste predali pole?“ Odpovedala: „Áno, presne za toľko.“</verse>
				<verse number="9">Peter jej na to povedal: „Ako ste sa len mohli dohodnúť a pokúšať Božieho Ducha. Pozri, práve sa vracajú tí, ktorí pochovali tvojho muža. Ten istý údel stihne aj teba.“</verse>
				<verse number="10">A v tom okamihu Zafira padla Petrovi k nohám a umrela. Keď mládenci vošli dnu, našli ju už mŕtvu. Odniesli ju a pochovali k jej mužovi.</verse>
				<verse number="11">Celej cirkvi i všetkých, čo to počuli, sa zmocnil veľký strach.</verse>
				<verse number="12">Prostredníctvom apoštolov sa v národe diali veľké divy a znamenia. Všetci sa pravidelne schádzali v Šalamúnovom stĺporadí v chráme.</verse>
				<verse number="13">Ostatní sa k nim neodvážili pripojiť, ale všetci ľudia o nich hovorili s veľkou úctou.</verse>
				<verse number="14">Pribúdalo čoraz viac mužov a žien, ktorí uverili v Pána.</verse>
				<verse number="15">Došlo to tak ďaleko, že ľudia vynášali na ulice chorých na rohožiach a nosidlách, aby na nich mohol padnúť aspoň Petrov tieň, keď bude prechádzať okolo.</verse>
				<verse number="16">Ba mnohí prichádzali do Jeruzalema aj zo širšieho okolia a prinášali svojich chorých a posadnutých zlými duchmi. A všetci boli uzdravení.</verse>
				<verse number="17">Pribúdanie veriacich vyvolalo veľkú žiarlivosť a strach vo veľkňazovi a jeho prívržencoch, saducejoch.</verse>
				<verse number="18">A tak dali apoštolov znova zatknúť, tentoraz do mestského väzenia.</verse>
				<verse number="19">Ale Pánov anjel otvoril v noci dvere žalára, vyviedol apoštolov von a povzbudil ich:</verse>
				<verse number="20">„Choďte naspäť do chrámu a hovorte všetkým ľuďom o novom živote.“</verse>
				<verse number="21">Poslúchli ho a už na svitaní boli v chráme a učili. Medzitým sa zišiel veľkňaz so svojimi stúpencami, zvolali veľradu a za prítomnosti predstaviteľov izraelského národa kázali predvolať apoštolov z väzenia.</verse>
				<verse number="22">Ale keď strážcovia prišli do väzenia, našli ho prázdne. Vrátili sa teda a oznámili:</verse>
				<verse number="23">„Dvere žalára boli zamknuté aj dobre strážené, ale keď sme odomkli, nikoho sme vnútri nenašli.“</verse>
				<verse number="24">Tieto slová vyvolali u veliteľa chrámovej stráže aj veľkňazov poriadny zmätok. Nedokázali si totiž vysvetliť, ako sa to mohlo stať.</verse>
				<verse number="25">Vtom však ktosi pribehol a oznámil: „Tí muži, ktorých ste včera uväznili, sú zasa v chráme a pokojne vyučujú ľudí.“</verse>
				<verse number="26">Veliteľ odišiel aj so strážcami, ale nezmocnili sa ich násilne, lebo sa báli, že ich ľud ukameňuje; apoštoli sa pred židovskú radu dali predviesť dobrovoľne.</verse>
				<verse number="27">Veľkňaz ich obvinil:</verse>
				<verse number="28">„Prísne sme vám zakázali hovoriť o tom človeku. Ale vy ste naplnili celý Jeruzalem svojím učením. A navyše na nás zvaľujete zodpovednosť za jeho smrť!“</verse>
				<verse number="29">Peter odpovedal aj v mene ostatných apoštolov: „Boha predsa musíme poslúchať viac ako ľudí!</verse>
				<verse number="30">To Boh našich praotcov vzkriesil z mŕtvych Ježiša, ktorého ste vy potupne pribili na kríž a usmrtili.</verse>
				<verse number="31">Ale práve jemu zveril veľkú úlohu Vodcu a Záchrancu, aby Izrael priviedol k zmene života a odpustil mu hriechy.</verse>
				<verse number="32">A my sme jeho svedkami a takisto Duch Svätý, ktorého Boh dal každému, kto ho poslúcha.“</verse>
				<verse number="33">Tieto slová rozzúrili všetkých v rade a chceli ich zabiť.</verse>
				<verse number="34">No tu sa o slovo prihlásil známy farizej, zvaný Gamaliel, učiteľ Zákona a človek veľmi vážený medzi ľuďmi. Dal pokyn, aby obžalovaných na chvíľku odviedli,</verse>
				<verse number="35">a potom povedal: „Izraeliti, dobre si rozmyslite, čo urobíte s týmito ľuďmi.</verse>
				<verse number="36">Spomínate si na rozruch okolo Teuda? Robil zo seba veľkú osobnosť a podarilo sa mu zhromaždiť okolo seba štyristo ľudí. Ale keď ho zabili, jeho stúpenci sa rozpŕchli a bolo po všetkom.</verse>
				<verse number="37">Alebo si spomeňte na Júdu Galilejského, ktorý vystúpil počas sčítania ľudu. Aj on zahynul a jeho prívržencov rozohnali.</verse>
				<verse number="38">A tak vám radím: Nechajte týchto ľudí na pokoji, nech si idú. Ak je to zasa len nejaké ľudské hnutie, čoskoro sa samo rozpadne.</verse>
				<verse number="39">Ale ak za ním stojí Boh, nebudete ich môcť zastaviť, veď by ste bojovali proti samému Bohu.“</verse>
				<verse number="40">Jeho reč ich presvedčila. Predviedli apoštolov, dali ich zbičovať a znova im prísne zakázali hovoriť o Ježišovi. Potom ich prepustili.</verse>
				<verse number="41">Apoštoli odchádzali z veľrady naplnení radosťou, že smeli trpieť pre Ježiša.</verse>
				<verse number="42">Naďalej učili každý deň v chráme i po domoch a šírili radostnú zvesť o tom, že Ježiš je Mesiáš.</verse>
			</chapter>
			<chapter number="6">
				<verse number="1">S rýchlym rastom cirkvi sa začali vyskytovať aj nezhody. Kresťania, pochádzajúci z Grékov, sa ponosovali, že ich vdovám sa pri rozdeľovaní prostriedkov na obživu nedáva spravodlivý diel.</verse>
				<verse number="2">A tak dvanásti apoštoli zvolali všetkých veriacich a predložili im tento návrh: „Určite by nebolo správne, aby sme sa prestali venovať hlásaniu Božieho posolstva, a namiesto toho dávali pozor, či sa všetko rozdeľuje spravodlivo.</verse>
				<verse number="3">Preto vám navrhujeme, bratia, aby ste si zvolili spomedzi seba sedem rozvážnych mužov, ktorí sa už osvedčili a sú naplnení Svätým Duchom. Im zveríme tieto úlohy</verse>
				<verse number="4">a my sa budeme môcť aj naďalej venovať predovšetkým modlitbám a kázaniu Božieho slova.“</verse>
				<verse number="5">S týmto návrhom všetci zhromaždení súhlasili a hneď aj pristúpili k voľbe. Vyvolili si Štefana, muža neochvejnej viery, ktorý bol plný Svätého Ducha, ďalej Filipa, Prochora, Nikanora, Timona, Parména a Mikuláša z Antiochie, pôvodom pohana, ktorý prestúpil na židovstvo.</verse>
				<verse number="6">Siedmich zvolených bratov predstavili apoštolom, ktorí na nich položili ruky a vyprosili pre nich Božie požehnanie.</verse>
				<verse number="7">Božie Slovo sa rýchlo šírilo ďalej a počet učeníkov v Jeruzaleme veľmi rástol. Dokonca aj mnohí z kňazov uverili v Krista.</verse>
				<verse number="8">Štefana Boh obdaril mimoriadnou vierou a mocou, takže konal medzi ľuďmi veľké zázraky.</verse>
				<verse number="9">Jedného dňa sa dostal do sporu so Židmi, ktorí patrili k takzvanej synagóge prepustencov, ľuďmi z Cyrény a Alexandrie, a tiež so Židmi z Cilície a z Malej Ázie.</verse>
				<verse number="10">Keď videli, že ich argumenty neobstoja pred Štefanovou múdrosťou a Božím Duchom, v ktorého moci hovoril,</verse>
				<verse number="11">naviedli proti nemu falošných žalobcov, ktorí vraveli: „Počuli sme, ako sa rúha Mojžišovi, ba aj samému Bohu!“</verse>
				<verse number="12">Touto obžalobou poštvali proti Štefanovi nielen ľud, ale aj vodcov a učiteľov Zákona. Napokon Štefana zatkli a predviedli pred veľradu.</verse>
				<verse number="13">Falošní svedkovia tam zopakovali svoju obžalobu: „Tento človek neprestajne hovorí proti chrámu aj proti Mojžišovmu zákonu.</verse>
				<verse number="14">Na vlastné uši sme počuli, ako hovoril, že Ježiš z Nazareta zborí chrám a zmení poriadky, ktoré nám dal Mojžiš.“</verse>
				<verse number="15">Po tomto obvinení sa všetci zahľadeli na Štefana a videli, že jeho tvár bola ako tvár anjela.</verse>
			</chapter>
			<chapter number="7">
				<verse number="1">Veľkňaz sa ho spýtal: „Je to, čo hovoria, pravda?“</verse>
				<verse number="2">„Bratia a otcovia, vypočujte ma!“ oslovil ich Štefan. „Slávny Boh sa kedysi zjavil nášmu predkovi Abrahámovi už v Mezopotámii, skôr, ako sa presídlil do Cháranu</verse>
				<verse number="3">a dal mu príkaz: ‚Opusť svoju rodnú krajinu a svojich príbuzných a choď do zeme, ktorú ti ukážem!‘</verse>
				<verse number="4">Vysťahoval sa teda z Chaldejskej krajiny a býval v Chárane v Sýrii až do smrti svojho otca. Odtiaľ ho potom Boh priviedol do tejto krajiny, v ktorej bývate teraz aj vy.</verse>
				<verse number="5">No nedal tu Abrahámovi do vlastníctva ani kúsok zeme, hoci mu sľúbil, že ju dá natrvalo jemu a jeho potomkom, i keď vtedy ešte nemal syna.</verse>
				<verse number="6">Ďalšia Božia predpoveď bola: ‚Tvoji potomkovia sa odtiaľto vysťahujú do cudzej krajiny a budú tam štyristo rokov otročiť za veľmi ťažkých podmienok.</verse>
				<verse number="7">Ale ja potrestám národ, ktorý si ich zotročí, a potom ich vyvediem a budú ma uctievať na tomto mieste.‘</verse>
				<verse number="8">Boh uzavrel s Abrahámom zmluvu a jej viditeľným znamením sa stala obriezka. Keď sa podľa Božieho sľubu narodil Abrahámovi Izák, na ôsmy deň ho obrezal. Práve tak obrezal Izák Jákoba a Jákob svojich dvanásť synov, našich praotcov.</verse>
				<verse number="9">Jeden z nich, Jozef, sa stal terčom závisti svojich bratov, a preto ho predali ako otroka do Egypta. Ale Boh bol s ním a</verse>
				<verse number="10">vyslobodil ho zo všetkých útrap. Pre jeho prezieravosť a múdrosť si ho veľmi obľúbil sám faraón, egyptský vládca a zveril mu úlohu správcu Egypta i kráľovského paláca.</verse>
				<verse number="11">Potom vypukol v Egypte aj v Palestíne veľký hlad a naši praotcovia trpeli núdzou, lebo nemali čo jesť.</verse>
				<verse number="12">Vtedy sa Jákob dopočul, že v Egypte majú zásoby obilia, a poslal tam dvakrát svojich synov.</verse>
				<verse number="13">Pri druhej návšteve sa dal Jozef svojim bratom poznať, a tak sa faraón dozvedel o Jozefovom pôvode.</verse>
				<verse number="14">Jozef potom poslal po otca Jákoba a presťahoval do Egypta celú rodinu, dokopy sedemdesiatpäť ľudí.</verse>
				<verse number="15">Usadili sa tam a Jákob i naši praotcovia zostali v Egypte až do smrti.</verse>
				<verse number="16">Ich pozostatky preniesli do Sichemu a pochovali ich do hrobky, ktorú si kedysi Abrahám kúpil od synov Emorových a zaplatil za ňu striebrom.</verse>
				<verse number="17">Medzitým sa priblížil čas naplnenia Božieho sľubu Abrahámovi. Náš ľud sa v tom čase v Egypte veľmi rozmnožil.</verse>
				<verse number="18">Na trón však nastúpil faraón, ktorý už o Jozefovi nevedel nič.</verse>
				<verse number="19">Ten zaobchádzal s našim národom nepriateľsky a prikázal našim otcom, aby sa zriekli novonarodených detí a usmrtili ich.</verse>
				<verse number="20">V tom čase sa narodil Mojžiš, s ktorým mal Boh svoje plány. Rodičia sa o chlapca starali tri mesiace doma.</verse>
				<verse number="21">Keď ho už nemohli mať viac pri sebe, ujala sa ho faraónova dcéra a starala sa oňho, akoby to bol jej vlastný syn.</verse>
				<verse number="22">Mojžiš dostal najlepšie egyptské vzdelanie a vyrástol z neho výrečný a schopný muž.</verse>
				<verse number="23">Keď mal štyridsať rokov, zatúžil navštíviť svojich izraelských bratov.</verse>
				<verse number="24">Vtedy sa stal svedkom toho, ako Egypťan jednému z nich nespravodlivo ubližuje. Zastal sa ho a pomstil utláčaného tým, že Egypťana zabil.</verse>
				<verse number="25">Myslel si, že bratia pochopia, že im Boh posiela pomocou neho záchranu, ale nepochopili to.</verse>
				<verse number="26">Na druhý deň sa usiloval zmieriť dvoch Židov, ktorí sa hádali. ‚Čo to robíte? Ste predsa bratia. Prečo si navzájom ubližujete?‘ upokojoval ich.</verse>
				<verse number="27">Ale ten, ktorý ubližoval svojmu blížnemu, odstrčil Mojžiša a povedal: ‚Kto ťa poveril, aby si nám vládol a súdil nás?‘</verse>
				<verse number="28">‚Hádam ma len nechceš zabiť ako včera toho Egypťana?‘</verse>
				<verse number="29">Mojžiš sa tých slov zľakol a utiekol do Madiánskej krajiny. Žil tam ako cudzinec, oženil sa a mal dvoch synov.</verse>
				<verse number="30">Po štyridsiatich rokoch vyhnanstva sa mu v plameňoch horiaceho kríka zjavil na púšti pri vrchu Sinaj anjel.</verse>
				<verse number="31">Keď sa chcel udivený Mojžiš zblízka pozrieť na ten nezvyčajný úkaz, počul Boží hlas:</verse>
				<verse number="32">‚Ja som Boh tvojich otcov, Boh Abraháma, Izáka a Jákoba.‘ Mojžiš sa roztriasol od strachu a neodvážil sa ísť ďalej.</verse>
				<verse number="33">Ale Boh pokračoval: ‚Vyzuj sa, lebo stojíš na svätom mieste!</verse>
				<verse number="34">Dobre som videl trápenie svojho ľudu v Egypte a počul som jeho ston. Preto som zostúpil, aby som ho vyslobodil. A teraz poď, pošlem ťa do Egypta.‘</verse>
				<verse number="35">Bol to ten istý Mojžiš, ktoré predtým odmietli slovami: ‚Kto ťa poveril, aby si nám vládol a súdil nás?‘ Práve jeho Boh poslal prostredníctvom anjela ako vládcu a vysloboditeľa.</verse>
				<verse number="36">A Mojžiš ich vyviedol z Egypta a konal veľké divy a znamenia v Egypte, pri Červenom mori i počas štyridsaťročného putovania po púšti.</verse>
				<verse number="37">Práve Mojžiš povedal Izraelitom: ‚Pán Boh vám pošle proroka z vášho národa ako som ja.‘</verse>
				<verse number="38">Mojžiš bol sprostredkovateľom medzi anjelom, ktorý k nemu hovoril na vrchu Sinaj, a našimi otcami na púšti. Prijal pre nás slová života, aby nám ich oodvzdal.</verse>
				<verse number="39">A napriek tomu ho naši otcovia neposlúchali, búrili sa proti nemu a túžili sa vrátiť do Egypta.</verse>
				<verse number="40">Vyzvali preto Árona: ‚Urob nám bohov, aby nás viedli na ďalšej ceste. Veď nevieme, čo sa stalo s tým Mojžišom, ktorý nás vyviedol z Egypta.‘</verse>
				<verse number="41">A tak si urobili sochu teľaťa, obetovali jej a s radosťou oslavovali výtvor vlastných rúk.</verse>
				<verse number="42">Ale Boh sa od nich odvrátil, aby sa klaňali nebeskému vojsku, ako sa o tom píše v prorokoch: ‚Či ste to mne prinášali dary a obete počas štyridsaťročného putovania po púšti, národ izraelský?</verse>
				<verse number="43">Nosili ste so sebou stánok Molocha a hviezdu boha Remfana, ktoré ste si sami vytvorili, a tým ste sa klaňali. Preto pôjdete do vyhnanstva až za Babylon.‘</verse>
				<verse number="44">Na púšti mali naši otcovia stánok svedectva. Boh totiž Mojžišovi prikázal, aby ho urobil podľa vzoru, ktorý mu ukázal.</verse>
				<verse number="45">Tento stánok prenášali naši otcovia pri svojom putovaní púšťou a za Jozuu ho doniesli do zeme pohanov, ktorých Boh odtiaľ vyhnal. Stánok zmluvy slúžil až do čias kráľa Dávida,</verse>
				<verse number="46">ktorého Boh obdaril svojou priazňou. Dávid ho prosil, aby mohol zaobstarať miesto pre príbytok Jákobovmu Bohu.</verse>
				<verse number="47">Až Šalamún však vystaval Bohu chrám.</verse>
				<verse number="48">Ale Najvyšší nebýva v chrámoch postavených ľudskými rukami! Ako hovorí prorok:</verse>
				<verse number="49">‚Nebesia sú mojím trónom a zem je podnožou mojich nôh. Aký chrám mi chcete vystavať, hovorí Pán? Je vôbec miesto, kde by som mohol bývať?</verse>
				<verse number="50">Či to všetko nestvorila moja ruka?‘</verse>
				<verse number="51">No vy ste takí istí ako vaši otcovia: ste tvrdošijní, vaše srdcia sú ako srdcia tých, ktorí neveria v Boha, nepočúvate ho a neustále odporujete Svätému Duchu.</verse>
				<verse number="52">Našiel by sa prorok, ktorého vaši otcovia neprenasledovali? Zabíjali tých, ktorí predpovedali príchod Spravodlivého, ale vy ste sa ho úplne zriekli a zavraždili ste ho!</verse>
				<verse number="53">Prijali ste Boží zákon z rúk anjelov, ale sami ste ho nezachovávali!“</verse>
				<verse number="54">Keď to členovia veľrady počuli, rozzúrili sa na neho a od zlosti až škrípali zubami.</verse>
				<verse number="55">Ale Štefan, plný Ducha Svätého, hľadel uprene do neba. Uvidel Božiu slávu a Ježiša stáť po Božej pravici.</verse>
				<verse number="56">„Vidím otvorené nebesia,“ zvolal, „a Syna človeka, ako stojí po Božej pravici!“</verse>
				<verse number="57">Tu prehlušili Štefana krikom a zapchávali si uši, aby už nič nepočuli. Spoločne sa na neho vrhli,</verse>
				<verse number="58">odvliekli ho za hradby mesta, aby ho ukameňovali. Tí, čo počuli Štefanove slová, vyzliekli si plášte a dali ich strážiť mladému Saulovi.</verse>
				<verse number="59">No Štefan, kým ho kameňovali, prosil Pána: „Pane Ježišu, prijmi môjho ducha!“</verse>
				<verse number="60">Potom padol na kolená a nahlas zvolal: „Pane, odpusť im tento hriech!“ Po týchto slovách skonal.</verse>
			</chapter>
			<chapter number="8">
				<verse number="1">Saul schvaľoval, že Štefana zabili. V ten deň vypuklo veľké prenasledovanie cirkvi v Jeruzaleme. Všetci, okrem apoštolov, sa rozpŕchli po Judsku a Samárii.</verse>
				<verse number="2">Niektorí zbožní muži pochovali Štefana a hlboko za ním žialili.</verse>
				<verse number="3">A Saul sa pustil do ničenia cirkvi: vtrhával do domov, zatýkal veriacich mužov aj ženy, ktorí sa tam schádzali, a dával ich do väzenia.</verse>
				<verse number="4">Ale veriaci, ktorí utiekli z Jeruzalema, všade, kam prišli, šírili dobrú správu o Ježišovi.</verse>
				<verse number="5">Filip sa dostal do mesta Samária a tam kázal o Kristovi.</verse>
				<verse number="6">Všetkých veľmi zaujalo jeho posolstvo – slová i zázraky, ktorých sa stali svedkami.</verse>
				<verse number="7">Uzdravil totiž mnohých posadnutých démonmi, ochrnutých aj chromých.</verse>
				<verse number="8">V celom meste zavládla veľká radosť.</verse>
				<verse number="9">V Samárii žil istý Šimon, ktorý svojimi čarodejnými trikmi a mágiou uchvacoval ľudí a samého seba považoval za výnimočného.</verse>
				<verse number="10">Mal veľký vplyv na jednoduchých i významných ľudí a všeobecne sa o ňom hovorilo: „V Šimonovi na zem zostúpil boh nazývaný Veľká Moc.“</verse>
				<verse number="11">Ľudia sa ním nechali ovplyvniť aj preto, lebo svoju mágiu konal medzi nimi už veľmi dlho.</verse>
				<verse number="12">Ale keď uverili Filipovej zvesti o Božom kráľovstve a o Ježišovi Kristovi, dávali sa krstiť muži aj ženy.</verse>
				<verse number="13">Uveril dokonca aj Šimon a dal sa pokrstiť. Takmer sa nepohol od Filipa, uchvátený znameniami a mocnými činmi, ktoré Filip robil.</verse>
				<verse number="14">Keď sa apoštoli v Jeruzaleme dozvedeli, že v Samárii prijali Božiu zvesť, vyslali tam Petra a Jána.</verse>
				<verse number="15">Keď prišli do Samárie, prosili Boha, aby aj im daroval Svätého Ducha,</verse>
				<verse number="16">lebo doposiaľ ho ešte nik z nich neprijal, hoci boli pokrstení v meno Pána Ježiša Krista.</verse>
				<verse number="17">Peter a Ján vložili teda ruky na týchto veriacich a prijali Ducha Svätého.</verse>
				<verse number="18">Keď Šimon videl, že veriaci dostávajú Svätého Ducha, keď na nich apoštoli vkladajú ruky, ponúkol im peniaze</verse>
				<verse number="19">s prosbou: „Dajte aj mne túto moc, aby každý, na koho položím ruky, dostal Svätého Ducha!“</verse>
				<verse number="20">Peter mu odpovedal: „Nech sú tie peniaze zatratené spolu s tebou! Myslíš si azda, že sa Boží dar dá kúpiť?</verse>
				<verse number="21">Nemôžeš dostať tento dar, lebo tvoje srdce nie je úprimné pred Bohom.</verse>
				<verse number="22">Odvráť sa od tejto ohavnosti, zanechaj ju a pros Boha – možno ti odpustí tvoje zámery,</verse>
				<verse number="23">lebo vidím, že si plný trpkej závisti a že si v zajatí hriechu.“</verse>
				<verse number="24">Šimon zahanbene prosil: „Proste za mňa Boha, aby ma nepostihlo to, o čom ste hovorili.“</verse>
				<verse number="25">Peter a Ján pokračovali vo vydávaní svedectva a kázali slovo Pánovo. Potom sa vrátili do Jeruzalema, no cestou sa zastavili vo viacerých samaritánskych mestečkách a šírili aj tam radostnú zvesť o Kristovi.</verse>
				<verse number="26">Filip dostal pokyn od Božieho anjela: „Pober sa smerom na juh, na osamelú cestu, ktorá vedie z Jeruzalema do Gazy.“</verse>
				<verse number="27">Filip sa vydal na cestu. Onedlho zazrel sprievod etiópskeho hodnostára, správcu pokladu etiópskej kráľovnej. Bol sa v Jeruzaleme pokloniť Bohu</verse>
				<verse number="28">a teraz sa vracal vo svojom voze a čítal zvitok proroka Izaiáša.</verse>
				<verse number="29">Boží Duch vnukol Filipovi: „Dobehni ten voz a choď vedľa neho!“</verse>
				<verse number="30">Filip k nemu pribehol, a začul, ako si muž nahlas číta Izaiášovo proroctvo. Spýtal sa ho: „Rozumieš tomu, čo čítaš?“</verse>
				<verse number="31">Etiópčan odpovedal: „Nerozumiem. Potreboval by som, aby mi to niekto vysvetlil.“ Pozval Filipa, aby si k nemu prisadol.</verse>
				<verse number="32">Práve čítal slová: „Bol ako ovca vedená na zabitie; ako baránok, ktorý onemie, keď ho strihajú; ani on neotvoril ústa.</verse>
				<verse number="33">Vo svojom ponížení bol zbavený všetkých svojich práv. Kto môže hovoriť o jeho potomkoch? Veď bol vzatý preč zo zeme.“</verse>
				<verse number="34">Dvoran sa spýtal Filipa: „Povedz mi, prosím, o kom to hovoril prorok? O sebe, alebo o niekom inom?“</verse>
				<verse number="35">A tak Filip nadviazal na tieto prorocké slová a ukázal, ako sa splnili na Ježišovi.</verse>
				<verse number="36">Cestou sa dostali k akejsi vode. Dvoran zvolal: „Pozri, voda! Prečo by som nemohol byť aj ja pokrstený?“</verse>
				<verse number="37">[Filip mu odpovedal: „Ak si uveril celým srdcom, prečo nie?“ Dvoran vyznal: „Verím, že Ježiš Kristus je Boží Syn.“]</verse>
				<verse number="38">Dal zastaviť koč, vstúpil s Filipom do vody a Filip ho pokrstil.</verse>
				<verse number="39">Keď vyšli na breh, Pánov Duch sa Filipa zmocnil a dvoran ho viac nevidel. Pokračoval teda vo svojej ceste a jeho vnútro bolo naplnené radosťou.</verse>
				<verse number="40">Filip sa potom ocitol v Azote, prešiel celým krajom až do Cézarey a v každom meste šíril radostnú zvesť o Ježišovi.</verse>
			</chapter>
			<chapter number="9">
				<verse number="1">Saul sa ešte stále vyhrážal Pánovým učeníkom a dychtivo túžil po ich vyvraždení. Zašiel preto za veľkňazom</verse>
				<verse number="2">a vyžiadal si poverovacie listiny pre židovské synagógy v Damasku. Ak by tam našiel stúpencov tohto nového učenia, mužov alebo ženy, chcel ich zajať a spútaných priviesť do Jeruzalema.</verse>
				<verse number="3">Vybral sa teda do Damasku, a keď už bol neďaleko, ožiarilo ho zrazu svetlo z neba.</verse>
				<verse number="4">Padol na zem a počul, ako mu nejaký hlas hovorí: „Saul, Saul, prečo ma prenasleduješ?“</verse>
				<verse number="5">Saul sa spýtal: „Kto si, Pane?“ Hlas odpovedal: „Ja som Ježiš, ktorého ty prenasleduješ.</verse>
				<verse number="6">Teraz vstaň, choď do mesta a tam sa dozvieš, čo máš ďalej robiť!“</verse>
				<verse number="7">Mužovia, čo sprevádzali Saula, ostali stáť v nemom úžase, počuli síce nejaký hlas, ale nikoho nevideli.</verse>
				<verse number="8">Saul vstal, ale keď otvoril oči, zistil, že nič nevidí. Chytili ho za ruky a odviedli do Damasku.</verse>
				<verse number="9">Tri dni trvala jeho slepota a po celý čas nejedol ani nepil.</verse>
				<verse number="10">V Damasku žil veriaci muž zvaný Ananiáš. Tomu sa vo videní zjavil Pán Ježiš a oslovil ho: „Ananiáš!“ „Tu som Pane,“ odpovedal.</verse>
				<verse number="11">Pán mu povedal: „Choď do Priamej ulice. Tam sa v Júdovom dome spýtaj na Saula, ktorý pochádza z Tarzu. Práve sa modlí</verse>
				<verse number="12">a má videnie, ako k nemu prichádza muž menom Ananiáš, kladie naňho ruky a ako sa mu vracia zrak.“</verse>
				<verse number="13">Ananiáš namietol: „Pane, počul som od mnohých, koľko zla napáchal tento muž tvojim verným v Jeruzaleme.</verse>
				<verse number="14">A aj sem vraj prišiel s poverením od veľkňazov, aby zatkol každého, kto ťa nasleduje.“</verse>
				<verse number="15">Pán mu však povedal: „Len choď a urob všetko, ako ti vravím. Ja som si ho vybral ako zvláštny nástroj, ktorý ponesie zvesť o mne pohanským národom, vládcom a takisto aj Izraelitom.</verse>
				<verse number="16">A zároveň mu ukážem, ako veľmi bude musieť trpieť pre moje meno.“</verse>
				<verse number="17">A tak Ananiáš šiel a vyhľadal Saula. Položil naňho ruky a povedal: „Saul, brat môj, posiela ma k tebe Pán Ježiš, ktorý sa ti ukázal na ceste sem. Má sa ti opäť vrátiť zrak a máš byť naplnený Svätým Duchom.“</verse>
				<verse number="18">A tu zrazu, akoby mu spadli šupiny z očí, Saul opäť videl. Vstal a dal sa pokrstiť.</verse>
				<verse number="19">Potom sa najedol a vrátila sa mu sila. Saul zostal niekoľko dní s damaskými veriacimi</verse>
				<verse number="20">a od prvého okamihu začal v synagógach zvestovať radostnú správu, že Ježiš je naozaj Boží Syn.</verse>
				<verse number="21">Všetci poslucháči sa čudovali a vraveli: „Vari to nie je ten, ktorý tak kruto prenasledoval v Jeruzaleme Ježišových vyznávačov? Veď aj sem predsa prišiel, aby ich pochytal a spútaných doviedol pred veľkňazov.“</verse>
				<verse number="22">Ale Saul čoraz presvedčivejšie dokazoval, že Ježiš je zasľúbený Mesiáš, až napokon celkom zmiatol Židov v Damasku.</verse>
				<verse number="23">Keď to trvalo už príliš dlho, niektorí z nich sa dohodli, že Saula zabijú.</verse>
				<verse number="24">On sa však dozvedel, aké plány proti nemu kujú. Vo dne v noci dali strážiť mestské brány, aby ho mohli chytiť a zabiť,</verse>
				<verse number="25">no kresťania ho raz v noci spustili v koši cez mestské hradby.</verse>
				<verse number="26">Keď sa Saul vrátil do Jeruzalema, pokúšal sa pripojiť k Ježišovým nasledovníkom. Ale všetci sa ho báli – nikto totiž neveril, že sa naozaj stal učeníkom Ježiša.</verse>
				<verse number="27">Ujal sa ho však Barnabáš, priviedol ho k apoštolom a vyrozprával im, ako sa Saulovi ukázal Pán na ceste do Damasku, ako sa s ním zhováral a ako potom Saul v Damasku odvážne kázal v Ježišovom mene.</verse>
				<verse number="28">A tak mohol mať Saul účasť na všetkom, čo robili a aj tu smelo hovoril o Ježišovi.</verse>
				<verse number="29">Kázal aj grécky hovoriacim Židom, hádal sa s nimi, až ho napokon chceli zabiť.</verse>
				<verse number="30">Keď sa ostatní bratia dozvedeli, aké nebezpečenstvo mu hrozí, odviedli ho tajne do Cézarey a odtiaľ ho poslali do rodného Tarzu.</verse>
				<verse number="31">Pre zbory v Judsku, Galilei a Samárii nastalo teraz pokojné obdobie. Cirkev vnútorne silnela, Duch Svätý ju povzbudzoval a viedol, rástla početne a všetci žili v Božej bázni.</verse>
				<verse number="32">Peter navštevoval zbory po okolí a zavítal aj medzi veriacich v meste Lydda.</verse>
				<verse number="33">Tam sa stretol s Eneášom, človekom, ktorý bol už osem rokov pripútaný na lôžko, lebo bol ochrnutý.</verse>
				<verse number="34">Peter mu povedal: „Eneáš, Ježiš Kristus ti vracia zdravie. Vstaň a usteľ si lôžko!“ A Eneáš hneď vstal.</verse>
				<verse number="35">Keď to obyvatelia Lyddy a neďalekého Sáronu videli, uverili v Pána Ježiša.</verse>
				<verse number="36">V meste Joppa žila veriaca žena, ktorá sa volala Tabita, po grécky Dorkas. Bola známa tým, že konala veľa dobra a pomáhala najmä chudobným.</verse>
				<verse number="37">Práve v tých dňoch však ochorela a zomrela. Umyli ju a uložili v podkrovnej izbe.</verse>
				<verse number="38">Keďže Joppa je blízko Lyddy, učeníci sa dozvedeli že je tam Peter. Poslali k nemu dvoch mužov s naliehavou prosbou: „Príď k nám čo najskôr!“</verse>
				<verse number="39">Peter sa ihneď pobral s nimi. Keď prišiel do Joppy, zaviedli ho do hornej miestnosti, kde ho ihneď obklopil zástup plačúcich vdov a ukazovali mu šaty, ktoré im šila ich milá Tabita, kým ešte žila.</verse>
				<verse number="40">Peter požiadal, aby všetci odišli, kľakol si a modlil sa. Potom sa obrátil k mŕtvej a povedal: „Tabita, vstaň!“ Otvorila oči, uvidela Petra a sadla si.</verse>
				<verse number="41">Podal jej ruku a pomohol jej vstať. Potom všetkých zavolal hore a ukázal im Tabitu živú.</verse>
				<verse number="42">Správa o tom sa ihneď rozletela po celej Joppe a mnoho ľudí uverilo v Pána Ježiša.</verse>
				<verse number="43">Peter zostal dlhší čas v Joppe v dome garbiara Šimona.</verse>
			</chapter>
			<chapter number="10">
				<verse number="1">V Cézarey žil istý Kornélius, stotník vojenského oddielu, nazývaného Italský.</verse>
				<verse number="2">Bol to zbožný človek, ktorý uveril s celou svojou rodinou Bral Boha vážne. Štedro podporoval chudobných a pravidelne sa modlieval.</verse>
				<verse number="3">Raz popoludní okolo tretej sa mu vo videní zjavil Boží posol, ktorý k nemu prišiel a oslovil ho: „Kornélius!“</verse>
				<verse number="4">Vystrašene sa naň pozrel a spýtal sa: „Čo si želáš, Pane?“ Anjel mu odpovedal: „Boh vypočul tvoje modlitby a vie o tvojej dobročinnosti.</verse>
				<verse number="5">Pošli teraz do Joppy svojich sluhov a pozvi k sebe Šimona zvaného Peter.</verse>
				<verse number="6">Býva v dome garbiara Šimona pri mori. Peter ti povie, čo máš robiť.“</verse>
				<verse number="7">Potom anjel odišiel. Kornélius si hneď zavolal dvoch sluhov a zbožného vojaka zo svojho sprievodu.</verse>
				<verse number="8">Vyrozprával im, čo sa mu prihodilo, a poslal ich do Joppy.</verse>
				<verse number="9">Na druhý deň okolo poludnia, keď sa Kornéliovi poslovia približovali k mestu, vyšiel Peter na plochú strechu domu a modlil sa tam.</verse>
				<verse number="10">Ako sa modlil, vyhladol a chcel si zajesť. Kým mu pripravovali jedlo, upadol do vytrženia.</verse>
				<verse number="11">Videl otvorené nebo a z neho akoby niekto spúšťal čosi ako prestieradlo uviazané za štyri rohy.</verse>
				<verse number="12">V prestieradle boli všelijaké štvornohé zvieratá, plazy i vtáci.</verse>
				<verse number="13">Vtom začul hlas: „Peter vstaň, zabíjaj a jedz!“</verse>
				<verse number="14">„Za nič na svete, Pane, jakživ som nevzal do úst nič, čo poškvrňuje a znečisťuje.“</verse>
				<verse number="15">Ale hlas sa ozval znovu: „To, čo Boh očistil, nepokladaj za nečisté!“</verse>
				<verse number="16">To sa opakovalo tri razy a napokon to všetko bolo opäť vyzdvihnuté do neba.</verse>
				<verse number="17">Peter bol zarazený, a kým rozmýšľal, čo má to videnie znamenať, Kornéliovi poslovia našli dom garbiara Šimona a práve stáli pred bránou.</verse>
				<verse number="18">Spytovali sa, či tu býva Šimon, ktorého volajú aj Peter.</verse>
				<verse number="19">Peter si ešte vždy lámal hlavu, čo asi znamená to videnie, keď mu Svätý Duch povedal: „Hľa, hľadajú ťa traja muži.</verse>
				<verse number="20">Zíď dolu a choď bez váhania s nimi, ja som ich poslal za tebou.“</verse>
				<verse number="21">A tak Peter zišiel dolu a povedal im: „Ja som ten, koho hľadáte. Prečo ste za mnou prišli?“</verse>
				<verse number="22">Odpovedali: „Posiela nás stotník Kornélius, spravodlivý človek, ktorý berie Boha vážne a má v židovskom národe dobrú povesť. Zjavil sa mu totiž anjel a dal mu pokyn, aby ťa pozval do svojho domu a vypočul, čo mu máš povedať.“</verse>
				<verse number="23">Peter pozval hostí dnu a ponúkol im, aby uňho prenocovali. Na druhý deň sa Peter aj s niekoľkými veriacimi z Joppy pobral s nimi.</verse>
				<verse number="24">Ďalší deň došli do Cézarey, kde ich už Kornélius čakal. Na stretnutie s Petrom pozval svojich príbuzných a dobrých priateľov.</verse>
				<verse number="25">Keď Peter vchádzal do jeho domu, Kornélius si pred ním pokľakol a hlboko sa mu poklonil.</verse>
				<verse number="26">Ale Peter ho zdvihol so slovami: „Vstaň, veď ja som len človek.“</verse>
				<verse number="27">Začali sa spolu rozprávať a keď Peter vošiel do domu, zistil, že sa tam zišlo mnoho ľudí.</verse>
				<verse number="28">Peter ich oslovil: „Vy iste viete, že ako Žid by som sem nemal chodiť a že máme zakázané priateliť sa s ľuďmi iného pôvodu. Mne však Boh ukázal, aby som si o žiadnom človeku nemyslel, že kontakt s ním je niečo poškvrňujúce alebo nečisté.</verse>
				<verse number="29">Preto som bez váhania prijal vaše pozvanie a prišiel som. No rád by som vedel, prečo ste ma vlastne zavolali.“</verse>
				<verse number="30">Kornélius mu vysvetlil: „Pred tromi dňami som sa postil a modlil vo svojom dome. Boli asi tri hodiny popoludní, tak ako teraz, keď sa zrazu zjavil predo mnou muž v bieloskvúcom rúchu</verse>
				<verse number="31">a oslovil ma: ‚Kornélius, Boh počuje tvoje modlitby a vie o tvojej dobročinnosti.</verse>
				<verse number="32">Pošli poslov do Joppy a pozvi k sebe Šimona, zvaného Peter. Býva pri mori v dome garbiara Šimona.‘</verse>
				<verse number="33">Nuž som hneď po teba poslal a som rád, že si ochotne prišiel. A tak sme tu všetci pred Bohom a tvoje slová prijmeme ako jeho odkaz.“</verse>
				<verse number="34">Peter sa ujal slova: „Teraz som konečne pochopil pravdu, že Boh nerobí rozdiel medzi ľuďmi,</verse>
				<verse number="35">ale že mu je milý každý človek z ktoréhokoľvek národa, ak ho berie vážne a žije podľa jeho vôle.</verse>
				<verse number="36">Boh zveril Izraelitom svoje posolstvo, radostnú správu o zmierení prostredníctvom Ježiša Krista, ktorý je Pánom všetkých.</verse>
				<verse number="37">Azda už viete, aké udalosti sa diali po celom Judsku. Začalo to v Galilei, kde Ján volal ľudí ku pokániu a krstil ich.</verse>
				<verse number="38">Potom Boh obdaril Ježiša z Nazareta zvláštnou mocou a Svätým Duchom. Všade, kam len prišiel, pomáhal ľuďom a uzdravoval všetkých, ktorí boli v diablovej moci, lebo Boh bol s ním.</verse>
				<verse number="39">A my sme očitými svedkami všetkého, čo robil v Judskej krajine i v Jeruzaleme. Napriek tomu ho tam popravili na kríži,</verse>
				<verse number="40">ale Boh ho na tretí deň vzkriesil a my sme sa s ním opäť stretli.</verse>
				<verse number="41">Neukázal sa všetkým, len svojim vyvoleným učeníkom a my sme s ním po jeho zmŕtvychvstaní dokonca jedli a pili.</verse>
				<verse number="42">Poveril nás, aby sme hlásali a svedčili, že je to on, ktorého Boh ustanovil za sudcu živých aj mŕtvych.</verse>
				<verse number="43">Už proroci o ňom predpovedali, že každému, kto v neho uverí, Boh odpustí hriechy.“</verse>
				<verse number="44">Peter ešte ani nedohovoril a Duch Svätý už zostúpil na všetkých poslucháčov.</verse>
				<verse number="45">Obrátení Židia zo zboru v Joppe žasli, že dar Svätého Ducha dostávajú aj ľudia pohanského pôvodu.</verse>
				<verse number="46">Počuli ich dokonca hovoriť inými jazykmi a chváliť Boha. Peter im povedal:</verse>
				<verse number="47">„Môžeme azda zabrániť, aby boli pokrstení vodou tí, ktorí prijali od Boha Svätého Ducha tak ako aj my?“</verse>
				<verse number="48">A dal pokyn, aby všetci noví veriaci boli pokrstení v mene Pána Ježiša. Potom ho pozvali, aby u nich zostal ešte niekoľko dní.</verse>
			</chapter>
			<chapter number="11">
				<verse number="1">Apoštoli i bratia v Judsku sa čoskoro dozvedeli, že aj pohania uverili Božej zvesti.</verse>
				<verse number="2">Ale keď sa Peter vrátil do Jeruzalema, niektorí kresťania židovského pôvodu mu vyčítali:</verse>
				<verse number="3">„Ty si navštevoval pohanov, ba ešte si aj s nimi jedával!“</verse>
				<verse number="4">A tak Peter vyrozprával, ako sa to stalo:</verse>
				<verse number="5">„Bol som v meste Joppa. Jedného dňa, práve keď som sa modlil, mal som videnie: čosi ako obrovské prestieradlo sa uviazané za štyri rohy spúšťalo z neba a zastalo práve pri mne.</verse>
				<verse number="6">Keď som sa doň pozorne zahľadel, uvidel som v ňom najrozmanitejšie zvieratá – divú zver, plazy i vtáky.</verse>
				<verse number="7">A počul som hlas: ‚Vstaň, Peter, zabíjaj a jedz!‘</verse>
				<verse number="8">Odpovedal som: ‚Za nič na svete, Pane! Jakživ som nevzal do úst nič, čo poškvrňuje a znečisťuje.‘</verse>
				<verse number="9">Ale znova zaznel hlas z neba: ‚To, čo Boh očistil, nepokladaj za nečisté!‘</verse>
				<verse number="10">To sa zopakovalo tri razy a potom sa všetko vyzdvihnuté späť do neba.</verse>
				<verse number="11">A práve v tej chvíli pred domom, kde som býval, zastali traja muži, čo prišli po mňa z Cézarey.</verse>
				<verse number="12">Duch mi povedal, aby som bez pochybovania išiel s nimi. So mnou sa vydali na cestu aj títo šiesti bratia a spolu sme vošli do domu muža, ktorý po nás poslal.</verse>
				<verse number="13">Porozprával nám, ako vo svojom dome uvidel anjela, ktorý mu povedal: ‚Pošli niekoho do Joppy a pozvi k sebe Šimona zvaného Peter.</verse>
				<verse number="14">On ti prinesie posolstvo, ako môžeš byť spasený ty aj všetci v tvojom dome.‘</verse>
				<verse number="15">Začal som im teda hovoriť, ale čoskoro na nich zostúpil Svätý Duch, tak ako na nás vtedy na počiatku.</verse>
				<verse number="16">Vtedy som si spomenul na slová Pána Ježiša: ‚Ján vás krstil vodou, ale vy budete pokrstení Svätým Duchom.‘</verse>
				<verse number="17">Ak teda Boh dal pohanom rovnaký dar ako nám, ktorí sme uverili v Pána Ježiša Krista, kto som ja, aby som sa staval proti Bohu?“</verse>
				<verse number="18">Po týchto slovách bratia prestali namietať a začali oslavovať Boha: „Teda aj pohanov prebúdza Boh k pokániu, aby sa obrátili k nemu a získali večný život!“</verse>
				<verse number="19">Po Štefanovej smrti nastalo v Jeruzaleme veľké prenasledovanie. Veriaci, ktorí sa odtiaľ rozišli, sa dostali až do Fenície, na Cyprus a do Antiochie v Sýrii. S radostnou zvesťou o záchrane však zoznamovali iba Židov.</verse>
				<verse number="20">Ale niektorí z nich, rodáci z Cypru a Cyrény, začali po svojom príchode do Antiochie zvestovať Krista aj pohanom.</verse>
				<verse number="21">Moc Božia bola s nimi a veľké množstvo ľudí uverilo a obrátilo sa k Pánovi.</verse>
				<verse number="22">Správy o tom sa dostali do jeruzalemského zboru. Bratia teda vyslali do Antiochie Barnabáša.</verse>
				<verse number="23">Keď tam prišiel a uvidel, ako Božia milosť pôsobí, veľmi sa z toho tešil a povzbudzoval všetkých, aby vo svojom rozhodnutí vytrvali a zostali Pánovi verní.</verse>
				<verse number="24">Barnabáš bol vzácny muž, plný Ducha Svätého a viery. Tak v Antiochii uveril v Pána Ježiša veľký počet ľudí.</verse>
				<verse number="25">Barnabáš sa odtiaľ pobral do Tarzu, vyhľadal Saula</verse>
				<verse number="26">a priviedol ho so sebou do Antiochie. Zostali tam spolu celý rok a vyučovali veľké množstvo veriacich. Práve v Antiochii sa začalo Kristovým nasledovníkom prvý raz hovoriť kristovci – kresťania.</verse>
				<verse number="27">Do antiochijského zboru prišli z Jeruzalema niektorí kresťania, ktorí mali prorocký dar.</verse>
				<verse number="28">Jednému z nich, Agabovi, ukázal Duch, že v celej ríši vypukne hlad. To sa aj neskôr splnilo za vlády cisára Klaudia.</verse>
				<verse number="29">Kresťania v Antiochii sa preto rozhodli, že každý podľa svojich možností pomôže bratom v Judsku.</verse>
				<verse number="30">Tak aj urobili a zbierku poslali po Barnabášovi a Saulovi predstaveným zboru v Jeruzaleme.</verse>
			</chapter>
			<chapter number="12">
				<verse number="1">V tom čase začal kruto prenasledovať niektorých z cirkvi aj kráľ Herodes.</verse>
				<verse number="2">Apoštola Jakuba, Jánovho brata, dal popraviť mečom.</verse>
				<verse number="3">Keď videl, že sa tým zapáčil Židom, dal zatknúť aj Petra. Bol práve Sviatok nekvasených chlebov,</verse>
				<verse number="4">keď Petra uvrhol do žalára, ktorý strážili štyri štvorice vojakov. Po sviatkoch Veľkej noci ho mienil verejne súdiť.</verse>
				<verse number="5">Zatiaľ čo bol Peter vo väzení, cirkev sa zaňho bez prestania modlila k Bohu.</verse>
				<verse number="6">V noci pred chystaným procesom spal Peter medzi dvoma vojakmi spútaný dvoma reťazami a stráže predo dvermi strážili väzenie.</verse>
				<verse number="7">Tu zrazu svetlo ožiarilo celu a pri Petrovi stál Pánov anjel. Potriasol ho za bok a zobudil slovami: „Rýchlo vstaň!“ a Petrovi spadli zo zápästí reťaze.</verse>
				<verse number="8">Anjel mu rozkázal: „Obleč sa a obuj!“ Peter poslúchol a anjel ho vyzval: „Vezmi si plášť a poď za mnou!“</verse>
				<verse number="9">Vyšiel z cely a šiel za anjelom. Vôbec netušil, že to, čo sa s ním prostredníctvom anjela deje, je skutočnosť. Myslel si totiž, že to celé je len videnie, sen.</verse>
				<verse number="10">Prešli popri prvej aj druhej stráži a prišli k železnej bráne, ktorá viedla do mesta. Tá sa im otvorila sama od seba. Vyšli von, prešli jednou z ulíc, a vtom anjel zmizol.</verse>
				<verse number="11">Až teraz sa Peter spamätal a povedal si: „Teraz už viem, že Pán poslal svojho anjela a vytrhol ma z Herodesových rúk, a tak zmaril plány Židov.“</verse>
				<verse number="12">Keď si to uvedomil, zamieril do domu Márie, matky Jána, zvaného Marek. Tam sa zhromaždilo mnoho veriacich a modlili sa.</verse>
				<verse number="13">Peter zabúchal na dvere. Slúžka, ktorá sa volala Rodé, sa pribehla spýtať, kto to je.</verse>
				<verse number="14">Poznala Petrov hlas, ale od veľkej radosti ani neotvorila, ale bežala dnu oznámiť, že pred bránou stojí Peter.</verse>
				<verse number="15">„Ty si sa zbláznila!“ povedali jej. Ona však trvala na svojom. „Tak potom to musí byť jeho anjel,“ povedali jej.</verse>
				<verse number="16">Ale Peter znova zabúchal. Išli teda otvoriť a keď ho zbadali, neverili vlastným očiam.</verse>
				<verse number="17">Peter im pokynul rukou, aby ich upokojil, a vyrozprával im, ako ho Boh vyslobodil z väzenia. Napokon ich poprosil: „Oznámte to Jakubovi a ostatným bratom.“ Potom odišiel schovať sa na iné miesto.</verse>
				<verse number="18">Ráno sa strhol medzi strážcami poplach. Začali sa dohadovať, kam sa podel Peter.</verse>
				<verse number="19">Herodes ho dal hľadať, ale márne. Vypočul strážcov, a keď sa od nich nič nedozvedel, dal ich popraviť. Nato Herodes opustil Judsko, pobral sa do Cézarey a nejaký čas tam zostal.</verse>
				<verse number="20">Počas pobytu v meste Cézarea prijal delegáciu zástupcov z miest Týrus a Sidon. Bol na tieto mestá veľmi nazlostený, ale ich zástupcovia si úplatkami získali priazeň kráľovského dvorana Blasta a žiadali uzavrieť prímerie, lebo ich kraj bol zásobovaný potravinami z Herodesovho územia.</verse>
				<verse number="21">V deň audiencie zasadol Herodes v kráľovských šatách na trón a predniesol reč.</verse>
				<verse number="22">Keď skončil, ľud ho zahrnul ováciami a volal: „To nehovoril človek, to hovoril sám Boh!“</verse>
				<verse number="23">V tom okamihu ho potrestal Boží anjel, pretože prijal pocty, ktoré patrili Bohu. Postihla ho choroba a umrel rozožraný červami.</verse>
				<verse number="24">Božia zvesť sa rýchlo šírila a k cirkvi sa pridávali noví kresťania.</verse>
				<verse number="25">Barnabáš a Saul splnili svoje poslanie v Jeruzaleme a vrátili sa do Antiochie, kam so sebou vzali aj Jána, zvaného Marek.</verse>
			</chapter>
			<chapter number="13">
				<verse number="1">Medzi členmi zboru v Antiochii boli proroci i učitelia: Barnabáš, Simeon zvaný Čierny, Lucius z Cyrény, Manahen, ktorý bol vychovávaný spolu s tetrarchom Herodesom Antipom, a Saul.</verse>
				<verse number="2">Raz, keď sa pripravovali pôstom a modlitbami na službu Bohu, dostali pokyn od Svätého Ducha: „Oddeľte spomedzi seba Barnabáša a Saula, lebo im chcem zveriť zvláštne poslanie.“</verse>
				<verse number="3">Znova sa teda modlili a postili, potom na nich položili ruky, aby pre nich vyprosili požehnanie a vyslali ich na cestu.</verse>
				<verse number="4">Podľa pokynu Svätého Ducha sa vybrali do prístavu Seleukia a odtiaľ sa odplavili na Cyprus.</verse>
				<verse number="5">Spolu s nimi šiel ako ich pomocník aj Ján Marek. Pristáli v meste Salamina a v židovských synagógach kázali o Kristovi.</verse>
				<verse number="6">Potom putovali cez ostrov, až sa napokon dostali do Pafu. Narazili tam na istého židovského čarodejníka, ktorý sa volal Barjezus a bol falošným prorokom.</verse>
				<verse number="7">Zdržiaval sa u rímskeho miestodržiteľa Sergia Paula, vzdelaného muža. Ten si k sebe pozval Barnabáša a Saula, lebo chcel počuť slovo od Boha.</verse>
				<verse number="8">Ale čarodejník Elymas (také bolo jeho grécke meno) sa proti nim tvrdo postavil a zo všetkých síl chcel odvrátiť Sergia od viery.</verse>
				<verse number="9">Saul, teraz väčšmi známy pod menom Pavol, sa naňho prenikavo zahľadel a naplnený Svätým Duchom</verse>
				<verse number="10">povedal: „Si synom diabla, plný klamu a falše! Ty nepriateľ všetkého, čo je spravodlivé, vari nikdy neprestaneš prevracať Božie cesty na lož?</verse>
				<verse number="11">Teraz ťa postihne Boží trest: oslepneš a istý čas neuvidíš ani slnko!“ A naozaj sa mu zatmelo pred očami, začal šmátrať okolo seba a hľadal, kto by mu podal ruku a viedol ho.</verse>
				<verse number="12">Keď miestodržiteľ videl, čo sa stalo, uveril a žasol nad tým, akú moc má Božie slovo.</verse>
				<verse number="13">Z Pafu sa Pavol a jeho spoločníci plavili do Pergy v Pamfýlii. Ján Marek sa však od nich oddelil a vrátil sa do Jeruzalema.</verse>
				<verse number="14">Z Pergy pokračovali do Antiochie v Pisidskej provincii, kde vošli v sobotu do synagógy a posadili sa.</verse>
				<verse number="15">Najprv sa ako zvyčajne čítali oddiely z Mojžišových kníh a z prorokov a potom predstavení synagógy vyzvali Pavla a Barnabáša: „Bratia, ak máte pre nás nejaké slová povzbudenia, môžete hovoriť!“</verse>
				<verse number="16">Tu vystúpil Pavol, dal pokyn rukou a začal: „Mužovia izraelskí aj vy ostatní, ktorí ctíte Boha, počúvajte!</verse>
				<verse number="17">Boh Izraela si vyvolil našich praotcov a za pobytu v Egypte dal ich potomkom vyrásť na veľký národ. Potom ich odtiaľ svojou veľkou mocou vyviedol.</verse>
				<verse number="18">Štyridsať rokov putovali po púšti a Boh sa o nich staral.</verse>
				<verse number="19">Neskôr im podmanil sedem národov, ktoré obývali Kanaán, a daroval im tú krajinu do dedičstva.</verse>
				<verse number="20">Takmer štyristopäťdesiat rokov im dával múdrych vodcov až po proroka Samuela.</verse>
				<verse number="21">Vtedy naši predkovia zatúžili po kráľovi a Boh im dal kráľa Saula, syna Kišovho z Benjamínovho kmeňa. Vládol im štyridsať rokov.</verse>
				<verse number="22">Boh sa však od neho odvrátil a dal Izraelovi za kráľa Dávida, o ktorom povedal: ‚Dávid, syn Jesseho, je muž podľa mojich predstáv, lebo bude konať moju vôľu.‘</verse>
				<verse number="23">A z Dávidovho rodu dal, tak ako sľúbil, izraelskému ľudu Spasiteľa Ježiša.</verse>
				<verse number="24">Jeho príchod ohlasoval Ján a vyzýval všetkých Izraelitov, aby sa odvrátili od svojich hriechov a dali sa pokrstiť.</verse>
				<verse number="25">Keď Ján skončil svoje poslanie, pripomenul: ‚Nie som ten, za koho ma pokladáte. Po mne však prichádza ten, ktorému nie som hodný ani len rozviazať remienok na obuvi.‘</verse>
				<verse number="26">Bratia, ktorí ste z Abrahámovho rodu, aj vy ostatní, ktorí spolu s nami ctíte jediného Boha, zvesť o záchrane je určená nám všetkým.</verse>
				<verse number="27">Obyvatelia Jeruzalema ani ich vodcovia však v Ježišovi nespoznali Spasiteľa. Odsúdili ho a tak splnili, čo o ňom napísali proroci, ako si to čítavame každú sobotu.</verse>
				<verse number="28">Nenašli na ňom nijaký dôvod, aby ho mohli odsúdiť na smrť, a predsa naliehali na Piláta, aby ho dal popraviť:</verse>
				<verse number="29">tak sa naplnili všetky predpovede Písma. Potom jeho telo zložili z kríža, pochovali,</verse>
				<verse number="30">ale Boh ho vzkriesil z mŕtvych.</verse>
				<verse number="31">Mnoho dní sa zjavoval tým, ktorí s ním prišli z Galiley do Jeruzalema. Tí o tom teraz všetkým osobne svedčia.</verse>
				<verse number="32">A my vám prinášame radostnú správu, že sľub, ktorý Boh dal našim praotcom,</verse>
				<verse number="33">splnil teraz nám, ich deťom, a potvrdil ho Ježišovým vzkriesením. Naňho sa vzťahujú slová druhého žalmu: ‚Ty si môj Syn, dnes som sa stal tvojím Otcom.‘</verse>
				<verse number="34">To, že Ježiš vstane z mŕtvych a už nikdy nezomrie, predpovedal Boh v Písme slovami: ‚Splním vám zasľúbenie, ktoré som dal Dávidovi.‘</verse>
				<verse number="35">A v inom žalme to vysvetľuje ešte jasnejšie: ‚Nedopustíš, aby sa telo tvojho vyvoleného rozpadlo na prach.‘</verse>
				<verse number="36">To sa netýkalo Dávida, ktorý keď vykonal svoje poslanie podľa Božej vôle, zomrel, bol pochovaný vedľa svojich predkov a potom zotlel na prach.</verse>
				<verse number="37">Ten však, ktorého Boh vzkriesil, nerozpadol sa na prach.</verse>
				<verse number="38">Bratia, počúvajte! V Ježišovi vám zvestujeme odpustenie hriechov.</verse>
				<verse number="39">Každý, kto mu dôveruje, je oslobodený od všetkých previnení a je ospravedlnený; to je niečo, čo Mojžišov zákon nikdy nemohol urobiť.</verse>
				<verse number="40">Dajte si však pozor, aby sa na vás nesplnila prorocká predpoveď:</verse>
				<verse number="41">‚Vy, ktorí mnou pohŕdate, otvorte oči a zahyňte, lebo vykonám za vášho života niečo veľké, čomu neuveríte, aj keď vám o tom budú rozprávať iní.‘ “</verse>
				<verse number="42">Keď vychádzali zo synagógy, poslucháči prosili Pavla a Barnabáša, aby im o týchto veciach prišli hovoriť aj nasledujúcu sobotu.</verse>
				<verse number="43">Mnohí Židia aj obrátení pohania, ktorí uctievali jediného Boha, sa pripojili k Pavlovi a Barnabášovi, a tí ich povzbudzovali, aby žili naplnení Božou milosťou.</verse>
				<verse number="44">Nasledujúcu sobotu sa zhromaždilo skoro celé mesto, aby počuli Božie slovo.</verse>
				<verse number="45">Keď židovskí vodcovia videli taký zástup ľudí, pochytila ich závisť. Skákali Pavlovi do reči, odporovali mu a rúhali sa všetkému, čo povedal.</verse>
				<verse number="46">Napokon im teda Pavol a Barnabáš smelo a otvorene povedali: „Túto dobrú správu sme mali zvestovať najprv vám Židom. Keďže ju však odmietate a vzdávate sa večného života, obraciame sa k pohanom.</verse>
				<verse number="47">Veď tak nám to Pán prikázal: ‚Určil som ťa, aby si bol svetlom pohanom a niesol spásu až na koniec sveta.‘ “</verse>
				<verse number="48">Keď to pohania počuli, veľmi sa tešili a zo srdca ďakovali za počuté Božie slovo. Tí, v ktorých Boh prebudil túžbu po večnom živote, uverili.</verse>
				<verse number="49">Radostná správa o Kristovi sa šírila po celom kraji.</verse>
				<verse number="50">Ale židovským vodcom sa podarilo popudiť zbožné urodzené ženy aj vplyvných mužov proti Pavlovi a Barnabášovi, až ich napokon vyhnali z mesta.</verse>
				<verse number="51">Pavol a Barnabáš striasli prach zo svojich nôh a odišli do mesta Ikonium.</verse>
				<verse number="52">Ale Boh napĺňal veriacich radosťou i Svätým Duchom.</verse>
			</chapter>
			<chapter number="14">
				<verse number="1">Aj v Ikoniu kázal Pavol s Barnabášom v synagóge, a to tak mocne, že uverilo mnoho Židov aj pohanov.</verse>
				<verse number="2">Ale tí Židia, ktorí odmietli Božie posolstvo, pobúrili pohanov a vyvolali nenávisť voči kresťanom.</verse>
				<verse number="3">Pavol a Barnabáš napriek prekážkam zostali v meste dosť dlho a neohrozene zvestovali Krista. Ich slová o milosti Boh potvrdzoval tým, že dal apoštolom moc konať znamenia a zázraky.</verse>
				<verse number="4">Obyvatelia mesta sa rozdelili na dva tábory: niektorí boli na strane Židov, ktorí odmietli Ježiša, iní držali s kresťanmi.</verse>
				<verse number="5">Keď sa Pavol a Barnabáš dozvedeli, že pohania, Židia a židovskí vodcovia kujú proti nim plány a chcú ich ukameňovať,</verse>
				<verse number="6">utiekli a zdržiavali sa v lykaonských mestách v Lystre, v Derbe a v okolí.</verse>
				<verse number="7">Aj tam hlásali radostnú správu o Kristovi.</verse>
				<verse number="8">V Lystre žil istý človek, ktorý sa nemohol postaviť. Bol chromý od narodenia a nikdy nechodil.</verse>
				<verse number="9">Aj on bol medzi Pavlovými poslucháčmi. Pavol si ho všimol, a keď videl, že má vieru, aby bol vyliečený,</verse>
				<verse number="10">hlasno naňho zavolal: „Postav sa na rovné nohy!“ A muž hneď vyskočil a chodil.</verse>
				<verse number="11">Ľudia, ktorí boli svedkami tohto zázraku, nahlas volali vo svojom jazyku: „Zostúpili k nám bohovia v ľudskej podobe!“</verse>
				<verse number="12">O Barnabášovi vraveli, že je grécky boh Zeus, a o Pavlovi, že je Hermes, posol bohov, lebo väčšinou hovoril on.</verse>
				<verse number="13">Kňaz Diovho chrámu, ktorý stál pred hradbami, dal dokonca priviesť k bráne ovenčené býky a chcel ich spolu s ostatnými apoštolom obetovať.</verse>
				<verse number="14">Keď sa to apoštoli dozvedeli, roztrhli svoj odev, vbehli medzi zástup a volali:</verse>
				<verse number="15">„Priatelia, čo to robíte? Veď aj my sme len smrteľní ľudia ako vy. Prinášame vám dobrú správu a vyzývame vás, aby ste sa opustili tieto márnosti a obrátili sa k živému Bohu, ktorý stvoril nebo i zem i more i všetko, čo je v nich.</verse>
				<verse number="16">V minulosti dovolil všetkým národom chodiť po vlastných cestách,</verse>
				<verse number="17">ale dával o sebe vedieť tým, že vám preukazoval dobro: zosielal vám dážď z neba i úrodu v pravý čas, dával vám jedlo a napĺňal vás radosťou.“</verse>
				<verse number="18">Týmito slovami sa im len horko-ťažko podarilo prehovoriť zástupy, aby im nepriniesli obete.</verse>
				<verse number="19">No o pár dní prišli z Antiochie a Ikonia niekoľkí Židia, strhli ľudí na svoju stranu a poštvali ich proti apoštolom a Pavla kameňovali. Keď sa im zdalo, že je už mŕtvy, vyvliekli jeho nevládne telo za hradby.</verse>
				<verse number="20">Keď sa okolo neho zbehli učeníci, Pavol sa prebral a vrátil sa do mesta. Na druhý deň však odišli aj s Barnabášom ďalej do Derby.</verse>
				<verse number="21">Tu takisto hlásali radostnú zvesť o Kristovi a získali mnoho nasledovníkov. Potom sa vracali cez Lystru, Ikonium a Pisidskú Antiochiu.</verse>
				<verse number="22">Všade posilňovali veriacich a povzbudzovali ich, aby vytrvali vo viere. Vraveli: „Kým vojdeme do Božieho kráľovstva, musíme prejsť cez mnohé utrpenia.“</verse>
				<verse number="23">Pavol a Barnabáš zároveň ustanovili starších a po pôste a modlitbách ich všetkých zverili do ochrany Pána, v ktorého uverili.</verse>
				<verse number="24">Vydali sa na spiatočnú cestu cez Pisidiu a Pamfýliu</verse>
				<verse number="25">a opäť kázali v meste Perga. Potom odišli do Atálie,</verse>
				<verse number="26">odkiaľ sa plavili späť do Antiochie v Sýrii, kde im pred časom vyprosili Božiu milosť pre prácu, ktorú práve zakončili.</verse>
				<verse number="27">Po ich príchode sa zišiel celý zbor a oni im rozprávali, čo všetko prostredníctvom nich Boh vykonal a ako otváral dvere viery aj pohanom.</verse>
				<verse number="28">Pavol a Barnabáš zostali s kresťanmi v Antiochii dlhší čas.</verse>
			</chapter>
			<chapter number="15">
				<verse number="1">Kým boli Pavol a Barnabáš v Antiochii, prišli niektorí ľudia z Judska a začali poúčať bratov: „Ak sa nedáte obrezať, ako to predpisuje Mojžišov zákon, nebudete zachránení.“</verse>
				<verse number="2">Pavol a Barnabáš s tým nesúhlasili a vypukol medzi nimi spor. Napokon sa rozhodli, že Pavol a Barnabáš aj s niekoľkými bratmi z Antiochie odcestujú do Jeruzalema a predložia tento problém apoštolom a starším.</verse>
				<verse number="3">Zbor ich teda vyslal na cestu. Išli cez Feníciu a Samáriu a všade rozprávali o tom, ako aj pohania začínajú veriť v Pána Ježiša. Táto správa spôsobovala všetkým veriacim veľkú radosť.</verse>
				<verse number="4">V Jeruzaleme ich srdečne prijal celý zbor, starší i apoštoli. Aj tým rozprávali, čo všetko Boh prostredníctvom nich vykonal.</verse>
				<verse number="5">Ale hneď sa ozvali niektorí kresťania, bývalí farizeji, a upozornili: „Aj obrátení pohania sa musia dať obrezať a treba im prikázať, aby sa riadili Mojžišovým zákonom.“</verse>
				<verse number="6">A tak sa apoštoli a starší zišli, aby sa o tom poradili.</verse>
				<verse number="7">Po dlhej a náročnej debate sa prihlásil o slovo Peter: „Milí bratia, viete veľmi dobre, že si ma Boh pred časom vybral, aby som zvestoval evanjelium pohanom a oni tak mohli uveriť.</verse>
				<verse number="8">A Boh, ktorý vidí do srdca človeka, sa k nim priznal a dal im Svätého Ducha takisto ako nám.</verse>
				<verse number="9">A nerobil nijaký rozdiel medzi nami a nimi, lebo aj ich srdce očistil vierou.</verse>
				<verse number="10">Prečo teraz pokúšate Boha a chcete vložiť na chrbát nových kresťanov bremeno, ktoré nevládali uniesť ani naši otcovia, ani my?</verse>
				<verse number="11">Veríme predsa, že sme rovnako ako oni zachránení milosťou Pána Ježiša.“</verse>
				<verse number="12">Po tejto reči celé zhromaždenie stíchlo a pozorne vypočulo Pavla aj Barnabáša, aké veľké zázraky konal Boh prostredníctvom nich medzi pohanmi.</verse>
				<verse number="13">Keď dohovorili, ujal sa slova Jakub: „Bratia, rád by som vám niečo povedal.</verse>
				<verse number="14">Práve sme počuli od Šimona Petra, ako Boh prvý raz prejavil pohanom svoju milosť a povolal ich za svoj ľud.</verse>
				<verse number="15">To sa celkom zhoduje so slovami proroka:</verse>
				<verse number="16">‚Navrátim sa zase a znovu postavím Dávidov zborený príbytok, z jeho ruín ho znovu postavím a obnovím ho,</verse>
				<verse number="17">aby aj ostatní ľudia hľadali Pána, všetky národy, ktoré mi patria. Tak hovorí Pán, ktorí to činí</verse>
				<verse number="18">a ktorý to oznámil už pred vekmi.‘</verse>
				<verse number="19">Môj názor teda je, že by sme nemali na pohanov, ktorí sa obrátili k Bohu, nakladať zbytočné bremená.</verse>
				<verse number="20">Radšej im napíšme, aby sa vyhýbali všetkému, čo súvisí s pohanskou modloslužbou, aby sa chránili smilstva a nejedli mäso zadusených zvierat, ani ich krv.</verse>
				<verse number="21">Veď Mojžišov zákon sa už oddávna vyučuje každú sobotu v synagógach a má dosť kazateľov.“</verse>
				<verse number="22">S týmto návrhom súhlasilo celé zhromaždenie. Apoštoli a starší rozhodli, že zvolia dvoch zástupcov a pošlú ich s Pavlom a Barnabášom do Antiochie, aby im oznámili, na čom sa uzniesli. Vybrali dvoch popredných bratov z vedenia zboru, a to Júdu nazývaného Barsabáš a Sílasa.</verse>
				<verse number="23">Poslali po nich list s týmto znením: „My, apoštoli a starší, vaši bratia, posielame srdečný pozdrav vám, svojim bratom v Antiochii, Sýrii a Cilícii, ktorí ste boli kedysi pohanmi.</verse>
				<verse number="24">Dozvedeli sme sa, že vás niektorí naši bratia svojimi rečami znepokojili a spochybnili vaše spasenie, hoci ich tým nikto nepoveril.</verse>
				<verse number="25">Preto sme sa jednomyseľne rozhodli, že zvolíme dvoch zástupcov a pošleme ich k vám s našimi milovanými bratmi Barnabášom a Pavlom,</verse>
				<verse number="26">ktorí v službe pre nášho Pána Ježiša Krista nasadzujú vlastné životy.</verse>
				<verse number="27">Posielame vám tiež Júdu a Sílasa, ktorí vám to, čo píšeme, potvrdia aj ústne.</verse>
				<verse number="28">Duch Svätý i my považujeme za dobré, aby vás nikto nezaťažoval povinnosťami, ktoré nie sú pre spasenie nevyhnutné.</verse>
				<verse number="29">Je však potrebné, aby ste sa zdržiavali všetkého, čo bolo obetované modlám, krvi, mäsa udusených zvierat, nezbavených krvi, a napokon smilstva. Ak sa toho všetkého vyvarujete, budete konať správne. Majte sa dobre.“</verse>
				<verse number="30">Poverení zástupcovia sa teda vybrali do Antiochie, kde zvolali celé zhromaždenie a odovzdali im list.</verse>
				<verse number="31">Keď ho bratom prečítali, veľmi sa zaradovali, lebo ich upokojil.</verse>
				<verse number="32">Aj Júda a Sílas, ktorí mali dar proroctva, posilňovali a povzbudzovali celý zbor vo viere.</verse>
				<verse number="33">Nejaký čas tam zostali a potom sa s nimi bratia so želaním pokoja rozlúčili, aby sa mohli vrátiť späť.</verse>
				<verse number="34">[Ale Sílas zostal radšej v Antiochii.]</verse>
				<verse number="35">Pavol a Barnabáš zostali ešte v Antiochii a spolu s mnohými ďalšími vyučovali a zvestovali Božie slovo.</verse>
				<verse number="36">Po nejakom čase navrhol Pavol Barnabášovi: „Navštívme opäť našich bratov vo všetkých mestách, kde sme kázali o Pánu Ježišovi. Rád by som videl, ako sa im darí.“</verse>
				<verse number="37">Barnabáš súhlasil a radil, aby so sebou opäť vzali Jána zvaného Marek.</verse>
				<verse number="38">Ale Pavol bol proti tomu, lebo Marek ich opustil už v Pamfýlii a nepokračoval s nimi v práci.</verse>
				<verse number="39">Došlo medzi nimi k takej ostrej výmene názorov, že sa radšej rozdelili. Barnabáš vzal so sebou Marka a odplavili sa na Cyprus.</verse>
				<verse number="40">Pavol si vybral Sílasa a vydali sa na cestu s požehnaním bratov, ktorí ich zverili do Božej milosti.</verse>
				<verse number="41">Putovali Sýriou a Cilíciou a všade upevňovali zbory.</verse>
			</chapter>
			<chapter number="16">
				<verse number="1">Pavol navštívil najprv mesto Derby a odtiaľ sa dostal do Lystry. Tam stretli mladého veriaceho Timoteja. Jeho matka bola Židovka, ktorá uverila v Krista, ale otec bol Grék.</verse>
				<verse number="2">Bratia v Lystre aj v Ikoniu sa veľmi pochvalne vyjadrovali o Timotejovi.</verse>
				<verse number="3">Pavol chcel, aby sa s ním vydal na cestu. Z ohľadu na tamojších Židov, ktorí vedeli, že jeho otec je Grék, ho Pavol obrezal.</verse>
				<verse number="4">Potom Pavol, Sílas a Timotej putovali spoločne z mesta do mesta a všade zoznamovali kresťanov s ustanoveniami, ktoré prijali apoštoli a starší jeruzalemského zboru.</verse>
				<verse number="5">A tak sa zbory upevňovali vo viere a každý deň pribúdali noví veriaci.</verse>
				<verse number="6">Po svojom pobyte v Lystre prešli cez provinciu Frýgia naspäť do Galácie. Svätý Duch ich totiž zastavil, aby nešli kázať do provincie Ázia.</verse>
				<verse number="7">Keď prišli do Mýzie, chceli putovať ďalej na sever do provincie Bitýnia. Ježišov Duch im to opäť neumožnil.</verse>
				<verse number="8">Prešli teda Mýziou a dostali sa do Troady.</verse>
				<verse number="9">Tam mal Pavol v noci videnie. Stál pred ním akýsi Macedónec a prosil ho: „Preplav sa do Macedónska a pomôž nám!“</verse>
				<verse number="10">Po tomto Pavlovom videní sme sa usilovali odísť do Macedónska, lebo sme usúdili, že Boh nás tam posiela hlásať radostnú zvesť.</verse>
				<verse number="11">Z Troady sme sa teda plavili rovno na ostrov Samotráke a na druhý deň sme doplávali do Neapola.</verse>
				<verse number="12">Potom sme pokračovali už po súši do Filíp, najvýznamnejšieho mesta východného Macedónska, ktoré bolo Rímskou kolóniu. Tam sme strávili niekoľko dní.</verse>
				<verse number="13">V sobotu sme sa vybrali za bránu mesta popri rieke, lebo sme predpokladali, že sa tam miestni Židia schádzajú na modlitby. Prisadli sme si ku skupinke žien, ktoré sa tam zišli, a hovorili sme im o Kristovi.</verse>
				<verse number="14">Medzi poslucháčkami bola aj Lýdia, obchodníčka s purpurovými látkami z Tyatír, ktorá verila v Boha. Boh jej otvoril srdce a prijala všetko, čo Pavol hovoril.</verse>
				<verse number="15">Dala sa pokrstiť a spolu s ňou aj všetci, čo bývali v jej dome. Potom nás pozvala do svojho domu. Naliehala na nás: „Ak ste presvedčení, že som uverila v Pána, buďte hosťami v mojom dome.“</verse>
				<verse number="16">Raz, keď sme opäť išli na miesto modlitieb, stretla nás mladá otrokyňa, ktorá mala veštecký dar a predpovedaním budúcnosti prinášala svojim pánom značný zisk.</verse>
				<verse number="17">Chodila za Pavlom a za nami a neustále volala: „Toto sú služobníci najvyššieho Boha a prišli sem, aby vám povedali, ako môžete byť zachránení.“</verse>
				<verse number="18">To sa opakovalo deň čo deň, až to Pavol nezniesol a prikázal démonovi v nej: „V mene Ježiša Krista ti prikazujem, aby si z nej vyšiel!“ A v tej chvíli ju ten zlý duch opustil.</verse>
				<verse number="19">Jej páni si uvedomili, že tým prišli o svoj zisk, chytili Pavla a Sílasa a vliekli ich na námestie pred predstaviteľov mesta.</verse>
				<verse number="20">Keď ich predviedli pred úradníkov, povedali: „Títo Židia poburujú naše mesto!</verse>
				<verse number="21">Zavádzajú tu zvyky, ktoré sú proti našim rímskym zákonom.“</verse>
				<verse number="22">Aj dav sa obrátil proti nim. Sudcovia nariadili, aby z nich postŕhali šaty a dali ich zbičovať.</verse>
				<verse number="23">Poriadne ich zbičovali, vrhli ich do väzenia a žalárnikovi prikázali, aby ich prísne strážil.</verse>
				<verse number="24">Dal ich do najvzdialenejšej cely a nohy im spútal do klady.</verse>
				<verse number="25">Okolo polnoci, keď sa Pavol a Sílas modlili a spevom oslavovali Boha, a ostatní väzni ich počúvali,</verse>
				<verse number="26">nastalo zrazu veľké zemetrasenie. Celá budova sa otriasala až do základov. Všetky dvere sa pootvárali a väzňom spadli okovy.</verse>
				<verse number="27">Keď sa žalárnik prebudil a videl pootvárané dvere, vytasil meč a chcel sa zabiť, lebo si myslel, že väzni utiekli.</verse>
				<verse number="28">Ale Pavol zvolal: „Nerob to! Sme tu všetci!“</verse>
				<verse number="29">Žalárnik teda rozkázal, aby mu priniesli svetlo, vbehol dnu a trasúc sa od strachu, padol pred Pavlom a Sílasom na kolená.</verse>
				<verse number="30">Potom ich vyviedol von a spýtal sa: „Páni, čo mám robiť, aby som bol zachránený?“</verse>
				<verse number="31">Odpovedali mu: „Uver v Pána Ježiša a budeš spasený ty i všetci v tvojom dome.“</verse>
				<verse number="32">A začali jemu i všetkým v jeho domácnosti zvestovať Božie slovo.</verse>
				<verse number="33">Hneď v tú nočnú hodinu sa ich žalárnik ujal, umyl a ošetril im rany a dal sa pokrstiť aj s celou svojou rodinou.</verse>
				<verse number="34">Potom ich zaviedol do svojho domu, pohostil ich a všetci sa tešili, že mohli uveriť v Boha.</verse>
				<verse number="35">Na druhé ráno poslali sudcovia sluhov s odkazom: „Prepusť tých ľudí!“</verse>
				<verse number="36">Žalárnik oznámil Pavlovi: „Sudcovia nariadili, aby som vás prepustil. Ste slobodní – môžete v pokoji odísť.“</verse>
				<verse number="37">Ale Pavol odpovedal: „Nás rímskych občanov verejne a bez súdu zbili a zavreli do väzenia. Teraz sa nás chcú tajne zbaviť? Nech prídu osobne a prepustia nás!“</verse>
				<verse number="38">Sluhovia to oznámili sudcom. Keď počuli, že Pavol a Sílas sú rímski občania, náramne sa preľakli;</verse>
				<verse number="39">prišli sa ospravedlniť, vyviedli ich z väzenia a pekne ich požiadali, aby opustili mesto.</verse>
				<verse number="40">Pavol a Sílas po prepustení z väzenia navštívili Lýdiu. Tam sa stretli s ďalšími, ktorí uverili, a keď ich povzbudili, z Filíp odišli.</verse>
			</chapter>
			<chapter number="17">
				<verse number="1">Pobrali sa cestou, ktorá vedie cez mestá Amfipolis a Apolóniu do Tesaloniky, kde bola židovská synagóga.</verse>
				<verse number="2">Pavol ako zvyčajne prišiel do ich zhromaždenia a po tri soboty s nimi diskutoval o Písmach,</verse>
				<verse number="3">vysvetľoval im a dokazoval, že Mesiáš musel trpieť a vstať z mŕtvych. Na záver dodal: „Tým Mesiášom je Ježiš, o ktorom vám hovorím.“</verse>
				<verse number="4">Niektorí zo Židov sa dali presvedčiť a pripojili sa k Pavlovi a Sílasovi. Pripojilo sa k nim aj veľa Grékov a nemálo vplyvných žien.</verse>
				<verse number="5">To však prebudilo závisť židovských vodcov. Zavolali povaľačov z trhoviska, vytvorili hlučný dav a pobúrili celé mesto. Zaútočili na Jasonov dom, hľadali v ňom Pavla a Sílasa a chceli ich predviesť pred zhromaždený dav.</verse>
				<verse number="6">Nenašli ich však, preto dovliekli Jasona a niekoľkých veriacich pred mestskú radu a kričali: „Pavol a Sílas, ktorí poburujú celý svet, prišli aj k nám</verse>
				<verse number="7">a Jason ich prijal do svojho domu. Všetci porušujú cisárove nariadenia, lebo tvrdia, že pravým kráľom je Ježiš.“</verse>
				<verse number="8">Tieto slová popudili dav aj členov mestskej rady.</verse>
				<verse number="9">Ale keď Jason aj ostatní zaplatili záruku, prepustili ich.</verse>
				<verse number="10">Hneď v tú noc vypravili bratia Pavla a Sílasa do Berei. Keď tam prišli, zamierili rovno do židovskej synagógy.</verse>
				<verse number="11">Tamojší Židia boli omnoho prístupnejší ako v Tesalonike. S veľkým záujmom prijímali zvestované slovo, každý deň študovali Písmo a skúmali, či všetko to, čo Pavol hovorí, je pravda.</verse>
				<verse number="12">Mnohí z nich uverili, medzi nimi aj nemálo Grékov, mužov i žien z vyšších vrstiev.</verse>
				<verse number="13">Keď sa však Židia v Tesalonike dozvedeli, že Pavol káže v Berei, hneď tam prišli a začali proti nim poburovať a štvať ľudí.</verse>
				<verse number="14">Preto bratia vypravili Pavla na pobrežie, zatiaľ čo Sílas a Timotej zostali v Berei.</verse>
				<verse number="15">Pavol im po svojich sprievodcoch, ktorí ho odprevadili až do Atén, odkázal, aby čo najskôr prišli za ním.</verse>
				<verse number="16">Kým Pavol v Aténach čakal na Sílasa a Timoteja, bol hlboko znepokojený pri pohľade na množstvo pohanských modiel, s ktorými sa stretával v meste na každom kroku.</verse>
				<verse number="17">Deň čo deň sa zhováral so Židmi aj bohabojnými Grékmi v synagóge, ale vychádzal aj na námestia a debatoval so všetkými, čo tam práve boli.</verse>
				<verse number="18">Tak sa dostal do rozhovoru aj s epikurejskými a stoickými filozofmi. Hovoril im o Ježišovi a o tom, že vstal z mŕtvych, no reagovali rozlične. Jedni vraveli: „Čo sa nám to tu ten táraj snaží nahovoriť?“ Iní zasa: „Chce tu zaviesť akési nové náboženstvo!“</verse>
				<verse number="19">Zaviedli ho teda na stretnutie na Areopágu. Tam sa ho spýtali: „Smieme sa dozvedieť, aké nové učenie to hlásaš?</verse>
				<verse number="20">Hovoríš nezvyčajné veci a radi by sme sa o tom dozvedeli čosi viac.“</verse>
				<verse number="21">Najväčšou záľubou Aténčanov, ako aj v meste žijúcich cudzincov bolo totiž hovoriť a dozvedať sa o nových veciach.</verse>
				<verse number="22">Pavol teda vystúpil pred všetkých, ktorí sa zhromaždili na Areopágu, a oslovil ich: „Vážení Aténčania! Všimol som si, že ste veľmi nábožensky založení ľudia.</verse>
				<verse number="23">Keď som sa totiž prechádzal po meste a prezeral si vaše posvätné miesta, našiel som aj oltár s nápisom ‚Neznámemu Bohu.‘ A tohto Boha, ktorého uctievate, hoci ho nepoznáte, vám dnes chcem zvestovať.</verse>
				<verse number="24">Je to Boh, ktorý stvoril svet aj všetko, čo je na ňom. On je Pánom neba aj zeme. Nebýva však v chrámoch, ktoré si ľudia postavili,</verse>
				<verse number="25">ani si nedáva od ľudí slúžiť, akoby bol od nich závislý. Veď je to on sám, kto dáva ľuďom život, dýchanie i všetko ostatné.</verse>
				<verse number="26">On stvoril všetkých ľudí na zemi z jedného muža, a umožnil im bývať na celej zemi. On určil, ako dlho a kde majú žiť.</verse>
				<verse number="27">To všetko urobil, lebo chcel, aby ho ľudia hľadali, pátrali po ňom a našli ho. Veď je nám tak blízko.</verse>
				<verse number="28">Vďaka nemu žijeme, pohybujeme sa i jestvujeme, tak ako to vyjadrili aj niektorí z vašich básnikov: ‚Aj my sme jeho rodina.‘</verse>
				<verse number="29">Ak teda pochádzame z Boha, je nezmyselné sa domnievať, že sa Boh podobá modle, ktorú človek vytvoril zo zlata, zo striebra, alebo vytesal z kameňa. Veď je to iba výtvor ľudského umenia a zručnosti.</verse>
				<verse number="30">Boh prepáčil ľuďom túto nevedomosť z minulosti, ale teraz prikazuje všetkým ľuďom na celom svete, aby sa odvrátili od svojho predchádzajúceho spôsobu zmýšľania.</verse>
				<verse number="31">Lebo už sa blíži deň, keď bude spravodlivo súdiť svet prostredníctvom muža, ktorého na to určil. Všetkým ľuďom o tom poskytol dôkaz, keď ho vzkriesil z mŕtvych.“</verse>
				<verse number="32">Keď poslucháči počuli, že niekto, kto zomrel, vstal z mŕtvych, poniektorí sa začali Pavlovi posmievať. Iní mu však povedali: „Niekedy inokedy nám o tom môžeš porozprávať aj viac.“</verse>
				<verse number="33">Po týchto slovách Pavol stretnutie opustil.</verse>
				<verse number="34">Ale niektorých jeho reč predsa zaujala a uverili. Bol medzi nimi aj člen Areopágu Dionýz, žena menom Damaris, a niektorí ďalší.</verse>
			</chapter>
			<chapter number="18">
				<verse number="1">Po týchto udalostiach Pavol opustil Atény a prišiel do Korintu.</verse>
				<verse number="2">Tam sa zoznámil so židovskými manželmi Akvilom a Priscilou. Akvila bol rodák z Pontu, nedávno sa prisťahoval aj s manželkou z Itálie. Cisár Klaudius totiž vydal rozkaz, aby všetci Židia opustili Rím.</verse>
				<verse number="3">Pavol u nich býval aj pracoval, lebo mali rovnaké remeslo ako on; vyrábali stany.</verse>
				<verse number="4">Každú sobotu uvádzal v synagóge dôvody, ktorými sa snažil získať Židov aj Grékov.</verse>
				<verse number="5">Príchod Sílasa a Timoteja do Macedónska posilnil Pavlovo šírenie evanjelia. Začal ešte viac presviedčať Židov, že Ježiš je zasľúbený Mesiáš.</verse>
				<verse number="6">Židia mu však odporovali a začali sa rúhať. Pavol si preto vytriasol prach z odevu a povedal: „Ak zahyniete, nebude to moja vina, sami ste si za to zodpovední. Odteraz sa budem venovať pohanom.“</verse>
				<verse number="7">Potom sa presťahoval k Títovi Justovi, ktorý býval hneď vedľa synagógy. Justus bol pohan, ktorý uveril v Boha.</verse>
				<verse number="8">Uveril aj predstavený synagógy Krispos s celou svojou rodinou. Aj mnohí ďalší z Korintu, ktorí počúvali Pavla, uverili a dali sa pokrstiť.</verse>
				<verse number="9">Raz v noci sa Pavlovi ukázal vo videní Pán a povedal mu: „Neboj sa! Len smelo hovor a nemlč!</verse>
				<verse number="10">Veď ja som s tebou a nikto ti neublíži. V tomto meste mi patrí mnoho ľudí.“</verse>
				<verse number="11">A tak zostal Pavol ešte rok a pol v Korinte a hlásal tam Božie slovo.</verse>
				<verse number="12">Keď sa stal rímskym miestodržiteľom v Achajsku Gallio, Židia sa spolčili proti Pavlovi, predviedli ho pred súd</verse>
				<verse number="13">a obžalovali ho: „Tento muž navádza ľudí, aby uctievali Boha spôsobom, ktorý je v rozpore so zákonom.“</verse>
				<verse number="14">Zatiaľ čo sa Pavol chystal prehovoriť, Gallio sa obrátil na jeho žalobcov: „Židia, keby šlo o nejaké bezprávie alebo zločin, vypočul by som vás.</verse>
				<verse number="15">Ale spory o slová, mená osôb alebo vaše zákony, vyriešte si to sami. Ja sa tým ako sudca zaoberať nebudem.“</verse>
				<verse number="16">A vyhnal ich zo súdnej siene.</verse>
				<verse number="17">Tu sa všetci vrhli na Sostena, predstaveného židovskej synagógy, a bili ho rovno pred Galliovými očami. On však do toho nezasiahol.</verse>
				<verse number="18">Pavol v Korinte ešte určitý čas zostal. Potom sa rozlúčil s bratmi a pobral sa loďou do Sýrie. Spolu s ním odišli aj manželia Priscila a Akvila. Predtým si dal Pavol v Kenchreách, východnom korintskom prístave, ostrihať vlasy podľa sľubu, ktorý urobil.</verse>
				<verse number="19">V Efeze sa rozlúčil s priateľmi a pobral sa do synagógy, kde debatoval so Židmi.</verse>
				<verse number="20">Prehovárali ho, aby sa u nich zdržal dlhšie, ale neprijal ich pozvanie.</verse>
				<verse number="21">Pri lúčení im však povedal: „Ak to bude Božia vôľa, ešte sa k vám vrátim.“</verse>
				<verse number="22">Z Efezu sa odplavil do Cézarey v Judsku a odtiaľ sa pešo vydal do Jeruzalema, aby sa pozdravil s miestnym zborom. Potom odcestoval do sýrskej Antiochie.</verse>
				<verse number="23">Strávil tam nejaký čas a znova sa pobral do Galácie a Frýgie. Ponavštevoval rad za radom všetky zbory a povzbudzoval veriacich vo viere.</verse>
				<verse number="24">Medzitým prišiel do Efezu Žid z Alexandrie, ktorý sa volal Apollo. Bol to výborný rečník a znalec Písma.</verse>
				<verse number="25">Už sa zoznámil s Ježišovým učením, o ktorom rozprával nadšene a správne, hoci poznal iba krst Jánov.</verse>
				<verse number="26">Odvážne kázal o Ježišovi aj v efezskej synagóge. Tam ho počuli Priscila a Akvila, pozvali ho k sebe a dôkladnejšie ho zoznámili s Božou cestou.</verse>
				<verse number="27">Apollo sa rozhodol ísť zvestovať radostnú správu do Acháje. Efezskí kresťania ho v tom povzbudili a dali mu aj odporúčajúci list pre tamojších kresťanov, aby ho srdečne prijali. Keď tam prišiel, bol veľkou pomocou pre všetkých, ktorí vďaka Božej milosti uverili.</verse>
				<verse number="28">Vedel totiž vynikajúco vyvracať argumenty Židov a na základe Písma dokazovať, že Ježiš je Mesiáš.</verse>
			</chapter>
			<chapter number="19">
				<verse number="1">Kým bol Apollo v Korinte, prešiel Pavol hornatým vnútrozemím a prišiel do Efezu. Tu sa zoznámil so skupinou učeníkov.</verse>
				<verse number="2">Spýtal sa ich: „Keď ste uverili, prijali ste Ducha Svätého?“ Odpovedali mu: „Nie, o Duchu Svätom sme ani len nepočuli.“</verse>
				<verse number="3">Pavol pokračoval: „Čomu ste teda uverili, keď ste sa dali pokrstiť?“ „Tomu, čo učil Ján,“ odpovedali.</verse>
				<verse number="4">Tu im Pavol vysvetlil: „Ján krstil tých, ktorí oľutovali svoje hriechy a odvrátili sa od nich, ale nabádal ľudí, aby uverili v toho, kto príde po ňom, v Ježiša.“</verse>
				<verse number="5">Keď to počuli, dali sa pokrstiť v mene Ježiša Krista.</verse>
				<verse number="6">A len čo na nich Pavol položil ruky, zostúpil na nich Duch Svätý a hovorili cudzími jazykmi a prorokovali.</verse>
				<verse number="7">Tých mužov bolo asi dvanásť.</verse>
				<verse number="8">Potom išiel Pavol do synagógy. Tri mesiace tam každú sobotu smelo učil, diskutoval a presviedčal, že to, čo hovorí o Božom kráľovstve, je pravda.</verse>
				<verse number="9">Ale keď niektorí neústupne trvali na svojom, ba dokonca verejne hanobili Krista, Pavol od nich odišiel a odviedol so sebou aj tých, čo uverili. Každý deň potom kázal a diskutoval v prednáškovej sieni filozofa Tyrana,</verse>
				<verse number="10">čo trvalo dva roky, takže všetci obyvatelia provincie Ázia, Židia aj Gréci, počuli o Ježišovi.</verse>
				<verse number="11">A Boh konal prostredníctvom Pavla nezvyčajné zázraky.</verse>
				<verse number="12">Stačilo dokonca, ak ľudia vzali šatky alebo časti odevu, ktorých sa Pavol dotkol, priložili ich s vierou na chorých a tí boli uzdravení. Aj mnohých zlých duchov takto vyhnali.</verse>
				<verse number="13">Niektorí židovskí zaklínači, ktorí cestovali z mesta do mesta, sa pokúsili používať pri vyháňaní zlých duchov novú zaklínaciu formulku: „Zaklínam ťa v mene Ježiša, ktorého káže Pavol.“</verse>
				<verse number="14">Tak to robilo sedem synov židovského veľkňaza Skevu. Raz sa pokúsili takto uzdraviť človeka posadnutého démonmi.</verse>
				<verse number="15">Ale démon im odpovedal: „Ježiša aj Pavla poznám, ale kto ste vy?“</verse>
				<verse number="16">Potom sa na nich ten posadnutý človek vrhol, postŕhal z nich šaty a zmlátil tak, že napokon nahí a doráňaní museli utekať z domu.</verse>
				<verse number="17">To sa hneď rozchýrilo medzi Židmi aj Grékmi v Efeze, takže sa všetkých zmocnila bázeň a meno Pána Ježiša bolo vo veľkej úcte.</verse>
				<verse number="18">Prichádzali mnohí, ktorí už uverili a pred všetkými vyznávali, že aj oni sa kedysi venovali zaklínaniu.</verse>
				<verse number="19">Mnohí, ktorí sa zaoberali mágiou, prinášali svoje knihy a pred všetkými ich pálili. Odhadovalo sa, že mali cenu päťdesiattisíc drachiem.</verse>
				<verse number="20">Aj to bol dôkaz, že Božie slovo zasahovalo čoraz viac ľudí a malo na nich mocný vplyv.</verse>
				<verse number="21">Po týchto udalostiach sa Pavol rozhodol, že precestuje Macedónskom a cez Achajsko sa vráti do Jeruzalema. „Keď tam nejaký čas pobudnem, určite sa vyberiem do Ríma,“ povedal si.</verse>
				<verse number="22">Dvoch svojich pomocníkov, Timoteja a Erasta, poslal napred do Macedónska a sám zostal ešte nejaký čas v Ázii.</verse>
				<verse number="23">Práve v tom čase vypukli v Efeze vážne nepokoje kvôli novému učeniu.</verse>
				<verse number="24">Vyvolal ich zlatník Demeter, ktorý vyrábal strieborné napodobeniny chrámu gréckej bohyne Artemis, a poskytoval tak remeselníkom nemalé zisky.</verse>
				<verse number="25">Demeter ich zvolal spolu s ostatnými, ktorí vyrábali podobné veci, a povedal im: „Priatelia, veľmi dobre viete, že naše remeslo nám veľmi dobre vynáša.</verse>
				<verse number="26">No teraz, ako iste vidíte a počujete, príde si nejaký Pavol a popletie a zvedie mnohých ľudí nielen v Efeze, ale aj po celej Ázii. Vraví, že bohovia vytvorení ľudskými rukami nie sú nijakí bohovia.</verse>
				<verse number="27">Hrozí nám, že nielen prídeme o svoje zisky a že sa naším remeslom začne pohŕdať, ale že aj chrám veľkej bohyne Artemis stratí svoju vážnosť a sama bohyňa, ktorú si ctí celá Ázia, ba aj celý svet, príde o svoju slávu.“</verse>
				<verse number="28">Tieto slová rozzúrili zhromaždených remeselníkov a začali kričať: „Veľká je Artemis Efezanov!“</verse>
				<verse number="29">Pobúrenie postupne zachvátilo celé mesto. Ľudia sa hrnuli do amfiteátra a vliekli so sebou aj Gája a Aristarcha, Pavlových macedónskych sprievodcov.</verse>
				<verse number="30">Pavol chcel predstúpiť pred zhromaždený dav, ale učeníci mu v tom zabránili.</verse>
				<verse number="31">Aj niektorí vysokí úradníci provincie, ktorí mu boli naklonení, ho varovali, aby do amfiteátra nechodil.</verse>
				<verse number="32">Každý kričal niečo iné, vládol tu náramný zmätok a väčšina ani nevedela, načo sa vlastne zišli.</verse>
				<verse number="33">Židia postrčili dopredu Alexandra a niektorý z davu na neho začali pokrikovať. Zakýval rukou a chcel povedať niečo na obhajobu.</verse>
				<verse number="34">Ale keď zástup zistil, že je to Žid, znova spustil krik a takmer dve hodiny volali: „Veľká je Artemis Efezanov! Veľká je Artemis Efezanov!“</verse>
				<verse number="35">Konečne došiel predstavený mestskej rady a podarilo sa mu utíšiť dav: „Občania Efezu! Našiel by sa na svete niekto, kto by nevedel, že mesto Efez je strážcom chrámu veľkej Artemidy a kameňa, ktorý padol z neba?</verse>
				<verse number="36">Keďže o tom niet pochýb, upokojte sa a neurobte nič unáhlené.</verse>
				<verse number="37">Priviedli ste sem týchto ľudí. Ale oni predsa neznesvätili chrám, ani sa nerúhali našej bohyni.</verse>
				<verse number="38">A ak sa Demeter a ostatní remeselníci chcú na niekoho ponosovať, na to sú verejné súdne zasadnutia a sú tu aj rímske úrady, tam sa to môže prerokovať.</verse>
				<verse number="39">A ak máte nejaké iné požiadavky, môže sa to vyriešiť na riadne zvolanom stretnutí občanov.</verse>
				<verse number="40">Inak hrozí nebezpečenstvo, že budeme za dnešné udalosti obvinení zo vzbury. Nie je totiž nič, čím by sme mohli toto stretnutie obhájiť.“</verse>
				<verse number="41">Po týchto slovách rozpustil zhromaždenie.</verse>
			</chapter>
			<chapter number="20">
				<verse number="1">Keď rozruch utíchol, zvolal Pavol učeníkov, aby ich povzbudil. Zároveň sa s nimi rozlúčil a vybral sa do Macedónska.</verse>
				<verse number="2">Prechádzal krajinou a všetkých učeníkov povzbudzoval. Dostal sa takto do Grécka,</verse>
				<verse number="3">kde strávil tri mesiace. Odtiaľ sa chystal odplaviť do Sýrie, no dozvedel sa, že Židia na neho pripravili pascu, preto sa rozhodol vrátiť naspäť do Macedónska.</verse>
				<verse number="4">Sprevádzali ho Sopatros, Pyrrhov syn z Berei, Aristarchos a Sekundus z Tesaloniky, Gájus z Derbe, Timotej, Tychikos a Trofimos z Ázie.</verse>
				<verse number="5">Tí šli napred a čakali na nás v Troade.</verse>
				<verse number="6">Hneď po sviatkoch nekvaseného chleba sme vyplávali z Filíp a o päť dní sme sa dostali do Troady, kde sme sa zdržali týždeň.</verse>
				<verse number="7">V sobotu večer sa tamojší zbor spolu s nami zišiel na spoločné stretnutie spojené s jedlom. Pavol kázal, a keďže mal na druhý deň odcestovať, hovoril až do polnoci.</verse>
				<verse number="8">V hornej miestnosti, v ktorej boli zídení, bolo veľa lámp.</verse>
				<verse number="9">Jeden mladík, zvaný Eutychus, sedel na obloku, a pretože Pavol hovoril dlho, zadriemal a spadol z druhého poschodia. Keď ho zdvihli, bol mŕtvy.</verse>
				<verse number="10">Pavol zbehol k nemu, sklonil sa nad ním, objal ho a povedal: „Neznepokojujte sa, žije.“</verse>
				<verse number="11">Vrátili sa hore a pri spoločnom jedle s nimi Pavol diskutoval až do svitania a potom odišiel.</verse>
				<verse number="12">Eutychus sa vrátil domov živý a to ich nesmierne povzbudilo.</verse>
				<verse number="13">Nastúpili sme na loď a odplavili sme sa do Assa, kde sa k nám mal pripojiť Pavol. Šiel totiž po súši, kým my ostatní sme na jeho príkaz cestovali loďou.</verse>
				<verse number="14">V Asse sme sa stretli, vzali sme ho na loď a pokračovali loďou do Mitylény.</verse>
				<verse number="15">Odtiaľ sme plávali ďalej a na druhý deň sme sa dostali do blízkosti ostrova Chios, ďalší deň k ostrovu Samos a na tretí deň sme zakotvili v Miléte.</verse>
				<verse number="16">Pavol sa úmyselne vyhol Efezu, lebo nechcel stratiť v Ázii veľa času. Veľmi chcel, ak by to bolo len trochu možné, stráviť Turíce v Jeruzaleme.</verse>
				<verse number="17">Z Milétu poslal Pavol odkaz do Efezu, že by sa rád stretol a pozhováral so staršími zboru.</verse>
				<verse number="18">Keď prišli, povedal im: „Dobre viete, ako som žil po celý ten čas, čo som bol s vami, odkedy som prišiel do Ázie.</verse>
				<verse number="19">Slúžil som Pánovi so všetkou pokorou, neraz so slzami, vystavený skúškam, ktoré som musel znášať pre nástrahy Židov.</verse>
				<verse number="20">A nikdy som sa vám verejne ani po rodinách nezdráhal hovoriť to, čo by pre vás mohlo byť užitočné.</verse>
				<verse number="21">Židom aj Grékom som rovnako zdôrazňoval, že musia zanechať svoje hriechy, obrátiť sa k Bohu a uveriť v Ježiša Krista, nášho Pána.</verse>
				<verse number="22">A teraz ma Duch Svätý nabáda, aby som išiel do Jeruzalema, hoci neviem presne, čo ma tam čaká.</verse>
				<verse number="23">Viem len to, že mi Duch Svätý v každom meste, ktorým sme prechádzali, pripomínal, že ma tam čaká väzenie a útrapy.</verse>
				<verse number="24">Ale môj život nemá pre mňa žiadnu cenu. Záleží mi len na tom, aby som dokončil svoje poslanie a úlohu, ktorou ma Ježiš poveril: niesť ľuďom radostnú zvesť o Božej milosti.</verse>
				<verse number="25">A teraz viem, že nikto z vás, ktorým som na svojich cestách hlásal Božie kráľovstvo, ma už neuvidí.</verse>
				<verse number="26">S čistým svedomím môžem povedať, že ak niekto zahynie, nebudem niesť na tom vinu,</verse>
				<verse number="27">lebo som vám oznámil celý Boží plán na záchranu človeka a nič som nezamlčal.</verse>
				<verse number="28">A tak dávajte pozor na seba aj na celé spoločenstvo, ktoré vám ako pastierom, zveril Duch Svätý. Buďte pastiermi Božej cirkvi, ktorú si Boh získal krvou vlastného Syna.</verse>
				<verse number="29">Viem, že po mojom odchode sa medzi vás vkradnú draví vlci a narobia v stáde škody.</verse>
				<verse number="30">Dokonca aj niektorí z vás začnú prekrúcať pravdu, len aby učeníkov strhli za sebou.</verse>
				<verse number="31">Buďte preto ostražití! Majte na pamäti tie tri roky, ktoré som s vami strávil, a že som celý čas, vo dne v noci, vychovával aj so slzami v očiach každého z vás.</verse>
				<verse number="32">Teraz vás zverujem Bohu a slovu jeho milosti, ktoré má moc vás zdokonaľovať a zabezpečiť vám dedičský podiel medzi jeho vernými.</verse>
				<verse number="33">Nikdy som od nikoho nežiadal zlato, striebro, ani odev.</verse>
				<verse number="34">Viete, že som si vlastnými rukami zarábal na to, čo som potreboval ja i moji druhovia.</verse>
				<verse number="35">Chcel som vám zároveň ukázať príklad, ako máme pracovať, pomáhať slabým a pamätať na slová Pána Ježiša: ‚Blahoslavenejšie je dávať ako prijímať.‘ “</verse>
				<verse number="36">Keď dohovoril, kľakol si a modlil sa s nimi.</verse>
				<verse number="37">Všetci sa nahlas rozplakali, objímali ho a lúčili sa s ním.</verse>
				<verse number="38">Najväčšmi ich rozžialili jeho slová, že ho už nikdy neuvidia. Napokon ho vyprevadili až k lodi.</verse>
			</chapter>
			<chapter number="21">
				<verse number="1">Keď sme sa rozlúčili s bratmi z Efezu, nastúpili sme na loď a plavili sme sa priamo na ostrov Kós, na druhý deň na Rodos a odtiaľ do prístavu Patara.</verse>
				<verse number="2">Tam sme našli loď, ktorá sa plavila do Fenície; nastúpili sme na ňu a vyplávali sme.</verse>
				<verse number="3">Priblížili sme sa na dohľad k Cypru, ale minuli sme ho z južnej strany, a zamierili sme k Sýrii. Pristáli sme v prístave Týrus, kde mala loď vyložiť náklad.</verse>
				<verse number="4">Vyhľadali sme tam miestnych kresťanov a strávili sme s nimi sedem dní. Oni však, vedení Svätým Duchom, varovali Pavla, aby do Jeruzalema nechodil;</verse>
				<verse number="5">no keď náš čas uplynul, vydali sme sa znova na cestu. Všetci učeníci i so ženami a deťmi nás vyprevadili až za mesto. Na brehu sme si spoločne kľakli a modlili sa.</verse>
				<verse number="6">Potom sme sa rozlúčili, nastúpili sme na loď a oni sa vrátili domov.</verse>
				<verse number="7">Z Týru sme pokračovali v plavbe až do Ptolemaidy, kde sme tiež pozdravili bratov, no zostali sme tam iba jeden deň.</verse>
				<verse number="8">Z Ptolemaidy sme teda na druhý deň odišli ďalej do Cézarey. Tam sme bývali v dome evanjelistu Filipa, ktorý bol jedným zo siedmich diakonov.</verse>
				<verse number="9">Jeho štyri slobodné dcéry mali prorocký dar.</verse>
				<verse number="10">Po niekoľkých dňoch nášho pobytu pricestoval z Judska Agabus, ktorý mal tiež prorocký dar.</verse>
				<verse number="11">Prišiel k nám, vzal Pavlov opasok, spútal si ním ruky aj nohy a povedal: „Duch Svätý hovorí, že majiteľa tohto opasku Židia v Jeruzaleme takto spútajú a vydajú pohanom.“</verse>
				<verse number="12">Keď sme to počuli, začali sme všetci, my aj tamojší bratia, prehovárať Pavla, aby nešiel do Jeruzalema.</verse>
				<verse number="13">Ale on nás napomenul: „Prečo plačete a zraňujete tak moje srdce? Veď ja som odhodlaný dať sa v Jeruzaleme nielen spútať, ale aj zomrieť pre Pána Ježiša!“</verse>
				<verse number="14">Videli sme, že je márne ho prehovárať, prestali sme a povedali: „Nech sa stane Božia vôľa.“</verse>
				<verse number="15">Potom sme sa pripravili na cestu a vydali sme sa do Jeruzalema.</verse>
				<verse number="16">Sprevádzali nás niektorí učeníci z Cézarey a doviedli nás k Mnázonovi, ktorý pochádzal z Cypru a bol jedným z prvých kresťanov. U neho sme sa mali ubytovať.</verse>
				<verse number="17">Po našom príchode do Jeruzalema nás tamojší bratia prijali veľmi srdečne.</verse>
				<verse number="18">Hneď na druhý deň sme prišli k Jakubovi, kde sa zišli aj všetci starší.</verse>
				<verse number="19">Pavol sa s nimi zvítal a potom podrobne vyrozprával, aké zázračné veci konal Boh jeho prostredníctvom medzi pohanmi.</verse>
				<verse number="20">S radosťou ho počúvali a oslavovali za to Boha. Ale potom povedali Pavlovi: „Vieš, milý brat, aj tu tisícky Židov uverili v Krista, no sú pritom horlivými zástancami zákona.</verse>
				<verse number="21">O tebe sa však povráva, že presviedčaš Židov, ktorí žijú medzi pohanmi, aby sa vzdali Mojžišovho zákona, nedávali obrezávať svojich synov a celkom zavrhli staré židovské obyčaje.</verse>
				<verse number="22">Čo teraz? Nepochybne sa dozvedia, že si prišiel.</verse>
				<verse number="23">Radíme ti preto urobiť nasledovné: Medzi nami sú štyria muži, ktorí sa zaviazali plniť sľub.</verse>
				<verse number="24">Pridaj sa k nim, podrob sa očistnému obradu a zaplať za nich, čo je predpísané. Potom si budú môcť dať ostrihať hlavu. Takto budú vidieť, že to, čo o tebe počuli, nie je pravda, ale naopak, že si Zákon vážiš a žiješ podľa neho.</verse>
				<verse number="25">Pre obrátených pohanov však platí naše rozhodnutie, v ktorom sme im písomne oznámili, že nemajú jesť mäso obetované modlám, krv, ani mäso zo zadusených zvierat, a aby sa vystríhali smilstva.“</verse>
				<verse number="26">Na ďalší deň sa Pavol spolu s tými mužmi podrobil očistnému obradu. Potom šiel do chrámu a oznámil, kedy sa skončia očistné dni a že za každého z nich bude prinesená obeť.</verse>
				<verse number="27">Keď sa končilo tých sedem dní, uvideli Pavla v chráme Židia z Malej Ázie. Poštvali proti nemu okolostojacich, chytili ho</verse>
				<verse number="28">a kričali: „Izraeliti! Poďte sem! Tu máte toho odpadlíka! Všade hlása bludy a nič mu nie je sväté: ani naše vyvolenie, ani Zákon, ani chrám. Teraz sem dokonca priviedol pohanov, aby zneuctil toto sväté miesto.“</verse>
				<verse number="29">Predtým totiž zazreli v meste Pavla s Trofimom z Efezu a nazdávali sa, že ho Pavol priviedol do chrámu.</verse>
				<verse number="30">V celom meste vznikol obrovský rozruch a ľudia sa zbiehali zo všetkých strán. Medzitým vyviedli Pavla z vnútorného chrámového nádvoria a hneď za ním zavreli brány.</verse>
				<verse number="31">Už-už by ho chceli zabiť, no veliteľ rímskej posádky dostal hlásenie, že sa celý Jeruzalem búri.</verse>
				<verse number="32">Ihneď vyslal na nádvorie dôstojníkov a vojakov. Keď ľudia zbadali veliteľa a vojakov, prestali Pavla biť.</verse>
				<verse number="33">Veliteľ pristúpil k Pavlovi, dal ho zatknúť a rozkázal, aby ho spútali dvoma reťazami. Potom začal vyšetrovať, kto je to a čo urobil.</verse>
				<verse number="34">Z davu vykrikoval každý čosi iné. Veliteľ videl, že sa pre obrovský hluk nič rozumné nedozvie, preto dal Pavla odviesť do pevnosti.</verse>
				<verse number="35">Keď sa Pavol dostal ku schodom, dav doňho tak dorážal, že ho vojaci museli niesť.</verse>
				<verse number="36">Celý ten rozzúrený dav sa totiž hrnul za nimi a kričal: „Zabite ho!“</verse>
				<verse number="37">Kým ho odviedli do pevnosti, spýtal sa Pavol veliteľa: „Mohol by som ťa o niečo poprosiť?“ Veliteľ sa začudoval: „Ty vieš po grécky?</verse>
				<verse number="38">Ja som si myslel, že si ten Egypťan, čo sa nedávno pokúsil vyvolať povstanie a vyviedol na púšť štyri tisíc rebelantov.“</verse>
				<verse number="39">Pavol mu odpovedal: „Ja som Žid z významného mesta Tarzu v Cilícii. Dovoľ mi, prosím, prehovoriť k tým ľuďom.“</verse>
				<verse number="40">Veliteľ súhlasil. Pavol, sa postavil na schody a dal pokyn rukou na znamenie, že chce hovoriť. Dav stíchol a Pavol začal po hebrejsky:</verse>
			</chapter>
			<chapter number="22">
				<verse number="1">„Bratia a otcovia! Vypočujte si teraz, prosím, moju obhajobu.“</verse>
				<verse number="2">Keď počuli, že sa im prihovoril v ich rodnom jazyku, nastalo ešte väčšie ticho.</verse>
				<verse number="3">„Som Žid, narodil som sa v Tarze v Cilícii, ale vychovaný som bol tu, v Jeruzaleme. Ako žiak Gamaliela som sa naučil zachovávať zákony našich otcov. Horlil som za Boha rovnako, ako to robíte vy dnes.</verse>
				<verse number="4">Preto som až na smrť nenávidel učenie Ježiša Krista a jeho vyznávačov, mužov aj ženy som dával zatýkať a väzniť.</verse>
				<verse number="5">To mi môže dosvedčiť veľkňaz aj celá najvyššia rada. Raz som si od nej dokonca vyžiadal odporúčajúce listy pre židovskú obec v Damasku. Vybral som sa tam, aby som tamojších stúpencov novej viery priviedol v putách do Jeruzalema a dal ich potrestať.</verse>
				<verse number="6">No počujte, čo sa stalo: Keď som sa okolo poludnia blížil k Damasku, zrazu sa okolo mňa rozžiarilo oslepujúce svetlo z neba.</verse>
				<verse number="7">Padol som na zem a počul som hlas: ‚Saul, Saul, prečo ma prenasleduješ?‘</verse>
				<verse number="8">Ozval som sa: ‚Kto si, Pane?‘ Odpovedal mi: ‚Som Ježiš z Nazareta, ktorého ty prenasleduješ.‘</verse>
				<verse number="9">Moji sprievodcovia boli takisto oslepení tým svetlom, ale nepočuli toho, ktorý ku mne prehovoril.</verse>
				<verse number="10">Spýtal som sa: ‚Čo mám robiť, Pane?‘ A Pán mi povedal: ‚Vstaň! Choď do Damasku, a tam sa dozvieš, čo máš ďalej robiť.‘</verse>
				<verse number="11">Jas toho svetla ma celkom oslepil, preto ma museli moji druhovia vziať za ruku a doviesť až do Damasku.</verse>
				<verse number="12">Tam žil istý muž, ktorý sa volal Ananiáš. Bol veľmi zbožný a usiloval sa svedomite dodržiavať všetky Božie príkazy, takže sa tešil dobrej povesti u všetkých Židov v Damasku.</verse>
				<verse number="13">Ten ma vyhľadal a povedal mi: ‚Milý brat Saul, opäť budeš vidieť.‘ V tej chvíli sa mi vrátil zrak a uvidel som ho.</verse>
				<verse number="14">A ešte mi povedal: ‚Boh našich otcov si ťa vyvolil, aby si poznal jeho vôľu, videl toho Spravodlivého a počul ho hovoriť.</verse>
				<verse number="15">Staneš sa jeho svedkom pred celým svetom a všade budeš rozprávať, čo si videl a počul.</verse>
				<verse number="16">Neváhaj teda, daj sa pokrstiť na znamenie, že si očistený od hriechov, a vyznávaj, že je tvojím Pánom.‘</verse>
				<verse number="17">Keď som sa potom vrátil naspäť do Jeruzalema a modlil som sa v chráme, dostal som sa do vytrženia.</verse>
				<verse number="18">Uvidel som Pána, ktorý mi povedal: ‚Čo najrýchlejšie odíď z Jeruzalema, lebo tvojmu svedectvu o mne nik neuverí.‘</verse>
				<verse number="19">Odpovedal som: ‚Pane, oni predsa vedia, že práve ja som dával zatvárať do žalára a biť v synagógach tých, ktorí v teba veria.</verse>
				<verse number="20">A keď tiekla krv tvojho svedka Štefana, aj ja som bol pri tom, schvaľoval som to a strážil som šaty tým, ktorí ho kameňovali.‘</verse>
				<verse number="21">Ale Pán mi povedal: ‚Choď, lebo ťa chcem poslať ďaleko k pohanom.‘ “</verse>
				<verse number="22">Počúvali ho až do chvíle, kým sa nezmienil o pohanoch. Potom však opäť začali kričať: „Preč s tým zradcom. Nesmie zostať nažive!“</verse>
				<verse number="23">A naďalej kričali, strhávali si zo seba šaty a hádzali do vzduchu prach.</verse>
				<verse number="24">Veliteľ dal Pavla rýchlo odviesť do pevnosti, rozkázal, aby ho zbičovali a vypočuli. Chcel sa dozvedieť, prečo sa dav naňho tak rozzúril.</verse>
				<verse number="25">Keď ho už priviazali, obrátil sa Pavol na veliaceho dôstojníka: „Smiete bičovať rímskeho občana a navyše bez súdneho vyšetrenia?“</verse>
				<verse number="26">Dôstojník zašiel za veliteľom a hlásil mu to: „Čo to chceš robiť? Ten človek je rímsky občan!“</verse>
				<verse number="27">Veliteľ pristúpil k Pavlovi a spýtal sa ho: „Je pravda, že si rímsky občan?“ Odpovedal: „Áno, som.“</verse>
				<verse number="28">Veliteľ namietol: „Aj ja som. No ja som za to občianske právo zaplatil ťažké peniaze!“ „A ja som sa ako rímsky občan už narodil,“ povedal Pavol.</verse>
				<verse number="29">Tu sa vojaci, ktorí ho mali biť a vypočúvať, ihneď stiahli. Aj veliteľ sa preľakol, keď sa dozvedel, že Pavol je rímsky občan a on ho dal spútať.</verse>
				<verse number="30">Veliteľ chcel zistiť, z čoho Židia vlastne Pavla obviňujú. Na druhý deň ho dal vyviesť z väzenia a rozkázal, aby sa zišli veľkňazi i celá veľrada.</verse>
			</chapter>
			<chapter number="23">
				<verse number="1">Pavol sa zahľadel členom veľrady do očí a povedal: „Bratia! Až dodnes žijem s čistým svedomím pred Bohom.“</verse>
				<verse number="2">Po týchto slovách rozkázal veľkňaz Ananiáš tým, čo stáli pri Pavlovi, aby ho udreli po ústach.</verse>
				<verse number="3">Ale Pavol zvolal: „Boh bude biť teba, ty pokrytec! Aký si to sudca? Chceš ma súdiť podľa zákona, a pritom proti Zákonu prikazuješ, aby ma bili.“</verse>
				<verse number="4">No tí, čo stáli vedľa Pavla, ho napomenuli: „Ako si dovoľuješ urážať veľkňaza?“</verse>
				<verse number="5">Pavol sa ospravedlnil: „Nevedel som, bratia, že je to veľkňaz. A v Písme sa naozaj hovorí: ‚Nehovor zle o vládcovi svojho ľudu!‘ “</verse>
				<verse number="6">Pavol vedel, že vo veľrade sú zastúpené dve strany: saduceji a farizeji. Preto nahlas zvolal: „Bratia, som farizej ako všetci moji predkovia. Stojím dnes pred súdom, lebo verím vo vzkriesenie mŕtvych!“</verse>
				<verse number="7">Hneď ako to povedal, rozpútala sa hádka medzi farizejmi a saducejmi a veľrada sa rozdelila.</verse>
				<verse number="8">Saduceji totiž popierajú vzkriesenie i existenciu duchovného sveta, kým farizeji toto všetko vyznávajú.</verse>
				<verse number="9">Strhol sa veľký krik. Niektorí učitelia zákona spomedzi farizejov sa postavili a začali rázne namietať: „Nič zlé na ňom nevidíme. Čo ak k nemu naozaj prehovoril duch alebo anjel?“</verse>
				<verse number="10">Hádka sa tak vyostrila, až sa veliteľ zľakol, že Pavla roztrhajú na kúsky. Dal preto príkaz, aby vojaci zišli dolu, násilím vytrhli Pavla z ich rúk a odviedli ho do pevnosti.</verse>
				<verse number="11">Tej noci sa Pavlovi ukázal Pán a povzbudil ho: „Neboj sa, Pavol! Ako si o mne svedčil v Jeruzaleme, tak musíš svedčiť aj v Ríme.“</verse>
				<verse number="12">Na druhé ráno sa stretli Židia a zaprisahali sa, že nebudú jesť ani piť, kým Pavla nezabijú.</verse>
				<verse number="13">Bolo ich viac ako štyridsať.</verse>
				<verse number="14">Zašli k veľkňazom a starším, oznámili im: „Zaviazali sme sa prísahou, že nevezmeme nič do úst, kým Pavla nezabijeme.</verse>
				<verse number="15">Vy a veľrada si u veliteľa vyžiadajte, aby dal znova Pavla predviesť pod zámienkou, že chcete dôkladnejšie vyšetriť jeho prípad. A my sa ho zmocníme a zabijeme ho skôr, ako príde na miesto.“</verse>
				<verse number="16">O týchto úkladoch sa dozvedel syn Pavlovej sestry. Zašiel za Pavlom do pevnosti a oznámil mu.</verse>
				<verse number="17">Pavol si zavolal službukonajúceho dôstojníka a požiadal ho: „Zaveď tohto mladíka k veliteľovi, má pre neho dôležitú správu.“</verse>
				<verse number="18">Dôstojník ho teda vzal k veliteľovi a povedal: „Zavolal ma väzeň Pavol so žiadosťou, aby som tohto mladíka zaviedol k tebe. Vraj má nejakú dôležitú správu.“</verse>
				<verse number="19">Veliteľ chlapca prijal a medzi štyrmi očami sa ho opýtal: „O čo ide?“</verse>
				<verse number="20">„Židia sa dohodli, že ťa požiadajú, aby si zajtra dal predviesť Pavla pred veľradu. Budú sa tváriť, že ho chcú dôkladnejšie vypočuť.</verse>
				<verse number="21">Never im! cestou bude totiž na Pavla striehnuť viac ako štyridsať mužov. Zaprisahali sa, že nebudú ani jesť, ani piť, kým ho nezabijú. Sú odhodlaní na všetko a čakajú iba na tvoj súhlas.“</verse>
				<verse number="22">Veliteľ prepustil chlapca a povedal mu: „Pred nikým ani len nemukni, čo si mi prezradil.“</verse>
				<verse number="23">Veliteľ si ihneď zavolal dvoch dôstojníkov a prikázal im: „Pripravte na deviatu hodinu večer dvesto pešiakov, sedemdesiat jazdcov a dvesto kopijníkov na cestu do Cézarey.</verse>
				<verse number="24">Dajte koňa aj Pavlovi a postarajte sa, aby ste ho dopravili k miestodržiteľovi Felixovi.“</verse>
				<verse number="25">Potom napísal list tohto znenia:</verse>
				<verse number="26">„Klaudius Lyziáš pozdravuje veľaváženého miestodržiteľa Felixa.</verse>
				<verse number="27">Muža, ktorého ti posielam, chytili Židia a chceli ho zabiť. Keď som sa dozvedel, že je to rímsky občan, zakročil som so svojím oddielom a vytrhol im ho z rúk.</verse>
				<verse number="28">Aby som zistil, z čoho ho vlastne obviňujú, predviedol som ho pred ich veľradu.</verse>
				<verse number="29">Ukázalo sa, že nejde o nijaký vážny zločin, ktorý by si zasluhoval väzenie alebo smrť, ale iba o spory okolo ich zákona.</verse>
				<verse number="30">Dostal som však správu, že ho chcú úkladne zavraždiť, preto ho posielam k tebe. Zároveň som dal na vedomie žalobcom, aby sa so žalobou proti nemu obrátili na teba.“</verse>
				<verse number="31">Ešte v tú noc sa vojaci s Pavlom podľa rozkazu dostali do Antipatridy.</verse>
				<verse number="32">Ráno sa vrátili do pevnosti a Pavla sprevádzali na ďalšej ceste už len jazdci.</verse>
				<verse number="33">Keď dorazili do Cézarey, odovzdali miestodržiteľovi list aj Pavla.</verse>
				<verse number="34">Felix si prečítal odkaz a spýtal sa Pavla, z ktorej provincie pochádza. Keď sa dozvedel, že je z Cilície,</verse>
				<verse number="35">povedal: „Vypočujem ťa, až prídu tvoji žalobcovia.“ Potom dal príkaz, aby Pavla strážili v Herodesovom paláci.</verse>
			</chapter>
			<chapter number="24">
				<verse number="1">O päť dní prišiel do Cézarey sám veľkňaz Ananiáš v sprievode niekoľkých členov veľrady a právneho zástupcu Tertula, aby podali u miestodržiteľa žalobu na Pavla.</verse>
				<verse number="2">Predvolali Pavla a Tertulus predniesol obžalobu: „Vznešený Felix! Tvojou zásluhou žijeme v mieri a vďaka tvojej prezieravej starostlivosti sa nášmu národu žije čoraz lepšie.</verse>
				<verse number="3">To vždy a všade uznávame s nesmiernou vďačnosťou.</verse>
				<verse number="4">Nechcem ťa dlho zdržiavať, no prosím ťa, aby si bol taký láskavý a krátko nás vypočul.</verse>
				<verse number="5">Zistili sme totiž, že tento človek je veľmi nebezpečný, po celom svete vyvoláva medzi Židmi nepokoje a je vodcom nazarejskej sekty.</verse>
				<verse number="6">Pokúsil sa dokonca znesvätiť chrám. [Pritom sme ho chytili a chceli súdiť podľa našich zákonov.</verse>
				<verse number="7">Ale veliteľ Lyziáš nám ho násilne vytrhol z rúk</verse>
				<verse number="8">a rozkázal, aby jeho žalobcovia prišli k tebe a aby bol súdený podľa rímskych zákonov.] Keď ho budeš vypočúvať, sám sa môžeš presvedčiť, že naša obžaloba sa zakladá na pravde.“</verse>
				<verse number="9">Aj ostatní Židia sa pripojili k obžalobe a potvrdili, že všetko, čo Tertulus povedal, je pravda.</verse>
				<verse number="10">Na miestodržiteľov pokyn sa Pavol začal obhajovať: „Viem, že už dlhé roky vykonávaš úrad sudcu v tomto národe. Preto sa budem pred tebou obhajovať s dôverou.</verse>
				<verse number="11">Môžeš si presne zistiť, že len pred dvanástimi dňami som prišiel do Jeruzalema vzdať Bohu poklonu v chráme.</verse>
				<verse number="12">Ale ani v chráme, ani v synagógach, ani na uliciach ma nikto nepristihol, že by som s niekým debatoval, alebo dokonca vyvolával vzburu medzi ľudom.</verse>
				<verse number="13">Tí, ktorí na mňa teraz žalujú, nemajú proti mne žiadny dôkaz.</verse>
				<verse number="14">Ale k jednému sa priznávam otvorene: slúžim Bohu našich predkov spôsobom, ktorý oni pokladajú za sektárstvo. Pevne verím všetkému, čo je napísané v Mojžišovom zákone a v prorockých knihách.</verse>
				<verse number="15">A pevne dúfam, rovnako ako títo muži, že Boh raz vzkriesi z mŕtvych spravodlivých aj nespravodlivých.</verse>
				<verse number="16">Práve táto viera ma nabáda, aby som sa usiloval zachovať si čisté svedomie pred Bohom aj pred ľuďmi.</verse>
				<verse number="17">A tak po mnohých rokoch som sa vrátil, aby som svojmu národu odovzdal peňažnú podporu od iných národov a priniesol obeť v chráme.</verse>
				<verse number="18">A vtedy ma tam pri očistnom obrade zazreli. No nebol tam ani zhluk ľudí, ani nedošlo k nijakým výtržnostiam.</verse>
				<verse number="19">Boli tam, pravda, niektorí Židia z Malej Ázie. Tí by mali byť teraz tu, ak niečo proti mne majú.</verse>
				<verse number="20">Alebo nech tí, čo sú tu prítomní, povedia, z akého zločinu ma usvedčili, keď som stál pred veľradou.</verse>
				<verse number="21">Iba ak by mali na mysli tú jedinú vec, ktorý som zakričal, keď som stál pred nimi: ‚Pre vieru vo vzkriesenie ma dnes súdite!‘ “</verse>
				<verse number="22">Felix, ktorý už bol oboznámený s kresťanským učením, odročil preto rokovanie s odôvodnením: „Váš spor rozhodnem až potom, keď príde veliteľ Lyziáš.“</verse>
				<verse number="23">Dôstojníkovi potom prikázal, aby Pavla držal len v ľahkej väzbe a nebránil jeho priateľom, keby mu chceli nejako poslúžiť.</verse>
				<verse number="24">O niekoľko dní prišiel Felix so svojou manželkou Druzilou, ktorá bola Židovka. Dal si zavolať Pavla a nechal si od neho rozprávať o viere v Ježiša Krista.</verse>
				<verse number="25">Keď sa však Pavol dotkol problému spravodlivosti, sebaovládania a budúceho súdu, Felix znervóznel a povedal: „Nadnes stačí. Keď budem mať čas, dám si ťa zase zavolať.“</verse>
				<verse number="26">A naozaj, často posielal po Pavla a debatoval s ním, ale zrejme najmä preto, že čakal od neho nejaký úplatok.</verse>
				<verse number="27">Aby si získal priazeň Židov, nechával Pavla naďalej vo väzení. Tak to trvalo dva roky, kým Felixa nevystriedal v úrade Porcius Festus.</verse>
			</chapter>
			<chapter number="25">
				<verse number="1">Na tretí deň po prevzatí úradu odcestoval Festus z Cézarey do Jeruzalema.</verse>
				<verse number="2">Tam ho vyhľadali veľkňazi a ďalší židovskí predstavitelia a predniesli mu svoju žalobu proti Pavlovi.</verse>
				<verse number="3">Usilovali sa získať jeho priazeň a prehovoriť ho, aby dal previesť Pavla naspäť do Jeruzalema. Chceli však Pavla cestou prepadnúť a zavraždiť.</verse>
				<verse number="4">Festus im odpovedal: „Pavol je vo väzbe v Cézarey, kam sa ja sám čoskoro vrátim.</verse>
				<verse number="5">Vyšlite so mnou tých, čo majú medzi vami moc, a ak toho človeka z niečoho obviňujete, vzneste žalobu tam.“</verse>
				<verse number="6">Po ôsmich či desiatich dňoch sa Festus vrátil do Cézarey. Hneď na druhý deň zvolal súd a rozkázal predviesť Pavla.</verse>
				<verse number="7">Len čo ho priviedli, zástupcovia z Jeruzalema ho obkľúčili a zasypali mnohými vážnymi obvineniami, ktoré však nemohli nijako dokázať.</verse>
				<verse number="8">Pavol sa však obhajoval: „Neporušil som ani židovské zákony, ani som neznesvätil chrám, ani som sa nestaval proti rímskej vláde.“</verse>
				<verse number="9">Festus sa chcel zapáčiť Židom, preto navrhol Pavlovi: „Chceš ísť do Jeruzalema a tam byť súdený v mojej prítomnosti?“</verse>
				<verse number="10">Pavol však povedal: „Stojím teraz pred cisárskym súdom, ktorý ma má súdiť. Proti Židom som sa ničím neprevinil a ty to veľmi dobre vieš.</verse>
				<verse number="11">Ak som vinný a vykonal som niečo, čo si zasluhuje smrť, som ochotný zomrieť. Ale ak sú ich žaloby proti mne nepodložené, nik nemá právo vydať ma do ich rúk. Preto sa odvolávam k cisárovi!“</verse>
				<verse number="12">Festus sa šiel poradiť so svojimi radcami a potom oznámil: „Keďže si sa odvolal k cisárovi, pôjdeš k cisárovi.“</verse>
				<verse number="13">O niekoľko dní zavítal do Cézarey kráľ Herodes Agrippa so svojou sestrou Berenikou. Prišli pozdraviť Festa</verse>
				<verse number="14">a zdržali sa uňho niekoľko dní. Pri jednej príležitosti im Festus predložil Pavlov prípad: „Zdedil som tu po Felixovi zvláštneho väzňa.</verse>
				<verse number="15">Keď som bol v Jeruzaleme, žalovali naňho veľkňazi a ostatní židovskí vodcovia a žiadali odo mňa rozsudok smrti.</verse>
				<verse number="16">Pravdaže, poučil som ich, že rímske právo nikoho neodsúdi, kým nevypočuje obidve strany, a že každý musí dostať možnosť obhajovať sa.</verse>
				<verse number="17">Keď sem prišli z Jeruzalema jeho žalobcovia, ihneď som zvolal súd a rozkázal som priviesť toho muža.</verse>
				<verse number="18">Predpokladal som, že jeho žalobcovia predložia obvinenia z nejakých zločinov, no nestalo sa tak.</verse>
				<verse number="19">Išlo len o nejaké ich náboženské spory a o nejakého mŕtveho Ježiša, o ktorom Pavol tvrdí, že žije.</verse>
				<verse number="20">Keďže som si nebol istý, ako celú vec vyriešiť, navrhol som mu, aby sa súd konal priamo v Jeruzaleme.</verse>
				<verse number="21">Ale Pavol sa odvolal a žiadal, aby zostal vo väzbe až do cisárovho rozhodnutia. A tak je tu vo väzení, kým budem mať príležitosť poslať ho do Ríma.“</verse>
				<verse number="22">Agrippa povedal: „Ten človek ma zaujíma, rád by som ho vypočul.“ Festus mu sľúbil: „Zajtra budeš mať možnosť.“</verse>
				<verse number="23">Na druhý deň prišli Agrippa a Berenika s celou kráľovskou pompou do veľkej siene. Sprevádzali ich vysokí dôstojníci a poprední mestskí hodnostári. Festus dal príkaz, aby priviedli Pavla.</verse>
				<verse number="24">Povedal: „Kráľ Agrippa a vážení prítomní! Toto je človek, na ktorého sa sťažovali Židia v Jeruzaleme aj tu. Veľmi hlasno naliehajú, že musí zomrieť.</verse>
				<verse number="25">Ja som však zistil, že tento človek nevykonal nič, za čo by si zaslúžil smrť. Ale keďže sa odvolal na jeho cisárske veličenstvo, rozhodol som, že ho k nemu pošlem.</verse>
				<verse number="26">Nemám však nič, čo by som mohol uviesť do obžaloby, ktorú musím cisárovi poslať. Preto som ho dal znova predvolať pred vás, najmä pred teba, kráľ Agrippa, aby ste ho vypočuli a aby som mohol uviesť dôvod obžaloby.</verse>
				<verse number="27">Pokladám totiž za nerozumné poslať väzňa k cisárovi bez udania viny.“</verse>
			</chapter>
			<chapter number="26">
				<verse number="1">Agrippa vyzval Pavla: „Je ti dovolené prehovoriť na svoju obhajobu.“ Pavol zdvihol ruku na spôsob rečníkov a začal hovoriť:</verse>
				<verse number="2">„Pokladám sa za šťastného, kráľ Agrippa, že sa môžem práve pred tebou obhajovať proti žalobám Židov.</verse>
				<verse number="3">A to zvlášť preto, že výborne poznáš židovské obyčaje i sporné otázky. Preto prosím, aby si ma trpezlivo vypočul.</verse>
				<verse number="4">Môj život poznajú od mladosti všetci Židia. Vedia, ako som žil v mojom kraji i v Jeruzaleme.</verse>
				<verse number="5">Poznajú ma už dlho a keby chceli, mohli by dosvedčiť, že som patril k nášmu najprísnejšiemu náboženskému smeru, k farizejom.</verse>
				<verse number="6">A dnes stojím pred súdom práve preto, lebo pevne verím, že Boh splní zasľúbenie, ktoré dal našim predkom.</verse>
				<verse number="7">Dvanásť kmeňov nášho národa dúfa, že toto zasľúbenie dosiahne, a vo dne aj v noci horlivo slúži Bohu. Pre túto nádej ma Židia obžalovali zo zločinu.</verse>
				<verse number="8">Prečo sa vám zdá neuveriteľné, že Boh kriesi mŕtvych?</verse>
				<verse number="9">Pravda, vtedy som sa aj ja nazdával, že musím všemožne bojovať proti Ježišovi Nazaretskému</verse>
				<verse number="10">To som v Jeruzaleme aj konal. A keď som dostal od veľkňazov splnomocnenie, dal som mnohých kresťanov uväzniť. A ak mali byť usmrtení, súhlasil som s tým.</verse>
				<verse number="11">V synagógach som dával ľudí trestať a snažil som sa ich prinútiť, aby sa rúhali Kristovi. Ako zmyslov zbavený som ich chcel prenasledovať aj v iných mestách.</verse>
				<verse number="12">Preto som sa vybral so splnomocnením a poverením veľkňazov do Damasku.</verse>
				<verse number="13">A tu zrazu, kráľu, za bieleho dňa, práve napoludnie, svetlo z neba, jasnejšie ako slnko, oslepilo mňa aj mojich sprievodcov.</verse>
				<verse number="14">Všetci sme padli na zem a ja som počul hlas v hebrejčine: ‚Saul, Saul, prečo ma prenasleduješ? Márne sa proti mne vzpieraš!‘</verse>
				<verse number="15">Spýtal som sa: ‚Kto si, Pane?‘ A on mi odpovedal: ‚Ja som Ježiš, ktorého ty prenasleduješ.</verse>
				<verse number="16">Ale teraz vstaň! Zjavil som sa ti preto, aby si bol mojím služobníkom a aby si svedčil o tom, čo si zažil a čo ti dám ešte poznať.</verse>
				<verse number="17">Budem ťa chrániť pred tvojím vlastným národom aj pred pohanmi, ku ktorým ťa posielam.</verse>
				<verse number="18">Budeš im otvárať oči, aby sa obrátili od tmy k svetlu, od moci satanovej k Bohu. Vierou vo mňa príjmu odpustenie svojich hriechov a dostanú miesto medzi jeho vyvolenými.‘</verse>
				<verse number="19">Kráľ Agrippa, toto nebeské zjavenie som nemohol neposlúchnuť.</verse>
				<verse number="20">Preto som musel najprv v Damasku, potom v Jeruzaleme, v celom Judsku a napokon aj medzi pohanmi nabádať ľudí, aby zmenili svoje myslenie a obrátili sa k Bohu a dosvedčili to novým životom.</verse>
				<verse number="21">To je ten ‚zločin‘, pre ktorý sa ma Židia zmocnili v chráme a chceli ma zabiť.</verse>
				<verse number="22">Ale Boh ma zakaždým vytrhol z ich rúk, a tak tu dnes môžem stáť a vydávať svedectvo ľuďom vznešeným i obyčajným. Nehlásam nič iné, len čo predpovedali proroci a Mojžiš,</verse>
				<verse number="23">že Mesiáš bude trpieť, ako prvý vstane z mŕtvych, a tak prinesie svetlo Židom aj pohanom.“</verse>
				<verse number="24">Tu Festus prerušil Pavlovu obhajobu: „Pavol, ty si sa zbláznil. Tá tvoja veľká učenosť ťa pripravila o rozum.“</verse>
				<verse number="25">Pavol sa však bránil: „Nezbláznil som sa, vznešený Festus. Moje slová sú pravdivé a jasné.</verse>
				<verse number="26">Veď aj kráľovi Agrippovi sú tieto veci známe a môžem o nich hovoriť otvorene. Som totiž presvedčený, že mu nič z toho neuniklo. Veď sa to nedialo niekde v ústraní.</verse>
				<verse number="27">Kráľ Agrippa, veríš tomu, čo predpovedali proroci? Ja viem, že tomu veríš.“</verse>
				<verse number="28">Agrippa Pavlovi odpovedal: „Takmer si ma presvedčil, aby som sa stal kresťanom.“</verse>
				<verse number="29">A Pavol odpovedal: „Kiežby dal Boh, aby si sa nielen ty, ale aj všetci, čo ma dnes počúvajú, stali skôr či neskôr tým, čím som ja; pravda, bez týchto reťazí.“</verse>
				<verse number="30">Kráľ, miestodržiteľ, Berenika aj ostatní vstali</verse>
				<verse number="31">a keď odchádzali, zhodli sa: „Tento človek neurobil nič, za čo by si zasluhoval smrť alebo väzenie.“</verse>
				<verse number="32">A Agrippa povedal Festovi: „Keby sa nebol odvolal k cisárovi, mohol byť už na slobode.“</verse>
			</chapter>
			<chapter number="27">
				<verse number="1">Konečne sa rozhodlo, že sa budeme plaviť loďou do Itálie. Pavla a ešte niekoľkých väzňov zverili dôstojníkovi Júliovi z cisárskeho oddielu.</verse>
				<verse number="2">Nastúpili sme na adramytskú loď, ktorá sa mala plaviť do prístavov pozdĺž pobrežia Ázie. Bol s nami aj Aristarchos Macedónec z Tesaloniky.</verse>
				<verse number="3">Na druhý deň sme pristáli v Sidone. Július sa správal k Pavlovi veľmi láskavo a dovolil mu navštíviť v meste svojich priateľov, ktorí mu dali všetko, čo potreboval.</verse>
				<verse number="4">Vial nepriaznivý vietor, preto sme sa ďalej plavili medzi Cyprom a pevninou:</verse>
				<verse number="5">preplavili sme sa popri Cilícii a Pamfýlii a napokon sme pristáli v Myre v Lýcii.</verse>
				<verse number="6">Tam dôstojník našiel alexandrijskú loď, ktorá sa plavila do Itálie, a nalodil nás na ňu.</verse>
				<verse number="7">Niekoľko dní bola plavba veľmi namáhavá a horko-ťažko sme sa dostali do miest oproti Knidu. Pre nepriaznivý vietor sme tam nemohli pristáť, preto sme pokračovali v ceste okolo Salmony chránení Krétou.</verse>
				<verse number="8">S ťažkosťami sme sa plavili pozdĺž pobrežia, až sme sa dostali na miesto zvané Dobré prístavy neďaleko mesta Lasaia.</verse>
				<verse number="9">Medzitým sme stratili veľa času, a keďže bolo už po Dni zmierenia a plavba cez šíre more bola v tomto období nebezpečná, Pavol ich varoval:</verse>
				<verse number="10">„Priatelia, vidím, že ďalšia plavba bude veľmi namáhavá a ohrozí nielen náklad a loď, ale aj životy nás všetkých.“</verse>
				<verse number="11">Lenže dôstojník dal väčšmi na kapitána a na majiteľa lode ako na Pavlove slová.</verse>
				<verse number="12">Keďže prístav nebol vhodný na prezimovanie, väčšina sa rozhodla plaviť ďalej, podľa možnosti sa dostať do Fénixu a tam zostať cez zimu. Je to prístav na Kréte, otvorený len na severozápad a juhovýchod.</verse>
				<verse number="13">Práve začal viať od juhu mierny vietor, preto sa nazdávali, že je to ideálny čas na vyplávanie, a tak zdvihli kotvu a plavili sa pozdĺž Kréty.</verse>
				<verse number="14">Onedlho sa však od Kréty prihnal prudký nárazový vietor zvaný Eurakylón.</verse>
				<verse number="15">Vietor bol taký silný, že sa loď nedala ovládať, preto sme sa pustili po vetre a dali sme sa ním unášať.</verse>
				<verse number="16">Dostali sme sa takto do závetria ostrovčeka Kauda a len s veľkou námahou sa nám podarilo dostať záchranný čln do bezpečia.</verse>
				<verse number="17">Potom námorníci zabezpečili loď tým, že ju previazali. Báli sa, aby nenarazili na nebezpečné syrtské plytčiny, preto stiahli plachty a dali sa unášať vetrom.</verse>
				<verse number="18">Na druhý deň, keď sa vlny nebezpečne dvíhali a búrka prudko zmietala loďou, námorníci začali vyhadzovať náklad</verse>
				<verse number="19">a na tretí deň aj vybavenie lode.</verse>
				<verse number="20">Búrka zúrila niekoľko dní, nebolo vidieť slnko ani hviezdy a postupne sme strácali všetku nádej, že vyviazneme živí.</verse>
				<verse number="21">Keď už dlhší čas nikto na jedlo ani len nepomyslel, zašiel Pavol medzi námorníkov a povedal im: „Priatelia, mali ste ma poslúchnuť a prezimovať na Kréte. Boli by ste si ušetrili toto nebezpečenstvo a vyhli sa škode.</verse>
				<verse number="22">Vyzývam vás však: neklesajte na duchu a nestrácajte nádej, lebo nik z vás nezahynie, prídeme iba o loď.</verse>
				<verse number="23">Dnes v noci sa mi zjavil anjel od Boha, ktorému patrím a ktorému slúžim,</verse>
				<verse number="24">a povedal mi: ‚Neboj sa, Pavol, určite budeš stáť pred cisárom. Boh ti daroval aj životy všetkých, ktorí sa plavia s tebou.‘</verse>
				<verse number="25">A tak hlavy hore, priatelia! Verím totiž Bohu, že svoj sľub splní.</verse>
				<verse number="26">Vietor nás odveje k nejakému ostrovu.“</verse>
				<verse number="27">Už štrnástu noc nás víchor hnal Stredozemným morom do neznáma, keď okolo polnoci sa zrazu lodníkom zamarilo, že sa na obzore sa ukázala nejaká pevnina.</verse>
				<verse number="28">Námorníci spustili olovnicu a namerali hĺbku okolo štyridsať metrov a o kúsok ďalej už len tridsať metrov.</verse>
				<verse number="29">Báli sa, že by sme mohli potme naraziť na nejaké skaliská, preto vzadu spustili štyri kotvy a túžobne vyčkávali, kedy sa rozbrieždi.</verse>
				<verse number="30">Námorníci chceli zradne opustiť ohrozenú loď. Spustili na more záchranný čln, akože chcú spustiť kotvy z predku lode,</verse>
				<verse number="31">ale Pavol povedal dôstojníkovi a vojakom: „Pozor na nich! Ak nezostanú na lodi, nepodarí sa vám zachrániť.“</verse>
				<verse number="32">Tu vojaci presekli laná člna a nechali ho odplávať preč.</verse>
				<verse number="33">Ešte skôr ako sa rozvidnelo, povzbudzoval Pavol všetkých na lodi, aby sa najedli: „Už štrnásty deň takto vyčkávate na záchranu, trpíte hladom, a pritom nič nevezmete do úst.</verse>
				<verse number="34">Radím vám, aby ste sa najedli. Budete to potrebovať, aby ste sa zachránili. Veď som vám povedal, že sa nikomu ani vlas na hlave neskriví.“</verse>
				<verse number="35">Vzal chlieb, pred všetkými zaň nahlas poďakoval Bohu, odlomil si z neho a začal jesť.</verse>
				<verse number="36">Všetkých to povzbudilo a takisto sa dali do jedenia.</verse>
				<verse number="37">Na lodi nás bolo spolu dvestosedemdesiatšesť osôb.</verse>
				<verse number="38">Keď sme sa najedli, námorníci začali vyhadzovať do mora obilie, aby zmenšili ponor lode.</verse>
				<verse number="39">Konečne sa rozvidnelo. Zazreli sme pred sebou pás plochého pobrežia so zálivom, ale nik nepoznal, o akú pevninu ide. Námorníci sa rozhodli, že ak sa bude dať, pristanú s loďou v zátoke.</verse>
				<verse number="40">Odsekli kotvy a nechali ich v mori a zároveň uvoľnili povrazy kormidiel. Potom nastavili prednú plachtu vetru a zamierili k brehu.</verse>
				<verse number="41">Nabehli však na plytčinu a na nej loď zaviazla. Prova sa pevne zaborila do dna; korma lode bola vystavená náporu prudkých vĺn a pomaly sa začala rozpadávať.</verse>
				<verse number="42">Vojaci už chceli pozabíjať všetkých väzňov, aby niektorý z nich nedoplával na breh a neutiekol.</verse>
				<verse number="43">Ale dôstojník chcel zachrániť Pavla, preto im to nedovolil. Nariadil, aby najprv skočili do vody tí, čo vedia plávať,</verse>
				<verse number="44">a ostatní nech si zadovážia dosky alebo nejaké trosky z lode a na nich nech sa pokúsia dostať na breh. Takto sa nikto neutopil a všetci sa dostali v poriadku na breh.</verse>
			</chapter>
			<chapter number="28">
				<verse number="1">Keď sme boli v bezpečí, dozvedeli sme sa, že sme na ostrove Malta.</verse>
				<verse number="2">Tamojší ľudia sa k nám správali neobyčajne láskavo. Keďže bolo chladno a začalo pršať, rozložili veľký oheň a ujali sa nás.</verse>
				<verse number="3">Pavol nazbieral za náruč raždia a prikladal na oheň. Vtom vyliezla z raždia zmija, ktorá utekala pred horúčavou, a zahryzla sa mu do ruky.</verse>
				<verse number="4">Keď domorodci videli, ako mu z ruky visí zmija, vraveli si medzi sebou: „Ten človek je určite vrah! Pred utopením sa zachránil, no pred spravodlivosťou neutečie!“</verse>
				<verse number="5">Ale Pavol pokojne striasol hada do ohňa a nič zlé sa mu nestalo.</verse>
				<verse number="6">Ľudia čakali, že opuchne, alebo odrazu padne mŕtvy. Keď však uplynul dosť dlhý čas a videli, že je celkom v poriadku, začali si šepkať pravý opak, že Pavol je akiste nejaký boh.</verse>
				<verse number="7">Neďaleko toho miesta mal svoj majetok Publius, správca ostrova. Prijal nás a tri dni sa o nás staral ako o svojich hostí.</verse>
				<verse number="8">Publiov otec bol práve chorý: drvila ho zimnica a úplavica. Pavol zašiel za ním, pomodlil sa, položil na neho ruky a uzdravil ho.</verse>
				<verse number="9">Po tejto udalosti začali za Pavlom prichádzať zo všetkých strán chorí a on ich uzdravoval.</verse>
				<verse number="10">Za to si nás nesmierne vážili a pred odchodom nás zahrnuli všetkým, čo sme len potrebovali.</verse>
				<verse number="11">Prešli tri mesiace, kým sme mohli pokračovať v ceste. Vzala nás loď, ktorá vyplávala z Alexandrie a na ostrove prezimovala. Ako znak mala Blížencov Kastora a Poluxa.</verse>
				<verse number="12">Pristála najprv v Syrakúzach na Sicílii, kde sme sa zdržali tri dni.</verse>
				<verse number="13">Odtiaľ sme sa plavili popri pobreží a dostali sme sa do Regia a s južným vetrom, ktorý nám vial do chrbta, sme po dvoch dňoch pristáli v Puteoloch.</verse>
				<verse number="14">Tam sme sa stretli s bratmi a na ich naliehanie sme sa u nich zdržali celý týždeň.</verse>
				<verse number="15">Odtiaľ sme sa pobrali pešo do Ríma. Dopočuli sa o nás tamojší bratia, niektorí nám prišli naproti na Appiovo trhovisko, iní aspoň k Trom hostincom. Len čo Pavol zazrel bratov, ďakoval Bohu a nesmierne ho to povzbudilo.</verse>
				<verse number="16">V Ríme mu potom dovolili bývať v súkromnom byte, ale vždy s jedným vojenským strážcom.</verse>
				<verse number="17">Tri dni po príchode do Ríma si Pavol pozval k sebe tamojších popredných Židov. Keď sa zišli, povedal im: „Bratia, ničím som sa neprevinil proti nášmu národu, ani proti obyčajom našich predkov, a predsa ma v Jeruzaleme zatkli a spútaného vydali do rúk Rimanom.</verse>
				<verse number="18">Tí ma po vypočutí chceli prepustiť, lebo som nevykonal nič, za čo by som si zasluhoval smrť.</verse>
				<verse number="19">Ale Židia sa proti tomu rázne postavili, a tak mi nezostalo nič iné, iba sa odvolať k cisárovi. Nemienim tu však žalovať na svoj národ.</verse>
				<verse number="20">Preto som túžil stretnúť sa s vami a pozhovárať sa o tom. Pre našu spoločnú vieru v Mesiáša nosím tieto reťaze!“</verse>
				<verse number="21">Odpovedali mu: „Z Judska sme o tebe nedostali žiadnu správu, ani nikto nehovoril o tebe nič zlé,</verse>
				<verse number="22">no radi by sme vedeli, aké sú tvoje názory, lebo vieme, že táto sekta sa všade stretáva s odporom.“</verse>
				<verse number="23">Dohodli si teda ďalšie stretnutie a zišlo sa ich uňho ešte omnoho viac. Pavol im celý deň hovoril o podstate Božieho kráľovstva. Hovoril im o Ježišovi Kristovi a presviedčal ich dôkazmi z Mojžišovho zákona a z prorockých kníh.</verse>
				<verse number="24">Niektorých jeho slová presvedčili, iní však odmietali uveriť.</verse>
				<verse number="25">Keď sa v nezhode rozchádzali, Pavol im povedal: „Presne tak to Duch Svätý predpovedal vašim predkom ústami proroka Izaiáša:</verse>
				<verse number="26">‚Budete počúvať, ale neporozumiete, budete sa dívať, ale neuvidíte.</verse>
				<verse number="27">Lebo srdce tohto ľudu otupelo, ušami ťažko počujú a zavreli oči, aby nevideli, nepočuli a neporozumeli, aby sa neobrátili k Bohu, ktorý by ich mohol uzdraviť.‘</verse>
				<verse number="28">Preto sa nečudujte, že radostnú zvesť o Božej záchrane hlásame pohanom. A tí ju budú prijímať.“</verse>
				<verse number="29">[Po tých slovách Židia odišli a veľmi sa medzi sebou hádali.]</verse>
				<verse number="30">Celé dva roky zostal Pavol vo svojom prenajatom byte a mohol prijímať každého, kto ho navštívil.</verse>
				<verse number="31">A tak slobodne a bez prekážok hlásal Božie kráľovstvo a učil o Pánovi Ježišovi Kristovi.</verse>
			</chapter>
		</book>
		<book number="45">
			<chapter number="1">
				<verse number="1">Ja, Pavol, som služobníkom Ježiša Krista, ktorý si ma povolal za svojho apoštola a poveril ma, aby som šíril Božiu dobrú správu.</verse>
				<verse number="2">V svätých písmach ju Boh už dávno zasľúbil prostredníctvom svojich prorokov.</verse>
				<verse number="3">Je to evanjelium o jeho Synovi, ktorý je ako človek potomkom Dávida,</verse>
				<verse number="4">zároveň však o ňom Duch svätosti dosvedčil, že je Božím Synom, obdareným Svätým Duchom a mocou, čo dokazuje jeho vzkriesenie. Tým Synom je Ježiš Kristus, náš Pán.</verse>
				<verse number="5">Od neho som prijal milosť a poverenie privádzať ľudí všetkých národov k poslušnosti viery.</verse>
				<verse number="6">Aj vy ste z tých, ktorí boli povolaní, aby patrili Ježišovi Kristovi.</verse>
				<verse number="7">A tak všetkým v Ríme, ktorých si Boh zamiloval a ktorých si povolal ako svoj svätý ľud, želám milosť a pokoj od Boha, nášho Otca, a od Pána Ježiša Krista.</verse>
				<verse number="8">Predovšetkým ďakujem Bohu za každého z vás. Veď vďaka Ježišovi sa o vašej viere hovorí po celom svete.</verse>
				<verse number="9">Sám Boh, ktorému z celého srdca slúžim a šírim radostnú zvesť o jeho Synovi, vie, ako často na vás myslím</verse>
				<verse number="10">a neprestajne ho prosím, aby mi dožičil navštíviť vás, ak to bude jeho vôľa.</verse>
				<verse number="11">Túžim vás uvidieť osobne a upevniť vašu vieru tým, čo mi Svätý Duch daroval.</verse>
				<verse number="12">Zároveň túžim po tom, aby sme sa navzájom povzbudili vierou vašou i mojou.</verse>
				<verse number="13">Milí bratia, bol by som rád, aby ste vedeli, že som k vám plánoval prísť už neraz. Chcel som, aby som aj u vás ako u iných národov mohol získať ľudí pre Krista, ale zakaždým mi v tom niečo zabránilo.</verse>
				<verse number="14">Cítim sa totiž dlžníkom národom, vyspelým aj barbarským, vzdelaným aj nevzdelaným,</verse>
				<verse number="15">a z toho pramení moja túžba šíriť dobrú správu aj u vás v Ríme.</verse>
				<verse number="16">Nehanbím sa za evanjelium, lebo je v ňom Božia moc na záchranu každého, kto verí: najprv pre Židov a teraz aj pre pohanov.</verse>
				<verse number="17">V ňom sa zjavuje Božia spravodlivosť, ktorá sa prijíma vierou a k viere vedie. Veď už prorok Habakuk napísal: „Spravodlivý bude žiť z viery.“</verse>
				<verse number="18">Ale Boh odhaľuje svoj hnev voči všetkým, ktorí vedú hriešny a nespravodlivý život, a tým potláčajú pravdu.</verse>
				<verse number="19">Veď všetko, čo môže človek o Bohu poznať, zjavil Boh aj im.</verse>
				<verse number="20">Jeho večnú moc aj božstvo, ktoré sú neviditeľné, môžu ľudia poznávať uvažovaním nad celým stvoreným svetom. Nikto sa nebude môcť vyhovárať, že o Bohu nevedel.</verse>
				<verse number="21">Hoci ľudia oddávna poznali Boha, neuctievali ho, ani mu neboli vďační. Vlastné myšlienky ich zviedli do márnosti a nerozumné srdce sa im zatemnilo.</verse>
				<verse number="22">Tvrdia o sebe, že sú múdri, ale upadli do bláznovstva.</verse>
				<verse number="23">Namiesto toho, aby uctievali večného Boha, vytvorili si modly z dreva alebo kameňa v podobe smrteľného človeka, alebo aj vtákov, štvornožcov a plazov.</verse>
				<verse number="24">Preto ich Boh nechal napospas nečistým vášňam ich srdca, takže zneuctievajú svoje vlastné telá.</verse>
				<verse number="25">Vymenili Božiu pravdu za lož a namiesto Stvoriteľovi sa klaňajú a slúžia Bohom stvoreným veciam. Jemu jedinému patrí česť a sláva naveky! Amen.</verse>
				<verse number="26">Preto ich Boh ponechal samých na seba a dovolil, aby upadli do hanebných náruživostí. Ich ženy zamenili prirodzený styk za neprirodzený.</verse>
				<verse number="27">Aj muži namiesto prirodzeného styku so ženami zahoreli túžbou po sebe, navzájom sa oddávajú hanebnostiam, a tak sami na sebe znášajú trest za svoju zvrátenosť.</verse>
				<verse number="28">Keďže odmietli to, čo môže človek o Bohu naozaj poznať, vydal ich Boh napospas ich zvrátenej mysli a nechal ich robiť všetko, čo sa nepatrí.</verse>
				<verse number="29">Ich život je plný neprávosti, podlosti, chamtivosti a nevraživosti. Sú plní závisti, vraždenia, konfbdtov, intrigánstva a zlomyseľnosti.</verse>
				<verse number="30">Ohovárajú sa navzájom, nenávidia Boha, sú nafúkaní, spupní, vymýšľajú hriešne veci, nectia si rodičov.</verse>
				<verse number="31">Sú nerozumní, zradní, nepoznajú lásku ani zľutovanie.</verse>
				<verse number="32">Vedia, že si podľa Božieho rozhodnutia za svoje správanie zaslúžia smrť, a predsa nielenže sami tak konajú, ale takéto konanie schvaľujú aj u iných.</verse>
			</chapter>
			<chapter number="2">
				<verse number="1">Vynášaš súd, človeče, nad druhými? Veď tebe samému nemôže byť odpustené, lebo v tom, v čom súdiš druhého človeka, odsudzuješ samého seba; lebo to, čo odsudzuješ, robíš sám.</verse>
				<verse number="2">Vieme, že spravodlivý Boh nenechá bez trestu nikoho, kto takto koná.</verse>
				<verse number="3">Iných súdiš a dúfaš, že sám unikneš súdu, hoci robíš to isté?</verse>
				<verse number="4">Nepohŕdaš aj ty nesmiernou Božou dobrotou, trpezlivosťou a zhovievavosťou? Neuvedomuješ si, že práve Božia láskavosť sa ťa snaží viesť k zmene myslenia?</verse>
				<verse number="5">Ale ty sa naďalej zaťato vzpieraš Bohu a nechceš sa odvrátiť od hriechu, a takto len zväčšuješ hnev, ktorý sa zjaví v deň spravodlivého Božieho súdu.</verse>
				<verse number="6">V ten deň Boh spravodlivo odplatí každému podľa jeho zásluhy.</verse>
				<verse number="7">Večný život dá tým, ktorí sa neúnavným konaním dobra usilujú o nepominuteľnú slávu a česť.</verse>
				<verse number="8">Tých však, ktorí myslia len na seba, odmietajú pravdu a nasledujú zlo, stihne hnev a spravodlivý trest.</verse>
				<verse number="9">Súženie a úzkosť dopadnú raz na každého, kto pácha zlo, na Židov a aj na pohanov.</verse>
				<verse number="10">Ale tých, čo konajú dobro, čaká sláva, česť a pokoj, nezáleží, či je to Žid, alebo niekto iný.</verse>
				<verse number="11">Boh totiž nikoho neuprednostňuje.</verse>
				<verse number="12">Tí, čo hrešili a nemali zákon, zahynú bez zákona. A tých čo zákon poznali, ale hrešili proti nemu, budú odsúdení podľa zákona.</verse>
				<verse number="13">Aby bol človek uznaný za spravodlivého, na to nestačí zákon iba poznať, treba podľa neho aj žiť.</verse>
				<verse number="14">Ak pohania, hoci Boží zákon nepoznajú, konajú podľa svojho svedomia tak, že je to v súlade s Božími príkazmi, sami ukazujú, že vedia ako žiť, hoci zákon nemajú.</verse>
				<verse number="15">Svojím životom tak dávajú najavo, že to, čo zákon požaduje, majú napísané vo svojom srdci, čo im dosvedčuje ich svedomie. Ich myšlienky ich buď obviňujú, alebo ospravedlňujú.</verse>
				<verse number="16">To, čo je dnes v ľuďoch skryté, zjaví sa v deň súdu, ktorý Boh vykoná prostredníctvom Ježiša Krista, ako som to zvestoval v evanjeliu.</verse>
				<verse number="17">Ak sa teda považuješ za Žida, spoliehaš sa na Zákon a chváliš sa Bohom;</verse>
				<verse number="18">ak poznáš jeho vôľu a vieš rozoznať, na čom záleží, lebo si vyučený v Zákone;</verse>
				<verse number="19">ak si namýšľaš, že by si mohol byť vodcom slepých a svetlom tým, čo blúdia v tme</verse>
				<verse number="20">a že by si mohol vychovávať nevzdelaných a učiť nedospelých, lebo zo Zákona čerpáš všetko poznanie a pravdu;</verse>
				<verse number="21">ty, ktorý iných učíš, sám seba neučíš? Hlásaš, že sa nesmie kradnúť, a pritom sám kradneš?</verse>
				<verse number="22">Hovoríš, že sa nesmie cudzoložiť, a pritom sa sám dopúšťaš cudzoložstva? Modlárov zatracuješ, ale dopúšťaš sa svätokrádeže?</verse>
				<verse number="23">Oháňaš sa Zákonom, ale sám ho prestupuješ, a tým zneuctievaš Boha,</verse>
				<verse number="24">ako je napísané: „Kvôli vám svet každý deň potupuje moje meno.“</verse>
				<verse number="25">Obriezka má zmysel, len ak žiješ podľa toho, čo prikazuje Zákon. Ak však Zákon prestupuješ, stávaš sa človekom, ktorý je ako pohan.</verse>
				<verse number="26">Ale ak pohan zachováva požiadavky Zákona, vari sa na neho Boh nebude pozerať ako na obrezaného?</verse>
				<verse number="27">Ten, kto nie je obrezaný, ale žije podľa Zákona, bude súdiť teba, ktorý Zákon prestupuješ, hoci ho poznáš a nosíš viditeľné znamenie svojej viery.</verse>
				<verse number="28">Pravým Židom totiž nie je ten, kto je ním navonok, ani obrezaným človek nie je ten, kto má viditeľné znamenie na tele.</verse>
				<verse number="29">Pravým Židom je ten, kto je ním vo svojom srdci a skutočnou obriezkou je zmena srdca, ktorú môže spôsobiť iba Boží Duch, a nie dodržiavanie Zákona. Taký človek si získa chválu nie od ľudí, ale od Boha.</verse>
			</chapter>
			<chapter number="3">
				<verse number="1">Je teda nejaká prednosť byť Židom? Má obriezka nejaký význam?</verse>
				<verse number="2">Áno, v každom prípade má! V prvom rade ten, že Židom zveril Boh svoje slová.</verse>
				<verse number="3">A čo keď niektorí z nich neuverili? Myslíte si, že ich nevera ukončí Božiu vernosť?</verse>
				<verse number="4">Určite nie! Nech sa ukáže, že Boh je dôveryhodný a každý človek klamár. Ako je napísané: „Aby sa ukázalo, že si spravodlivý a vo svojich súdoch si nestranný.“</verse>
				<verse number="5">Niekto však môže namietnuť: „Ak naša nespravodlivosť ukazuje Božiu spravodlivosť, nie je vari Boh nespravodlivý, keď nás stíha svojím hnevom?“ (Hovorím teraz tak, ako rozmýšľa človek.)</verse>
				<verse number="6">Určite nie! Ak Boh nie je spravodlivý, ako by potom mohol súdiť svet?</verse>
				<verse number="7">Veď ak moja neprávosť spôsobila, že sa odhalila Božia dôveryhodnosť a vyzdvihla sa Božia sláva, prečo by som mal byť naďalej považovaný za hriešnika?</verse>
				<verse number="8">Potom by sme mohli povedať (ako nám to aj niektorí podsúvajú, že vraj tvrdíme): „Konajme zlo, aby mohlo prísť dobro.“ Takí hriešnici budú spravodlivo odsúdení.</verse>
				<verse number="9">Takže ako? Sme ako Židia vo výhode? Vôbec nie! Veď práve sme Židov i pohanov usvedčili, že nad nimi vládne hriech.</verse>
				<verse number="10">Ako hovorí Písmo: „Na svete niet spravodlivého, niet ani jedného.</verse>
				<verse number="11">Niet rozumného, kto by Boha hľadal.</verse>
				<verse number="12">Všetci zblúdili, oddali sa zvrátenosti. Niet nikoho, kto by dobro konal, niet ani jedného.</verse>
				<verse number="13">Z hrdla im páchne ako z otvoreného hrobu, jazykom svojím rozširujú lesť, hadí jed majú na perách.</verse>
				<verse number="14">Ich ústa sú plné kliatby a horkosti.</verse>
				<verse number="15">Ich nohy sa náhlia preliať krv,</verse>
				<verse number="16">kam sa len pohnú, zanechajú spúšť a biedu,</verse>
				<verse number="17">nevedia, čo je to pokoj.</verse>
				<verse number="18">Nevedia, čo je to mať bázeň pred Bohom.“</verse>
				<verse number="19">Vieme, že všetko, čo Zákon hovorí, hovorí proti tým, čo sú pod jeho vplyvom. Umlčí každé ústa a celý svet usvedčí pred Bohom z viny.</verse>
				<verse number="20">Veď nikto nebude v Božích očiach ospravedlnený konaním toho, čo požaduje Zákon. Prostredníctvom Zákona totiž len poznávame vlastnú hriešnosť.</verse>
				<verse number="21">Teraz nám však Boh ukázal inú cestu, ako získať jeho spravodlivosť. Hoci ju nie je možné dosiahnuť prostredníctvom zákona, hovorili o nej už Mojžiš i proroci.</verse>
				<verse number="22">Je to spravodlivosť od Boha, ktorá je pre všetkých veriacich prostredníctvom viery v Ježiša Krista. V jednom sú si totiž všetci ľudia rovní:</verse>
				<verse number="23">všetci ľudia zhrešili a nikto neodráža slávny Boží charakter.</verse>
				<verse number="24">Teraz sú však považovaní za spravodlivých zadarmo, jeho milosťou, prostredníctvom vykúpenia, ktoré uskutočnil Ježiš Kristus.</verse>
				<verse number="25">Boh poslal svojho Syna, aby sa svojou vlastnou smrťou stal obeťou zmierenia pre tých, ktorí veria. Tak Boh ukázal svoju spravodlivosť, keď už predtým s nekonečnou zhovievavosťou prehliadal hriechy ľudí.</verse>
				<verse number="26">Teraz však Boh dokázal svoju spravodlivosť (tým, že hriechy vložil na Ježiša Krista). Takto ukázal, že je spravodlivý a že ospravedlňuje toho, kto vierou prijíma to, čo vykonal Ježiš.</verse>
				<verse number="27">A to sa človek nemá čím pochváliť? Nie! Ani tým, že dodržiava Zákon? Nie, pretože človek je ospravedlnený len prostredníctvom svojej viery.</verse>
				<verse number="28">A tak je isté, že sme ospravedlnení prostredníctvom viery, a nie dobrými skutky, ktoré konáme.</verse>
				<verse number="29">Je Boh len Bohom Židov? Vari nie je aj Bohom pohanov? Určite je!</verse>
				<verse number="30">Boh je iba jeden a bez rozdielu ospravedlní Židov i pohanov na základe ich viery.</verse>
				<verse number="31">Takže vierou zbavujeme Zákon platnosti? Určite nie! Naopak, platnosť zákona tým potvrdzujeme.</verse>
			</chapter>
			<chapter number="4">
				<verse number="1">Aká bola Abrahámova skúsenosť? Čo o ňom môžeme povedať ako o našom praotcovi?</verse>
				<verse number="2">Keby Abrahám dosiahol spravodlivosť na základe svojich skutkov, možno by sa v očiach ľudí mal čím pochváliť, ale nie pred Bohom.</verse>
				<verse number="3">Veď Písmo hovorí: „Abrahám Bohu dôveroval a Boh ho preto považoval za spravodlivého.“</verse>
				<verse number="4">Ak niekto koná nejakú prácu, svoju mzdu nedostáva ako dar, ale ako niečo, na čo má nárok.</verse>
				<verse number="5">Tomu však, kto sa neusiluje dosiahnuť spravodlivosť skutkami, ale dôveruje Bohu, tomu sa jeho viera počíta za spravodlivosť. To je spôsob, akým Boh ospravedlňuje bezbožných.</verse>
				<verse number="6">O tom hovorí aj kráľ Dávid, ktorý nazýva šťastným toho človeka, ktorého Boh ospravedlnil bez jeho vlastnej zásluhy:</verse>
				<verse number="7">„Šťastní sú tí, ktorým Boh odpustil previnenia a ktorých hriechy prikryl.</verse>
				<verse number="8">Šťastný je človek, ktorému Boh nepočíta hriechy!“</verse>
				<verse number="9">Vzťahuje sa toto zasľúbenie iba na tých, ktorí sa podrobili obradu obriezky, alebo aj na ostatných? O Abrahámovi sme predsa povedali, že ho Boh považoval za spravodlivého, lebo mu Abrahám uveril.</verse>
				<verse number="10">Kedy sa to stalo? Po jeho obrezaní, alebo ešte predtým? Áno, bolo to ešte predtým, ako sa dal obrezať.</verse>
				<verse number="11">Znamenie obriezky prijal ako spečatenie svojho ospravedlnenia na základe viery. Ospravedlnený však bol už pred svojím obrezaním. Tak sa stal Abrahám praotcom tých, čo síce neboli obrezaní, ale ktorých Boh pre ich vieru považuje za spravodlivých.</verse>
				<verse number="12">Zároveň je aj predchodcom tých, ktorí sú nielen obrezaní, ale podobne ako on žijú životom viery, tak ako Abrahám pred svojím obrezaním.</verse>
				<verse number="13">Abrahámovi a jeho potomkom zasľúbil Boh slávnu budúcnosť nie preto, že dodržiavali prikázania zákona, ale preto, že ho Boh na základe jeho viery považoval za spravodlivého.</verse>
				<verse number="14">Ak by sa dedičmi Božích zasľúbení stali tí, ktorí sa spoliehajú na zákon, viera by bola zbytočná a Božie zasľúbenie dané Abrahámovi by stratilo zmysel.</verse>
				<verse number="15">Zákon so sebou prináša Boží hnev a naopak: kde nie je zákon, tam nie je ani jeho prestúpenie.</verse>
				<verse number="16">Toto zasľúbenie je založené na viere, aby bolo jasné, že je darom Božej milosti. Takto je isté, že zasľúbenie platilo pre všetkých Abrahámových potomkov; nielen tých, čo stavajú na Zákone, ale aj tých, ktorých s Abrahámom spája rovnaká viera. On je otcom všetkých nás.</verse>
				<verse number="17">Tak treba rozumieť Písmu, ktoré hovorí: „Určil som ťa za otca mnohých národov.“ V Božích očiach je preto Abrahám naším otcom. Abrahám totiž uveril Bohu, ktorý oživuje mŕtvych, o tom, čo ešte nie je, hovorí, akoby sa to už stalo.</verse>
				<verse number="18">Abrahám napriek beznádeji uveril, že sa stane otcom mnohých národov podľa slov: „Také početné bude tvoje potomstvo.“</verse>
				<verse number="19">Neochabol vo viere ani vtedy, keď si pomyslel na svoje neduživé telo, veď mal bezmála sto rokov, a jeho žena Sára takisto prekročila vek, keď mohla mať deti.</verse>
				<verse number="20">Abrahám o Božom zasľúbení nepochyboval. Uveril Bohu, jeho viera bola čoraz pevnejšia a tým vzdal chválu Bohu.</verse>
				<verse number="21">Bol neochvejne presvedčený, že Boh má moc vykonať všetko, čo zasľúbil.</verse>
				<verse number="22">A práve pre takúto vieru Boh označil Abraháma za spravodlivého.</verse>
				<verse number="23">Slová „bolo mu to počítané za spravodlivosť“ nie sú zaznamenané len kvôli Abrahámovi,</verse>
				<verse number="24">ale aj kvôli nám. Aj nás ospravedlní, ak uveríme v toho, ktorý vzkriesil z mŕtvych Ježiša, nášho Pána.</verse>
				<verse number="25">On bol vydaný za naše hriechy a vstal z hrobu, aby nás ospravedlnil.</verse>
			</chapter>
			<chapter number="5">
				<verse number="1">Prostredníctvom viery sme teda ospravedlnení, a tak máme vo vzťahu s Bohom pokoj, ktorý nám daroval náš Pán Ježiš Kristus.</verse>
				<verse number="2">On nám umožnil, aby sme vierou získali prístup k Božej milosti, ktorú teraz prežívame a radujeme sa z nádeje na Božiu slávu.</verse>
				<verse number="3">Radujeme sa však nielen z nádeje, ale aj z utrpenia. Vieme totiž, že utrpenie prináša trpezlivosť,</verse>
				<verse number="4">trpezlivosť prináša zrelosť a tá vedie k nádeji.</verse>
				<verse number="5">A táto nádej nás nikdy nesklame, lebo Boh nám prostredníctvom svojho Ducha dal poznať, ako veľmi nás miluje.</verse>
				<verse number="6">Veď pre našu bezmocnosť Kristus zomrel v určený čas za hriešnych.</verse>
				<verse number="7">Málokto by bol ochotný obetovať svoj život aj za najušľachtilejšieho človeka, i keď niekto by sa možno predsa len našiel.</verse>
				<verse number="8">Nám však Boh dokázal svoju lásku práve tým, že Kristus za nás zomrel, keď sme boli hriešnikmi.</verse>
				<verse number="9">Tým skôr teraz, keď nás Kristus svojou obeťou ospravedlnil, budeme prostredníctvom neho zachránení od konečného trestu.</verse>
				<verse number="10">Ak nás Kristova smrť zmierila s Bohom už vtedy, keď nás delilo nepriateľstvo, tým skôr nás teraz, keď sme už zmierení, zachráni Kristov život.</verse>
				<verse number="11">A nielen to, môžeme sa radovať aj zo vzťahu s Bohom, s ktorým nás zmieril náš Pán, Ježiš Kristus.</verse>
				<verse number="12">Cez jedného človeka, cez Adama, vstúpil na svet hriech aj dôsledok hriechu – smrť. A pretože všetci zhrešili, smrť zasiahla každého človeka.</verse>
				<verse number="13">Už pred vydaním Zákona ľudia neposlúchali Boha, ale nemohli byť odsúdení podľa Zákona, lebo ešte nebol vydaný.</verse>
				<verse number="14">Výsledkom neposlušnosti ľudí, ktorí žili v čase od Adama do Mojžiša, bola však takisto smrť, i keď nešlo o to isté previnenie ako Adamovo. Aký protiklad je medzi Adamom a Kristom, ktorý ešte len mal prísť!</verse>
				<verse number="15">A aký rozdiel je medzi ľudským hriechom a Božou milosťou! Veď tento jediný človek, Adam, priniesol smrť všetkým pre svoj hriech. No jediný človek, Ježiš Kristus, priniesol dar Božej milosti pre všetkých ľudí.</verse>
				<verse number="16">S darom milosti je to inak ako s následkami Adamovho hriechu. Kým súd nad jediným hriechom priniesol odsúdenie, dar milosti aj napriek mnohým hriechom prináša ospravedlnenie.</verse>
				<verse number="17">A ako pre hriech jediného človeka, Adama, ovládla smrť celý svet, o čo skôr prostredníctvom Ježiša Krista budú vládnuť v živote večnom tí, ktorým on jediný vydobyl milosť a odpustenie.</verse>
				<verse number="18">Áno, tak ako hriech jedného priniesol odsúdenie pre všetkých, tak Kristova spravodlivosť zmierila ľudí s Bohom a dovoľuje im žiť.</verse>
				<verse number="19">Ako sa neposlušnosťou jedného človeka stali všetci hriešnikmi, tak im poslušnosť toho jedného priniesla ospravedlnenie.</verse>
				<verse number="20">Boh dal ľuďom svoj Zákon, aby sa odhalila veľkosť hriechu. Ale čím väčší sa hriech ukazuje, tým viac sa zviditeľňuje aj Božia milosť.</verse>
				<verse number="21">Predtým všetkých ľudí ovládal hriech, ktorý ich hnal do smrti, ale teraz vládne Božia milosť a prináša večný život prostredníctvom Ježiša Krista, nášho Pána.</verse>
			</chapter>
			<chapter number="6">
				<verse number="1">Čo z toho pre nás vyplýva? Budeme ďalej hrešiť, aby Boh mohol ešte viac prejaviť svoju milosť?</verse>
				<verse number="2">Určite nie! Veď vo vzťahu k hriechu sme sa stali mŕtvi. Ako by sme teda mohli naďalej žiť v hriechu?</verse>
				<verse number="3">Alebo azda neviete, že každý, kto sa dal pokrstiť v Ježiša Krista, spolu s ním aj zomrel?</verse>
				<verse number="4">Prostredníctvom krstu sme teda boli pochovaní a zomreli sme spolu s Kristom, aby tak, ako Kristus bol vzkriesený slávnou mocou svojho Otca, aj my sme žili novým životom.</verse>
				<verse number="5">Keďže sme v krste zomreli podobne ako on, budeme, podobne ako on, aj vzkriesení.</verse>
				<verse number="6">Vieme predsa, že naše staré hriešne „ja“ bolo ukrižované spolu s ním. Naša hriešna podstata tým bola vyslobodená z nadvlády zla, aby sme už ďalej nemuseli byť otrokmi hriechu.</verse>
				<verse number="7">Veď ten, kto zomrel, je vyslobodený z moci hriechu.</verse>
				<verse number="8">Keď sme teda svoje „ja“ nechali s Kristom zomrieť, veríme, že budeme spolu s ním aj žiť.</verse>
				<verse number="9">Vieme, že Kristus vstal z mŕtvych a už nikdy nezomrie. Smrť už nemá nad ním nijakú moc.</verse>
				<verse number="10">On zomrel, aby zlomil moc hriechu, a teraz žije v neporušiteľnom spojení s Bohom.</verse>
				<verse number="11">A to isté platí aj o vás: ste mŕtvi hriechu, ale živí pre Boha prostredníctvom vašej viery v Ježiša Krista, nášho Pána.</verse>
				<verse number="12">Nedovoľte, aby vaše smrteľné telo ovládal hriech a aby ste podliehali jeho zlým žiadostiam.</verse>
				<verse number="13">Nevydávajte samých seba za nástroje neprávosti, ale oddajte sa úplne Bohu. Veď vás Boh vyviedol zo smrti do života, a preto buďte nástrojom spravodlivosti v Božích rukách.</verse>
				<verse number="14">Hriech stratil nad vami svoju moc, preto už nepodliehate zákonu, ale žijete z Božej milosti.</verse>
				<verse number="15">Znamená to azda, že môžeme pokojne ďalej hrešiť, keďže nad nami nepanuje Zákon, ale Božia milosť? Určite nie!</verse>
				<verse number="16">Veď viete, že komu sa dávate do služieb, ten sa stane vaším pánom. Buď sa teda stanete otrokmi hriechu a ten vás privedie k večnej smrti, alebo sa rozhodnete poslúchať Boha, a tým získate spravodlivosť.</verse>
				<verse number="17">Vďaka Bohu, že hoci ste kedysi boli otrokmi hriechu, teraz ste sa celým srdcom priklonili k učeniu, ktoré ste prijali.</verse>
				<verse number="18">A tak ste boli oslobodení od hriechu a dali ste sa do služieb spravodlivosti.</verse>
				<verse number="19">Tento príklad používam, aby ste to lepšie pochopili. Ako ste predtým otročili všelijakým hriechom, nečistote a bezbožnosti, tak sa teraz dajte do služby všetkému, čo je správne a sväté.</verse>
				<verse number="20">Kým ste boli otrokmi hriechu, nestarali ste sa priveľmi o to, čo je dobré.</verse>
				<verse number="21">A čo vám to prinieslo? Len hanbu. Veď za to všetko ste si zaslúžili iba smrť.</verse>
				<verse number="22">Ale teraz ste slobodní od moci hriechu a slúžite Bohu. Odmenou za to je svätosť a nakoniec večný život.</verse>
				<verse number="23">Lebo mzdou hriechu je smrť, ale darom Božej milosti je večný život, v spoločenstve s Ježišom Kristom, naším Pánom.</verse>
			</chapter>
			<chapter number="7">
				<verse number="1">Milí bratia, vy sa predsa dobre vyznáte v zákone, a tak viete, že je platný len dovtedy, kým človek žije.</verse>
				<verse number="2">Vydatá žena je zákonom viazaná k žijúcemu manželovi. Ak však jej muž zomrie, je oslobodená spod zákona, ktorý ju viazal k jej mužovi.</verse>
				<verse number="3">Pokiaľ by sa však za manželovho života oddala inému mužovi, stala by sa cudzoložnicou. Po manželovej smrti je však podľa zákona slobodnou ženou a nik ju nebude viniť z cudzoložstva, ak by sa znova vydala.</verse>
				<verse number="4">A podobne je to aj s vami, bratia moji, Kristovou smrťou ste sa stali pre zákon mŕtvymi, aby ste mohli patriť inému Pánovi; tomu, ktorý bol vzkriesený, a žili životom, ktorý sa Bohu páči.</verse>
				<verse number="5">Keď sme ešte žili podľa svojej hriešnej prirodzenosti, ovládali nás hriešne žiadosti po tom, čo zákon zakazuje a robili sme to, čo vedie do záhuby.</verse>
				<verse number="6">Ale teraz, keď sme zomreli tomu, čím sme boli spútaní, sme oslobodení od zákona a môžeme slúžiť Bohu celkom novým spôsobom, ako nás vedie Svätý Duch, a nie podľa starej litery zákona.</verse>
				<verse number="7">Chceme tým azda povedať, že Božie zákony sú zlé? Určite nie! Veď bez Božích prikázaní by som ani nevedel, čo hriech je a čo nie. Keby Božie prikázanie nehovorilo: „Nepožiadaš!“, ani by som nevedel, že žiadostivosť je zlá.</verse>
				<verse number="8">Ale hriech zneužil zákon, aby vo mne podnietil všetky druhy žiadosti. Ak by nebolo zákona, hriech by túto moc nemal.</verse>
				<verse number="9">Kedysi som žil bez zákona, ale s jeho príchodom do môjho života hriech ožil a ja som sa stal mŕtvym.</verse>
				<verse number="10">Ukázalo sa, že prikázanie, ktoré mi malo dať život, prinieslo mi smrť.</verse>
				<verse number="11">Hriech využil prikázanie, aby ma oklamal, a tak namiesto života mi priniesol smrť.</verse>
				<verse number="12">Zákon sa však sám osebe zhoduje s Božou vôľou; každé prikázanie je sväté, správne a dobré.</verse>
				<verse number="13">Mohlo byť teda to, čo je dobré, príčinou mojej smrti? Určite nie! Ale tým, že hriech využil dobro, aby mi prinieslo smrť, prejavil sa ako hriech, a práve zákon ukázal celú hĺbku jeho hriešnosti.</verse>
				<verse number="14">Vieme, že zákon bol inšpirovaný Božím Duchom, ale ja som len slabý človek, ktorý je otrokom hriechu.</verse>
				<verse number="15">Sám sebe som záhadou, lebo nerobím to, čo chcem, ale to, čo sa mi protiví.</verse>
				<verse number="16">Ak však to, čo robím, je proti mojej vôli, potom uznávam, že Zákon je dobrý.</verse>
				<verse number="17">To vlastne znamená, že zlo nekonám ja, ale hriech, ktorý je vo mne.</verse>
				<verse number="18">Viem, že vo mne, v mojej hriešnej prirodzenosti, neprebýva nič dobré. Ja by som síce chcel robiť to, čo je dobré, ale nedokážem to.</verse>
				<verse number="19">Veď nekonám dobro, ktoré chcem, ale zlo, ktoré nechcem.</verse>
				<verse number="20">Ak teda robím to, čo nechcem, nerobím to už vlastne ja, ale hriech, ktorý je mojou súčasťou.</verse>
				<verse number="21">A tak objavujem v sebe takúto zákonitosť: Keď chcem konať dobro, hriech je to prvé, čo sa vo mne prejaví.</verse>
				<verse number="22">Vo svojej najvnútornejšej bytosti nadšene súhlasím s Božím zákonom,</verse>
				<verse number="23">a predsa konám podľa iného zákona, ktorý je vo mne. Tento zápas medzi mojím dobrým predsavzatím a hriešnym konaním dokazuje, že som otrokom hriechu.</verse>
				<verse number="24">Ja nešťastný človek! Je niekto, kto ma vyslobodí z tohto tela, ktoré ma odsudzuje na smrť?</verse>
				<verse number="25">Vďaka Bohu, áno! Náš Pán Ježiš Kristus ma vyslobodil. Vo svojej mysli teda slúžim Božiemu zákonu, ale v konaní som stále otrokom hriechu.</verse>
			</chapter>
			<chapter number="8">
				<verse number="1">A tak pre tých, ktorí veria v Krista Ježiša, už nejestvuje žiadne odsúdenie.</verse>
				<verse number="2">Pre nich neplatí zákon hriechu a smrti, lebo oživujúci Duch ich prostredníctvom Ježiša Krista spod tohto zákona vyslobodil.</verse>
				<verse number="3">Boh vykonal to, čo pre ľudskú hriešnosť nemohol vykonať zákon: poslal vlastného Syna v ľudskom tele, ako má hriešny človek, aby zlomil vládu hriechu nad nami tým, že sa sám obetoval za naše hriechy.</verse>
				<verse number="4">A tak Kristovou zásluhou môže byť na nás vykonané to, čo požaduje zákon, keď nekonáme podľa našej ľudskej prirodzenosti, ale dáme sa viesť Duchom.</verse>
				<verse number="5">Tí, ktorí žijú podľa toho, čo sami chcú, majú svoje mysle naplnené hriešnymi túžbami. Tí však, ktorí sa dajú viesť Božím Duchom, majú svoje mysle naplnené túžbami Ducha.</verse>
				<verse number="6">Telesné zmýšľanie prináša smrť, ale zmýšľanie vedené Božím Duchom prináša život a pokoj.</verse>
				<verse number="7">Človek, ktorý myslí iba na seba, žije v nepriateľstve voči Bohu; nechce sa totiž, ba ani nemôže, podvoliť jeho prikázaniam.</verse>
				<verse number="8">Je ovládaný svojou hriešnou prirodzenosťou, a preto sa Bohu nemôže páčiť.</verse>
				<verse number="9">Ak však vo vás prebýva Boží Duch, nežijete zo svojej vlastnej sily, ale z moci Ducha. Kto nemá Ducha Kristovho, nepatrí Kristovi.</verse>
				<verse number="10">Ak je vo vás Kristus, vaše telo je síce mŕtve a pre hriech podlieha smrti, ale Duch dáva život, lebo ste ospravedlnení.</verse>
				<verse number="11">Ak je vo vás Duch toho, ktorý vzkriesil Ježiša z mŕtvych, potom ten, ktorý ho vzkriesil, oživí aj vaše smrteľné telo svojím Duchom, ktorý je vo vás.</verse>
				<verse number="12">Preto, milí bratia, nemáme žiadny dlh voči našej starej prirodzenosti, aby sme podľa nej žili.</verse>
				<verse number="13">Lebo naše žiadosti nás ženú do smrti. Ale ak mocou Ducha umŕtvujete zlé skutky, budete žiť.</verse>
				<verse number="14">Všetci, ktorí sa dajú viesť Božím Duchom, sú Božími deťmi.</verse>
				<verse number="15">Od Boha sme totiž neprijali Ducha, ktorý by z nás robil ustráchaných otrokov, ale Ducha, ktorý z nás robí členov Božej rodiny a dáva nám právo volať Boha: „Otec! Otecko!“.</verse>
				<verse number="16">Sám Boží Duch nám dáva vnútornú istotu, že sme Božie deti.</verse>
				<verse number="17">A ako deti sme Božími dedičmi a Kristovými spoludedičmi. A ak teraz trpíme s Kristom, budeme raz mať podiel aj na jeho sláve.</verse>
				<verse number="18">Som totiž presvedčený, že terajšie utrpenie sa nedá ani porovnať so slávou, ktorou nás Boh raz zahrnie.</verse>
				<verse number="19">Veď celé stvorenstvo túžobne očakáva zjavenie Božích synov.</verse>
				<verse number="20">Celé stvorenstvo je podrobené pominuteľnosti, no nie dobrovoľne, ale z vôle toho, ktorý si ho podrobil. Je tu však nádej</verse>
				<verse number="21">na vyslobodenie všetkého stvorenstva z otroctva skazy do slobody a slávy Božích detí.</verse>
				<verse number="22">Veď vidíme, že všetko stvorenstvo až doteraz vzdychá a stoná ako v pôrodných bolestiach.</verse>
				<verse number="23">Ba aj my, ktorým Boh ako prísľub budúcej slávy už dal svojho Ducha, túžobne očakávame, kedy nás ako svoje deti prijme k sebe a naše telo oslobodí od všetkej porušiteľnosti.</verse>
				<verse number="24">Zachránení sme nádejou. Nádej je čakaním na to, čo ešte nemáme. Ak to, na čo čakáme, vidíme pred sebou, nepotrebujeme už dúfať.</verse>
				<verse number="25">My však máme nádej a trpezlivo očakávame to, čo ešte nevidíme.</verse>
				<verse number="26">Podobne k nám prichádza aj Svätý Duch, aby nám pomáhal v našej slabosti. Veď ani nevieme, ako a za čo by sme sa mali modliť. Vtedy sa za nás prihovára Svätý Duch so stonmi, ktoré sa nedajú vyjadriť slovami.</verse>
				<verse number="27">A Boh, ktorý vidí do srdca človeka, vie, že Svätý Duch prosí za nás o to, čo sa zhoduje s jeho vôľou.</verse>
				<verse number="28">Jedno vieme určite: Boh koná tak, aby všetko, čokoľvek sa deje, slúžilo na dobré tým, ktorí ho milujú a ktorých si povolal podľa svojho odvekého plánu.</verse>
				<verse number="29">Tých, o ktorých Boh vopred vedel, tých aj vopred určil, aby sa stali podobní jeho Synovi a on bol tak prvý medzi mnohými bratmi.</verse>
				<verse number="30">A ktorých Boh takto určil, tých aj povolal, ospravedlnil ich a dal im svoju slávu.</verse>
				<verse number="31">Môžeme si želať ešte niečo viac? Keď je Boh s nami, kto môže byť proti nám?</verse>
				<verse number="32">Boh, ktorý neušetril svojho vlastného Syna, ale dal ho za nás všetkých, vari nám spolu s ním nedaroval všetko?</verse>
				<verse number="33">Kto by sa odvážil obžalovať tých, ktorých si Boh povolal? Veď sám Boh nás zbavil všetkej viny.</verse>
				<verse number="34">Kto by sa odvážil nás odsúdiť? Veď Kristus za nás nielen zomrel, ale aj vstal z mŕtvych a teraz je po Božej pravici a obhajuje nás.</verse>
				<verse number="35">Čo by nás teda mohlo odlúčiť od Krista a jeho lásky? Utrpenie alebo strach? Prenasledovanie? Hlad? Bieda? Nebezpečenstvo alebo sama smrť?</verse>
				<verse number="36">Je napísané: „Denne nás pre teba vydávajú na smrť, sme ako ovce na zabitie.“</verse>
				<verse number="37">A predsa nad tým všetkým víťazíme v moci Ježiša Krista, ktorý nás tak veľmi miluje.</verse>
				<verse number="38">Som presvedčený, že ani smrť, ani život, ani anjeli, ani démonské sily, ani prítomnosť, ani budúcnosť, ani nijaká moc,</verse>
				<verse number="39">nič čo je na nebi, nič čo je na zemi, ani čokoľvek iné v celom stvorení nás nemôže odlúčiť od Božej lásky, ktorú Boh zjavil v Ježišovi Kristovi, našom Pánovi.</verse>
			</chapter>
			<chapter number="9">
				<verse number="1">Hovorím pravdu v Kristovi. Neklamem a Duch Svätý mi to cez moje svedomie dosvedčuje:</verse>
				<verse number="2">mám veľký zármutok a srdce ma neprestajne bolí.</verse>
				<verse number="3">Chcel by som byť totiž radšej sám prekliaty a odlúčený od Krista, než aby to postihlo mojich bratov, ľud, z ktorého pochádzam.</verse>
				<verse number="4">Sú to predsa Izraeliti! Ich si Boh osvojil za synov, im patrí Božia sláva, s nimi uzavrel zmluvu, im dal svoj Zákon, oni mali tú prednosť slúžiť mu a im boli dané zasľúbenia.</verse>
				<verse number="5">Oni mali slávnych praotcov a z ich národa pochádza aj Kristus, Vládca všetkého, Boh požehnaný naveky! Amen.</verse>
				<verse number="6">Božie slovo však neprestalo platiť, lebo nie všetci tí, čo sú z Izraela, sú aj Božím ľudom.</verse>
				<verse number="7">Ani deťmi nie sú len preto, že sú Abrahámovými potomkami. Veď Boh povedal: „Podľa Izáka sa bude volať tvoje potomstvo.“</verse>
				<verse number="8">To znamená, že nie všetci potomkovia Abraháma sú Božími deťmi, ale iba tí, čo sa narodili z Božieho sľubu.</verse>
				<verse number="9">A Božie zasľúbenie znelo: „V určený čas prídem a Sára bude mať syna.“</verse>
				<verse number="10">Podobne to bolo aj s Rebekou, ktorá mala obe deti s jedným mužom – naším praotcom Izákom.</verse>
				<verse number="11">Ešte skôr, ako sa narodili – a teda než mohli urobiť niečo dobré či zlé (aby sa potvrdilo, že Boh je zvrchovaný vo svojom pláne, deje sa jeho vôľa</verse>
				<verse number="12">a je to on, kto povoláva) –, oznámil Rebeke: „Starší zo synov bude slúžiť mladšiemu.“</verse>
				<verse number="13">V Písme sa o tom hovorí: „Miloval som Jákoba, ale Ezaua som nenávidel.“</verse>
				<verse number="14">Znamená to azda, že Boh je nespravodlivý? Určite nie!</verse>
				<verse number="15">Mojžišovi predsa povedal: „Zmilujem sa, nad kým sa zmilujem a zľutujem sa, nad kým sa zľutujem.“</verse>
				<verse number="16">Nezáleží teda na tom, či niekto stojí o Božiu priazeň, alebo sa o ňu tvrdo usiluje, ale na Božej milosti.</verse>
				<verse number="17">Písmo napríklad hovorí o egyptskom faraónovi: „Zachoval som ťa preto, aby som na tebe ukázal svoju moc a aby sa hlásalo moje meno v celej krajine.“</verse>
				<verse number="18">Boh sa teda zmiluje, nad kým chce, a komu chce, tomu milosť odoprie.</verse>
				<verse number="19">Možno niekto namietne: Prečo nás teda Boh karhá? Môže sa azda niekto vzoprieť jeho vôli?</verse>
				<verse number="20">Ale, človeče, kto si, že si trúfaš hádať sa s Bohom? Hovorí azda dielo svojmu tvorcovi: Prečo si ma urobil práve takto?</verse>
				<verse number="21">Vari nemá hrnčiar právo vyrobiť z hliny čo sám uzná za vhodné – či už nádobu na slávnostný účel alebo nádobu obyčajnú?</verse>
				<verse number="22">A to isté možno povedať o Božom konaní. Rozhodol sa zjaviť svoj hnev a odhaliť svoju moc. Napriek tomu s trpezlivosťou znášal tých, ktorí mali okúsiť jeho hnev, lebo si zaslúžili záhubu.</verse>
				<verse number="23">A podobne sa rozhodol prejaviť svoju veľkú slávu na tých, ktorým prejavil svoje milosrdenstvo, aby prijali jeho slávu.</verse>
				<verse number="24">Povolal nás nielen zo Židov, ale aj z pohanských národov,</verse>
				<verse number="25">ako to hovorí už prostredníctvom Ozeáša: „Ľud, ktorý nie je môj, povolám za svoj ľud a memilovanú nazvem milovanou.</verse>
				<verse number="26">A stane sa, že tým, ktorým sa hovorilo: ‚Vy nie ste môj ľud‘, budú nazvaní ‚synmi živého Boha.‘ “</verse>
				<verse number="27">O Izraelovi hovorí Izaiáš: „Aj keby bolo synov Izraela ako morského piesku, len ostatok bude zachránený.</verse>
				<verse number="28">Lebo Hospodin vykoná svoj súd na zemi rýchlo a úplne.“</verse>
				<verse number="29">A ešte predtým Izaiáš predpovedal: „Keby nám Hospodin zástupov nebol ponechal potomstvo, boli by sme spustli ako Sodoma a podobali by sme sa Gomore.“</verse>
				<verse number="30">Čo teda povieme nakoniec? To, že pohania, ktorí nehľadali správny vzťah s Bohom, spravodlivosť dosiahli, a to spravodlivosť prostredníctvom viery;</verse>
				<verse number="31">ale Izrael, vyvolený národ, ktorý sa usiloval dosiahnuť správny vzťah s Bohom zachovávaním Zákona, spravodlivosť nedosiahol.</verse>
				<verse number="32">Prečo? Lebo sa usiloval získať spravodlivosť svojimi skutkami, ale nie vierou. Preto narazili na „kameň úrazu“.</verse>
				<verse number="33">Ako je napísané: „Hľa, kladiem na Sion kameň úrazu a skalu pohoršenia, ale kto v neho verí, nebude zahanbený.“</verse>
			</chapter>
			<chapter number="10">
				<verse number="1">Milí bratia, z celého srdca túžim a neprestajne prosím Boha, aby aj môj národ bol zachránený.</verse>
				<verse number="2">Lebo môžem dosvedčiť, že nadšene a horlivo chce slúžiť Bohu, ale chýba mu správne poznanie.</verse>
				<verse number="3">Nezaujíma ich spôsob, akým Boh ľudí ospravedlňuje. Namiesto toho si chcú vlastným úsilím získať ospravedlnenie v Božích očiach, preto Božiu spravodlivosť neprijali.</verse>
				<verse number="4">Kristus je naplnením zákona, takže ospravedlnený je každý, kto verí.</verse>
				<verse number="5">Ale ak by predsa chcel niekto obstáť pred Bohom plnením zákona, na toho sa vzťahujú Mojžišove slová: „Človek, ktorý plní moje ustanovenia, bude žiť.“</verse>
				<verse number="6">Ale kto našiel cestu k Bohu vierou v Krista, ten môže povedať: „Nezaoberaj sa myšlienkou, kto vstúpi do neba?“, aby Krista priviedol dolu,</verse>
				<verse number="7">ani nehovor: „Kto zostúpi do hlbín?“, aby Krista vyviedol z ríše mŕtvych.</verse>
				<verse number="8">Kto verí, ten povie: „Blízko teba je slovo, je v tvojich ústach a v tvojom srdci.“ Je to slovo o viere, ktorého zvestujeme.</verse>
				<verse number="9">Lebo ak ústami vyznáš Ježiša ako svojho Pána a ak celým srdcom uveríš, že Boh ho vzkriesil z mŕtvych, budeš zachránený.</verse>
				<verse number="10">Lebo ak uveríme, získame ospravedlnenie pred Bohom, ak svoju vieru vyznáme, sme zachránení.</verse>
				<verse number="11">Boh už ústami proroka Izaiáša povedal: „Kto verí v neho, nebude zahanbený.“</verse>
				<verse number="12">A tu nie je nijaký rozdiel medzi Židmi a pohanmi. Veď ten istý Pán je Pánom všetkých a zo svojho bohatstva štedro dáva všetkým, čo ho o to prosia.</verse>
				<verse number="13">„Lebo každý, kto vzýva meno Pánovo, bude zachránený,“ predpovedal už prorok Joel.</verse>
				<verse number="14">Ako však budú vzývať toho, v ktorého neuverili? A ako môžu uveriť, ak o ňom nepočuli? A ako počujú, keď im Božie slovo nikto nezvestoval?</verse>
				<verse number="15">A ako budú zvestovať, ak ich nikto neposlal? Je to tak, ako hovorí Písmo: „Aký krásny je príchod tých, ktorí prinášajú radostnú správu o dobrých veciach.“</verse>
				<verse number="16">Ale nie všetci radostnú správu prijali. Už Izaiáš povedal: „Pane, kto uveril našej zvesti?“</verse>
				<verse number="17">Človek teda môže uveriť na základe počutia radostnej zvesti o Kristovi.</verse>
				<verse number="18">Ale ako je to so Židmi? Azda Božie slovo nikdy nepočuli? Pravdaže počuli. Je napísané: „Ich hlas sa rozlieha po celej zemi a ich slová až na okraj sveta.“</verse>
				<verse number="19">Zostáva teda otázka: Nepochopil Izrael toto posolstvo? Veď už v Mojžišovi Boh hovorí: „Prebudím vo vás žiarlivosť voči tým, ktorí nie sú národom a popudím vás voči nerozumným národom.“</verse>
				<verse number="20">A neskôr Izaiáš odvážne hovorí: „Dal som sa nájsť tým, ktorí ma nehľadali, ukázal som sa tým, ktorí sa na mňa nepýtali.“</verse>
				<verse number="21">O Izraeli však hovorí: „Celý deň som vystieral ruky k národu neposlušnému a vzdorovitému.“</verse>
			</chapter>
			<chapter number="11">
				<verse number="1">Pýtam sa teda: Zavrhol azda Boh svoj národ? Rozhodne nie! Veď aj ja som Izraelita, potomok Abrahámov z Benjamínovho kmeňa.</verse>
				<verse number="2">Boh nezavrhol svoj ľud, o ktorom vedel už od počiatku. Veď viete, čo Písmo hovorí v časti o Eliášovi, keď sa ponosoval Bohu na Izrael:</verse>
				<verse number="3">„Pane, tvojich prorokov povraždili a tvoje oltáre zbúrali. Už som zostal len ja sám a teraz chcú zabiť aj mňa.“</verse>
				<verse number="4">A čo mu na to odpovedá Boh? „Ponechal som si sedemtisíc verných, ktorí sa nesklonili na kolená pred Baálom.“</verse>
				<verse number="5">Tak aj dnes je tu ostatok ľudu, ktorý si však Boh vyvolil zo svojej milosti.</verse>
				<verse number="6">A keďže z milosti, znamená to, že nie na základe dobrých skutkov, lebo milosť by viac nebola milosťou.</verse>
				<verse number="7">Čo z toho vyplýva? Izraelský ľud nedosiahol to, o čo sa tak snaží. Dosiahol to len malý počet tých, ktorých si Boh vyvolil. Ostatní sa však voči Božiemu volaniu zatvrdili,</verse>
				<verse number="8">ako je napísané: „Boh im dal ducha otupenosti. Majú síce oči, ale nevidia, majú uši, ale nepočujú. A tak je to až dodnes.“</verse>
				<verse number="9">Dávid hovorí: „Obetný oltár nech sa im stane osídlom a pascou, do ktorej sa sami chytia a dostanú zaslúženú odplatu.</verse>
				<verse number="10">Oči nech sa im zatmia, aby nevideli, a chrbát nech majú navždy zohnutý.“</verse>
				<verse number="11">Znovu sa pýtam: Potkli sa azda preto, aby padli úplne? Určite nie! Ich previnenie však umožnilo záchranu pohanov, a to potom prebudilo u Židov žiarlivosť.</verse>
				<verse number="12">Ak teda ich previnením svet získal a ich úpadok obohatil pohanov, o čo väčšie bohatstvo to prinesie, keď sa aj oni úplne obrátia k Bohu?</verse>
				<verse number="13">Vám, ktorí ste z pohanských národov, by som chcel povedať ja, apoštol pohanov: Slávu svojej služby vidím v tom,</verse>
				<verse number="14">že azda vyvolám žiarlivosť u svojich pokrvných bratov a aspoň niektorých privediem k záchrane.</verse>
				<verse number="15">Ak to, že sa Boh od nich odvrátil, viedlo k zmiereniu sveta, čo iné bude znamenať ich prijatie? To akoby mŕtvi znova ožili!</verse>
				<verse number="16">S prvým chlebom, ktorý sa obetuje Bohu pri slávnosti prvej úrody, sa totiž posväcuje všetko cesto. A ak niekto zasvätí Bohu korene stromu, patria mu potom aj jeho vetvy.</verse>
				<verse number="17">Ale niektoré vetvy toho stromu boli odlomené. Na ich miesto si bol zaštepený ty ako konár planej olivy, takže berieš silu z koreňa ušľachtilej olivy.</verse>
				<verse number="18">Nenamýšľaj si preto, že si čosi viac ako odlomené vetvy. Ak by si sa predsa len začal vyvyšovať, spomeň si, že koreň nesie teba, nie ty koreň.</verse>
				<verse number="19">Mohol by si povedať: „Vetvy boli predsa vylomené, aby som ja mohol byť zaštepený na ich miesto.“</verse>
				<verse number="20">Dajme tomu. Boli vylomené, lebo neverili. A ty si na ich mieste len vďaka viere. Nebuď namyslený, ale radšej sa maj na pozore.</verse>
				<verse number="21">Lebo ak Boh neušetril vetvu ušľachtilej olivy, tým skôr neušetrí teba.</verse>
				<verse number="22">Pamätaj na Božiu dobrotu, ale aj na jeho prísnosť: prísnosť k tým, ktorí odpadli, a na dobrotu k tebe, ak sa budeš Božej dobroty aj naďalej pridŕžať, inak odtne aj teba.</verse>
				<verse number="23">A takisto Židia, ak sa odvrátia od svojej neviery, budú zaštepení naspäť. Veď Boh má moc to urobiť.</verse>
				<verse number="24">Lebo ak Boh zaštepil vás, vetvy planej olivy, na ušľachtilý strom, čo sa nikdy nerobieva, o čo ochotnejšie zaštepí odlomené konáre na olivu, na ktorú pôvodne patrili.</verse>
				<verse number="25">Nechcel by som, milí bratia, aby pre vás zostalo tajomstvom, aké úmysly má Boh so židovským národom; nechcem vás v tom nechať vlastným predstavám. Časť Židov prepadla zatvrdeniu a bude to tak, kým do Božieho kráľovstva nevojdú všetci, ktorí budú zachránení z pohanov.</verse>
				<verse number="26">A takto bude zachránený celý Izrael, ako je napísané: „Z Jeruzalema príde Vysloboditeľ a odvráti bezbožnosť od Jákoba.</verse>
				<verse number="27">Toto bude moja zmluva s nimi, keď ich zbavím vín.“</verse>
				<verse number="28">Ako sa teda dívať na Židov? Pokiaľ ide o evanjelium, neprijali ho a stali sa tak Božími nepriateľmi, ale vás to priviedlo k Božiemu milosrdenstvu. Boh ich však stále miluje, lebo sú deťmi svojich predkov, ktorých si vyvolil.</verse>
				<verse number="29">Keď Boh niečo daruje, neberie to späť, a ak si niekoho povolá, sám to neruší.</verse>
				<verse number="30">Vy ste kedysi Boha odmietli, ale teraz sa vám dostalo Božie milosrdenstvo, keď ho odmietli Židia.</verse>
				<verse number="31">V podobnej situácii sú teraz oni. Postavili sa odmietavo k milosti, ktorú ste získali vy a teraz ju môžu získať aj oni.</verse>
				<verse number="32">Lebo Boh všetkých – Židov aj pohanov – ponechal ich nevere, aby mohol všetkých obdariť svojou milosťou.</verse>
				<verse number="33">Aké nesmierne je Božie bohatstvo, aká hlboká je jeho múdrosť a poznanie! Aké nevyspytateľné sú jeho rozhodnutia a nepredvídateľné jeho zámery!</verse>
				<verse number="34">Veď kto môže pochopiť Božie myslenie, kto by mu mohol byť radcom?</verse>
				<verse number="35">Kto mu niečo dal zo svojho, aby mu to Boh musel vrátiť?</verse>
				<verse number="36">Veď z Boha všetko pochádza, vďaka nemu a pre neho všetko trvá. Jemu nech je sláva naveky. Amen.</verse>
			</chapter>
			<chapter number="12">
				<verse number="1">Prosím vás preto, bratia, keďže nás Boh zahŕňa svojím veľkým milosrdenstvom, aby ste samých seba prinášali Bohu. Nech je váš život ako svätá, Bohu príjemná obeť, ako vaša pravá bohoslužba.</verse>
				<verse number="2">Neprispôsobujte sa tomu, ako žije svet okolo vás, ale zmeňte celé svoje zmýšľanie. Len tak budete schopní rozoznávať, čo je Božia vôľa, čo je správne, dokonalé a jemu milé.</verse>
				<verse number="3">Z poverenia, ktoré som z milosti dostal od Boha, kladiem na srdce každému z vás, aby si nemyslel o sebe viac, ako skutočne je. Nech o sebe každý zmýšľa v závislosti od viery, ktorú mu Boh daroval.</verse>
				<verse number="4">Lebo tak, ako sa telo skladá z mnohých orgánov a každý má v ňom inú úlohu,</verse>
				<verse number="5">tak je to aj s Kristovým telom: hoci je nás veľa, tvoríme jedno telo, kde všetky jeho časti sú závislé jedna od druhej.</verse>
				<verse number="6">Dostali sme však rozličné dary milosti. Ak je tvojím darom sprostredkovať Božie posolstvo, rob to v súlade s vierou, ktorú máš.</verse>
				<verse number="7">Ak je niekto obdarený schopnosťou slúžiť, nech slúži. Kto má schopnosť vyučovať, nech sa venuje vyučovaniu.</verse>
				<verse number="8">Kto má dar povzbudzovať, nech povzbudzuje. Kto dáva, nech to robí úprimne. Komu bol zverený dar viesť ostatných, nech to robí poctivo. Kto pomáha núdznym, nech to robí s radosťou.</verse>
				<verse number="9">Láska nech je bez pretvárky. Zlo nech sa vám protiví, milujte dobro.</verse>
				<verse number="10">Majte sa radi, ako sa na bratov patrí, buďte k sebe láskaví. Každý nech si ctí iného väčšmi ako seba.</verse>
				<verse number="11">V horlivosti neochabujte, slúžte Pánovi s vrúcnosťou a zápalom.</verse>
				<verse number="12">Tešte sa z toho, že máte nádej; trápenie znášajte trpezlivo a modlite sa vytrvalo.</verse>
				<verse number="13">Pomáhajte ostatným veriacim, ak sa ocitnú v núdzi, a majte dom vždy otvorený pre hostí.</verse>
				<verse number="14">Tým, čo vám robia zle, želajte len dobré. Dobrorečte, neživte v sebe nenávisť.</verse>
				<verse number="15">Radujte sa s radujúcimi, plačte s plačúcimi.</verse>
				<verse number="16">Žite vo vzájomnej zhode. Nevyvyšujte sa, ale venujte sa aj zdanlivo nepatrným ľuďom a drobným úlohám. Nepokladajte sa za najmúdrejších a najšikovnejších.</verse>
				<verse number="17">Zlo nikdy neodplácajte zlom, ale usilujte sa o dobro pre všetkých ľudí.</verse>
				<verse number="18">Nakoľko to závisí od vás, nech sú vaše vzťahy s ostatnými naplnené pokojom.</verse>
				<verse number="19">Nebuďte pomstychtiví, moji drahí, ale nechajte miesto Bohu na jeho súd. Veď je napísané: „Mne patrí pomsta, ja všetkým odplatím, vraví Pán.“</verse>
				<verse number="20">V Písme je totiž aj: „Ak je tvoj nepriateľ hladný, daj sa mu najesť. Ak je smädný, daj sa mu napiť. Takto ho zahanbíš.“</verse>
				<verse number="21">Nedajte sa premôcť zlom, ale dobrom premáhajte zlo.</verse>
			</chapter>
			<chapter number="13">
				<verse number="1">Každý nech sa podriaďuje vrchnosti, ktorá vládne. Veď každá vláda jestvuje len s Božím zvolením.</verse>
				<verse number="2">Kto sa teda stavia proti vláde, stavia sa proti zriadeniu, ktoré Boh ustanovil, a privoláva na seba odsúdenie.</verse>
				<verse number="3">Vláda predsa nemá naháňať strach tým, čo robia dobre, ale tým, ktorí robia zle. Kto koná v súlade so zákonmi, nemusí sa báť vlády. Naopak, kto robí dobre, dostane od nej pochvalu.</verse>
				<verse number="4">Veď Boh ju používa na tvoje dobro. Ale ak sa dopúšťaš zla, máš sa čoho báť, lebo nie nadarmo má právo aj trestať. Lebo jej úlohou od Boha je aj to, aby trestala zlo.</verse>
				<verse number="5">Preto sa jej treba podriadiť: nielen zo strachu pred trestom, je to aj vec svedomia.</verse>
				<verse number="6">Z rovnakého dôvodu platíme aj dane. Veď ak si vláda plní svoje povinnosti, stáva sa Božím služobníkom.</verse>
				<verse number="7">Dávajte teda každému, čo mu patrí: komu daň, tomu daň; komu clo, tomu clo; komu úctu, tomu úctu; komu česť, tomu česť.</verse>
				<verse number="8">Nikomu nebuďte nič dlžní, okrem vzájomnej lásky, lebo iba ten, kto ostatných miluje, naplnil Zákon.</verse>
				<verse number="9">Veď všetky prikázania, ako: „nebudeš cudzoložiť, nebudeš zabíjať, nebudeš kradnúť, nebudeš túžiť po cudzom vlastníctve“ či ktorékoľvek iné, všetky sú obsiahnuté v tomto jedinom: „Milovať budeš svojho blížneho ako seba samého.“</verse>
				<verse number="10">Láska neurobí blížnemu nič zlé, preto je naplnením zákona.</verse>
				<verse number="11">Pamätajte na to najmä teraz, keď viete, v akých vážnych časoch žijeme. Je najvyšší čas prebrať sa z ľahostajnosti, lebo Pánov príchod je bližšie ako vtedy, keď sme uverili.</verse>
				<verse number="12">Noc sa chýli ku koncu a čoskoro svitne deň. Zanechajme preto skutky tmy a vezmime na seba zbrane svetla.</verse>
				<verse number="13">Žime slušne a správne: neoddávajme sa hýreniam, opilstvám, nemravnostiam a zmyselnostiam, vyhýbajme sa zvadám a závisti.</verse>
				<verse number="14">Vezmite na seba charakter Ježiša Krista, ako keď sa obliekate. A nevenujte sa svojmu telu natoľko, aby sa v ňom prebúdzali zlé žiadosti.</verse>
			</chapter>
			<chapter number="14">
				<verse number="1">Prijímajte každého, aj keď je jeho viera ešte slabá, ale nedohadujte sa o sporných názoroch.</verse>
				<verse number="2">Niekto je presvedčený, že môže jesť všetko, iný však prijíma len rastlinnú stravu.</verse>
				<verse number="3">Ten, kto je všetko, nech sa nedíva zvysoka na toho, kto neje. A kto nejedáva všetko, nech zasa neodsudzuje toho, kto jedáva všetko, veď Boh aj jeho prijal.</verse>
				<verse number="4">Akým právom chceš odsudzovať sluhu iného pána! On nie je zodpovedný tebe, ale svojmu pánovi. A ten je dosť silný, aby ho ochránil od pádu.</verse>
				<verse number="5">Niektorí ľudia pripisujú niektorým dňom mimoriadny význam, pre iných sú zase všetky dni rovnaké. Dôležité je, aby každý konal podľa vlastného presvedčenia.</verse>
				<verse number="6">Kto napríklad dodržiava pôstne dni, chce si tým uctiť Boha. A kto v týchto dňoch jedáva, takisto si uctí Boha, lebo mu v modlitbe za jedlo ďakuje. A tak či sa postíme alebo jeme, robíme to na česť Pánovi.</verse>
				<verse number="7">Veď nikto z nás nežije pre seba, ani neumiera pre seba.</verse>
				<verse number="8">Lebo ak žijeme, žijeme pre Pána, ak zomrieme, zomrieme pre Pána. A tak či žijeme, alebo zomierame, patríme Pánovi.</verse>
				<verse number="9">Preto Kristus zomrel aj vstal z mŕtvych, aby sa stal Pánom mŕtvych i živých.</verse>
				<verse number="10">Akým právom teda odsudzuješ svojho brata? A ty, prečo ním pohŕdaš? Nezabúdajme, že všetci sa raz musíme postaviť pred Bohom a on nás bude súdiť.</verse>
				<verse number="11">Veď je napísané: „Akože som živý, hovorí Pán, každé koleno raz predo mnou pokľakne a každý jazyk vyzná, že ja som Boh.“</verse>
				<verse number="12">Každý sám za seba sa bude skladať účty Bohu.</verse>
				<verse number="13">Nesúďme teda jeden druhého, ale radšej dbajme, aby sme blížnemu neurobili nikdy nič také, čo by ho pohoršilo alebo spôsobilo jeho pád do hriechu.</verse>
				<verse number="14">Viem, ba som o tom presvedčený v Pánovi Ježišovi, že nič nie je nečisté samo osebe. Nečistými sa stávajú veci len tomu, kto ich za nečisté pokladá.</verse>
				<verse number="15">Ak sa tvoj brat trápi pre to, čo ješ, už nekonáš na základe lásky. Nech sa tvoj pokrm nestane príčinou záhuby toho, za ktorého Kristus zomrel.</verse>
				<verse number="16">Nedovoľte, aby sa o tom dobrom, čo ste prijali, hovorilo ako o zlom.</verse>
				<verse number="17">V Božom kráľovstve predsa nejde o jedlo a pitie, ale o spravodlivosť, pokoj a radosť, ktoré dáva Duch Svätý.</verse>
				<verse number="18">Kto takto slúži Kristovi, je milý Bohu a vážia si ho aj ľudia.</verse>
				<verse number="19">A tak sa zo všetkých síl usilujme o to, čo nám prináša pokoj a čo nás vzájomne posilňuje.</verse>
				<verse number="20">Nekazme Božie dielo pre pokrmy. Niektorí z vás povedia: „Bohu je všetko čisté.“ To je pravda, ale zlé je, ak niekto pohoršuje iného jedlom.</verse>
				<verse number="21">Je teda dobré, ak nejeme mäso, nepijeme víno ani nerobíme nič, čím by sme mohli niekoho zraniť alebo oslabiť jeho vieru.</verse>
				<verse number="22">To, v čo veríš, nech je medzi tebou a Bohom. Šťastný je ten, kto sa necíti vinný, keď robí niečo, čo pokladá za správne.</verse>
				<verse number="23">Ale toho, kto má pochybnosti pre pokrm, ktorý je, Boh odsúdi, lebo taký človek nekoná na základe viery. A čokoľvek, čo nie je z viery, je hriech.</verse>
			</chapter>
			<chapter number="15">
				<verse number="1">My silní vo viere sme povinní pomáhať slabým niesť ich slabosti, a nie sa len samoľúbo pozerať na seba.</verse>
				<verse number="2">Každý z nás sa má správať tak, aby bol jeho osobný príklad povzbudením pre blížnych a pomáhal im rásť vo viere.</verse>
				<verse number="3">Ani Kristus nehľadal svoj prospech, ale podľa slov Písma: „Urážky tých, čo teba, Bože, tupili, padli na moju hlavu.“</verse>
				<verse number="4">Všetko, čo je tam napísané, bolo napísané na naše poučenie, aby sme z trpezlivosti a povzbudenia, ktoré nám dáva Písmo, čerpali nádej.</verse>
				<verse number="5">A Boh, ktorý dáva trpezlivosť a povzbudenie, nech nám pomôže nažívať vo vzájomnej zhode, ako nám to ukázal Ježiš Kristus.</verse>
				<verse number="6">A potom budeme môcť všetci spoločne a jednomyseľne oslavovať Boha a Otca nášho Pána Ježiša Krista.</verse>
				<verse number="7">Preto sa prijímajte navzájom, ako Kristus prijal vás, aby bol Boh oslávený.</verse>
				<verse number="8">Hovorím vám, že Kristus bol poslaný k Židom, aby ukázal Božiu vernosť a potvrdil sľuby, ktoré dal praotcom.</verse>
				<verse number="9">Súčasne priniesol milosť aj všetkým ostatným národom, aby aj oni oslavovali Boha, ako je napísané: „Preto ťa budem oslavovať medzi národmi a ospevovať tvoje meno.“</verse>
				<verse number="10">A na inom mieste hovorí: „Tešte sa, pohania, spolu s jeho národom!“</verse>
				<verse number="11">A inde zasa hovorí: „Chváľte Pána, všetky pohanské národy! Velebte ho všetci ľudia!“</verse>
				<verse number="12">A Izaiáš prorokuje: „Príde potomok Izaiho, povstane, aby vládol národom, a pohania budú v neho dúfať.“</verse>
				<verse number="13">Nech vás Boh, zdroj nádeje, naplní pre vašu vieru všetkou radosťou a pokojom, aby mocou Svätého Ducha vaša nádej čoraz väčšmi rástla.</verse>
				<verse number="14">Priatelia, som pevne presvedčený, že moje napomenutie ani nepotrebujete, lebo vy sami ste okúsili Božie dobrodenia, máte poznanie, a preto si môžete navzájom ukazovať cestu ako žiť.</verse>
				<verse number="15">A predsa som vám písal o niečo smelšie, lebo som vám niektoré veci chcel pripomenúť. Boh ma obdaril svojou milosťou</verse>
				<verse number="16">a povolal ma, aby som bol služobníkom Ježiša Krista medzi všetkými národmi. Plním túto úlohu ako kňaz kázaním Božej radostnej zvesti, aby pohania priniesli Bohu radosť ako úprimnú obeť, posvätenú Duchom Svätým.</verse>
				<verse number="17">Účasť na Božom diele, ktoré konám v spojení s Ježišom Kristom, je mojou najväčšou chválou.</verse>
				<verse number="18">Neodvažoval by som sa totiž hovoriť o niečom, čo by Kristus cezo mňa nevykonal, aby sa stali pohania poslušní slovom aj skutkom,</verse>
				<verse number="19">mocou znamení a divov, mocou Ducha Božieho. Radostnú správu o Kristovi som rozšíril po celom okolí Jeruzalema a vo všetkých krajoch až po Illýriu.</verse>
				<verse number="20">Usiloval som sa zvestovať Krista tým, ktorí o ňom dosiaľ nič nepočuli. Nechcel som stavať na cudzích základoch,</verse>
				<verse number="21">ale pridŕžam sa slov Písma: „Uvidia ho tí, ktorí o ňom nič nevedeli, a poznajú ho tí, ktorí o ňom nepočuli.“</verse>
				<verse number="22">A práve to mi neraz zabránilo, aby som k vám prišiel.</verse>
				<verse number="23">Teraz však už nemám nijaké voľné pole v tých končinách a už mnoho rokov sa teším, že vás navštívim,</verse>
				<verse number="24">keď budem cestovať do Španielska. Dúfam, že sa mi toto želanie splní, prežijeme spolu radostné spoločenstvo, a potom ma vypravíte na ďalšiu cestu.</verse>
				<verse number="25">Predtým sa však ešte chystám do Jeruzalema, aby som pomohol tamojším kresťanom.</verse>
				<verse number="26">V Macedónsku a v Achajsku usporiadali totiž zbierku pre núdznych bratov v Jeruzaleme.</verse>
				<verse number="27">Rozhodli sa pomôcť im hmotnými darmi, lebo sa im túžia odvďačiť za duchovné bohatstvo, ktoré od nich prijali.</verse>
				<verse number="28">Keď vykonám túto úlohu a odovzdám im výťažok zo zbierky, vyberiem sa do Španielska a cestou sa zastavím u vás.</verse>
				<verse number="29">Som si istý, že keď k vám prídem, budem sa s vami môcť podeliť o bohatstvo požehnania Ježiša Krista.</verse>
				<verse number="30">Chcem vás ešte poprosiť, milí bratia, pre nášho Pána Ježiša a pre lásku, ktorá je z Ducha, aby ste mi pomáhali bojovať na modlitbách a prihovárali sa za mňa u Boha,</verse>
				<verse number="31">aby ma ochránil pred neveriacimi v Judsku a aby v Jeruzaleme moju službu tamojší veriaci uvítali.</verse>
				<verse number="32">Potom, ak to bude vôľa Božia, budem môcť s radosťou prísť k vám, aby som si medzi vami odpočinul.</verse>
				<verse number="33">Boh, darca pokoja, nech je so všetkými vami. Amen.</verse>
			</chapter>
			<chapter number="16">
				<verse number="1">Odporúčam vám našu sestru Fébu, obetavú služobníčku zboru v Kenchreách.</verse>
				<verse number="2">Ochotne pomáhala mne aj iným. Ak sa na vás obráti, pomôžte jej vo všetkom, čo bude potrebovať, ako sa na kresťanov patrí.</verse>
				<verse number="3">Pozdravte Prisku a Akvilu, mojich spolupracovníkov v službe pre Ježiša Krista,</verse>
				<verse number="4">ktorí boli pre mňa ochotní obetovať aj svoj život. Vďačím im nielen ja, ale aj všetky zbory z bývalých pohanov.</verse>
				<verse number="5">Aj všetkých veriacich, ktorí sa schádzajú v ich dome, srdečne pozdravujem. Pozdravte aj môjho milovaného Epaineta, ktorý ako prvý v Ázii uveril v Krista.</verse>
				<verse number="6">Pozdravte Máriu, ktorá pre vás toľko vykonala.</verse>
				<verse number="7">Srdečne pozdravujem aj Andronika a Júniu, pôvodom Židov, ako som ja, a kedysi spoluväzňov, apoštolov, ktorí sa tešia veľkej vážnosti a uverili v Krista skôr ako ja.</verse>
				<verse number="8">Ďalej pozdravte Ampliáta, môjho dobrého priateľa a spoločníka v Pánovi,</verse>
				<verse number="9">ale aj Urbana, nášho spolupracovníka v diele Kristovom, a Stachysa, ktorý je pre mňa veľmi vzácny.</verse>
				<verse number="10">Pozdravujte Apella, ktorý je známy svojou oddanosťou Kristovi. Takisto všetkých z Aristobulovho domu.</verse>
				<verse number="11">Pozdravte aj môjho krajana Herodiona. Pozdravte tých z domu Narcisa, čo sa odovzdali Pánovi.</verse>
				<verse number="12">Takisto pozdravte Tryfinu a Tryfózu, ktoré mnoho pracovali pre Pána. Pozdravte mne veľmi drahú Persidu, ktorá horlivo pracovala v diele Pánovom.</verse>
				<verse number="13">Pozdravujte Rúfa, pozoruhodného veriaceho, a jeho matku, ktorá i mne bola matkou.</verse>
				<verse number="14">Ďalej pozdravujem Asynkrita, Flegóna, Hermesa, Patroba, Hermasa a ostatných tamojších bratov,</verse>
				<verse number="15">Filológa a Júliu, Nerea a jeho sestru, Olympa i všetkých kresťanov u nich.</verse>
				<verse number="16">Pozdravte sa navzájom láskavým objatím. Pozdravujú vás aj všetky kresťanské zbory.</verse>
				<verse number="17">Ešte jedno vám chcem položiť na srdce: dajte si pozor na ľudí, ktorí vyvolávajú roztržky a chceli by vás odviesť od učenia, ktoré ste prijali. Vyhýbajte sa im!</verse>
				<verse number="18">Takí totiž neslúžia Kristovi, ale pre svoj vlastný prospech. Krásnymi a zbožnými rečami sa usilujú zmiasť srdcia nič netušiacich ľudí.</verse>
				<verse number="19">Všade sa hovorí o vašej oddanosti evanjeliu. Mám z toho veľkú radosť a želám vám múdrosť v konaní dobra a zlo nech sa vás ani nedotkne.</verse>
				<verse number="20">Boh, darca pokoja, už čoskoro rozdrví satana pri vašich nohách. Nech je s vami milosť Ježiša, nášho Pána.</verse>
				<verse number="21">Pozdravuje vás aj môj spolupracovník Timotej a moji krajania Lucius, Jason a Sosipatros.</verse>
				<verse number="22">I ja, Tercius, ktorý som zapísal tento list, pripájam svoj pozdrav ako váš brat.</verse>
				<verse number="23">I Gájus, ktorý otvoril svoj dom mne i celému zboru, vás úprimne pozdravuje, a takisto Erastos, správca mestskej pokladnice, a brat Kvartus.</verse>
				<verse number="24">[Milosť nášho Pána Ježiša Krista nech je s vami všetkými.]</verse>
				<verse number="25">Sláva tomu, ktorý má moc upevniť vás vo viere podľa slov, ktoré som vám zvestoval o Ježišovi Kristovi. Bolo vám zjavené tajomstvo, ktoré bolo od dávnych čias pred ľuďmi skryté.</verse>
				<verse number="26">Už proroci o ňom hovorili a na príkaz večného Boha majú teraz ľudia zo všetkých národov počuť evanjelium, prijať ho vierou a žiť podľa neho.</verse>
				<verse number="27">Tohto jediného pravého Boha, chceme za jeho múdrosť, v mene Ježiša Krista, zvelebovať a oslavovať celú večnosť. Amen!</verse>
			</chapter>
		</book>
		<book number="46">
			<chapter number="1">
				<verse number="1">Od Pavla, ktorého Boh podľa svojej vôle povolal za apoštola Ježiša Krista a od nášho brata Sostena</verse>
				<verse number="2">Božej cirkvi v Korinte, tým, ktorých Boh pozval, aby sa stali jeho svätým ľudom a vďaka jednote s Ježišom Kristom mu patria, a všetkým, ktorí kdekoľvek slúžia nášmu Pánovi Ježišovi Kristovi – Pánovi nášmu aj ich.</verse>
				<verse number="3">Milosť vám a pokoj od Boha, nášho Otca, a od Pána Ježiša Krista.</verse>
				<verse number="4">Neprestajne ďakujem Bohu za milosť, ktorou vás obdaroval prostredníctvom Ježiša Krista.</verse>
				<verse number="5">V Ňom sa vám dostalo bohatstvo vo všetkom – v slove múdrosti i v každom poznaní.</verse>
				<verse number="6">Tak sa medzi vami potvrdila jeho pravdivosť,</verse>
				<verse number="7">takže nemáte nedostatok v žiadnom obdarovaní a očakávate zjavenie nášho Pána Ježiša Krista.</verse>
				<verse number="8">On vám dá silu byť čestní až do konca – do dňa nášho Pána Ježiša Krista.</verse>
				<verse number="9">Bohu môžete dôverovať, veď je to on, kto vás povolal do spoločenstva so svojím Synom Ježišom Kristom, naším Pánom.</verse>
				<verse number="10">V moci nášho Pána Ježiša Krista vás napomínam: žite vo vzájomnej zhode a nehádajte sa! Buďte jednotní v zmýšľaní a majte spoločný cieľ.</verse>
				<verse number="11">Dopočul som sa totiž od niektorých z domu Chloe, milí bratia, že sú medzi vami spory.</verse>
				<verse number="12">Mám na mysli to, ako každý z vás hovorí niečo iné. Jedni tvrdia: „Ja som Pavlov nasledovník“, iní „Ja som Apollov“, ďalší „Ja sa hlásim k Petrovi“ a ešte iní „Ja som Kristov“.</verse>
				<verse number="13">Je vari Kristus rozdelený? Bol azda Pavol za vás ukrižovaný? Či som krstil niekoho z vás vo svojom vlastnom mene?</verse>
				<verse number="14">Som Bohu vďačný, že som u vás nekrstil nikoho okrem Krispa a Gája,</verse>
				<verse number="15">takže sa nikto nemôže odvolávať na môj krst.</verse>
				<verse number="16">Vlastne som pokrstil aj Štefanovu rodinu, inak už neviem o nikom.</verse>
				<verse number="17">Kristus ma totiž neposlal krstiť, ale hlásať radostnú zvesť. Nie však slovami ľudskej múdrosti, aby sa nestalo, že Kristova smrť na kríži stratí zmysel.</verse>
				<verse number="18">Posolstvo o kríži je totiž pre tých, ktorí sa rútia do záhuby, bláznovstvom; ale pre nás, ktorí prijímame záchranu, je prejavom Božej moci.</verse>
				<verse number="19">Písmo hovorí: „Zničím múdrosť múdrych a zmarím rozumnosť rozumných.“</verse>
				<verse number="20">Kde ste, mudrci, znalci Zákona a všetci filozofi dneška? Či Boh nedokázal, aká pochabá je všetka múdrosť sveta?</verse>
				<verse number="21">Keďže svet vlastnou múdrosťou nepoznal Boha v jeho múdrosti, rozhodol sa zachrániť „bláznivou“ zvesťou o kríži tých, ktorí mu uveria.</verse>
				<verse number="22">Židia očakávajú ako dôkaz znamenia, pohania chcú všetko pochopiť svojou múdrosťou.</verse>
				<verse number="23">My však kážeme ukrižovaného Krista: Židov to uráža, pohania to pokladajú za bláznovstvo,</verse>
				<verse number="24">ale pre tých, ktorí prijali Božie pozvanie, či už sú Židia alebo pohania, je Kristus Božou mocou a Božou múdrosťou.</verse>
				<verse number="25">Božie „bláznovstvo“ je totiž múdrejšie a Božia „bezmocnosť“ je mocnejšia ako ľudia.</verse>
				<verse number="26">Len sa obzrite okolo seba, bratia, koho si Boh povolal. Zistíte, že podľa ľudských meradiel medzi vami nie je veľa múdrych ani vplyvných či vážených ľudí.</verse>
				<verse number="27">A predsa si Boh vyvolil práve to, čo svet považuje za bláznivé, aby zahanbil múdrych. Čo svet považuje za slabé, to si Boh vybral, aby zahanbil mocných.</verse>
				<verse number="28">To, čo ľudia považujú za obyčajné či menejcenné, to si Boh vyvolil. Vyvolil si to, čo v očiach ľudí akoby nebolo, aby zmenil na ničotu to, čo podľa nich má hodnotu.</verse>
				<verse number="29">A to všetko preto, aby sa nikto pred Bohom nevyvyšoval.</verse>
				<verse number="30">To, že patríte Kristovi, je len vďaka Božej moci. Vďaka nemu sa nám Kristus stal múdrosťou, spravodlivosťou, posvätením a vykúpením.</verse>
				<verse number="31">Je to tak, ako hovorí Písmo: „Kto sa chváli, nech sa chváli tým, čo vykonal Pán.“</verse>
			</chapter>
			<chapter number="2">
				<verse number="1">Bratia, keď som k vám prišiel, nehovoril som vám o Božích tajomstvách nejakými vznešenými slovami ani učenými výkladmi.</verse>
				<verse number="2">Rozhodol som sa totiž, že kým budem u vás, nebudem myslieť na nič, iba na Ježiša Krista a jeho smrť na kríži.</verse>
				<verse number="3">Keď som bol u vás, chvel som sa úzkosťou, prežíval som obavy a strach.</verse>
				<verse number="4">Moja reč a moje posolstvo neboli založené na presvedčivých slovách ľudskej múdrosti, ale spoliehal som sa na Božieho Ducha a jeho moc.</verse>
				<verse number="5">Vaša viera sa teda nezakladá na ľudskej múdrosti, ale na Božej moci.</verse>
				<verse number="6">Je aj múdrosť, o ktorej hovoríme kresťanom so zrelou vierou. Nie je to však múdrosť tohto sveta, ani jeho vládcov, ktorý prichádzajú o svoju moc.</verse>
				<verse number="7">Hovoríme o Božej múdrosti, skrytej v tajomstve, o ktorej Boh už pred stvorením sveta určil, že nás ňou privedie do svojej slávy.</verse>
				<verse number="8">Nikto z dnešných vládcov nemal o tejto múdrosti ani tušenie. Veď keby o nej vedeli, neukrižovali by Pána slávy.</verse>
				<verse number="9">Ale tak, ako je napísané: „Čo ľudské oko nikdy nevidelo, ani ucho nepočulo, čo človeku ani nenapadlo, to Boh pripravil tým, ktorí ho milujú“.</verse>
				<verse number="10">Nám to však Boh odhalil svojím Duchom, lebo iba Duch má preskúmané všetko – aj hĺbku Božích myšlienok.</verse>
				<verse number="11">Ako ľudia nevidia do myšlienok človeka a vie o nich len on sám, tak aj Božie myslenie je známe len Božiemu Duchu.</verse>
				<verse number="12">My sme však neprijali ducha sveta! Prijali sme Ducha, ktorého nám poslal Boh, aby sme pochopili, čo všetko nám daroval.</verse>
				<verse number="13">Nerozprávame o tom naučenými slovami ľudskej múdrosti, ale hovoríme tak, ako nás vyučuje Boží Duch; duchovné veci vysvetľujeme duchovným ľuďom.</verse>
				<verse number="14">Neveriaci človek nemôže prijať veci Božieho Ducha. Zdajú sa mu bláznivé a nepochopiteľné, pretože ich význam sa dá vidieť len s pomocou Ducha.</verse>
				<verse number="15">Kto však je preniknutý Božím Duchom, vie ku všetkému zaujať jasný postoj, ale sám nemôže byť nikým správne posúdený.</verse>
				<verse number="16">Ako je napísané: „Kto môže pochopiť Božie myslenie a kto by mu mohol byť radcom?“ My sme však prijali Kristovho Ducha a môžeme mu preto rozumieť.</verse>
			</chapter>
			<chapter number="3">
				<verse number="1">Bratia, ak som sa vám prihováral vo veciach viery ako k deťom, malo to svoju príčinu. Nemohol som k vám totiž pristupovať ako k tým, ktorých vedie Boží Duch, ale len ako k ľuďom patriacim tomuto svetu.</verse>
				<verse number="2">Kŕmil som vás akoby len mliekom, nie riadnou stravou, lebo by ste ju ešte nevedeli prijať. A zdá sa, že ani teraz to nedokážete,</verse>
				<verse number="3">a že ešte vždy žijete ako bez Božieho Ducha. Veď ak sú medzi vami spory a žiarlivosť, nie je príčinou vaša telesnosť? Nekonáte ako ostatní ľudia?</verse>
				<verse number="4">Keď niekto zdôrazňuje: „Ja som Pavlov nasledovník“ a iný zase „Ja nasledujem Apolla“, nie je to príliš ľudské?</verse>
				<verse number="5">Veď kto je Apollo? A kto je Pavol? Iba služobníci, ktorí vás priviedli k viere, a to každý podľa toho, ako mu to Boh určil.</verse>
				<verse number="6">Ja som zasadil, Apollo polieval, ale vzrast dal Boh.</verse>
				<verse number="7">To on dáva všetkému rásť, a nie ten, kto sadí alebo kto polieva.</verse>
				<verse number="8">Niet rozdielu medzi tým, ktorý sadí a ktorý polieva; každý dostane odmenu podľa vykonanej práce.</verse>
				<verse number="9">My sme iba Boží spolupracovníci; vy ste Božie pole, Božia stavba.</verse>
				<verse number="10">Z Božej milosti som mohol ako múdry staviteľ položiť základ Božej stavby, na ktorom ďalej stavia už iný. Ale každý nech si dáva pozor, ako na ňom stavia.</verse>
				<verse number="11">Nik totiž nemôže položiť iný základ, než ten, ktorý už stojí, a tým je Ježiš Kristus.</verse>
				<verse number="12">Avšak na tomto základe stavia niekto zo zlata, striebra, drahého kameňa alebo z dreva, sena či slamy,</verse>
				<verse number="13">a to sa ukáže v súdny deň. Vtedy vyjde najavo každé dielo a prejde ohňom, aby sa ukázalo, ako kto staval.</verse>
				<verse number="14">Ak stavba vydrží, dostane staviteľ odmenu.</verse>
				<verse number="15">Ak zhorí, stratí všetko a sám sa zachráni len ako ktosi, kto unikol plameňom.</verse>
				<verse number="16">Vari neviete, že ste Božím chrámom a prebýva vo vás Boží Duch?</verse>
				<verse number="17">Ak niekto ničí Boží chrám, toho zničí Boh, lebo Boží chrám je svätý, a tým chrámom ste vy!</verse>
				<verse number="18">Nežite v sebaklame! Ak si niekto o sebe namýšľa, že je podľa meradiel tohto sveta ktovieako múdry, potrebuje sa stať bláznom, aby našiel ozajstnú múdrosť.</verse>
				<verse number="19">V Božích očiach je to, čo ľudia považujú za múdrosť, len obyčajným bláznovstvom. Je predsa napísané: „On chytá múdrych v ich chytráctve“,</verse>
				<verse number="20">alebo: „Pán dobre pozná myšlienky múdrych, že sú nanič“.</verse>
				<verse number="21">Nech si teda nikto nezakladá na ľuďoch, veď všetko ste len dostali.</verse>
				<verse number="22">Pavol či Peter alebo Apollo – aj oni vám boli daní. Patrí vám svet, život i smrť, všetko v prítomnosti i všetko v budúcnosti –</verse>
				<verse number="23">vy však patríte Kristovi a Kristus je Boží.</verse>
			</chapter>
			<chapter number="4">
				<verse number="1">Nepozerajte sa teda na nás inak než ako na Kristových služobníkov a správcov Božích tajomstiev.</verse>
				<verse number="2">Od služobníkov sa očakáva, že budú vo všetkom, čo robia, verní.</verse>
				<verse number="3">Preto mi nezáleží na tom, čo o mne súdite vy či ktokoľvek z ľudí. Súd nad sebou nevynášam ani ja sám.</verse>
				<verse number="4">A hoci je moje svedomie čisté, neznamená to, že som nevinný; len Pán je ten, kto o mne môže vyniesť súd.</verse>
				<verse number="5">Nerobte preto o nikom predčasné závery, kým sa nevráti Kristus. On vynesie na svetlo to, čo bolo ukryté v tme, a odhalí aj tie najtajnejšie pohnútky. Až potom dostane každý od Boha spravodlivú odmenu.</verse>
				<verse number="6">Bratia, to čo som hovoril, sa síce vzťahovalo na mňa a na Apolla, ale chcel som tým len zdôrazniť slová: „Nemyslieť nad to, čo je napísané.“ Nemáte sa pýšiť a vyzdvihovať jedného z nás pred druhým.</verse>
				<verse number="7">Veď kto z teba robí dôležitého? Máš vari niečo, čo by si nebol dostal? A ak si to dostal ako dar, prečo sa chváliš, akoby si si to zaslúžil?</verse>
				<verse number="8">Vy ste teda presvedčení, že máte všetko, čo potrebujete? Naozaj ste už zbohatli? Už ste začali kraľovať? A to všetko bez nás? Kiež by ste sa naozaj stali kráľmi, aby sme mohli kraľovať spolu s vami.</verse>
				<verse number="9">Tak sa mi zdá, akoby nám apoštolom určil Boh posledné miesto; ako odsúdencom na smrť. Stali sme sa divadlom svetu, anjelom i ľuďom.</verse>
				<verse number="10">Nás považujú za bláznov pre Krista, vy ste však tí rozumní! Nami každý pohŕda, vás však uznáva; my sme slabí, vy ste silní.</verse>
				<verse number="11">Neustále trpíme hladom a smädom, zimou a chorobami, bijú nás, ako bez domova blúdime z miesta na miesto</verse>
				<verse number="12">a musíme si zarábať ťažkou prácou. Žehnáme tým, ktorí nás preklínajú; ak nás prenasledujú, trpezlivo to znášame;</verse>
				<verse number="13">ak nás ohovárajú, odpovedáme láskavo. Stali sme sa spodinou tohto sveta a ešte stále nás považujú za odpad spoločnosti.</verse>
				<verse number="14">To však nepíšem preto, že by som vám chcel niečo vyčítať, ale napomínam vás ako vlastné deti.</verse>
				<verse number="15">Keby ste mali hoc aj tisíce vodcov, otcov toľko mať nemôžete. V spojení s Ježišom Kristom som sa stal akoby vaším otcom, keď som vám priniesol evanjelium.</verse>
				<verse number="16">Preto vás nabádam, aby ste žili podľa môjho príkladu.</verse>
				<verse number="17">Práve preto k vám posielam svojho milovaného a Pánovi verného Timoteja, ktorý mi je ako syn. Ten vám pripomenie zásady života s Ježišom Kristom, ako ich vyučujem v každom zbore.</verse>
				<verse number="18">Niektorí sa začali povyšovať, akoby som už ani nemal prísť do Korintu.</verse>
				<verse number="19">Ja však čoskoro prídem – ak to Bude Pánova vôľa –, a potom uvidím, či je v tých vystatovačných ľuďoch Božia moc, alebo len prázdne slová.</verse>
				<verse number="20">Božie kráľovstvo totiž nestojí na rečnení, ale na moci Božieho ducha.</verse>
				<verse number="21">Tak čo teda chcete? Mám k vám prísť s palicou, alebo s láskou a vľúdnosťou?</verse>
			</chapter>
			<chapter number="5">
				<verse number="1">Hovorí sa o tom, že je u vás taký prípad nemravnosti, aký by človek ťažko hľadal aj medzi pohanmi, že totiž jeden z vás žije s nevlastnou matkou ako jej muž.</verse>
				<verse number="2">A to sa ešte nehanebne vystatujete, namiesto aby ste sa zhrozili a vylúčili takého človeka zo svojho spoločenstva!</verse>
				<verse number="3">Hoci nie som s vami osobne, duchom som stále pri vás. A rozhodol som, čo treba urobiť s človekom, ktorý sa niečoho takého dopustil.</verse>
				<verse number="4">V mene nášho Pána Ježiša Krista zvolajte zhromaždenie všetkých veriacich, moc Pána Ježiša bude s vami – i ja v jeho Duchu –</verse>
				<verse number="5">a ten človek nech je vylúčený zo spoločenstva kresťanov a odovzdaný do satanových rúk na záhubu tela, aby jeho duch mohol byť zachránený v Pánov deň.</verse>
				<verse number="6">Vaša chvála naozaj nie je na mieste. Či neviete, že trocha kvasu nakvasí celé cesto?</verse>
				<verse number="7">Odstráňte starý kvas, aby ste boli novým cestom. Máte byť totiž nekvaseným chlebom; veď Kristus, náš veľkonočný Baránok, bol za nás obetovaný.</verse>
				<verse number="8">Slávme teda sviatky nie so starým kvasom hriechu a zla, ale s nekvaseným chlebom úprimnosti a pravdy.</verse>
				<verse number="9">Napísal som vám v liste, že s nemorálnymi ľuďmi sa nemáte dávať dohromady.</verse>
				<verse number="10">Nemyslel som to však tak, že sa máte vyhýbať všetkým nemravníkom, chamtivcom, podvodníkom a modloslužobníkom. Veď to by ste sa museli vysťahovať preč z tohto sveta.</verse>
				<verse number="11">Ak sa však niekto vydáva za kresťana, ale je nemravník a chamtivec, modloslužobník, ohovárač, opilec alebo podvodník, nesadajte s ním ani za jeden stôl.</verse>
				<verse number="12">Súdiť nekresťanov nie je našou úlohou. My by sme mali zaujať postoj k tým, čo sú medzi nami.</verse>
				<verse number="13">Tých, ktorí neveria, nech súdi Boh. Ale zlo zo svojho stredu odstráňte vy sami!</verse>
			</chapter>
			<chapter number="6">
				<verse number="1">Ako to, že keď má niekto s niekým spor, rieši to pred pohanským sudcom a nie pred veriacim?</verse>
				<verse number="2">Či vari Boží ľud, ktorému raz bude zverený súd nad celým svetom, nie je schopný dohodnúť sa na takých maličkostiach?</verse>
				<verse number="3">Neviete, že raz máte súdiť aj anjelov? Čo sú proti tomu nejaké každodenné záležitosti?</verse>
				<verse number="4">Keď sa súdite vo veciach všedného života, prečo si beriete za sudcov ľudí, ktorí nemajú v cirkvi žiadnu vážnosť?</verse>
				<verse number="5">Hanbite sa, že vám to musím vyčítať! Či sa medzi vami nenájde ani jeden rozumný, kto by rozsúdil spor medzi svojimi bratmi?</verse>
				<verse number="6">Namiesto toho sa súdi brat s bratom, a to pred neveriacimi!</verse>
				<verse number="7">Už to je vaša prehra, že máte medzi sebou spory. Prečo netrpíte radšej krivdu? Prečo neznášate radšej škodu?</verse>
				<verse number="8">Ale namiesto toho sami krivdíte a spôsobujete škody, a to bratom!</verse>
				<verse number="9">Vyri neviete, že nespravodliví sa nedostanú do Božieho kráľovstva? Neklamte samých seba Nijakí nemravníci ani modlári, ani cudzoložníci či tí, ktorí sa oddávajú iným mužom,</verse>
				<verse number="10">ani zlodeji, chamtivci, opilci, ohovárači alebo podvodníci nevkročia do Božieho kráľovstva!</verse>
				<verse number="11">Aj niektorí z vás boli takí. Teraz ste však z moci nášho Pána Ježiša Krista a Duchom nášho Boha očistení od hriechu, zasvätení Bohu a vyhlásení za spravodlivých.</verse>
				<verse number="12">Niekto môže povedať: „Všetko smiem.“ Áno, ale nie všetko je osožné. „Všetko je dovolené.“ Áno, ale nestaň sa otrokom toho, čo robíš.</verse>
				<verse number="13">Potrava je na to, aby bolo čo do žalúdka a žalúdok je na to, aby bolo kam dať potravu. Boh však raz urobí obom koniec. So smilstvom je to však inak: telo nám nebolo dané na to, aby sme ho zneužívali, patrí Pánovi a má mu slúžiť.</verse>
				<verse number="14">Tou istou mocou, ktorou vzkriesil Boh Krista, vzkriesi aj nás.</verse>
				<verse number="15">Vari neviete, že naše telá sú časťami Kristovho tela? Máme teda časti Kristovho tela spojiť s predajnou ženou? Určite nie!</verse>
				<verse number="16">Veď kto sa oddáva smilnici, je s ňou jedno telo, ako je napísané: „A tí dvaja sa stanú jedným telom“.</verse>
				<verse number="17">A každý, kto sa oddáva Pánovi, je s ním jeden duch.</verse>
				<verse number="18">Vyhýbajte sa teda smilstvu! Ostatné priestupky sa netýkajú tela priamo, ale smilstvom sa previňujete proti vlastnému telu.</verse>
				<verse number="19">Neviete vari, že vaše telo je chrámom Svätého Ducha, ktorý v ňom prebýva a ktorého vám dal Boh? Nepatríte už sami sebe!</verse>
				<verse number="20">Bolo za vás zaplatené vysoké výkupné! Tak teda nech aj vaše telo je Bohu na slávu!</verse>
			</chapter>
			<chapter number="7">
				<verse number="1">A teraz k ďalším otázkam z vášho listu. Ak muž dokáže žiť bez ženy, je mu to na dobré.</verse>
				<verse number="2">Aby ste však predišli nemorálnostiam, nech má každý muž svoju manželku a žena svojho manžela.</verse>
				<verse number="3">Manželia nech si navzájom plnia svoje manželské povinnosti.</verse>
				<verse number="4">Žena ani muž nemajú v manželstve svoje telá sami pre seba, ale pre svojho partnera.</verse>
				<verse number="5">Preto si vzájomne vychádzajte v ústrety, iba ak po vzájomnej dohode na nejaký čas zachováte zdržanlivosť kvôli stíšeniu sa na modlitbách; potom sa zas odovzdajte jeden druhému, aby ste sa nevystavovali satanovým pokušeniam, keby ste sa nemohli ovládnuť.</verse>
				<verse number="6">To, čo tu píšem, považujte za možnosť, nie za príkaz.</verse>
				<verse number="7">Bol by som samozrejme rád, keby mal každý silu žiť ako ja. Ale Boh nedáva každému rovnaký dar: jednému dá to, inému ono.</verse>
				<verse number="8">Slobodným ľuďom a vdovám odporúčam, aby už nevstupovali do manželstva, tak ako ja.</verse>
				<verse number="9">Ale keby im zdržanlivosť pôsobila ťažkosti, nech sa radšej oženia alebo vydajú. Je lepšie žiť v manželstve, než sa trápiť túžbou po partnerovi.</verse>
				<verse number="10">Pre manželov však platí jednoznačne (a to nie je môj príkaz, ale Pánov), aby žena neodchádzala od svojho muža.</verse>
				<verse number="11">Ak by predsa odišla, nech zostane nevydatá alebo nech sa s manželom zmieri (a vráti sa k nemu). Takisto ani muž sa nesmie rozviesť so ženou.</verse>
				<verse number="12">O ďalších problémoch nemám priame pokyny od Pána. Ja by som však radil toto: Ak má niekto z bratov neveriacu ženu a ona s ním chce žiť, nech sa s ňou nerozvádza.</verse>
				<verse number="13">A podobne ak má žena za muža neveriaceho a on s ňou chce žiť, nech sa s ním nerozvádza.</verse>
				<verse number="14">Lebo viera veriaceho muža či ženy má v manželstve vplyv aj na jeho neveriaceho partnera. A takto sú aj ich deti pod vplyvom viery veriaceho rodiča.</verse>
				<verse number="15">Ale ak neveriaci chce z manželstva odísť, nechajte ho. Takýto veriaci brat či sestra nie sú slobodní vo svojom konaní. Boh nás predsa povolal, aby sme žili v pokoji.</verse>
				<verse number="16">Či môžeš vedieť, veriaci muž alebo žena, aký vplyv budeš mať na svojho manželského partnera a jeho cestu k záchrane?</verse>
				<verse number="17">Každý by mal zostať v takom stave, v akom bol, keď ho Pán povolal k viere. Tak o tom hovorím vo všetkých kresťanských zboroch.</verse>
				<verse number="18">Kto sa napríklad dal podľa židovského spôsobu obrezať, nemá sa prečo hanbiť a tajiť to. A kto nebol obrezaný, nemusí sa tomu obradu podrobovať ani teraz.</verse>
				<verse number="19">Pre kresťana nie je dôležité, či sa podrobil obradu obriezky, alebo nie. Dôležité je, aby žil podľa Božích prikázaní.</verse>
				<verse number="20">Zostaň teda tým, čím si bol, keď si počul Božie volanie.</verse>
				<verse number="21">Zastihlo ťa ako otroka? Nič si z toho nerob. Ale ak sa ti naskytne možnosť stať sa slobodným, využi ju.</verse>
				<verse number="22">Veď koho Boh povolal ako otroka, ten môže prežívať slobodu, ktorú mu daroval. A naopak, ak si niekoho Boh povolal ako slobodného občana, je Kristovým otrokom.</verse>
				<verse number="23">Bolo za vás zaplatené vysoké výkupné. Nedávajte sa teda zotročovať inými ľuďmi!</verse>
				<verse number="24">Veriaci, každý z vás nech zostáva v spoločenstve s Bohom v takom postavení, do akého ho Boh povolal.</verse>
				<verse number="25">O nevydatých dievčatách mi Kristus nedal nijaké osobitné pokyny. No keď smiem byť vďaka Božiemu milosrdenstvu považovaný za dôveryhodného, poviem vám svoju osobnú mienku.</verse>
				<verse number="26">Myslím, že s ohľadom na súženia, ktoré sa dajú očakávať, je múdrejšie zostať tak, ako ste.</verse>
				<verse number="27">Si zosobášený? Nehľadaj rozluku. Si slobodný? Nevyhľadávaj vstup do manželstva.</verse>
				<verse number="28">Kto sa aj napriek tomu rozhodne vstúpiť do manželstva – či muž alebo slobodné dievča – ten samozrejme nehreší. Musíte však potom rátať s tým, že vás v živote stretnú mnohé problémy a tých by som vás rád ušetril.</verse>
				<verse number="29">Mám tým na mysli toto: Pred nami je už len krátky čas. A tak tí, ktorí sú ženatí, nech to nepovažujú za prvoradé</verse>
				<verse number="30">Tí, čo plačú, nech sú, akoby neplakali; tí, čo sa radujú, akoby sa neradovali; tí, čo kupujú, akoby nič nevlastnili.</verse>
				<verse number="31">Využívajte teda všetko dobré, čo ponúka život, ale pamätajte, že nič z toho nepotrvá večne.</verse>
				<verse number="32">Bol by som rád, keby ste nemali zbytočné starosti. Neženatý sa môže naplno venovať Božím veciam a tomu, aby bol svojím konaním milý Bohu.</verse>
				<verse number="33">Ženatý sa musí starať o všedné veci a o to, aby sa zapáčil svojej žene,</verse>
				<verse number="34">a preto je jeho pozornosť rozdelená medzi Boha a rodinu. Rovnako nevydatá žena alebo mladé dievča sa môže starať o Božie veci; chce Bohu patriť telom i dušou. Vydatá sa však musí starať o všedné veci a o to, aby sa páčila manželovi.</verse>
				<verse number="35">To všetko vám hovorím, aby som vám pomohol, nie aby som vás priviedol do problémov. Chcem vám ukázať, ako slúžiť Pánovi čo najlepšie a tak, aby vás od neho nič neodvádzalo a mohli ste mu byť oddaní.</verse>
				<verse number="36">Ale ak má niekto snúbenicu a zdá sa mu dobré, aby sa (vzhľadom na jej vek) zosobášili, nech tak urobí – nie je to hriech. Nech sa zosobášia!</verse>
				<verse number="37">A tak ten, kto sa rozhodol zosobášiť so svojou snúbenicou, dobre robí, ale ten kto sa rozhodol zostať slobodný, urobil lepšie rozhodnutie.</verse>
				<verse number="38">Tak teda oboje je správne, ale to druhé je lepšie.</verse>
				<verse number="39">Žena je viazaná vernosťou, kým žije jej muž. Keď ovdovie, je voľná a môže sa opäť vydať, no iba za kresťana.</verse>
				<verse number="40">Podľa môjho názoru však bude šťastnejšia, ak to neurobí, a nazdávam sa, že aj ja sa môžem odvolávať na vedenie Božím Duchom.</verse>
			</chapter>
			<chapter number="8">
				<verse number="1">A teraz k otázke jedenia mäsa zo zvierat obetovaných pohanským modlám. Pravdou je, že všetci vieme ako to je. Poznanie však nie je všetko – môže viesť človeka k povýšenosti, ale len láska povznáša.</verse>
				<verse number="2">Ak má niekto pocit, že pozná odpoveď na každú otázku, pravdepodobne toho ešte veľa nevie.</verse>
				<verse number="3">Ale ak niekto Boha miluje, Boh o ňom vie a pozná ho.</verse>
				<verse number="4">Čo sa týka mäsa zasväteného pohanským modlám, vieme, že modly nič neznamenajú. Nie je iný Boh okrem toho jediného.</verse>
				<verse number="5">Ak sa im tiež hovorí „bohovia“ – a takých „bohov“ a „pánov“ je na nebi i na zemi naozaj mnoho –</verse>
				<verse number="6">my máme len jedného Boha, nášho Otca, od ktorého všetko pochádza a ktorému my všetci patríme. A máme len jedného Pána, Ježiša Krista, prostredníctvom ktorého bolo všetko stvorené a aj nám dal život.</verse>
				<verse number="7">Avšak nie všetci dospeli k tomuto poznaniu. Niektorí ešte len nedávno sami uctievali modly, a preto v prijímaní takého mäsa vidia náznak modloslužby. Oslabuje to ich svedomie a cítia sa poškvrnení.</verse>
				<verse number="8">Je pravda, že jedlo nás v Božích očiach nerobí lepšími. Ak mäso obetované modlám nejeme, o nič neprichádzame, ak ho jeme, nič tým nezískavame.</verse>
				<verse number="9">Musíte však byť opatrní, aby váš slobodný postoj nepohoršil slabších vo viere.</verse>
				<verse number="10">Keď totiž teba, ktorý vieš o čo ide, uvidí niekto sedieť za stolom v pohanskom chráme, môžeš tým ovplyvniť jeho slabé svedomie a bude tiež jesť mäso obetované modlám.</verse>
				<verse number="11">A keď bude robiť niečo proti hlasu svojho svedomia, budeš to vlastne ty, kto svojho slabšieho brata, za ktorého tiež Kristus umrel, privedieš do záhuby.</verse>
				<verse number="12">Prehrešovať sa takto proti bratom a útočiť na ich neisté svedomie znamená hrešiť proti samotnému Kristovi.</verse>
				<verse number="13">Ak by teda moje jedlo malo byť príčinou bratovho pádu, radšej sa toho jedla zrieknem, aby som ho nepriviedol k pádu do hriechu.</verse>
			</chapter>
			<chapter number="9">
				<verse number="1">Nie som vari slobodný? Či vari nie som apoštol Ježiša Krista? Či som sa vari nestretol s Ježišom, naším Pánom? Nie ste vari výsledkom toho, čo Pán cezo mňa vykonal?</verse>
				<verse number="2">Ak ma aj niektorí nepovažujú za apoštola, pre vás ním som. Veď vy ste dôkazom, že som Pánovým apoštolom.</verse>
				<verse number="3">Keď ma súdia, obhajujem sa takto:</verse>
				<verse number="4">„Či nemáme právo na jedlo a pitie za našu prácu?</verse>
				<verse number="5">Nemáme právo brať so sebou veriacu manželku ako ostatní apoštoli a Ježišovi bratia či Peter?</verse>
				<verse number="6">Prečo si iba ja a Barnabáš máme zarábať na živobytie?</verse>
				<verse number="7">Či ste už videli vojaka, ktorý by slúžil v armáde za vlastné peniaze? Alebo hospodára, ktorý by nejedol hrozno z vinice, ktorú sám vysadil? Alebo niekoho, kto sa stará o stádo a nepije mlieko, ktoré získa?</verse>
				<verse number="8">Myslíte, že sú to len moje vlastné myšlienky? Nehovorí to isté i Zákon?“</verse>
				<verse number="9">Veď v Mojžišovom zákone je napísané: „Nedáš náhubok volovi, ktorého používaš pri mlatbe.“ Keď dal Boh takýto príkaz, mal na mysli iba zvieratá?</verse>
				<verse number="10">Netýka sa to vari aj nás? Áno, bolo to napísané aj pre nás: veď aj ten, kto orie, alebo ten, kto mláti, robia tak v nádeji, že budú mať podiel na úrode.</verse>
				<verse number="11">Ak sme medzi vami rozsievali večné hodnoty, či nemáme právo očakávať, že budeme mať podiel na vašich všedných veciach?</verse>
				<verse number="12">Ak majú u vás toto právo iní, nemáme naň vari oveľa skôr nárok aj my? A napriek tomu sme toto svoje právo nikdy nevyužili: radšej budeme znášať biedu, len aby sme neboli prekážkou v šírení evanjelia o Kristovi.</verse>
				<verse number="13">Alebo vari neviete že tí, ktorí konajú službu v chráme, dostávajú z chrámu svoje jedlo a tí, čo slúžia pri oltári, dostávajú svoj diel z obetí?</verse>
				<verse number="14">Tak to ustanovil aj Pán, že tí, ktorí zvestujú evanjelium, majú mať z neho aj svoje živobytie.</verse>
				<verse number="15">Napriek tomu som túto možnosť nikdy nevyužil a ani teraz to nepíšem preto, že by som sa niečoho takého dožadoval. Radšej by som zomrel, než by mal niekto zmariť to, na čo som bol až dosiaľ hrdý.</verse>
				<verse number="16">Tým, že hlásam dobrú správu, sa však nechválim; je to moja povinnosť a beda mi, keby som evanjelium nezvestoval.</verse>
				<verse number="17">Ak to robím z vlastného rozhodnutia, mám nárok na odmenu. Boh si ma však povolal a ja plním zverenú úlohu.</verse>
				<verse number="18">Čo je teda mojou odmenou? Mám tú prednosť, že som sa rozhodol prinášať dobrú správu zadarmo a nevyužívať to, čo mi ako kazateľovi evanjelia právom patrí.</verse>
				<verse number="19">A tak, hoci som slobodný od všetkých, dobrovoľne som sa dal do služby všetkým, aby som čo najviac ľudí získal pre Krista.</verse>
				<verse number="20">Aby som získal Židov, žil som medzi nimi ako Žid. Aby som získal tých, ktorí dbajú na ustanovenia Mojžišovho zákona, podriadil som sa im aj ja (hoci nimi už nie som viazaný).</verse>
				<verse number="21">A aby som získal tých, čo sú zákonu úplne vzdialení, bol som medzi nimi, akoby som aj ja bol bez zákona (hoci nežijem bez Božieho zákona – zaväzuje ma predsa zákon Kristov).</verse>
				<verse number="22">Pre slabých som sa stal slabým, aby som získal slabých. Každému som sa snažil priblížiť na jeho úrovni, aby som aspoň niektorých zachránil.</verse>
				<verse number="23">Ale k tomu všetkému ma vedie snaha, aby šírenie evanjelia napredovalo a aby som aj ja mohol mať podiel na jeho požehnaniach.</verse>
				<verse number="24">Či neviete, že tí, ktorí bežia na pretekoch, bežia síce všetci, ale iba jeden môže dostať cenu? Bežte teda tak, aby ste ju získali!</verse>
				<verse number="25">Každý pretekár sa potrebuje cvičiť v zdržanlivosti. Oni to robia preto, aby získali pozemské vavríny, nám však ide o večnú odmenu.</verse>
				<verse number="26">Keď teda bežím, nie bez cieľa; keď bojujem, nie tak, akoby som bil do prázdna.</verse>
				<verse number="27">Ale krotím svoje telo a cvičím ho v zdržanlivosti, aby sa nestalo, že by som druhým kázal, no sám zlyhal.</verse>
			</chapter>
			<chapter number="10">
				<verse number="1">Chcem bratia, aby ste pochopili, čo sa stalo našim otcom. Nad všetkými sa vznášal Boží oblak a všetci prešli cez more.</verse>
				<verse number="2">Takto boli pokrstení v oblaku a mori ako Mojžišovi nasledovníci.</verse>
				<verse number="3">Všetci sa sýtili tým istým duchovným pokrmom</verse>
				<verse number="4">a všetci pili z toho istého duchovného prameňa. Pili totiž z duchovnej skaly, ktorá ich stále sprevádzala, a tou skalou bol Kristus.</verse>
				<verse number="5">A predsa väčšina z nich Bohu radosť nespravila; ich mŕtve telá naplnili púšť.</verse>
				<verse number="6">Nech sa nám stanú výstražným príkladom, aby sme netúžili po zlom ako oni.</verse>
				<verse number="7">Preto nebuďte modlármi ako tí, o ktorých je napísané: „Urobili si veľkú slávnosť, jedli a pili a potom tancovali okolo zlatého teľaťa.“</verse>
				<verse number="8">Ani sa neoddávajte smilstvu ako niektorí z nich, a za jediný deň ich zomrelo dvadsaťtritisíc.</verse>
				<verse number="9">Nesnažte sa zistiť, ako ďaleko môžete zájsť vo svojom hriechu proti Pánovi ako tí na púšti a potom hynuli od uštipnutia hadov;</verse>
				<verse number="10">ani nereptajte, ako to niektorí z nich robili a zahynuli rukou zhubcu.</verse>
				<verse number="11">To, čo sa im stalo, je akoby predobrazom a je to zapísané na naše napomenutie. Veď žijeme blízko času konca.</verse>
				<verse number="12">Dávajte si pozor, aby ste nepadli; najmä tí, ktorí si myslia, že stoja pevne.</verse>
				<verse number="13">Veď doteraz ste boli vystavení len obyčajným ľudským pokušeniam. Bohu však môžete dôverovať. Ak aj prídu skúšky, nedopustí, aby ste podľahli, ale ukáže vám z nich východisko a dá vám silu obstáť.</verse>
				<verse number="14">Preto, moji milovaní, utekajte pred modloslužbou!</verse>
				<verse number="15">Hovorím s vami ako s rozumnými ľuďmi. Urobte si svoj názor na to, čo hovorím:</verse>
				<verse number="16">Je vari kalich požehnania, za ktorý ďakujeme, niečím iným, než našou účasťou na krvi Kristovej? Je vari chlieb, ktorý lámeme, niečím iným, než našou účasťou na Kristovom tele?</verse>
				<verse number="17">A keďže je jeden chlieb, hoci je nás veľa, tvoríme jedno telo, lebo všetci jeme z toho istého chleba.</verse>
				<verse number="18">Pozrite sa na izraelský národ: Nespája vari tých, čo jedia obete, spoločná služba pri obetovaní Bohu?</verse>
				<verse number="19">Čo tým chcem povedať? Že modla je bohom? Alebo mäso obetované modle má nejakú moc?</verse>
				<verse number="20">Vôbec nie! Veď obete, ktoré pohania prinášajú, obetujú démonom, nie Bohu. Hovorím to, lebo nechcem, aby ste mali s démonmi čosi spoločné.</verse>
				<verse number="21">Nemôžete sa predsa súčasne hlásiť k Bohu aj k zlým mocnostiam.</verse>
				<verse number="22">Alebo chcete Boha vyprovokovať k prejavu žiarlivosti? Ste snáď mocnejší ako on?</verse>
				<verse number="23">Áno, kresťanovi je všetko dovolené, ale nie všetko je na osoh. Všetko je dovolené, ale nie všetko slúži na dobro aj ostatným.</verse>
				<verse number="24">Nikto nech nesleduje svoj vlastný prospech, ale dobro toho druhého.</verse>
				<verse number="25">Všetko, čo sa predáva u mäsiarov, pokojne jedzte a nezaťažujte svoje svedomie zbytočne tým, či to náhodou nebolo obetované modlám.</verse>
				<verse number="26">Lebo: „Pánova je zem, i všetko, čo je na nej.“</verse>
				<verse number="27">A keď vás pozve neveriaci na návštevu a rozhodnete sa tam ísť, jedzte s pokojným svedomím všetko, čo vám predloží a nezisťujte pôvod toho jedla.</verse>
				<verse number="28">Keď vás však niekto upozorní, že to jedlo bolo obetované pohanským božstvám, nejedzte to kvôli tomu, ktorý vám to oznámil a jeho svedomiu.</verse>
				<verse number="29">Áno, mám na mysli jeho svedomie, nie vaše. Prečo by mala byť moja sloboda obmedzená cudzím svedomím?</verse>
				<verse number="30">Či ma niekto môže odsudzovať za to, čo vďačne prijímam z Božej ruky?</verse>
				<verse number="31">Všetko, čo robíme – či už je to jedenie, či pitie, alebo čokoľvek iné – všetko má slúžiť na Božiu oslavu.</verse>
				<verse number="32">Nebuďte preto pohoršením ani Židom, ani pohanom, ani kresťanom.</verse>
				<verse number="33">Aj ja sa vždy usilujem vyjsť každému v ústrety a nesledujem svoj prospech, ale dobro tých druhých, aby ich bolo zachránených čo najviac.</verse>
			</chapter>
			<chapter number="11">
				<verse number="1">Nasledujte môj príklad, ako aj ja nasledujem Krista.</verse>
				<verse number="2">Inak vás musím pochváliť, že na mňa nezabúdate a držíte sa toho, čo som vás naučil.</verse>
				<verse number="3">Bol by som však rád, keby ste pochopili, že hlavou každého muža je Kristus, hlavou ženy je jej manžel a hlavou Krista je Boh.</verse>
				<verse number="4">Každý muž, ktorý sa modlí alebo prorokuje so zakrytou hlavou, zneuctieva svoju hlavu – Krista.</verse>
				<verse number="5">A každá žena, ktorá sa modlí alebo prorokuje s nezakrytou hlavou, zneuctieva toho, kto je jej hlavou; je to, akoby si dala vyholiť svoju hlavu.</verse>
				<verse number="6">Keď si teda žena nezahaľuje hlavu, môže si rovno ostrihať vlasy. Ak to však považuje za potupu, nech sa radšej zahaľuje.</verse>
				<verse number="7">Muž si nemá zakrývať hlavu, lebo je obrazom Boha a jeho charakteru a žena je mužovou pýchou</verse>
				<verse number="8">Veď nebol stvorený muž zo ženy, ale žena z muža.</verse>
				<verse number="9">A preto bola žena stvorená pre muža, nie muž pre ženu.</verse>
				<verse number="10">Z tohto dôvodu – a tiež kvôli anjelom – má mať žena na svojej hlave znamenie autority.</verse>
				<verse number="11">Ale ak žijeme v Kristovi, potom žena nie je nezávislá od muža a ani muž nie je nezávislý od ženy.</verse>
				<verse number="12">Veď ako žena pochádza z muža, tak sa aj muž rodí zo ženy, ale všetko pochádza od Boha.</verse>
				<verse number="13">Sami teda posúďte, či sa patrí, aby sa žena modlila k Bohu s neprikrytou hlavou.</verse>
				<verse number="14">Či nie je všeobecným pravidlom, že keď má muž dlhé vlasy, nepridáva mu to na vážnosti,</verse>
				<verse number="15">pričom ženu dlhé vlasy ctia? Veď jej boli dané ako závoj.</verse>
				<verse number="16">Ale ak by sa o tom chcel niekto škriepiť, nech vie, že nič podobné nemáme vo zvyku ani my, ani ostatné Božie zbory.</verse>
				<verse number="17">Keď už vám dávam tieto príkazy, nemôžem vás pochváliť za to, že vaše spoločné stretnutia sú vám skôr na škodu, než na prospech.</verse>
				<verse number="18">Počul som, a niečo pravdy na tom asi bude, že keď sa ako spoločenstvo veriacich stretávate, sú medzi vami roztržky.</verse>
				<verse number="19">Takéto rozdelenie je dobré akurát tak na to, aby sa ukázalo, kto to myslí s Bohom naozaj vážne.</verse>
				<verse number="20">Ale vaše spoločné stolovanie sa potom nemôže nazývať večera Pánova.</verse>
				<verse number="21">Každý sa ponáhľa, aby zjedol a vypil, čo si sám priniesol, a tak sa niektorí prejedajú, ba aj sa pripijú, kým iní zostávajú hladní.</verse>
				<verse number="22">To sa nemôžete najesť doma? Alebo chcete znevážiť Božiu cirkev a ponížiť chudobných? Za to vás naozaj nemôžem chváliť.</verse>
				<verse number="23">Ja som vám predsa odovzdal, čo mi Pán zveril: V tú noc, keď bol Pán Ježiš zradený, vzal chlieb,</verse>
				<verse number="24">poďakoval zaň Bohu, lámal ho a povedal: „Toto je moje telo, ktoré sa obetuje za vás. To robte na moju pamiatku.“</verse>
				<verse number="25">Podobne po večeri zdvihol kalich a povedal: „Tento kalich je nová zmluva medzi Bohom a vami, spečatená mojou krvou. Robte to na moju pamiatku, kedykoľvek budete z neho piť.“</verse>
				<verse number="26">Vždy, keď takto spoločne budete jesť a piť, zvestujete Pánovu smrť až do jeho príchodu.</verse>
				<verse number="27">Preto ak niekto je tento chlieb a pije z kalichu Pánovho ľahkovážne, znevažuje obeť Kristovu a berie tak na seba spoluvinu za jeho smrť.</verse>
				<verse number="28">Skúmajte teda každý sám seba a až potom nech je z toho chleba a pije z kalicha.</verse>
				<verse number="29">Lebo kto si pritom neuvedomí, že tu ide o telo Pána Ježiša, je a pije na vlastné odsúdenie.</verse>
				<verse number="30">Preto je u vás toľko chorých, slabých a niektorí umierajú.</verse>
				<verse number="31">Keby sme boli ochotní posúdiť samých seba, neboli by sme súdení.</verse>
				<verse number="32">Ale keď nás súdi Pán, chce nám tým pomôcť, aby nás potom nemusel odsúdiť s ostatným svetom.</verse>
				<verse number="33">Preto vás prosím, bratia, aby ste pri spoločných stretnutiach čakali, až sa zídete všetci a až potom jedli.</verse>
				<verse number="34">Kto by nemohol vydržať od hladu, nech sa naje doma, aby vaše stretnutia neboli dôvodom na odsúdenie. Ostatné zariadim, keď prídem.</verse>
			</chapter>
			<chapter number="12">
				<verse number="1">Čo sa týka duchovných darov, bol by som nerád, aby ste v tej veci nemali jasno.</verse>
				<verse number="2">Sami viete, že keď ste ešte boli neveriaci, uctievali ste mŕtve a nemé modly, ku ktorým vás to ťahalo.</verse>
				<verse number="3">Preto vám oznamujem, že nikto, koho vedie Boží Duch, nepohŕda Kristom. A Ježiša ako svojho Pána vyznáva len ten, koho vedie Svätý Duch.</verse>
				<verse number="4">Je mnoho rozmanitých obdarovaní, ale Duch je ten istý.</verse>
				<verse number="5">Je mnoho rôznych spôsobov služby, ale Pán je stále ten istý.</verse>
				<verse number="6">Je mnoho rôznych prejavov moci, ale Boh je ten istý a on to všetko pôsobí.</verse>
				<verse number="7">Každému človeku je daný zvláštny prejav Ducha na spoločný úžitok.</verse>
				<verse number="8">Jednému Boží Duch dáva slovo múdrosti, inému dáva ten istý Ducha slovo poznania.</verse>
				<verse number="9">Ďalšiemu dáva ten istý Duch zvláštny dar viery, inému schopnosť uzdravovať v tom istom Duchu.</verse>
				<verse number="10">Niekomu zasa dáva schopnosť konať zázraky, ďalšiemu prorokovať, niekomu možnosť rozlišovať duchov, niekomu rôzne druhy jazykov a inému schopnosť tlmočiť tieto jazyky.</verse>
				<verse number="11">To všetko je dielom jedného a toho istého Ducha, ktorý rozdeľuje každému jednotlivo podľa svojej vôle.</verse>
				<verse number="12">Veď s Kristom je to tak, ako s telom, ktoré je síce jedno, ale skladá sa z mnohých častí a tie, hoci ich je veľa, tvoria spolu jeden celok.</verse>
				<verse number="13">Tak aj každý z nás – Žid alebo pohan, otrok alebo slobodný občan – bol pokrstený do jedného spoločného tela prostredníctvom jedného Ducha a všetci sme sa napili z toho istého Ducha.</verse>
				<verse number="14">Telo predsa nie je jediný orgán, má mnoho častí.</verse>
				<verse number="15">Ak by noha povedala: „Ja nepatrím k telu, lebo nie je ruka“, neznamená to, že by prestala patriť k telu.</verse>
				<verse number="16">Alebo keby ucho povedalo: „Ja nepatrím k telu, keď nie som oko“, či preto prestane byť časťou tela?</verse>
				<verse number="17">Veď keby celé telo bolo okom, ako by mohlo počuť? A keby celé bolo uchom, kde by bol čuch?</verse>
				<verse number="18">Boh však dal do tela rôzne orgány a každému z nich určil jeho úlohu podľa svojho uváženia.</verse>
				<verse number="19">Keby bolo všetko tvorené jediným orgánom, kde by bolo telo?</verse>
				<verse number="20">Takto máme mnoho rozličných orgánov, ale všetky dovedna tvoria jedno telo.</verse>
				<verse number="21">Oko nemôže povedať ruke: „Nepotrebujem ťa!“, ani hlava nohám: „Zaobídem sa bez vás!“</verse>
				<verse number="22">Skôr naopak: práve tie zdanlivo podradné orgány sú nenahraditeľné</verse>
				<verse number="23">a práve tým častiam tela, ktoré pokladáme za menejcenné, venujeme najväčšiu pozornosť a tie, ktoré považujeme za neslušné, zaodievame zvlášť pozorne –</verse>
				<verse number="24">na rozdiel od ostatných častí tela. Boh ustrojil naše telo tak, aby sa prehliadaným častiam dostalo viac pozornosti.</verse>
				<verse number="25">To preto, aby v tele nedochádzalo k hádkam, ale aby sa jednotlivé časti o seba navzájom starali.</verse>
				<verse number="26">Keď trpí jeden orgán, trpia spolu s ním aj všetky ostatné. Keď je jeden z nich vyznamenaný, radujú sa s ním všetky.</verse>
				<verse number="27">Vy ste Kristovo telo a každý z vás je časťou jeho tela.</verse>
				<verse number="28">V cirkvi Boh ustanovil ako prvých apoštolov, druhých prorokov, tretích učiteľov, ďalej dal moc konať obdivuhodné činy, potom schopnosť uzdravovať, dar pomáhať, dar spravovať cirkev či hovoriť rôznymi jazykmi.</verse>
				<verse number="29">Vari sme všetci apoštolmi? Sú všetci prorokmi či učiteľmi? Majú všetci moc robiť zázraky?</verse>
				<verse number="30">Všetci majú dar uzdravovať? Všetci hovoria rôznymi jazykmi a všetci ich vedia vykladať?</verse>
				<verse number="31">Usilujte sa dosiahnuť oveľa dôležitejšie dary. Chcem vám však ukázať oveľa lepšiu cestu.</verse>
			</chapter>
			<chapter number="13">
				<verse number="1">Ak hovorím jazykmi ľudskými i anjelskými, ale lásku nemám, som iba cvendžiaci zvon a duniaci gong.</verse>
				<verse number="2">Ak mám dar prorokovať, rozumieť všetkým tajomstvám a každej múdrosti a ak mám takú veľkú vieru, že môžem aj vrchy prenášať, ale lásku nemám, nie som ničím.</verse>
				<verse number="3">Ak rozdám všetok svoj majetok, aby som nasýtil chudobných, keď sa dám pre vieru hoc aj upáliť, ale lásku nemám, nič mi to neosoží.</verse>
				<verse number="4">Láska je trpezlivá, láska je vľúdna, nezávidí. Láska sa nevystatuje a nie je domýšľavá,</verse>
				<verse number="5">nekoná nečestne, neusiluje sa o vlastný prospech, nie je zlostná, nespomína na krivdy,</verse>
				<verse number="6">neraduje sa zlým veciam, ale teší sa z pravdy.</verse>
				<verse number="7">Všetko znáša, za každých okolností verí, má nádej a všetko vydrží.</verse>
				<verse number="8">Láska nikdy neprestáva, no proroctvá pominú, jazyky umĺknu, poznanie sa rozplynie.</verse>
				<verse number="9">Veď všetky naše vedomosti sú neúplné a všetko prorokovanie čiastočné.</verse>
				<verse number="10">Keď ich miesto zaujme dokonalosť, všetko neúplné sa pominie.</verse>
				<verse number="11">Kým som bol dieťaťom, hovoril som ako dieťa, premýšľal som ako dieťa, uvažoval som ako dieťa. Keď som však dospel, zanechal som všetko detské.</verse>
				<verse number="12">Teraz vidíme len čosi ako zahmlený obraz v zrkadle, ale potom uvidíme tvárou v tvár. Zatiaľ poznám iba čiastočne, potom však budem poznať v plnosti tak, ako Boh pozná mňa.</verse>
				<verse number="13">Teraz zostávajú tri veci: viera, nádej a láska. Ale najväčšia z nich je láska.</verse>
			</chapter>
			<chapter number="14">
				<verse number="1">Nech vám teda záleží na láske. O duchovné dary sa tiež usilujte, ale predovšetkým, aby ste prorokovali.</verse>
				<verse number="2">Keď niekto hovorí neznámym jazykom, nehovorí to ľuďom, ale Bohu; nikto mu nerozumie a tak to, čo pod vplyvom Ducha hovorí, zostáva tajomstvom.</verse>
				<verse number="3">Ak však niekto prehovorí zrozumiteľne, je to pre jeho poslucháčov posilnením, povzbudením a potešením.</verse>
				<verse number="4">Neznámy jazyk má význam len pre toho, kto ním hovorí, kým zvestovanie Božej vôle buduje kresťanské spoločenstvo.</verse>
				<verse number="5">Prajem si, aby ste všetci hovorili inými jazykmi, ale dávam prednosť tomu, aby ste prinášali zrozumiteľné posolstvo. Ten, kto prináša zrozumiteľné posolstvo, je dôležitejší než ten, kto hovorí v jazykoch; veď takéto hovorenie môže byť cirkvi na úžitok, len ak to niekto aj vysvetlí.</verse>
				<verse number="6">Bratia, aký úžitok by ste mali z toho, keby som k vám prišiel a hovoril v rôznych jazykoch, ale nepriniesol by som žiadne odhalenie, ani poznanie, ani zrozumiteľné posolstvo od Boha, ani poučenie?</verse>
				<verse number="7">Podobne ako neživé hudobné nástroje ako flauta či harfa musia hrať tóny čisto, inak by nikto nerozoznal melódiu.</verse>
				<verse number="8">A keby trúbka vydala nejasný zvuk, kto v tom rozozná signál do boja?</verse>
				<verse number="9">Tak je to aj s vami: ak vaša reč nie je zrozumiteľná, ako ľudia zistia, čo hovoríte? Budete hovoriť len do vetra.</verse>
				<verse number="10">Na svete sa hovorí najrôznejšími jazykmi a každému z nich sa dá rozumieť.</verse>
				<verse number="11">Ak však niekto bude hovoriť jazykom, ktorému nerozumiem, budeme si navzájom cudzincami – ja pre neho a on pre mňa.</verse>
				<verse number="12">Keď ste takí horliví v získavaní duchovných darov, usilujte sa o také dary, ktoré pomáhajú budovať cirkev.</verse>
				<verse number="13">Preto ten, kto hovorí neznámym jazykom, nech sa modlí, aby to vedel aj vyložiť.</verse>
				<verse number="14">Keď sa totiž niekto modlí takým jazykom, jeho duch sa síce modlí, ale jeho myseľ z toho nemá žiadny úžitok.</verse>
				<verse number="15">Nuž čo robiť? Budem sa modliť duchom aj mysľou, budem spievať „duchom“, ale aj „mysľou“.</verse>
				<verse number="16">Ako by mohol obyčajný človek pripojiť svoje amen k modlitbe, keby nevedel, čo si hovoril?</verse>
				<verse number="17">Áno, ty krásne ďakuješ, ale iný z toho nič nemá.</verse>
				<verse number="18">Som vďačný Bohu, že hovorím jazykmi väčšmi než ktokoľvek z vás,</verse>
				<verse number="19">ale v zhromaždení poviem radšej päť zrozumiteľných slov, ktoré ostatných poučia, než tisíce slov v nezrozumiteľnom jazyku.</verse>
				<verse number="20">Bratia, nebuďte detinskí. Nech je vám zlo cudzie ako bábätkám, ale inak myslite ako dospelí ľudia.</verse>
				<verse number="21">V Písme sa hovorí: „Budem sa tomuto ľudu prihovárať inými jazykmi a ústami cudzincov, ale ani tak ma nebudú poslúchať,“ hovorí Pán.</verse>
				<verse number="22">Jazyky sú znamením nie pre veriacich, ale pre neveriacich, proroctvo nie je pre neveriacich, ale pre veriacich.</verse>
				<verse number="23">Keď sa všetci zídete ako spoločenstvo veriacich a každý z vás bude hovoriť cudzím jazykom a príde medzi vás nezasvätený alebo neveriaci človek, nepovie vari, že ste sa pomiatli?</verse>
				<verse number="24">No keď všetci budete zrozumiteľne hovoriť Božiu pravdu a príde niekto nezasvätený alebo neveriaci, to, čo počuje, ho bude usvedčovať z hriechu a odsudzovať.</verse>
				<verse number="25">Najavo vyjdú jeho najtajnejšie myšlienky, takže padne na kolená, pokorí sa pred Bohom a vyzná: „Naozaj je Boh s vami!“</verse>
				<verse number="26">Čo z toho vyplýva, bratia? Keď sa zídete, jeden poslúži chválospevom, druhý slovami učenia či zjavením od Boha, iný svedectvom v cudzom jazyku ďalší jeho výkladom. Všetko má však slúžiť na spoločný rast všetkých.</verse>
				<verse number="27">Ak niekto hovorí cudzím jazykom, nech hovoria najviac dvaja alebo traja, ale jeden po druhom, a zároveň nech to niekto vysvetľuje.</verse>
				<verse number="28">Ak sa nenájde vykladač, nech taký človek počas zhromaždenia mlčí a nech hovorí len sebe a Bohu.</verse>
				<verse number="29">Tí, ktorí dostali proroctvo, nech tiež hovoria len dvaja alebo traja, ostatní nech o tom uvažujú.</verse>
				<verse number="30">Ak Boh odhalí niečo ďalšiemu z prítomných, kým druhý ešte hovorí, treba mu dať slovo.</verse>
				<verse number="31">Tak môže proroctvo tlmočiť každý, kto má ten dar, a pre všetkých to bude slúžiť na poučenie a povzbudenie.</verse>
				<verse number="32">Veď kto hovorí z Božieho poverenia, vie sa aj ovládať.</verse>
				<verse number="33">Boh nemá rád zmätok, je Bohom pokoja. Tak sa to deje vo všetkých zhromaždeniach kresťanov.</verse>
				<verse number="34">Ženy vo vašom zhromaždení nech mlčia – nie je im dovolené hovoriť. Majú sa podriaďovať, ako im to prikazuje aj Zákon.</verse>
				<verse number="35">Ak sa chcú na niečo opýtať, nech im to doma vysvetlí manžel. Nie je vhodné, aby žena hovorila v zhromaždení.</verse>
				<verse number="36">Zdá sa vám, že posolstvo od Boha pochádza od vás? Alebo máte pocit, že ste jediní, kto ho obdržal?</verse>
				<verse number="37">Ak niekto z vás tvrdí, že je obdarený slovom od Boha, alebo má iné dary Božieho Ducha, mal by tým skôr poznať, že to, čo vám hovorím, je Pánov príkaz.</verse>
				<verse number="38">Kto to odmieta uznať, sám nemá nárok na uznanie.</verse>
				<verse number="39">Tak teda, milí bratia, proste Boha o to, aby ste mohli hlásať jeho pravdy a nebráňte hovoriť ani cudzími jazykmi.</verse>
				<verse number="40">Všetko nech sa však deje v poriadku a slušnosti.</verse>
			</chapter>
			<chapter number="15">
				<verse number="1">Rád by som vám, bratia, pripomenul radostné posolstvo, ktoré som vám zvestoval, vy ste ho prijali a tvorí základ vašej viery.</verse>
				<verse number="2">Ak sa evanjelia pridŕžate tak, ako som vám ho zvestoval, prináša vám záchranu. Inak by vaša viera bola zbytočná.</verse>
				<verse number="3">Odovzdal som vám to, čo som sám prijal: že Kristus zomrel za naše hriechy – tak, ako hovorí Písmo,</verse>
				<verse number="4">bol pochovaný a na tretí deň vzkriesený – ako hovorí Písmo.</verse>
				<verse number="5">Potom sa ukázal Petrovi, a potom dvanástim.</verse>
				<verse number="6">Neskôr sa ukázal viac než päťsto veriacim naraz. Väčšina z nich ešte žije, hoci niektorí už zomreli.</verse>
				<verse number="7">Potom sa ukázal Jakubovi, a potom ostatným apoštolom.</verse>
				<verse number="8">A úplne nakoniec sa ako nedonosenému dieťaťu ukázal aj mne.</verse>
				<verse number="9">Veď ja som najmenší medzi všetkými apoštolmi a nie som vlastne ani hoden nazývať sa apoštolom po tom, ako som prenasledoval Božiu cirkev.</verse>
				<verse number="10">Len vďaka Božej milosti som tým, čím som. Jeho milosť voči mne nebola márna – vykonal som oveľa viac ako všetci ostatní. Nerobil som to však ja, ale, milosť Božia, ktorá sa pri mne prejavila a sprevádzala ma.</verse>
				<verse number="11">Napokon, či už som to ja alebo niekto iný, všetci hlásame to isté posolstvo, vďaka ktorému ste uverili aj vy.</verse>
				<verse number="12">Ak sa však zvestuje dobrá správa o Kristovi a jeho zmŕtvychvstaní, ako potom môžu niektorí z vás tvrdiť, že mŕtvi už nikdy neožijú?</verse>
				<verse number="13">Ak by nebolo zmŕtvychvstanie, potom ani Kristus nebol vzkriesený.</verse>
				<verse number="14">A ak Kristus nevstal z mŕtvych, boli by všetky naše svedectvá zbytočné a vaša viera by bola márna.</verse>
				<verse number="15">A nielen to: museli by sme byť považovaní za falošných svedkov o Bohu. Veď by sme vydávali svedectvo o tom, že Boh vzkriesil Krista, hoci by ho nevzkriesil, ak vzkriesenie nie je možné.</verse>
				<verse number="16">Ak totiž vzkriesenie z mŕtvych nejestvuje, potom nebol vzkriesený ani Kristus.</verse>
				<verse number="17">A ak Kristus nevstal z mŕtvych, vaša viera je márna a vy ste ešte stále vo svojich hriechoch.</verse>
				<verse number="18">A potom sú stratení aj tí, ktorí verili v Krista a zomreli.</verse>
				<verse number="19">Ak je Kristus našou nádejou iba pre tento život, tak sme najúbohejšími zo všetkých ľudí.</verse>
				<verse number="20">Ale Kristus vstal z mŕtvych ako záruka toho, že aj ďalší mŕtvi budú vzkriesení.</verse>
				<verse number="21">Tak, ako prišla na svet smrť cez človeka, tak cez človeka prišlo aj vzkriesenie z mŕtvych.</verse>
				<verse number="22">Lebo ako v Adamovi všetci zomierajú, tak aj v Kristovi dostanú večný život.</verse>
				<verse number="23">Všetko však má svoju postupnosť: najprv vstal Kristus, a potom pri jeho príchode tí, ktorí mu patria.</verse>
				<verse number="24">Koniec nastane vtedy, keď Kristus zničí vládu všetkých mocností a síl a odovzdá kráľovstvo Bohu Otcovi.</verse>
				<verse number="25">On totiž musí kraľovať, kým Boh nepodrobí všetkých nepriateľov pod jeho nohy,</verse>
				<verse number="26">a ako posledný nepriateľ bude zničená smrť.</verse>
				<verse number="27">Veď „Boh mu podrobí všetko.“ Keď je však napísané, že mu podrobí „všetko“, je zrejmé, že s výnimkou Boha, ktorý to všetko Kristovi podriadil.</verse>
				<verse number="28">A až bude Kristus pánom nad všetkým, potom sa aj on ako Syn podrobí svojmu Otcovi, a tak bude Boh zvrchovaným vládcom nad všetkým.</verse>
				<verse number="29">Ale ak by nebolo vzkriesenia z mŕtvych, aký by potom malo zmysel, keď sa niektorí dávajú krstiť za mŕtvych? Ak mŕtvi nevstanú, načo sa za nich dávajú krstiť?</verse>
				<verse number="30">Ak nie je vzkriesenie, prečo sa aj my vystavujeme stálemu nebezpečenstvu?</verse>
				<verse number="31">Uisťujem vás pri všetkom, čo pre mňa vďaka Ježišovi Kristovi, našom Pánovi znamenáte, že každý deň hľadím smrti do tváre.</verse>
				<verse number="32">Keď som vtedy v Efeze podstúpil také ťažké protivenstvá, a bolo by to len z ľudských pohnútok, aký by to všetko malo zmysel? Ak nie je zmŕtvychvstanie, tak potom: „Jedzme, pime, veď zajtra zomrieme!“</verse>
				<verse number="33">Takými názormi sa však nedajte zviesť. „Zlá spoločnosť kazí dobré mravy.“</verse>
				<verse number="34">Uvažujte teda triezvo a prestaňte hrešiť! Hovorím to na vaše zahanbenie, lebo niektorí z vás o Bohu nevedia vôbec nič!</verse>
				<verse number="35">Niekto by sa akiste mohol spýtať: „Ako budú vzkriesení mŕtvi? Aké budú mať telo?“</verse>
				<verse number="36">Detinská otázka! Keď semeno zapadne do zeme, vyklíči z neho nová rastlinka, ono samo však zomrie, zanikne.</verse>
				<verse number="37">Nerozsievaš hotovú rastlinku, ktorá potom vyrastie, ale iba holé zrnko, pšeničné alebo hocaké iné.</verse>
				<verse number="38">Boh mu však dáva telo, aké sám určil; každému semienku jeho vlastné telo.</verse>
				<verse number="39">A tie telá nie sú rovnaké: iné telo majú ľudia, iné domáce zvieratá či vtáky a ryby.</verse>
				<verse number="40">Existujú telá pozemské a telá nebeské. Krása tých nebeských je úplne iná, než krása pozemských.</verse>
				<verse number="41">A iný je jas slnka, iný je jas mesiaca a aj každá hviezda má svoju jedinečnú jasnosť.</verse>
				<verse number="42">Tak nejako si môžeme predstaviť aj vzkriesenie z mŕtvych. Čo je zasiate ako pominuteľné, vstáva ako nepominuteľné;</verse>
				<verse number="43">čo sa zasieva ako ponížené, vstane v sláve; a čo sa zasieva v slabosti, vstane v moci.</verse>
				<verse number="44">Naše pozemské telo pochovajú, vstaneme v tele duchovnom. Lebo ako existuje telesné, existuje aj duchovné telo.</verse>
				<verse number="45">Ako je napísané, že prvý človek „Adam sa stal živou bytosťou“, ale posledný Adam je oživujúcim Duchom.</verse>
				<verse number="46">Telo nie je na začiatku duchovné, ale telesné, a až potom bude duchovné.</verse>
				<verse number="47">Prvý človek pochádzal z prachu zeme, druhý bude pochádzať z neba.</verse>
				<verse number="48">Aký je ten, ktorý je pozemský, takí sú všetci pozemskí; a aký nebeský, takí sú všetci nebeskí.</verse>
				<verse number="49">A tak, ako sme niesli podobu toho pozemského (Adama), tak budeme mať raz podobu toho nebeského (Krista).</verse>
				<verse number="50">Chcem vám povedať, milí bratia, že naše pozemské telo z mäsa a krvi nezdedí Božie kráľovstvo, ani pominuteľné nebude mať podiel na nepominuteľnom.</verse>
				<verse number="51">Prezradím vám však tajomstvo: Nie všetci umrieme, ale všetci budeme premenení;</verse>
				<verse number="52">všetci naraz, rýchlo – akoby žmurknutím oka, pri zvuku posledného trúbenia. Keď zaznie, mŕtvi budú vzkriesení neporušení a my ostatní budeme premenení.</verse>
				<verse number="53">Lebo toto pominuteľné musí na seba vziať neporušiteľnosť, smrteľné nesmrteľnosť.</verse>
				<verse number="54">A keď si pominuteľné oblečie nepominuteľnosť a smrteľné nesmrteľnosť, vtedy sa naplní to, čo je napísané: „Smrť je zničená, víťazstvo je dovŕšené!</verse>
				<verse number="55">Ó, Smrť, kde sú tvoje víťazstvá? Smrť, kde zmizol tvoj osteň?“</verse>
				<verse number="56">Ostňom smrti je hriech, jeho moc pochádza zo zákona.</verse>
				<verse number="57">Ale ďakujme Bohu, ktorý nám dáva víťazstvo prostredníctvom nášho Pána Ježiša Krista.</verse>
				<verse number="58">A tak, milovaní bratia, zostaňte pevní a nedajte sa otriasť! Buďte neustále odovzdaní práci na Božom diele! Vedzte, že nič z toho, čo konáte pre Pána, nie je márne.</verse>
			</chapter>
			<chapter number="16">
				<verse number="1">Teraz ešte niekoľko slov k zbierke pre jeruzalemských kresťanov. Odporúčam vám rovnaký postup, aký som navrhol v Galácii:</verse>
				<verse number="2">v prvý deň týždňa si doma odložte zo svojho týždenného príjmu toľko, koľko môžete ušetriť, aby sa zbierka nerobila až pri mojom príchode.</verse>
				<verse number="3">Keď prídem, vyšlem so sprievodným listom tých, ktorých odporučíte, aby priniesli váš dar do Jeruzalema.</verse>
				<verse number="4">Ak bude potrebné, aby som šiel aj ja, pripojím sa k nim.</verse>
				<verse number="5">Prídem k vám, keď skončím svoje putovanie po Macedónsku, ktorým len prechádzam.</verse>
				<verse number="6">U vás by som sa rád zdržal trošku dlhšie, možno celú zimu. Vy mi potom pomôžete s ďalšou cestou.</verse>
				<verse number="7">Nechcem vás vidieť iba letmo, len tak prejsť cez Korint, dúfam, že Pán mi dovolí pobudnúť medzi vami dlhšie.</verse>
				<verse number="8">V Efeze zostanem pravdepodobne až do Turíc,</verse>
				<verse number="9">lebo sa mi tu otvorili dvere pre veľkú a účinnú službu, i keď protivníkov je tiež mnoho.</verse>
				<verse number="10">Keď k vám príde Timotej, dbajte, aby sa medzi vami cítil príjemne, veď pracuje pre Pána rovnako ako ja.</verse>
				<verse number="11">Nech ním teda nikto nepohŕda. Na spiatočnú cestu ho potom vypravte s prianím pokoja. Budem ho čakať a teším sa na všetkých, ktorí prídu s ním.</verse>
				<verse number="12">Čo sa týka brata Apolla, dlho som ho prehováral, aby k vám odcestoval s ostatnými, ale tentoraz cítil povinnosť zostať inde. Príde k vám hneď, len čo bude môcť.</verse>
				<verse number="13">Bdejte, stojte verne vo viere, majte odvahu a buďte silní!</verse>
				<verse number="14">Všetko nech sa medzi vami deje v láske.</verse>
				<verse number="15">Mám k vám ešte jednu prosbu: Pamätáte sa, že Štefan a jeho rodina sa prví v Acháji stali kresťanmi a svoj život zasvätili službe ostatným veriacim.</verse>
				<verse number="16">Vážte si ich a rešpektujte všetkých, ktorí pracujú na spoločnom diele.</verse>
				<verse number="17">Som veľmi rád, že Štefan, Fortunát a Achaikos prišli, aby mi svojou prítomnosťou vynahradili vašu neprítomnosť.</verse>
				<verse number="18">Veľmi ma tým povzbudili, ako iste aj vás. Takých ľudí si treba vážiť.</verse>
				<verse number="19">Srdečne vás všetkých pozdravujú kresťanské zbory v Ázii. Zvlášť vás pozdravujú Akvila s Priskou a spoločenstvo veriacich, ktoré sa u nich schádza.</verse>
				<verse number="20">Od všetkých tunajších bratov vám odovzdávam pozdravy. Pozdravte sa navzájom láskavým objatím!</verse>
				<verse number="21">Napokon pripisujem pozdrav vlastnou rukou.</verse>
				<verse number="22">Kto nemiluje Pána, nech je prekliaty! Maranatha!</verse>
				<verse number="23">Nech je s vami milosť Ježiša, nášho Pána.</verse>
				<verse number="24">Zostávam s vami spojený v láske Ježiša Krista.</verse>
			</chapter>
		</book>
		<book number="47">
			<chapter number="1">
				<verse number="1">Od Pavla, z vôle Božej apoštola Ježiša Krista, a od nášho brata Timoteja Božej cirkvi v Korinte a Božiemu ľudu v celej Acháji:</verse>
				<verse number="2">Milosť vám a pokoj od Boha, nášho Otca a od Pána Ježiša Krista.</verse>
				<verse number="3">Nech je vzdaná chvála nášmu Bohu a Otcovi nášho Pána Ježiša Krista, Otcovi plnému milosrdenstva a Bohu všetkého potešenia.</verse>
				<verse number="4">On nám pomáha v každom trápení, aby sme aj my mohli potešovať tých, ktorí prechádzajú akýmkoľvek trápením. Pomáhať im môžeme tak, ako aj Boh pomáha nám.</verse>
				<verse number="5">Veď ako do nášho života prichádzajú Kristove utrpenia, tak sa prostredníctvom Krista zväčšuje naše povzbudenie.</verse>
				<verse number="6">Keď prežívame súženie, je to pre vaše potešenie a záchranu; keď sme potešovaní, je to na vaše povzbudenie, aby ste trpezlivo znášali to isté utrpenie ako my.</verse>
				<verse number="7">A pokiaľ ide o vás, máme pevnú nádej; vieme totiž, že ako sa vás dotýka utrpenie, tak môžete prežívať aj povzbudenie.</verse>
				<verse number="8">Bratia, nechcem pred vami tajiť súženie, ktoré sme prežili tu, v Malej Ázii. Doľahlo na nás veľmi ťažko a bolo to viac, než sme boli schopní uniesť. Boli sme zúfalí a báli sme sa o svoj život.</verse>
				<verse number="9">Už sme sa dokonca zmierili s rozsudkom smrti; to preto, aby sme sa nespoliehali sami na seba, ale len na Boha, ktorý kriesi mŕtvych.</verse>
				<verse number="10">Vytrhol nás doslova z náručia smrti a vyslobodí nás opäť. On sa stal našou nádejou, áno, on nás vyslobodí!</verse>
				<verse number="11">Potrebujeme však aj vašu pomoc: modlite sa za nás. Ak sa za nás bude modliť mnoho ľudí a my obdržíme dar milosti, mnohí za nás budú vďační.</verse>
				<verse number="12">Sme hrdí na to, že môžeme s čistým svedomím povedať, že na tomto svete, a zvlášť medzi vami, sme žili čestne a úprimne, tak ako nás viedol Boh. Nechali sme sa viesť Božou milosťou, nie ľudskou múdrosťou.</verse>
				<verse number="13">V našich listoch nie je nejaké skryté posolstvo, dá sa im porozumieť, keď ich čítate. Dúfam, že raz celkom pochopíte,</verse>
				<verse number="14">čo ste už vari pochopili aspoň čiastočne: v deň príchodu nášho Pána Ježiša budeme my vašou chválou a vy zasa našou.</verse>
				<verse number="15">V tejto dôvere som vás chcel navštíviť dvakrát, aby ste mali dvojnásobné požehnanie.</verse>
				<verse number="16">Mal som v úmysle zastaviť sa u vás už na ceste do Macedónska a potom ísť do Judska opäť cez Korint.</verse>
				<verse number="17">Myslíte, že som bol pri svojom rozhodovaní ľahkovážny? Máte pocit, že konám ako ľudia v tomto svete; hovorím vari „áno, áno“, ale dá sa to vysvetliť aj ako „nie, nie“?</verse>
				<verse number="18">Boh je mojím svedkom, že keď vám hovorím „áno“, nemyslím tým „nie“.</verse>
				<verse number="19">Ani Boží Syn, Ježiš Kristus, tak ako sme vám zvestovali so Silvánom a Timotejom, nebol mužom dvoch tvárí; vždy hovoril jasne.</verse>
				<verse number="20">Jeho osoba je hmatateľným „áno“ na všetky Božie zasľúbenia. Preto aj prostredníctvom neho znie naše „amen“ na Božiu slávu.</verse>
				<verse number="21">Veď je to Boh, kto nás spolu s vami robí pevnými v Kristovi a povolal nás do služby.</verse>
				<verse number="22">To on nám dal znamenie svojho vlastníctva a dal nám do sŕdc svojho Ducha ako záruku všetkého, čo pre nás pripravil.</verse>
				<verse number="23">Pán Boh vie, že to nebolo inak, ako vám tu píšem: do Korintu som nakoniec neprišiel len zo súcitu k vám.</verse>
				<verse number="24">Nie sme totiž pánmi, ktorí vám chcú určovať, ako máte veriť, ale vám pomáhame, aby ste mohli prežívať radosť, veď vo viere stojíte pevne.</verse>
			</chapter>
			<chapter number="2">
				<verse number="1">Rozhodol som sa totiž, že vám nechcem opäť priniesť zármutok.</verse>
				<verse number="2">Ak by vám moja návšteva mala priniesť zármutok, kto by ma potom potešil? Vari vy, keď vás zarmútim?</verse>
				<verse number="3">Preto som vám písal, aby som pri svojom príchode nebol zarmútený tými, ktorí by ma mali potešiť. Spolieham sa totiž na vás, že moja i vaša radosť bude spoločná.</verse>
				<verse number="4">Keď som vám písal, trpel som, mal som bolesť v srdci a slzy v očiach. Nechcel som vás raniť, ale naopak, ukázať vám hĺbku mojej lásky k vám.</verse>
				<verse number="5">Ak niekto spôsobil zármutok, nespôsobil ho iba mne, ale čiastočne aj vám všetkým. (Hovorím to takto, lebo na neho nechcem byť príliš tvrdý.)</verse>
				<verse number="6">Myslím, že takému človeku stačí pokarhanie, ktorého sa mu už od väčšiny z vás dostalo.</verse>
				<verse number="7">Teraz zase vy prejavte ochotu odpustiť mu a povzbuďte ho, aby ho jeho zármutok úplne nepohltil.</verse>
				<verse number="8">Prosím vás, aby ste mu prejavili svoju lásku.</verse>
				<verse number="9">Svojím listom som vlastne chcel zistiť, či ste vo všetkom poslušní.</verse>
				<verse number="10">Komu odpustíte vy, tomu odpúšťam aj ja. A keď odpúšťam (ak vôbec mám čo), odpúšťam mu pred Kristovou tvárou preto,</verse>
				<verse number="11">aby nás satan neoklamal; veď jeho zámery poznáme.</verse>
				<verse number="12">Keď som prišiel do Troady, našiel som tam pripravenú pôdu pre posolstvo o Kristovi.</verse>
				<verse number="13">Znepokojilo ma však, že som sa tam nestretol s bratom Títom. Rozlúčil som sa teda s nimi a vydal sa ďalej do Macedónska.</verse>
				<verse number="14">Ďakujem Bohu, že nám za každých okolností dáva víťaziť v Kristovi a že prostredníctvom nás sa dáva poznať, ako keď sa šíri vzácna vôňa.</verse>
				<verse number="15">My sme akoby Kristovou, Bohu príjemnou vôňou, ktorá sa šíri medzi všetkých ľudí: tých, čo nachádzajú záchranu, i tých, ktorí kráčajú do záhuby.</verse>
				<verse number="16">Pre jedných sme smrtonosnou vôňou, ktorá vedie k záhube, pre druhých životodarnou vôňou, ktorá vedie k životu. Je vôbec niekto schopný plniť takéto poslanie?</verse>
				<verse number="17">My nie sme ako mnohí, ktorým sa hlásanie evanjelia stalo zdrojom zisku. Hovoríme úprimne, ako z Boha pred Bohom v Kristovi.</verse>
			</chapter>
			<chapter number="3">
				<verse number="1">Myslíte, že opäť potrebujeme dokazovať, kým sme? Vari nám treba (ako niektorým iným) nejaké odporučenie, na základe ktorého nás prijmete alebo ktoré nám vy sami vystavíte?</verse>
				<verse number="2">Naším najlepším listom ste predsa vy, ktorých máme zapísaných vo svojich srdciach! Tento list pozná každý a všetci ho môžu čítať.</verse>
				<verse number="3">Na vás je predsa zrejmé, že ste Kristovým listom, ktorý sme písali nie atramentom, ale Duchom živého Boha; nie na kamenné dosky, ale do ľudských sŕdc.</verse>
				<verse number="4">Niečo také vieme povedať len vďaka dôvere v Boha, ktorú máme prostredníctvom Krista.</verse>
				<verse number="5">Nie je v nás nič, prečo by sme mohli tvrdiť, že máme schopnosti konať túto prácu. Ak vieme v tejto službe niečo vykonať, je to len vďaka Bohu.</verse>
				<verse number="6">On nás urobil schopnými byť služobníkmi novej zmluvy, ktorá sa nezakladá na litere, ale na Duchu. Litera zabíja, ale Duch dáva život.</verse>
				<verse number="7">Keď Mojžiš odovzdával izraelskému národu Božie zákony vytesané na kamenných doskách, na tvári sa mu skvel odlesk Božej slávy tak veľmi, že oči všetkých prítomných boli oslepené; a to išlo o zákony, ktorých nedodržiavanie prinášalo smrť.</verse>
				<verse number="8">Nie je vari služba, ktorú Boh koná prostredníctvom svojho Ducha, omnoho slávnejšia?</verse>
				<verse number="9">Ak bola služba, ktorá viedla k odsúdeniu, taká slávna, o čo väčšia je sláva služby, ktorá môže človeka ospravedlniť!</verse>
				<verse number="10">To, čo kedysi oplývalo slávou je dnes ničím v porovnaní so slávou, ktorá všetko prevýšila.</verse>
				<verse number="11">Ak už to, čo bolo iba dočasné, prišlo s takou slávou, o koľko slávnejšie bude to, čo trvá naveky.</verse>
				<verse number="12">Keďže máme takúto nádej, môžeme konať úplne otvorene.</verse>
				<verse number="13">Nemusíme konať ako Mojžiš, ktorý si pred synmi Izraela zahaľoval tvár, aby nevideli, ako sa jej jas postupne stráca.</verse>
				<verse number="14">Mojžišov národ však postihla ešte iná slepota: dodnes, kedykoľvek sa v synagógach číta stará zmluva, zostáva im jej pravý zmysel zahalený – a odkryť ho môže len Kristus.</verse>
				<verse number="15">A tak až dodnes, keď čítajú z Mojžiša, ich srdcia sú akoby zahalené závojom.</verse>
				<verse number="16">Kto sa však obráti k Pánovi, tomu sa otvoria oči.</verse>
				<verse number="17">Ten Pán je Duch a kde vládne Pánov Duch, tam je sloboda.</verse>
				<verse number="18">Na našej nezakrytej tvári sa odráža Pánova sláva ako v zrkadle. Postupne sa stávame jeho čoraz slávnejším obrazom tak, ako nás svojou mocou pretvára Duch Pánov.</verse>
			</chapter>
			<chapter number="4">
				<verse number="1">Sám Pán Boh nám zo svojej milosti zveril túto službu, preto neklesáme na mysli.</verse>
				<verse number="2">Nepotrebujeme skrývať nič nečestné, nepočíname si ľstivo, neprekrúcame Božie slovo, veď Boh je naším svedkom, že hovoríme len pravdu, takže všetci môžu mať istotu, že sme dôveryhodní.</verse>
				<verse number="3">Ak naše posolstvo zostáva niekomu nezrozumiteľným, tak iba tým, čo sa rútia do záhuby.</verse>
				<verse number="4">Im boh tohto sveta oslepil neveriacu myseľ, aby nevideli svetlo radostnej zvesti o sláve Krista, ktorý je Božím obrazom.</verse>
				<verse number="5">Cieľom našich kázní nie je upútavať pozornosť na seba, ale na Ježiša Krista ako Pána. My sme iba vašimi služobníkmi podľa Ježišovej vôle.</verse>
				<verse number="6">Veď ten istý Boh, ktorý povedal: „Nech je svetlo uprostred tmy,“ zažal svoje svetlo aj v našich srdciach, aby sme videli a poznali Božiu slávu v tvári Ježiša Krista.</verse>
				<verse number="7">My sme iba hlinené nádoby, do ktorých Boh vložil svoj nádherný poklad. Každý musí hneď poznať, že tá zvláštna moc nepochádza z nás, ale z Boha.</verse>
				<verse number="8">Hoci na nás útočia zo všetkých strán, nepodliehame, niekedy nevieme ako ďalej, ale nie sme zúfalí.</verse>
				<verse number="9">Prenasledujú nás, ale nie sme opustení. Ak nás zrazia až na zem, nezničí nás to.</verse>
				<verse number="10">Vždy znovu zakúšame Ježišovo umieranie, aby bol aj Ježišov život zjavený na našom tele.</verse>
				<verse number="11">Veď kým žijeme, dennodenne sme vydávaní na smrť pre Ježiša, aby sa na našom smrteľnom tele zjavil Ježišov život.</verse>
				<verse number="12">My čelíme smrti, aby ste vy žili.</verse>
				<verse number="13">Máme však ducha viery, o ktorej je napísané „Uveril som, preto hovorím.“ Aj my veríme, a preto hovoríme.</verse>
				<verse number="14">Vieme totiž, že ten, ktorý vzkriesil z mŕtvych Pána Ježiša, rovnako vzkriesi aj nás a spolu s vami uvedie do svojej prítomnosti.</verse>
				<verse number="15">To všetko sa deje pre vás, aby prehojná milosť zasiahla čo najviac ľudí. O to viac bude vďačnosti a tým viac bude Boh oslávený.</verse>
				<verse number="16">Preto sa netreba poddávať malomyseľnosti. Náš prirodzený život smeruje ku koncu, ale život, ktorý nám dáva Boh, sa obnovuje deň čo deň.</verse>
				<verse number="17">Veď dočasné a ľahké súženie nám prinesie večnú slávu, ktorá to všetko preváži.</verse>
				<verse number="18">Svoj pohľad upierame na neviditeľné veci, nie na viditeľné. Lebo to, čo sa dá vidieť, je len dočasné, ale veci neviditeľné sú večné.</verse>
			</chapter>
			<chapter number="5">
				<verse number="1">Vieme predsa, že až bude príbytok nášho pozemského života zničený, čaká na nás príbytok od Boha, večný dom v nebesiach, ktorý nepostavila ľudská ruka.</verse>
				<verse number="2">Preto tu na zemi stonáme túžbou, aby sme mohli byť oblečení do nebeských šiat,</verse>
				<verse number="3">aby keď raz budeme vyzlečení, neocitli sme sa nahí.</verse>
				<verse number="4">Kým sme totiž v tomto pozemskom stane, stonáme a je nám ťažko. Nechceme byť totiž vyzlečení, ale prijať odev, aby to, čo je smrteľné, bolo pohltené životom.</verse>
				<verse number="5">Je to Boh, kto nás pripravil na túto zmenu, a ako preddavok nám dal svojho Ducha.</verse>
				<verse number="6">Preto sa môžeme s dôverou tešiť na náš nebeský domov. Kým žijeme ako hostia tu na zemi, sme vzdialení od nášho domova u Pána.</verse>
				<verse number="7">Žijeme z viery, nie z toho, čo vidíme.</verse>
				<verse number="8">Preto by sme v plnej dôvere a radi opustili tento život a boli už doma u svojho Pána.</verse>
				<verse number="9">Preto sme plní túžby žiť tak, aby z nás mal radosť, už či to znamená zostať tu v cudzine, alebo odísť do svojej vlasti.</verse>
				<verse number="10">Veď nakoniec sa všetci musíme postaviť pred Kristov súd, kde sa spravodlivo zhodnotí každý dobrý i zlý skutok, ktorý sme počas života vykonali.</verse>
				<verse number="11">A práve táto bázeň pred Pánom nás nabáda presviedčať ostatných. Boh o nás vie všetko a dúfam, že aj vy vo svojom srdci viete, aké sú moje pohnútky.</verse>
				<verse number="12">Nie, nejdeme opäť hovoriť o tom, prečo by ste nám mali dôverovať. Chceme vám iba ukázať, že sa za nás nemusíte hanbiť, a tak sa mohli brániť pred ľuďmi, ktorí sa vystatujú tým, čo je vidieť a nezáleží im na tom, čo je v srdci človeka.</verse>
				<verse number="13">Ak to prospeje Božej sláve, nech nás ľudia pokladajú aj za bláznov. A že v skutočnosti bláznami nie sme, je užitočné pre vás.</verse>
				<verse number="14">Vo všetkom, čo konáme, nás vedie Kristova láska. Poznali sme totiž, že keď jeden zomrel za všetkých, je to, ako keby zomreli všetci.</verse>
				<verse number="15">A za všetkých zomrel preto, aby tí, čo žijú, nežili už viac len sami pre seba, ale pre toho, ktorý za nich zomrel a vstal z mŕtvych.</verse>
				<verse number="16">Neposudzujeme preto už nikoho podľa vonkajších znakov. Aj my sme kedysi takto posudzovali Krista, ale teraz už tak nerobíme.</verse>
				<verse number="17">A preto kto patrí Kristovi, stal sa novým stvorením. Čo bolo predtým, pominulo, začalo sa niečo celkom nové.</verse>
				<verse number="18">To všetko je z Boha, ktorý nás prostredníctvom Ježiša Krista zmieril so sebou a zveril nám službu zmierenia.</verse>
				<verse number="19">Z Božieho poverenia preto prinášame posolstvo zmierenia: Boh prostredníctvom Krista zmieril svet so sebou a nepočíta ľuďom ich previnenia.</verse>
				<verse number="20">Ako Kristovi vyslanci, cez ktorých hovorí Boh, vás v Kristovom mene prosíme: Zmierte sa s Bohom!</verse>
				<verse number="21">Lebo toho, v ktorom nebol žiaden hriech, urobil hriechom pre nás, aby sme prostredníctvom neho mohli prijať Božiu spravodlivosť.</verse>
			</chapter>
			<chapter number="6">
				<verse number="1">Ako Boží služobníci vás naliehavo prosíme: nepremárnite milosť, ktorú ste prijali od Boha!</verse>
				<verse number="2">Veď Boh hovorí: „V čase milosti som vypočul tvoju modlitbu a v deň záchrany som ti pomohol.“ Hovorím vám, že teraz je čas milosti, dnes je deň záchrany.</verse>
				<verse number="3">Nikomu nedávame žiadny dôvod na pohoršenie, aby naša služba nebola spochybnená.</verse>
				<verse number="4">Vo všetkom sa predstavujeme ako Boží služobníci: vo veľkej vytrvalosti, v ťažkostiach, v utrpení, v bolestiach,</verse>
				<verse number="5">v ranách, vo väzení, pri nepokojoch, pri ťažkej práci, v bezsenných nociach či v pôste.</verse>
				<verse number="6">Sme povestní svojou bezúhonnosťou, znalosťami, trpezlivosťou, dobrotou, prítomnosťou Ducha Svätého v nás a úprimnou láskou,</verse>
				<verse number="7">posolstvom o pravde a Božou mocou. Spravodlivosť je našou zbraňou pre obranu aj útok.</verse>
				<verse number="8">Prechádzame slávou i hanobením, predchádza nás dobrá aj zlá povesť, považujú nás za podvodníkov, ale tiež za pravdovravných,</verse>
				<verse number="9">sme neznámi, a predsa o nás všetci vedia, umierame, ale stále sme na žive, trestajú nás, ale nie až na smrť.</verse>
				<verse number="10">Prežívame zármutok, a predsa sa vždy radujeme, sme chudobní a predsa mnohých obohacujeme, nič nemáme a predsa nám všetko patrí.</verse>
				<verse number="11">Korinťania, boli sme k vám úprimní, vyliali sme si pred vami naše srdcia.</verse>
				<verse number="12">Nie sme to my, kto sa pred vami uzatvára – vy sami nás odmietate.</verse>
				<verse number="13">Vravím vám to ako svojim deťom: prijmite nás do svojich sŕdc.</verse>
				<verse number="14">Nespriahajte sa s neveriacimi. Čo môže mať spoločné spravodlivosť a bezprávie? Aké spolužitie môže byť medzi svetlom a temnotou?</verse>
				<verse number="15">Je azda možná nejaká zhoda medzi Kristom a diablom?</verse>
				<verse number="16">Aká jednota môže byť medzi Božím chrámom a modlami? A čo iné sme, ak nie chrám živého Boha? Veď Boh povedal: „Budem žiť uprostred nich a s nimi budem bývať, ja budem ich Bohom a oni budú mojím ľudom.“</verse>
				<verse number="17">A ďalej hovorí Pán: „Oddeľte sa a odíďte od nich, preč od všetkého nečistého a ja vás prijmem</verse>
				<verse number="18">a budem vaším Otcom a vy mojimi synmi a dcérami,“ vraví všemocný Pán.</verse>
			</chapter>
			<chapter number="7">
				<verse number="1">Pamätajte, moji milovaní, že tieto sľuby patria práve nám. Preto odstráňme všetko, čo znečisťuje telo alebo ducha. Berme Boha vážne a priveďme k úplnosti svoju svätosť.</verse>
				<verse number="2">Otvorte pre nás svoje srdcia! Nikomu z vás sme neublížili, nikoho nezviedli na zlé, nikoho neoklamali.</verse>
				<verse number="3">Nehovorím to preto, aby som vás odsúdil. Veď som vám už povedal, že v mojom srdci máte také miesto, že sme spojení na život a na smrť.</verse>
				<verse number="4">Dôverujem vám a viem, že s vami môžem hovoriť otvorene. Som na vás naozaj hrdý. Ste pre mňa veľkým povzbudením a aj napriek ťažkostiam, ktorými prechádzame, prekypujem radosťou.</verse>
				<verse number="5">Ani príchod do Macedónska nám nepriniesol úľavu: okolo nás samé nepriateľstvo, v našom vnútri úzkosť.</verse>
				<verse number="6">Ale Boh vie potešiť skľúčených. Aj nám dodal odvahu Títovým príchodom</verse>
				<verse number="7">a nielen jeho príchodom, ale aj povzbudením, ktorým ste ho potešili. Rozprával nám o vašej túžbe stretnúť sa s nami, o vašej ľútosti a o vašom odhodlaní brániť ma. To všetko ma naplnilo veľkou radosťou.</verse>
				<verse number="8">Aj keď som sa vás svojím listom dotkol, predsa som rád, že som ho napísal. Keď som videl váš smútok, najprv som svoje slová ľutoval,</verse>
				<verse number="9">teraz sa však radujem: nie pre vaše slzy, ale preto, že vás priviedli k zmene. Boh použil bolesť ako liek na vašu nápravu, takže sme vám nijako neublížili.</verse>
				<verse number="10">Ľútosť, ktorej pôvodcom je Boh, vedie človeka k zmene, a tým aj k jeho záchrane; preto je na mieste. Ale zármutok, ktorý je len ľudský, vedie človeka k záhube.</verse>
				<verse number="11">Vidíte, čo vo vás vyvolala ľútosť podľa Božej vôle? Preč je ľahostajnosť: ste naplnení horlivosťou, záujmom, bázňou, túžbou a pripravenosťou potrestať zlo. Ukázali ste, že ste pripravení urobiť pre nápravu všetko čo môžete.</verse>
				<verse number="12">Keď som vám písal, nebolo to kvôli tomu, kto sa dopustil krivdy, ani kvôli tomu, komu ukrivdili, ale aby ste pred Bohom ukázali svoju oddanosť voči nám.</verse>
				<verse number="13">A to nás povzbudilo. Ešte viac nás však potešilo, akú radosť z vás mal Títus a koľko duchovnej sily u vás načerpal.</verse>
				<verse number="14">Nič som nemusel odvolávať z chvály, ktorú o vás počul odo mňa. Vždy som hovoril iba pravdu, aj Títus sa mohol teraz presvedčiť, že som nezveličoval.</verse>
				<verse number="15">Jeho srdcu ste teraz ešte bližší, keď si spomína, ako ste ho v pokore prijali a ako ochotne ste konali podľa jeho pokynov!</verse>
				<verse number="16">Som šťastný, že vám môžem vo všetkom dôverovať.</verse>
			</chapter>
			<chapter number="8">
				<verse number="1">Chceme, bratia, aby ste vedeli, ako veľmi sa prejavila Božia milosť v kresťanských zboroch v Macedónsku.</verse>
				<verse number="2">Hoci sa museli boriť s mnohými ťažkosťami a podstúpiť nejednu tvrdú skúšku, z ich nesmiernej radosti a veľkej chudoby vzišla bezhraničná štedrosť.</verse>
				<verse number="3">Bol som svedkom toho, ako dobrovoľne dávali podľa svojich možností, ba často dokonca oveľa viac.</verse>
				<verse number="4">Oni sami nás prosili, aby mali možnosť zúčastniť sa tejto pomoci pre Boží ľud v Jeruzaleme.</verse>
				<verse number="5">Ich obetavosť predstihla všetky naše očakávania. Nechali sa viesť Bohom, a tak sa najprv úplne odovzdali Pánovi, a potom aj nám.</verse>
				<verse number="6">Preto sme vyzvali Títa, aby u vás dokončil dielo lásky, ktoré už predtým začal.</verse>
				<verse number="7">Ako ste vo všetkom bohatí: vo viere, v slove, v poznaní, v horlivosti aj v láske k nám, buďte bohatí aj v tomto diele milosti.</verse>
				<verse number="8">Neberte to ako príkaz. O nadšení ostatných vám hovorím, aby som vyskúšal úprimnosť vašej lásky.</verse>
				<verse number="9">Viete predsa o milosti nášho Pána Ježiša Krista, že hoci bol bohatý, kvôli vám sa stal chudobným, aby ste vy jeho chudobou zbohatli.</verse>
				<verse number="10">Môj názor je, že by ste mali dokončiť dielo milosti, ktoré ste minulý rok začali. Veď ste to boli vy, kto ho túžil uskutočniť.</verse>
				<verse number="11">Vykonajte teda to, čo ste vykonať chceli. Každý nech dá podľa toho, koľko môže.</verse>
				<verse number="12">Ak dávate ochotne, váš dar Boh prijíma: veď záleží na tom, čo môžete dať, nie na tom, čo dať nemôžete.</verse>
				<verse number="13">Nejde o to, aby sa iným uľahčilo a vám priťažilo, ale aby sa vyrovnali rozdiely.</verse>
				<verse number="14">Ak máte teraz viac, pomôžte tým, ktorí majú nedostatok. Veď oni zasa môžu pomôcť vám, keď vy budete potrebovať. Tak bude každý mať práve toľko, koľko potrebuje.</verse>
				<verse number="15">Veď je napísané: „Kto nazbieral mnoho, nemal nadbytok, a kto nazbieral málo, nemal nedostatok.“</verse>
				<verse number="16">Som vďačný Bohu za to, že dal Títovi do srdca rovnako horlivú starostlivosť o vás, ako mám ja.</verse>
				<verse number="17">Nielenže prijal našu výzvu, aby vás navštívil –, ísť k vám bolo jeho vlastným nadšeným rozhodnutím.</verse>
				<verse number="18">Posielame s ním ešte jedného brata, ktorého si pre jeho oddanosť v službe radostnej zvesti vážia vo všetkých zboroch.</verse>
				<verse number="19">A nielen to – zbory si ho vybrali, aby nás sprevádzal do Jeruzalema so zbierkou, ktorá má osláviť nášho Pána a verejne dokázať našu horlivosť v službe.</verse>
				<verse number="20">Chceme tak predísť prípadným podozreniam, či sme s vyzbieraným obnosom zaobchádzali zodpovedne.</verse>
				<verse number="21">Dbáme o to, aby bolo všetko v poriadku nielen pred Bohom, ale aj pred ľuďmi.</verse>
				<verse number="22">Posielame s nimi ešte jedného brata, ktorý sa už neraz osvedčil ako úprimný kresťan. Teší sa na vás, lebo vám veľmi dôveruje.</verse>
				<verse number="23">Títus je v tejto veci mojím spoločníkom a spolupracovníkom v práci pre vás. Ďalší dvaja sú vyslancami zborov a ich životy sú Kristovi na slávu.</verse>
				<verse number="24">Ukážte im svoju lásku a pred ostatnými zbormi im dokážte, že sme na vás právom hrdí.</verse>
			</chapter>
			<chapter number="9">
				<verse number="1">Myslím, že o pomoci jeruzalemskému zboru som vám ani nemusel písať.</verse>
				<verse number="2">Poznám predsa vašu ochotu a v Macedónsku som hrdo vyhlasoval, že vy v Acháji ste boli na zbierku pripravení už vlani. Práve vaša horlivosť povzbudila mnohých z nich.</verse>
				<verse number="3">Teraz k vám posielam týchto bratov, aby slová chvály na vašu adresu neboli prázdne. Buďte teda pripravení tak, ako som im o tom hovoril.</verse>
				<verse number="4">Ako by sme vyzerali, keby so mnou prišli aj niektorí z Macedónska a zistili by, že nie ste na pomoc pripravení? Aké zahanbenie by sme prežili my – nehovoriac o vašom – zvlášť, keď vo vás vkladáme takú dôveru.</verse>
				<verse number="5">Preto som pokladal za potrebné poprosiť týchto bratov, aby k vám prišli vopred a zhromaždili váš dávno sľúbený dar ešte pred mojím príchodom. Nech je všetko pripravené a je vidieť, že ste to dali ochotne a nie z donútenia.</verse>
				<verse number="6">Pamätajte však: skúpa sejba – skromná žatva. Bohatú úrodu zožne ten, kto štedro seje.</verse>
				<verse number="7">Každý nech dáva podľa toho, ako sa vo svojom srdci vopred rozhodol: nie s donútenia ani s nechuťou. Boh miluje radostného darcu.</verse>
				<verse number="8">Boh má moc požehnať vás takou mierou, že vždy budete mať dosť nielen pre seba, ale aj pre pomoc tým, ktorí to budú potrebovať,</verse>
				<verse number="9">ako je napísané: „On rozdeľuje štedro, dáva chudobným, jeho spravodlivosť trvá naveky.“</verse>
				<verse number="10">On, ktorý dáva roľníkovi zrno i chlieb na jedenie, dá všetko potrebné na sejbu aj vám, spôsobí jej vzrast a rozmnoží tak vašu štedrosť.</verse>
				<verse number="11">Vo všetkom budete obohacovaní, aby ste mohli byť veľkoryso štedrí. To privedie mnohých k chváleniu Boha.</verse>
				<verse number="12">Vykonávanie tejto služby, nielen že prinesie bratom to, v čom majú nedostatok, ale aj ich srdcia naplní vďačnosťou Bohu.</verse>
				<verse number="13">Prostredníctvom vašej služby budú oslavovať Boha za to, že ste sa nechali viesť radostnou správou o Kristovi, ktorá je vaším vyznaním, i za štedrosť, ktorú preukazujete im aj všetkým ostatným.</verse>
				<verse number="14">Budú sa za vás modliť a ich srdcia budú naplnené láskou k vám pre nesmiernu milosť, ktorou vás Boh naplnil.</verse>
				<verse number="15">Vďaka Bohu za jeho neopísateľný dar!</verse>
			</chapter>
			<chapter number="10">
				<verse number="1">Láskavo a pokorne ako Kristus vás chcem napomenúť ja, Pavol, vraj mierny, keď s vami hovorím tvárou v tvár, a trúfalý, keď som preč.</verse>
				<verse number="2">Prosím vás, nenúťte ma, aby som vás presvedčil, že mi nechýba odvaha na ráznejší postup proti tým, čo môjmu konaniu prisudzujú iba ľudské pohnútky.</verse>
				<verse number="3">Áno, som iba obyčajný človek, ale nebojujem vo vlastnej sile.</verse>
				<verse number="4">Zbrane, ktoré používam, nie sú zbrane tohto sveta. Máme účinné Božie zbrane, schopné zbúrať každú pevnosť. Nimi boríme ľudské výmysly</verse>
				<verse number="5">a pýchu človeka namierenú proti každému poznaniu Boha. Nimi si podmaňujeme naše zmýšľanie, aby sa nechalo viesť Kristom.</verse>
				<verse number="6">Sme pripravení potrestať každú neposlušnosť – až kým nepreukážete svoju úplnú oddanosť Kristovi.</verse>
				<verse number="7">Pozeráte sa len na to, čo je vidieť očami. Ak je niekto z vás presvedčený, že patrí Kristovi, nech si uvedomí, že o nič menším Kristovým vlastníctvom sme aj my.</verse>
				<verse number="8">A keby som sa aj trocha viac pochválil mocou, ktorú som dostal od Krista, aby som u vás staval a nie boril, nebudem sa musieť hanbiť.</verse>
				<verse number="9">Ale nerád by som, aby sa zdalo, že vás chcem svojimi listami zastrašovať.</verse>
				<verse number="10">Niektorí hovoria: „Jeho listy sú prísne a tvrdé, ale osobná prítomnosť nevýrazná a ani jeho reč nestojí za veľa.“</verse>
				<verse number="11">Kto takto uvažuje, nech očakáva, že ako sa prejavujeme slovami vo svojich listoch, keď sme ďaleko od vás, takí budeme aj vo svojich skutkoch, keď prídeme.</verse>
				<verse number="12">Nemáme ani len odvahu zaradiť sa medzi tých, alebo porovnávať sa s tými, ktorí vychvaľujú samých seba. Veď byť sám sebe meradlom i vzorom na porovnávanie je pochabosťou.</verse>
				<verse number="13">My sa však nechceme chváliť väčšmi, ako sa patrí. Naším cieľom je splniť úlohy, ktoré nám Pán Boh pridelil, a k nim patrí aj naša práca pre vás.</verse>
				<verse number="14">Až do vášho mesta nás Boh poslal s radostnou správou o Kristovi a nechceme ísť ďalej, ako nám určil.</verse>
				<verse number="15">Ani sa nechceme chváliť cudzou prácou, ale veríme, že keď sa vaša viera upevní, porastie naša vážnosť medzi vami v súlade s určenou mierou</verse>
				<verse number="16">a budeme môcť zvestovať evanjelium aj za vaše územie až tam, kam dosiaľ nepreniklo. Rozhodne si však nechceme privlastňovať výsledky práce iných.</verse>
				<verse number="17">Písmo hovorí: „Kto sa chváli, nech sa chváli tým, čo koná Pán.“</verse>
				<verse number="18">Keď niekto vyhlasuje, aký je schopný, to ešte nič neznamená. Rozhodujúce je to, o kom Boh vydá dobré svedectvo.</verse>
			</chapter>
			<chapter number="11">
				<verse number="1">Verím, že budete trpezlivý k tej mojej malej nerozumnosti. Vydržte to so mnou!</verse>
				<verse number="2">Mám vás totiž tak túžobne rád ako Boh. Ako sa neskazené mladé dievča zasnubuje so svojím budúcim manželom, tak som vás ja zasľúbil Ježišovi Kristovi.</verse>
				<verse number="3">Teraz mi však srdce zviera úzkosť, aby tak, ako keď had zviedol svojou prefíkanosťou Evu, nebola aj vaša myseľ poškvrnená a neodvrátili ste sa od vernej a úprimnej oddanosti Kristovi.</verse>
				<verse number="4">A vy tak pokojne dávate príležitosť každému, kto vám predkladá iného Krista ako my a vnáša medzi vás iného ducha, ako ste prijali a šíri akúsi inú „dobrú“ zvesť, než ste počuli od nás.</verse>
				<verse number="5">Myslím si, že nie som niečo menej ako títo „veľkoapoštoli“!</verse>
				<verse number="6">Možno nie som taký zručný rečník ako oni, ale určite mi nechýba poznanie. O tom sme vás už presvedčili mnohokrát pri rôznych príležitostiach.</verse>
				<verse number="7">Alebo som zhrešil, keď som voči vám vystupoval pokorne, aby ste vy mohli byť vyvýšení? Bola to chyba, keď som vám zvestoval dobrú správu bez nároku na odmenu?</verse>
				<verse number="8">Iné zbory som okrádal, keď som od nich prijímal podporu, len aby som vám mohol slúžiť.</verse>
				<verse number="9">A aj keď som bol u vás a mal som nedostatok, nebol som nikomu na ťarchu. Veď v čom som mal nedostatok, doplnili kresťania z Macedónska. Vždy som konal tak, aby som pre vás nebol bremenom a mienim sa toho držať aj naďalej.</verse>
				<verse number="10">A ako že som vedený Kristovou pravdou, túto moju chválu nikto v celom Achajsku neumlčí.</verse>
				<verse number="11">Prečo? Azda preto, že vás nemám rád? Boh vie, že mám!</verse>
				<verse number="12">Chcem vám i naďalej slúžiť bez akejkoľvek odmeny, aby tí ľudia nemali možnosť vychvaľovať sa, že sú takí ako my.</verse>
				<verse number="13">Veď sú to podvodníci, falošní apoštoli, ktorí sa iba vydávajú za Kristových apoštolov.</verse>
				<verse number="14">Netreba sa tomu, čudovať, veď aj satan na seba berie podobu anjela svetla.</verse>
				<verse number="15">Nikoho teda neprekvapí, že aj jeho pomáhači sa vydávajú za služobníkov spravodlivosti, no ich koniec bude zodpovedať ich skutkom.</verse>
				<verse number="16">Opakujem znovu: nech si nikto nemyslí, že som blázon. A ak ma niekto za takého považuje, potom nech prijme aj moju maličkú samochválu.</verse>
				<verse number="17">Keby som konal podľa Pána, nehovoril by som tak, ale ako nerozumný chvastúň to vari smiem.</verse>
				<verse number="18">Keď sa toľkí chvália meradlami tohto sveta, pochválim sa aj ja.</verse>
				<verse number="19">Vy ste predsa takí múdri, že radi strpíte aj slová blázna.</verse>
				<verse number="20">Veď dokážete znášať, keď vás niekto zotročuje, utráca vaše peniaze, zmocňuje sa vás, vyvyšuje sa nad vás alebo vás bije priamo do tváre.</verse>
				<verse number="21">Zahanbene priznávam, že na niečo také som príliš slabý. Ak však na to niekto má odvahu – opäť hovorím ako blázon –, potom si trúfam aj ja.</verse>
				<verse number="22">Tak oni sú Hebreji? Ja tiež! Patria do izraelského národa? Ja tiež! Sú Abrahámovými potomkami? Ja tiež!</verse>
				<verse number="23">Sú Kristovými služobníkmi? O tom väčším som ja! (Ak mám hovoriť ako pomätenec.) Prežil som viac námahy ako oni, viackrát som bol vo väzení, rán pri bití som utŕžil viac ako oni, často som bol v ohrození života.</verse>
				<verse number="24">Päť ráz mi dali Židia naložiť tridsaťdeväť rán bičom,</verse>
				<verse number="25">trikrát ma zbili palicami, raz dokonca kameňovali. Trikrát som zažil stroskotanie lode a z toho raz som noc a deň strávil vo vlnách mora.</verse>
				<verse number="26">Často som bol na cestách – ohrozovaný rozvodnenými riekami, lupičmi, vlastnými súkmeňovcami i pohanmi. Smrť mi hrozila v rozbesnených davoch i na ľudoprázdnych púšťach, na rozbúrenom mori, ba aj medzi falošnými bratmi.</verse>
				<verse number="27">Viem, čo je to práca a námaha, časté bdenie, mučivý hlad a smäd, časté pôsty, čo je to na kosť premrznúť a nemať si čo obliecť.</verse>
				<verse number="28">A navyše na mňa stále doliehajú starosti o všetky kresťanské zbory.</verse>
				<verse number="29">Stalo sa niekedy, že by sa ma nedotkla slabosť kohokoľvek z vás tak, že by som ju neprežíval ako vlastnú slabosť? Netrápil som sa vari, keď niekto podliehal pokušeniu?</verse>
				<verse number="30">Ak už sa teda mám chváliť, budem sa chváliť svojou slabosťou.</verse>
				<verse number="31">Boh a Otec Pána Ježiša – nech je mu vzdávaná večná chvála – vie, že neklamem.</verse>
				<verse number="32">V Damasku dal miestodržiteľ kráľa Areta strážiť mestské brány, aby ma chytil.</verse>
				<verse number="33">Dal som sa teda spustiť v koši po lane otvorom v mestských hradbách, a tak som unikol z jeho rúk.</verse>
			</chapter>
			<chapter number="12">
				<verse number="1">A keď sa už mám chváliť, hoci to nie je na nič dobré, prejdem ešte k znameniam a videniam od Pána.</verse>
				<verse number="2">Viem o človeku, patriacom Kristovi, ktorý bol pred štrnástimi rokmi prenesený až do tretieho neba. Neviem však, či to bolo len v duchu, alebo aj fyzicky – to vie len Boh.</verse>
				<verse number="3">Ale či už v tele alebo mimo tela, viem, že ten človek</verse>
				<verse number="4">bol vychvátený do raja a počul nevypovedateľné veci. Človek niečo také nemôže ani vysloviť.</verse>
				<verse number="5">Takýto človek by bol dôvodom na chválu; ja sa však nechcem chváliť sám sebou, iba ak svojimi slabosťami.</verse>
				<verse number="6">Mohol by som sa chváliť ešte aj inými vecami a nebola by to odo mňa pochabosť – hovoril by som pravdu. Radšej to však robiť nebudem. Nech ma každý posudzuje iba podľa toho, čo na mojom živote vidí a v mojom posolstve počuje.</verse>
				<verse number="7">Pán Boh mi dal také výnimočné zjavenie, že bolo treba pridať aj jedno trápenie, aby som nebol príliš namyslený: je to telesná bolesť, ktorá mi ako satanov posol svojimi ranami pripomína, aby som sa nevyvyšoval.</verse>
				<verse number="8">Trikrát som Pána prosil, aby ma od toho oslobodil,</verse>
				<verse number="9">ale on mi povedal: „Stačí ti moja milosť. Veď moja moc sa prejaví práve v tvojej slabosti.“ A tak sa radšej budem chváliť slabosťami, aby na mne spočinula Kristova moc.</verse>
				<verse number="10">Preto rád prijímam aj slabosť, príkorie, biedu, prenasledovanie a bolesť, lebo tým všetkým slúžim Kristovi. Veď práve vtedy, keď som slabý, som silný.</verse>
				<verse number="11">Teraz som sa teda predstavil ako nerozumný človek. Ale vy sami ste ma k tomu prinútili. Vy ste tí, od ktorých som mal dostať odporúčanie. Lebo hoci vo vlastnej sile nič neznamenám, za tými „veľkoapoštolmi“ som nezaostal v žiadnej oblasti.</verse>
				<verse number="12">Keď som bol medzi vami, dôkazy môjho apoštolstva sa prejavili prostredníctvom trpezlivosti v znameniach, zázrakoch a nadprirodzených prejavoch moci.</verse>
				<verse number="13">V čom som vás ukrátil oproti ostatným cirkevným zborom? Vari v tom, som od vás nežiadal hmotnú podporu? Ó, tak potom mi túto krivdu opusťte!</verse>
				<verse number="14">Pripravujem sa teraz na tretiu návštevu u vás – a ani teraz pre vás nebudem bremenom. Nejde mi o vaše peniaze, ale o vás! Veď nie deti majú sporiť pre rodičov, ale rodičia pre deti.</verse>
				<verse number="15">Pre vašu záchranu rád obetujem všetko čo mám – aj samého seba. Máte ma radi stále menej len preto, že rastie moja láska k vám?</verse>
				<verse number="16">Nebol som vám teda na obtiaž, ale niektorí z vás si myslia, že som prešibaný a že som vás dobehol.</verse>
				<verse number="17">Žiadal som vari od vás niečo prostredníctvom tých, ktorých som k vám poslal?</verse>
				<verse number="18">Poslal som za vami Títa spolu s ďalším bratom. Pripravil vás Títus o niečo? Nepridŕžal sa azda rovnakých zásad ako ja? Nekonal vari v rovnakom duchu?</verse>
				<verse number="19">Stále si myslíte, že máme potrebu sa pred vami obhajovať? Milovaní, Boh je mi svedkom, že nás vedie Kristus a všetko, čo hovoríme, má prispieť k vášmu rastu.</verse>
				<verse number="20">Obávam sa, aby som vás nenašiel, až zase prídem, takých, akých by som nechcel, a vám zase aby som sa nevidel takým, akým vy ma nechcete mať. Bol by som nerád, keby došlo k sporom, závisti, hádkam, k bezohľadnému sebectvu, osočovaniu, klebeteniu, k bezočivému povyšovaniu sa či k rozbrojom.</verse>
				<verse number="21">Nechcel by som, aby ma Boh pred vami pokoril tak, že by som sa musel trápiť nad tými, ktorí už predtým žili v hriechu a doteraz sa neodvrátili od nečistoty, nemravnosti a hriešnej zmyselnosti, do ktorej padli.</verse>
			</chapter>
			<chapter number="13">
				<verse number="1">Toto bude už moja tretia cesta k vám. A vy viete, že každá výpoveď musí byť potvrdená dvoma alebo tromi svedkami.</verse>
				<verse number="2">Varoval som vás už pri svojej druhej návšteve a aj teraz to vo svojom liste opakujem tým, ktorí zostávajú v hriechu, ale aj všetkým ostatným: keď opäť prídem, nikoho nebudem šetriť.</verse>
				<verse number="3">Potom dostanete dôkaz, že cezo mňa hovorí Kristus, ktorý sa vám nepredstaví ako slaboch, ale ako niekto, kto má moc.</verse>
				<verse number="4">Zomrel síce na kríži ako bezmocný človek, ale teraz z moci Božej žije! Aj my sme tak ako on slabí, ale rovnako ako on budeme žiť z Božej moci, aby sme vám mohli slúžiť.</verse>
				<verse number="5">Skúmajte svoje vnútro, pýtajte sa samých seba, či naozaj žijete život viery. Vari ste nezistili, že Kristus žije vo vás? Mohlo by sa to stať, ak ste v tejto skúške neobstáli.</verse>
				<verse number="6">Dúfam, že ste postrehli, že my sme v tejto skúške neprepadli.</verse>
				<verse number="7">Modlíme sa však, aby ste nevykonali nič zlé; nie však preto, aby sa ukázalo, že my máme pravdu. Ide nám o to, aby ste konali správne, aj keby sa zdalo, že my sme neobstáli.</verse>
				<verse number="8">Proti pravde predsa nemôžeme bojovať, môžeme konať len v prospech pravdy.</verse>
				<verse number="9">Radujeme sa, že vy ste silní, hoci my prežívame svoje slabosti. Veď preto sa aj modlíme, aby ste boli dokonalí.</verse>
				<verse number="10">Píšem vám to preto, aby som pri svojom príchode nemusel postupovať prísne a využívať tak právomoc, ktorý mi Pán dal na budovanie, nie borenie.</verse>
				<verse number="11">Nakoniec, bratia moji, radujte sa, naprávajte svoje nedostatky, povzbudzujte sa, žite v jednomyseľnosti a vzájomnom pokoji a Boh lásky a pokoja bude s vami.</verse>
				<verse number="12">Pozdravte sa navzájom láskavým objatím. Pozdravujú vás všetci, ktorí patria k Božiemu ľudu.</verse>
				<verse number="13">Nech je s vami všetkými milosť Pána Ježiša Krista, Božia láska a spoločenstvo svätého Ducha.</verse>
			</chapter>
		</book>
		<book number="48">
			<chapter number="1">
				<verse number="1">Pavol – apoštol nie z poverenia ľudí či z rozhodnutia človeka, ale z vôle Ježiša Krista a Boha Otca, ktorý ho vzkriesil z mŕtvych –</verse>
				<verse number="2">a všetci bratia a sestry, ktorí sú tu so mnou, zborom v Galácii:</verse>
				<verse number="3">nech vás Boh náš Otec, a Pán Ježiš Kristus obdarí pokojom a milosťou.</verse>
				<verse number="4">My sme zhrešili, ale on sa obetoval z nás, aby nás vytrhol z tohto skazeného sveta. Taká bola vôľa nášho Boha a Otca.</verse>
				<verse number="5">Jemu patrí sláva na večné veky.</verse>
				<verse number="6">Som udivený, že ste sa tak rýchlo odvrátili od Boha, ktorý vás povolal Kristovou milosťou a prijali ste inú „dobrú“ správu.</verse>
				<verse number="7">Veď žiadne iné evanjelium nie je, to len niektorí sa vás snažia zmiasť a chcú poprekrúcať Kristovo evanjelium.</verse>
				<verse number="8">Nech je prekliaty každý, kto by vám prišiel hlásať iné evanjelium, či už by sme to boli my alebo sám anjela z neba.</verse>
				<verse number="9">Hovorili sme o tom už skôr a teraz to opakujem: nech je prekliaty každý, kto hlása iné evanjelium, než to, ktoré ste prijali!</verse>
				<verse number="10">Usilujem sa teraz o priazeň u ľudí alebo u Boha? Snažím sa zapáčiť ľuďom? Ak by mi išlo o prijatie u ľudí, nebol by som Kristovým služobníkom.</verse>
				<verse number="11">Bratia, uisťujem vás, že dobrá správa, ktorú som vám zvestoval, nemá ľudský pôvod.</verse>
				<verse number="12">Od žiadneho človeka som ju neprevzal, ani som sa o nej nenaučil. Zjavil mi ju Ježiš Kristus.</verse>
				<verse number="13">Vy predsa viete, ako som sa správal, keď som bol ešte oddaný židovstvu, a ako neúprosne som prenasledoval Božiu cirkev a usiloval sa ju zničiť.</verse>
				<verse number="14">Svojím židovstvom som prevyšoval všetkých vrstovníkov svojho ľudu – tak veľmi som horlil za tradície našich otcov.</verse>
				<verse number="15">Bohu si ma vybral už pred mojím narodením, povolal ma svojou milosťou</verse>
				<verse number="16">a s potešením mi zjavil svojho Syna, aby som radostnú správu o ňom hlásal všetkým národom. Vtedy som sa neradil s ľuďmi,</verse>
				<verse number="17">ba ani som sa nešiel do Jeruzalema za tými, ktorí sa stali apoštolmi skôr ako ja. Odišiel som do Arábie, a potom som sa zase vrátil do Damasku.</verse>
				<verse number="18">Až po troch rokoch som sa vypravil do Jeruzalema, aby som sa osobne zoznámil s Petrom. Pobudol som u neho dva týždne,</verse>
				<verse number="19">ale okrem Jakuba, Ježišovho brata, som sa už s inými apoštolmi nestretol.</verse>
				<verse number="20">Boh mi je svedkom, že to, čo vám píšem, je pravda.</verse>
				<verse number="21">Potom som putoval do Sýrie a Cilície,</verse>
				<verse number="22">ale v Judsku ma kresťania ešte stále osobne nepoznali.</verse>
				<verse number="23">Dopočuli sa len, že ich niekdajší prenasledovateľ teraz zvestuje evanjelium, ktoré sa kedysi snažil zničiť.</verse>
				<verse number="24">A chválili za mňa Boha.</verse>
			</chapter>
			<chapter number="2">
				<verse number="1">Až o štrnásť rokov som sa znova vybral do Jeruzalema s Barnabášom a vzal som so sebou aj Títa.</verse>
				<verse number="2">Šiel som tam na Boží pokyn a uznávaným apoštolom som predložil evanjelium, ktoré zvestujem pohanom, aby som sa uistil, že moje predchádzajúce i terajšie úsilie nie je márne.</verse>
				<verse number="3">Dokonca ani Títa nenútili dať sa obrezať, hoci je pôvodom Grék,</verse>
				<verse number="4">ako sa o to usilovali tí kresťania, ktorí svoju vieru len predstierali. Nenápadne sa votreli medzi nás s úmyslom vyšpehovať, na čom je založená naša sloboda, ktorú máme ako veriaci v Ježiša Krista. Chceli by nás totiž opäť zotročiť.</verse>
				<verse number="5">Ani na v najmenšom sme im však neustúpili, ani sa im nepodriadili, aby sa pravda evanjelia zachovala aj pre vás.</verse>
				<verse number="6">Nikto z tých, ktorých názor sa v cirkvi cení (vôbec mi nezáleží na tom, kým boli predtým – veď pred Bohom sme si všetci rovní) a tešia sa zvláštnej vážnosti, nič ďalšie k môjmu evanjeliu nepridali.</verse>
				<verse number="7">Naopak, videli, že Boh mi dal dôveru kázať evanjelium pohanom, podobne ako Petrovi Židom –</verse>
				<verse number="8">veď ten, ktorý pôsobil prostredníctvom Petra, aby bol apoštolom u obrezaných, dal aj mne moc slúžiť pohanom.</verse>
				<verse number="9">Keď teda Jakub, Kéfas a Ján, považovaní za stĺpy cirkvi, videli milosť, ktorou som obdarovaný, podali mne a Barnabášovi pravicu na znak dohody, že my pôjdeme k pohanom a oni medzi Židov.</verse>
				<verse number="10">Odporúčali nám iba, aby sme nezabúdali na chudobných. Práve o to som sa vždy usiloval aj ja.</verse>
				<verse number="11">Keď však Peter prišiel do Antiochie, musel som ho verejne pokarhať, pretože si to naozaj zaslúžil.</verse>
				<verse number="12">Najprv totiž pokojne stoloval s kresťanmi z pohanov, ale keď prišli niektorí bratia od apoštola Jakuba, ktorí boli obrezaní, začal sa zo strachu pred nimi vyhýbať kresťanom z pohanov a obchádzal ich.</verse>
				<verse number="13">S ním sa pretvarovali aj ďalší kresťania zo Židov a dokonca aj Barnabáš sa dal strhnúť týmto pokrytectvom.</verse>
				<verse number="14">Keď som videl, že nekonajú v súlade s pravdou evanjelia, povedal som Petrovi pred všetkými: „Ty si rodom Žid, ale pokiaľ ide o Mojžišov zákon, žiješ ako pohan, nie ako Žid. Prečo teda nútiš pohanov, aby žili podľa židovských predpisov?</verse>
				<verse number="15">My obaja sme rodom Židia a nie ‚hriešni‘ pohania.</verse>
				<verse number="16">Vieme však, že človek sa pred Bohom nemôže ospravedlniť plnením nariadení zákona. Veď aj my sme uverili v Ježiša Krista, aby sme mohli byť ospravedlnení pred Bohom z viery v Krista, a nie poslušným plnením zákona. Veď konanie skutkov, ktoré vyžaduje zákon, neospravedlní nikoho.</verse>
				<verse number="17">Keď teda túžime po ospravedlnení v Kristovi, a predsa zisťujeme, že sme hriešnikmi, je to vari Kristus, kto nás vedie do hriechu? Určite nie!</verse>
				<verse number="18">Veď by som hrešil, keby som teraz staval to, čo som práve zbúral.</verse>
				<verse number="19">Zákon ma totiž odsúdil na smrť a rozsudok bol vykonaný. To znamená, že môj starý život sa skončil a ja žijem teraz novým životom pre Boha: s Kristom som bol ukrižovaný aj ja.</verse>
				<verse number="20">Žijem síce, ale to už nie je môj život, to vo mne žije Kristus. Žijem vo viere v Syna Božieho, ktorý si ma zamiloval a obetoval za mňa svoj život.</verse>
				<verse number="21">Nepohŕdam touto Božou milosťou. Keby totiž na ospravedlnenie stačilo plniť nariadenia zákona, bola by Kristova smrť zbytočná.“</verse>
			</chapter>
			<chapter number="3">
				<verse number="1">Ach, vy nerozumní Galaťania, vari vás ktosi počaroval? Veď vám bol vykreslený priamo pred očami ukrižovaný Ježiš Kristus</verse>
				<verse number="2">Rád by som sa od vás dozvedel jednu vec: Ducha Svätého ste dostali na základe konania skutkov, ktoré vyžaduje Zákon, alebo preto, že ste uverili zvesti evanjelia?</verse>
				<verse number="3">To ste naozaj takí zaslepení? Začali ste žiť z Ducha Božieho, a nakoniec chcete skončiť pri ľudskej snahe?</verse>
				<verse number="4">Toľko ste vytrpeli a nadarmo? A keby len nadarmo!</verse>
				<verse number="5">Daroval vám Boh svojho Ducha a urobil toľko zázrakov medzi vami preto, že ste dodržiavali Zákon, alebo preto, že ste uverili zvesti o záchrane?</verse>
				<verse number="6">Spomeňte si na Abraháma: „dôveroval Bohu a on ho preto považoval za spravodlivého.“</verse>
				<verse number="7">Pochopte, že skutočnými potomkami Abraháma sú tí, ktorí Bohu dôverujú.</verse>
				<verse number="8">Písmo už dávno poukazovalo na to, že Boh aj pohanov ospravedlní na základe ich viery. Už Abrahám dostal zasľúbenie: „Prostredníctvom teba budú požehnané všetky národy.“</verse>
				<verse number="9">Teda tí, čo uveria, získajú rovnaké požehnanie ako Abrahám, muž viery.</verse>
				<verse number="10">Na druhej strane tí, čo sa spoliehajú na svoje záslužné skutky v plnení Zákona, sú pod kliatbou, lebo je napísané: „Prekliaty je každý, kto nezotrváva vo všetkom, čo je napísané v knihe Zákona, a nekoná podľa toho.“</verse>
				<verse number="11">Je teda jasné, že na základe skutkov zákona nebude pred Bohom ospravedlnený nikto, pretože „spravodlivý bude žiť z viery.“</verse>
				<verse number="12">Viera a poslušnosť príkazov však nie je to isté. Zákon hovorí: „Človek, ktorý plní moje ustanovenia, bude žiť.“</verse>
				<verse number="13">Z tejto kliatby Zákona nás vykúpil Kristus tým, že sa sám stal kliatbou. Lebo je napísané: „Prekliaty je každý, kto visí na dreve.“</verse>
				<verse number="14">Stalo sa to, aby prostredníctvom Ježiša Krista dostali požehnanie dané Abrahámovi aj pohania a aby sme vierou mohli prijať zasľúbeného Ducha Svätého.</verse>
				<verse number="15">Bratia, veď sami viete, že ak sa raz napíše závet a stane sa právoplatným, nemôže ho už nikto zrušiť alebo k nemu niečo pridať.</verse>
				<verse number="16">Boh sa zaviazal sľubom Abrahámovi a jeho potomkovi a všimnite si, nehovorí sa tu o potomkoch, akoby hovoril o mnohých, ale o jednom potomkovi a myslí sa tým Kristus.</verse>
				<verse number="17">A tak ani zákon, vydaný až o štyristotridsať rokov neskôr, nemôže zrušiť zmluvu uzavretú s Abrahámom a zbaviť zasľúbenie platnosti.</verse>
				<verse number="18">Keby sa totiž dedičstvo dalo získať plnením ustanovení Zákona, nemohlo by byť založené na zasľúbení. Boh ho však z milosti dal Abrahámovi prostredníctvom svojho sľubu.</verse>
				<verse number="19">Načo bol potom ešte pridaný Zákon? Na to, aby sme poznali, ako sme sa od Boha vzdialili. Bol vyhlásený anjelmi a zverený ľudskému prostredníkovi, kým nepríde ten zasľúbený potomok.</verse>
				<verse number="20">S Abrahámom však Boh hovoril bez prostredníka, osobne. Veď Boh je jeden.</verse>
				<verse number="21">Znamená to, že sú Božie zasľúbenia a Boží zákon v rozpore? Určite nie! Keby tu bol Zákon, ktorý by mohol dať život, potom by naozaj bolo možné dosiahnuť ospravedlnenie plnením Zákona.</verse>
				<verse number="22">Podľa Písma je však celý svet v zajatí hriechu, a tak to zasľúbené bolo dané prostredníctvom viery v Ježiša Krista všetkým, ktorí veria.</verse>
				<verse number="23">Kým neprišla viera, boli sme zajatcami Zákona. Ten nás strážil pre chvíľu, keď sa zjaví viera.</verse>
				<verse number="24">Zákon bol teda naším prísnym vychovávateľom, kým neprišiel Kristus, aby sme mohli byť ospravedlnení na základe viery.</verse>
				<verse number="25">Keď však prišla viera, nepodliehame už prísnemu vychovávateľovi.</verse>
				<verse number="26">Veď v Ježišovi Kristovi sme prostredníctvom viery Božími deťmi.</verse>
				<verse number="27">Vy všetci, ktorí ste boli pokrstení do spoločenstva s Kristom, ste na seba vzali Kristov charakter.</verse>
				<verse number="28">Už nieto rozdielu medzi Židom a pohanom, otrokom a slobodným, mužom a ženou. Všetci ste jedno v Kristovi Ježišovi.</verse>
				<verse number="29">A tak, ak ste Kristovi, ste aj potomkami Abraháma, a teda aj dedičmi toho, čo Boh zasľúbil.</verse>
			</chapter>
			<chapter number="4">
				<verse number="1">Chcem tým povedať, že aj s dedičstvom je to podobne: Kým dedič nie je plnoletý, niet rozdielu medzi ním a sluhom, hoci mu patrí všetko.</verse>
				<verse number="2">Musí poslúchať svojich poručníkov a správcov otcovho majetku až do času, ktorý určil otec.</verse>
				<verse number="3">Tak je to aj s nami. Kým sme boli nedospelí, boli sme otrokmi mocností tohto sveta.</verse>
				<verse number="4">Keď však nadišiel určený čas, poslal Boh svojho Syna, ktorý sa narodil ako každý iný človek a bol podriadený Zákonu,</verse>
				<verse number="5">aby nás, ktorí sme boli otrokmi zákona, vykúpil a prijali tak opäť práva detí.</verse>
				<verse number="6">A keďže ste Božími deťmi, Boh dal do našich sŕdc Ducha svojho Syna, Ducha, ktorý volá: „Otec, Otecko!“</verse>
				<verse number="7">A tak už nie si otrokom, ale Božím dieťaťom, a ako taký aj dedičom jeho kráľovstva.</verse>
				<verse number="8">Kým ste ešte nepoznali Boha, slúžili ste tým, ktorí vo svojej prirodzenosti bohmi nie sú.</verse>
				<verse number="9">Ale teraz, keď ste spoznali Boha, alebo skôr, keď on spoznal vás, ako je možné, že sa chcete znova vracať k tým slabým a biednym pravidlám a stať sa ich otrokmi?</verse>
				<verse number="10">Prečo pripisujete taký význam dodržiavaniu dní, mesiacov, období a rokov?</verse>
				<verse number="11">Bojím sa o vás, aby úsilie, ktoré som vám venoval, nebolo nakoniec zbytočné.</verse>
				<verse number="12">Žiadam vás, bratia, buďte ako ja, veď aj ja som ako vy. Doteraz ste mi v ničom neublížili.</verse>
				<verse number="13">Viete, že som bol chorý, keď som vám prvý raz zvestoval evanjelium.</verse>
				<verse number="14">A hoci môj stav vo vás mohol vzbudiť pokušenie odmietnuť ma či opovrhnúť mnou, vy ste ma prijali ako Božieho posla, ba priam ako samého Ježiša Krista.</verse>
				<verse number="15">Akí ste boli vtedy šťastní. Čo sa stalo? Veď by som mohol dosvedčiť, že keby to bolo možné, vlastné oči by ste si boli vylúpili a darovali ich mne!</verse>
				<verse number="16">A teraz iba preto, že vám hovorím pravdu, stal som sa vaším nepriateľom?</verse>
				<verse number="17">Falošní učitelia, ktorí sa tak horlivo uchádzajú o vašu priazeň, to s vami nemyslia dobre; chcú vás od nás odlúčiť, aby ste horlili pre nich.</verse>
				<verse number="18">Je správne horliť, ale pre dobrú vec a vždy, nie iba vtedy, keď som s vami.</verse>
				<verse number="19">Deti moje, znovu pre vás trpím, ako keď žena privádza na svet dieťa a bude to tak, kým nebudete podobní Kristovi.</verse>
				<verse number="20">Ako rád by som bol teraz medzi vami a našiel pre vás to pravé slovo, lebo už naozaj neviem, čo s vami.</verse>
				<verse number="21">Počujte vy, čo si myslíte, že je nevyhnutné dodržiavať predpisy židovského zákona: či nerozumiete, čo hovorí Zákon?</verse>
				<verse number="22">Je napísané, že Abrahám mal dvoch synov: jedného so svojou otrokyňou, druhého so slobodnou, so svojou manželkou.</verse>
				<verse number="23">Syn otrokyne sa narodil z vôle človeka, druhý však podľa Božieho zasľúbenia.</verse>
				<verse number="24">Je to obrazná reč – dve ženy tu predstavujú dve zmluvy. Tá prvá je z hory Sinaj, Hagar, ktorá rodí deti do otroctva.</verse>
				<verse number="25">Hagar z hory Sinaj v Arábii predstavuje v tomto obraze terajší Jeruzalem, ktorý so svojimi deťmi žije v otroctve.</verse>
				<verse number="26">Ale Jeruzalem, ktorý je hore, je slobodný – ten je našou matkou podobne, ako ňou bola Sára.</verse>
				<verse number="27">Je totiž napísané: „Raduj sa, neplodná, ktorá nerodíš, jasaj a krič ty, ktorá nemáš pôrodné bolesti. Lebo opustená má viac detí ako tá, ktorá má muža.“</verse>
				<verse number="28">Vy, bratia, ste rovnako ako Izák zasľúbenými deťmi.</verse>
				<verse number="29">Ale ako už vtedy syn narodený z otrokyne prenasledoval toho, ktorý sa narodil z vôle Božieho Ducha, tak je to aj dnes.</verse>
				<verse number="30">Čo však vraví Písmo? „Vyžeň otrokyňu aj jej syna! Lebo syn otrokyne nebude dedičom spolu so synom slobodnej!“</verse>
				<verse number="31">Bratia, my nie sme synmi otrokyne, ale synmi slobodnej.</verse>
			</chapter>
			<chapter number="5">
				<verse number="1">Sme slobodní – veď Kristus nám vydobyl slobodu. Žite preto slobodne a nedajte sa zase spútať otrockým jarmom.</verse>
				<verse number="2">Ja, Pavol, vám vravím, že ak sa dávate obrezávať podľa židovského zákona, Kristova obeť pre vás stráca svoj zmysel.</verse>
				<verse number="3">Znova zdôrazňujem každému z vás, aby ten, kto sa dáva obrezať, dôsledne plnil celý Zákon.</verse>
				<verse number="4">Vy všetci, ktorí chcete získať ospravedlnenie na základe dodržiavania Zákona, odlúčili ste sa od Krista a unikli ste spod vplyvu jeho milosti.</verse>
				<verse number="5">My však prostredníctvom Ducha vo viere netrpezlivo očakávame spravodlivosť, ktorá je našou nádejou.</verse>
				<verse number="6">Veď keď patríme Kristovi, nezáleží na tom, či je niekto obrezaný alebo nie: dôležitá je viera, ktorá sa prejavuje nesebeckou láskou.</verse>
				<verse number="7">Bratia, tak dobre ste začali! Kto vám zabránil, aby ste žili podľa pravdy?</verse>
				<verse number="8">Určite to nevyšlo do toho, ktorý vás povoláva.</verse>
				<verse number="9">Viete, že trocha kvasu stačí, aby nakyslo celé cesto.</verse>
				<verse number="10">Ja však dôverujem Bohu, že sa neodchýlite k inému zmýšľaniu. Ten však, kto vnáša medzi vás zmätok, neujde trestu, nech je to ktokoľvek.</verse>
				<verse number="11">Niektorí tvrdia, že stále učím nutnosť obriezky. Prečo by som bol potom terčom prenasledovania? Veď by som tak odstránil pohoršenie, ktoré prináša kríž.</verse>
				<verse number="12">Nech tí, čo vás znepokojujú kvôli obriezke, sa dajú hoci aj vykastrovať!</verse>
				<verse number="13">Milovaní bratia, Kristus vás predsa povolal, aby ste boli slobodní. To však neznamená, že by ste mali teraz užívať a konať všetko, čo sa vám len zachce. Radšej si vedení láskou slúžte navzájom.</verse>
				<verse number="14">Veď celý zákon sa dá zhrnúť do jedinej vety: Miluj svojho blížneho ako seba samého!</verse>
				<verse number="15">Ak sa však namiesto toho hryziete a žeriete, dajte pozor, aby ste sa navzájom nepriviedli do záhuby!</verse>
				<verse number="16">Radím vám: Dajte sa viesť Duchom Svätým, tak odoláte tomu, na čo vás navádza vaša hriešna prirodzenosť.</verse>
				<verse number="17">Lebo človek vo svojej prirodzenosti koná proti Božiemu Duchu a Duch proti hriešnym túžbam človeka. Je to protiklad, ktorý vedie k tomu, že človek robí to, čo nechce.</verse>
				<verse number="18">Ak vás však vedie Duch Svätý, nie ste otrokmi zákona.</verse>
				<verse number="19">U toho, kto sa dáva viesť telesnými túžbami, prejavujú sa tieto skutky: nemravnosť, nečistota, hriešna zmyselnosť,</verse>
				<verse number="20">modlárstvo, čarodejníctvo, spory, roztržky, hádky, hnevy, bezohľadné sebectvo, rozdelenie a rozkol,</verse>
				<verse number="21">závisť, opilstvo, obžerstvo a im podobné necnosti. Už raz som povedal a opakujem znova, že tí, ktorí takéto veci robia, nebudú mať podiel na Božom kráľovstve.</verse>
				<verse number="22">Ovocím života, ktorý vedie Boží Duch je: láska, radosť, pokoj, trpezlivosť, láskavosť, dobrota, vernosť,</verse>
				<verse number="23">nežnosť a sebaovládanie. Kto takto žije, nepríde do konfbdtu so žiadnym zákonom.</verse>
				<verse number="24">Tí, ktorí patria Kristovi, nechali svoje prirodzené zlé žiadosti a vášne zomrieť s ním na kríži.</verse>
				<verse number="25">Ak nám Duch dal nový život, má to byť zrejmé v našom konaní.</verse>
				<verse number="26">Neusilujme sa o prázdnu slávu, neprovokujme sa navzájom, nezáviďme si.</verse>
			</chapter>
			<chapter number="6">
				<verse number="1">Bratia, ak by sa stalo, že niekoho ovládne hriech, usilujte sa vy, ktorí ste vedení Božím Duchom, priviesť ho späť na pravú cestu v duchu miernosti. Dávajte si na seba pozor, aby ste aj vy nepodľahli pokušeniu.</verse>
				<verse number="2">Pomáhajte si navzájom niesť svoje bremená, a tak naplníte Kristov zákon.</verse>
				<verse number="3">Ak si niekto o sebe namýšľa, aký je dôležitý, a pritom nič neznamená, klame sám seba.</verse>
				<verse number="4">Každý nech skúma svoje vlastné konanie. Možno bude mať dôvod byť na niečo hrdý, ale nech sa s nikým neporovnáva.</verse>
				<verse number="5">Každý sa bude zodpovedať sám za seba.</verse>
				<verse number="6">S tými, ktorí vás vyučujú Božím cestám, sa ochotne deľte so všetkým dobrým.</verse>
				<verse number="7">A nemýľte sa! Boha nikto nemôže podviesť. Čo človek rozsieva, to bude aj žať.</verse>
				<verse number="8">Kto všetko svoje úsilie zameriava na uspokojenie svojich hriešnych túžob, ženie sa do záhuby, lebo telo je smrteľné. Kto však svoje úsilie venuje budovaniu kráľovstva Ducha, získa večný život, lebo Duch dáva život.</verse>
				<verse number="9">Nedajme sa pri konaní dobra premôcť únavou, lebo keď vytrváme, čaká nás slávna žatva.</verse>
				<verse number="10">A tak kým je čas, preukazujme dobro všetkým, najmä však tým, s ktorými nás spája viera v Ježiša Krista.</verse>
				<verse number="11">Vidíte tie veľké písmená? Píšem vám svojou vlastnou rukou!</verse>
				<verse number="12">Tým, ktorí vás nútia dávať sa obrezať, ide len o to, aby získali priazeň Židov a aby ich neprenasledovali pre Kristov kríž.</verse>
				<verse number="13">Sami však, hoci obrezaní, neplnia všetky ustanovenia zákona, chcú len, aby sa mohli pochváliť, že získali nových prívržencov zákona.</verse>
				<verse number="14">Mne je však podobné chvastanie sa cudzie. Ja sa chválim iba krížom Pána Ježiša Krista. Kríž spôsobil, že svet je pre mňa mŕtvy a ja som mŕtvy pre svet.</verse>
				<verse number="15">Lebo pred Bohom nezaváži, či je niekto obrezaný, alebo nie. Dôležité je iba to, či sa stal človek novým stvorením.</verse>
				<verse number="16">Pokoj a milosrdenstvo nech sprevádza každého, kto žije podľa tohto pravidla – celému Božiemu vyvolenému ľudu.</verse>
				<verse number="17">Nech mi už nikto nespôsobuje ďalšie ťažkosti. Veď ja na svojom tele nosím jazvy toho, že patrím Ježišovi.</verse>
				<verse number="18">Nech je s vami všetkými milosť nášho Pána Ježiša Krista, milí bratia! Amen.</verse>
			</chapter>
		</book>
		<book number="49">
			<chapter number="1">
				<verse number="1">Od Pavla, z Božej vôle apoštola Ježiša Krista, Božiemu ľudu, verným nasledovníkom Ježiša Krista v Efeze.</verse>
				<verse number="2">Milosť vám a pokoj od Boha, nášho Otca a od Pána Ježiša Krista.</verse>
				<verse number="3">Nech je vzdaná chvála Bohu a Otcovi nášho Pána Ježiša Krista za všetko duchovné požehnanie jeho kráľovstva, ktoré nám dal v Kristovi.</verse>
				<verse number="4">V ňom si nás už pred stvorením sveta vybral, aby sme boli svätí a bez poškvrny.</verse>
				<verse number="5">Vo svojej láske nás vopred určil, že nás vďaka svojej dobrej vôli a prostredníctvom Ježiša Krista prijme za svoje deti.</verse>
				<verse number="6">Chváľme preto Boha za jeho úžasnú milosť, ktorou nás obdaril v milovanom Synovi.</verse>
				<verse number="7">V ňom sme prijali prostredníctvom jeho obete vykúpenie a sú odpustené naše hriechy pre jeho prebohatú milosť,</verse>
				<verse number="8">ktorou nás zahrnul vo všetkej svojej múdrosti a rozumnosti.</verse>
				<verse number="9">Boh nám odhalil tajomstvo svojho zámeru, svojej dobrej vôle, ktorou si v Kristovi predsavzal,</verse>
				<verse number="10">že keď nastane ten správny čas, v Kristovi zjednotí všetko, čo je na nebi i na zemi.</verse>
				<verse number="11">V Kristovi sme sa stali dedičmi Boha, ktorý koná všetko podľa svojej vôle.</verse>
				<verse number="12">Boží zámer je, aby sme ho chválili a zvelebovali za všetko, čo urobil pre nás, ktorí sme už skôr mali nádej v Krista.</verse>
				<verse number="13">Jeho zásluhou ste do tohto zámeru boli zahrnutí aj vy, keď ste počuli zvesť o spasení a uverili ste jej. Na dôkaz toho vám Boh vtisol svoju pečať, totiž dal vám Ducha Svätého, ktorého sľúbil už dávno.</verse>
				<verse number="14">Jeho prítomnosť v nás je zárukou, že Boh nám skutočne dá všetko, čo sľúbil. Je to aj akási pečať, že sme jeho vlastníctvom a že si nás vezme k sebe. Nemáme ho za to chváliť a oslavovať?</verse>
				<verse number="15">Práve preto odvtedy, ako som počul o vašej viere v Pána Ježiša aj o vašej láske k všetkým jeho vyznávačom,</verse>
				<verse number="16">neprestávam za vás vo svojich modlitbách ďakovať Bohu.</verse>
				<verse number="17">Prosím slávneho Otca nášho Pána Ježiša Krista o Ducha múdrosti pre vás, aby ste mohli poznať, aký v skutočnosti je.</verse>
				<verse number="18">Modlím sa, aby vaše srdce ožiaril odlesk slávnej budúcnosti, do ktorej sme pozvaní, a aby ste pochopili, vy, ktorí patríte Kristovi,</verse>
				<verse number="19">aké nesmierne bohatstvo nám slávny Boh dáva. Veď všetko, čo patrí Bohu, je aj vaše! A prosím aj o to, aby ste sa presvedčili, aká neuveriteľne veľká je moc, ktorá vo vás pôsobí.</verse>
				<verse number="20">Je to tá istá moc, ktorá vzkriesila Krista z mŕtvych</verse>
				<verse number="21">a vyzdvihla ho vysoko nad všetkých kráľov a vlády, nad veliteľov a diktátorov, až na čestné miesto po Božej pravici. Jeho sláva nemá obdoby v minulosti a nebude mať ani v budúcnosti.</verse>
				<verse number="22">Boh mu všetko podriadil a urobil ho hlavou cirkvi.</verse>
				<verse number="23">Cirkev je jeho telom, naplnená ním samým, pôvodcom a darcom všetkého.</verse>
			</chapter>
			<chapter number="2">
				<verse number="1">Kedysi ste boli mŕtvi, navždy odsúdení pre svoje hriechy.</verse>
				<verse number="2">Šli ste spolu s davom a ako ostatní ste boli ponorení do hriechu, poslúchali ste satana, knieža mocnosti, čo sa rozprestiera nad svetom a doposiaľ pôsobí v ľuďoch, ktorí Boha neposlúchajú.</verse>
				<verse number="3">Práve takí sme boli aj my. Žili sme podľa vlastnej vôle, pre svoje vlastné sebecké záujmy a podliehali sme vášňam a nečistým myšlienkam. Boli sme zlí od počiatku, lebo sme sa už narodili so zlou povahou, a preto sme boli tak ako ostatní vystavení Božiemu hnevu.</verse>
				<verse number="4">Ale Božie milosrdenstvo je veľké.</verse>
				<verse number="5">Pre naše hriechy boli sme v Božích očiach mŕtvi. A predsa nás tak veľmi miloval, že spolu s Kristom nám daroval nový život – spasení ste jedine z Božej milosti!</verse>
				<verse number="6">Skrze vieru v Krista sme premohli smrť a získali sme miesto v Božom kráľovstve.</verse>
				<verse number="7">Takto chce Boh svojou láskou k nám, ktorá sa prejavila v Ježišovi Kristovi, ukázať aj pre budúce veky, aká nekonečne veľká je jeho milosť.</verse>
				<verse number="8">Boli ste teda spasení iba z milosti, tým, že ste uverili v Krista. A ani táto viera nepochádza z vás, je to Boží dar.</verse>
				<verse number="9">Spasenie nie je odmena za naše dobré skutky, aby sa nik nechválil, že si ho zaslúžil.</verse>
				<verse number="10">Boh sám urobil z nás to, čím sme, daroval nám nový život prameniaci z Krista, a tým aj schopnosť konať dobro, ktoré od nás právom očakáva.</verse>
				<verse number="11">Pamätajte na to, že ste kedysi žili bez viery, vzdialení od Boha, a že ste nepatrili ani k spoločenstvu Židov, ktorí vás pohŕdavo nazývali neobrezancami, hoci obriezka sa vykonáva ľudskou rukou a je iba vonkajším znamením zbožnosti.</verse>
				<verse number="12">Vtedy ste žili bez Krista a odlúčení od spoločenstva Izraela. Preto sa na vás nevzťahovali nijaké zasľúbenia, ktoré Boh dal svojmu ľudu – žili ste bez nádeje i bez Boha na svete.</verse>
				<verse number="13">Ale Ježiš vylial na kríži svoju krv aj za vás, preto teraz patríte jemu, a hoci ste predtým žili ďaleko od neho, ste mu teraz blízko.</verse>
				<verse number="14">V Kristovi sme získali pokoj. On vniesol pokoj medzi nás Židov a vás pohanov a spojil to, čo bolo nezmieriteľne rozdelené múrom židovských zákonov, ktorý delil svet na dva tábory.</verse>
				<verse number="15">Kristus svojou smrťou tento múr zbúral a oba tábory, až doposiaľ nepriateľské, spojil v jednu Božiu rodinu, v jedno telo, a tak konečne zavládol mier.</verse>
				<verse number="16">Ježišov kríž obe strany zmieril s Bohom, a preto zahladil aj vzájomné nepriateľstvo.</verse>
				<verse number="17">Ježiš prišiel a zvestoval pokoj vám, ktorí ste boli ďaleko, a pokoj tým, ktorí boli blízko,</verse>
				<verse number="18">a preto môžeme teraz všetci predstupovať pred Boha Otca.</verse>
				<verse number="19">Už teda nie ste cudzincami ani prisťahovalcami, ale ste občanmi Božieho kráľovstva a spolu s ostatnými kresťanmi ste časťou Božieho domu,</verse>
				<verse number="20">ktorého hlavným uholným kameňom je sám Kristus.</verse>
				<verse number="21">On spája všetkých svojich verných v jeden duchovný chrám.</verse>
				<verse number="22">Aj vy ste časťou tohto príbytku, v ktorom býva Boh prostredníctvom svojho Ducha.</verse>
			</chapter>
			<chapter number="3">
				<verse number="1">Ja, Pavol, som sa dostal do väzenia kvôli vám, pohanom.</verse>
				<verse number="2">Iste ste už počuli o pláne Božej milosti pre vás –</verse>
				<verse number="3">v zjavení mi totiž bolo odhalené tajomstvo, o ktorom som sa už zmienil.</verse>
				<verse number="4">Keď to prečítate, môžete pochopiť, ako tomu tajomstvu rozumiem.</verse>
				<verse number="5">Kedysi človek nemal možnosť nazrieť do Božích plánov, teraz však Boh prostredníctvom Svätého Ducha zjavil svojim apoštolom a prorokom tajomstvo,</verse>
				<verse number="6">že aj pohania, ktorí prijali zvesť evanjelia, sú súčasťou toho istého tela a spoludedičmi všetkých Božích zasľúbení takisto ako Židia.</verse>
				<verse number="7">Spoluúčastníkom tohto evanjelia som sa z Božej milosti stal aj ja.</verse>
				<verse number="8">Mne, najmenšiemu a najúbohejšiemu zo všetkých kresťanov, dal Boh tú slávnu výsadu a radostnú úlohu, aby som pohanom priniesol správu o nekonečnom bohatstve, ktoré aj oni získali v osobe Pána Ježiša Krista.</verse>
				<verse number="9">A práve ja im smiem vysvetľovať, že Boh, ktorý stvoril všetko, mal už od začiatku v pláne aj spasenie pohanov.</verse>
				<verse number="10">A tak všetky vlády aj nebeské mocnosti môžu prostredníctvom cirkvi poznať jeho dokonalú múdrosť</verse>
				<verse number="11">a večný plán, ktorý uskutočnil v Ježišovi Kristovi, našom Pánovi.</verse>
				<verse number="12">Preto teraz môžeme bez strachu a bez zábran pristupovať k Bohu vo viere v Ježiša Krista.</verse>
				<verse number="13">Nech vás teda nemrzí, že musím kvôli vám teraz trpieť, naopak, buďte na to hrdí.</verse>
				<verse number="14">Preto padám na kolená a prosím Otca,</verse>
				<verse number="15">ktorý dal život každej pozemskej i nadzemskej bytosti,</verse>
				<verse number="16">aby svojou nekonečnou mocou vnútorne posilnil a upevnil aj vás.</verse>
				<verse number="17">A modlím sa, aby Kristus žil vo vašich srdciach a aby ste boli zakorenení a upevnení v láske.</verse>
				<verse number="18">Len tak poznáte, spolu so všetkými kresťanmi, aká je Kristova láska vo svojej plnej šírke, hĺbke aj výške,</verse>
				<verse number="19">a presvedčíte sa, aká je nezmerateľná a nedosiahnuteľná, a tak vás Boh naplní sebou samým.</verse>
				<verse number="20">Toho, ktorý pôsobením svojej moci môže vykonať nad všetko omnoho viac, než vieme prosiť alebo dokážeme pochopiť,</verse>
				<verse number="21">toho nech cirkev v Ježišovi Kristovi slávi po celé generácie na veky vekov.</verse>
			</chapter>
			<chapter number="4">
				<verse number="1">Prosím vás zo svojho väzenia: žite a správajte sa tak, ako sa patrí na ľudí povolaných k slávnej budúcnosti.</verse>
				<verse number="2">Buďte pokorní a nežní, trpezliví a zhovievaví, znášajte sa navzájom v láske</verse>
				<verse number="3">a usilujte sa o jednotu Ducha, spojení navzájom vzťahmi pokoja.</verse>
				<verse number="4">Tvoríme predsa jedno telo, a ten istý Duch nás všetkých vedie k slávnej budúcnosti.</verse>
				<verse number="5">Máme jedného Pána, jednu vieru, jeden krst,</verse>
				<verse number="6">máme jedného Boha a Otca, ktorý je nad nami i v nás a ktorý pôsobí naším prostredníctvom.</verse>
				<verse number="7">Každému z nás dal Kristus určité schopnosti podľa toho, ako sám uznal za potrebné.</verse>
				<verse number="8">Preto Písmo hovorí: „Vystúpil si na výšiny, viedol si so sebou zajatcov, priniesol si ľuďom dary.“</verse>
				<verse number="9">Tomu, aby vystúpil, musela predchádzať cesta opačným smerom – z nebeských výšin do najhlbších končín zeme.</verse>
				<verse number="10">Ten, ktorý zostúpil dolu, je ten istý, čo vystúpil hore, aby naplnil celý vesmír.</verse>
				<verse number="11">A on určil niektorých za apoštolov, iných za prorokov, niekomu dal schopnosť získavať ľudí pre Krista, inému starať sa o nich, ako sa pastier stará o svoje ovce, a niekto zasa dostal dar vyučovať iných.</verse>
				<verse number="12">Ich úlohou je pripraviť veriacich na službu, na budovanie tela Kristovho,</verse>
				<verse number="13">aby sme všetci dosiahli jednotu vo viere a v poznaní Syna Božieho a aby sme dospeli k duchovnej zrelosti, ktorej mierou je Kristus.</verse>
				<verse number="14">Potom už nebudeme ako deti podliehať kadejakým názorom svojho okolia, jeho falošnosti a prefíkaným zvodom.</verse>
				<verse number="15">Namiesto toho sa vždy budeme držať pravdy a lásky – budeme hovoriť pravdu, láskavo konať a žiť, – a tak budeme stále podobnejší Kristovi, ktorý je našou hlavou.</verse>
				<verse number="16">V ňom je celé telo dokonale skĺbené a každá jeho časť slúži svojím vlastným spôsobom ostatným, aby sa celé telo zdravo vyvíjalo a žilo v láske.</verse>
				<verse number="17">Nežite už ako tí, ktorí nepoznajú Boha a nerozumejú Božím cestám.</verse>
				<verse number="18">Ich myslenie je zmätené, v ich srdci je tma, lebo nechcú o Bohu nič vedieť.</verse>
				<verse number="19">Nevidia rozdiel medzi dobrým a zlým, oddávajú sa nízkym vášňam, ženie ich chamtivosť.</verse>
				<verse number="20">Ale Kristus nás učí čosi iné.</verse>
				<verse number="21">Ak ste naozaj počuli jeho hlas a poznali jeho pravdu,</verse>
				<verse number="22">musíte zanechať doterajší spôsob života – honbu za klamnými žiadosťami vlastného skazeného „ja“, ktoré sa končí záhubou.</verse>
				<verse number="23">Zmeňte svoje zmýšľanie</verse>
				<verse number="24">a staňte sa novými ľuďmi, stvorenými na Boží obraz v spravodlivosti a pravej svätosti.</verse>
				<verse number="25">Preto už neklamte, ale hovorte si navzájom pravdu. Všetci sme predsa časťou jedného tela.</verse>
				<verse number="26">Ak sa aj niekedy neubránite hnevu, nehrešte tým, že by ste ho v sebe živili, alebo dokonca rozdúchavali. Odstráňte ho zo svojho srdca skôr, ako zapadne slnko,</verse>
				<verse number="27">aby vás diabol nemohol ovládnuť.</verse>
				<verse number="28">Kto kradol, nech prestane kradnúť a začne si poctivo zarábať vlastnými rukami, aby mal z čoho pomôcť tým, čo majú nedostatok.</verse>
				<verse number="29">Nevypusťte z úst nijaké nepekné slovo. Usilujte sa radšej, aby vaše slová boli pre každého v pravej chvíli pomocou a povzbudením.</verse>
				<verse number="30">Nezarmucujte svojím správaním Ducha Svätého, ktorého ste dostali ako znamenie svojho dokonalého vykúpenia.</verse>
				<verse number="31">Nech sú vám cudzie zatrpknutosť, prchkosť, hnev, hádky a rúhanie, rovnako ako všetka iná zloba.</verse>
				<verse number="32">Buďte k sebe láskaví, zhovievaví a odpúšťajte si, ako aj vám Boh odpustil pre Krista.</verse>
			</chapter>
			<chapter number="5">
				<verse number="1">Všetko, čo robíte, konajte podľa Božieho vzoru, tak ako milované dieťa napodobňuje svojho otca.</verse>
				<verse number="2">Milujte sa navzájom tak, ako Kristus miloval vás. Z lásky k nám dal dobrovoľne za nás svoj život, priniesol obeť, ktorej vôňa je Bohu príjemná.</verse>
				<verse number="3">Pohlavná neviazanosť, nečistota a chamtivosť nech sa medzi vami ani len nespomínajú, ako sa sluší na Božie deti.</verse>
				<verse number="4">Takisto oplzlé vtipy, vulgárne reči a dvojzmyselné historky kresťanovi nepristanú – naše ústa majú chváliť Boha.</verse>
				<verse number="5">Pamätajte na to, že do nového sveta, kde vládne Boh, nevstúpi nijaký skazený a zvrhlý človek, ba ani lakomec, ktorý je vo svojej podstate modlár, lebo dáva veciam prednosť pred Bohom.</verse>
				<verse number="6">Nedajte sa oklamať tými, ktorí sa usilujú ospravedlniť tieto hriechy. Boží hnev proti ľuďom tohto druhu je a bude hrozný.</verse>
				<verse number="7">Radšej sa s nimi ani nestýkajte.</verse>
				<verse number="8">Kedysi vládla aj vo vašom srdci tma, ale teraz tam žiari Božie svetlo a vaše správanie ho musí odzrkadľovať.</verse>
				<verse number="9">Toto svetlo vás predsa vedie k dobrote, spravodlivosti a pravde.</verse>
				<verse number="10">Skúmajte, čo sa páči Pánovi.</verse>
				<verse number="11">Nezúčastňujte sa na činoch splodených tmou, naopak, pranierujte ich.</verse>
				<verse number="12">Veď je hanbou aj hovoriť, čo všetko sa pácha potajme.</verse>
				<verse number="13">Ale keď sa na tieto veci posvieti, zjaví sa ich pravá podstata.</verse>
				<verse number="14">Preto sa hovorí: „Prebuď sa, ty, kto spíš, vstaň z mŕtvych a zažiari ti Kristus.“</verse>
				<verse number="15">Dávajte teda dobrý pozor na to, ako žijete. Nebuďte ľahkomyseľní, ale múdri.</verse>
				<verse number="16">Využite každú príležitosť, keď môžete niečo dobré vykonať. Časy sú veľmi zlé,</verse>
				<verse number="17">preto nekonajte bezmyšlienkovite, ale usilujte sa vo všetkom rozpoznať Božiu vôľu a plniť ju.</verse>
				<verse number="18">Neholdujte alkoholu, lebo vedie k rozpustilosti, radšej sa dajte naplniť Svätým Duchom a ním sa viesť.</verse>
				<verse number="19">Hovorte medzi sebou veľa o Pánovi, spievajte žalmy, chválospevy a duchovné piesne. Nech vám aj v srdci zaznieva vďačná pieseň Pánovi</verse>
				<verse number="20">a za všetko neprestajne ďakujte nášmu Bohu a Otcovi v mene nášho Pána Ježiša Krista.</verse>
				<verse number="21">Podriaďujte sa jeden druhému, tým vzdáte česť Kristovi.</verse>
				<verse number="22">Manželky, podriaďujte sa svojim mužom, akoby ste sa podriaďovali Pánovi.</verse>
				<verse number="23">Lebo muž je zodpovedný za svoju ženu takisto, ako je Kristus zodpovedný za svoje telo –</verse>
				<verse number="24">cirkev, za ktorú umrel, aby ju zachránil. Preto má žena poslúchať svojho muža tak, ako cirkev poslúcha Krista.</verse>
				<verse number="25">A vy, manželia, milujte svoje ženy takisto, ako Kristus miloval svoju cirkev, keď pre ňu obetoval svoj život,</verse>
				<verse number="26">aby ju posvätil svojím slovom ako očistným kúpeľom vody.</verse>
				<verse number="27">Takto si pripravil pre seba cirkev slávnu, bez poškvrny či iného kazu, svätú a dokonalú.</verse>
				<verse number="28">Tak by mal zaobchádzať aj muž so svojou manželkou a mal by ju milovať ako seba samého. Keďže obaja tvoria jednu bytosť, preukazuje milujúci manžel vlastne lásku sám sebe.</verse>
				<verse number="29">Nikto predsa nemá v nenávisti vlastné telo, ale s láskou sa oň stará práve tak, ako sa Kristus stará o telo cirkvi,</verse>
				<verse number="30">ktorej sme časťami.</verse>
				<verse number="31">Písmo jasne hovorí, že muž a jeho manželka tvoria jedno telo: „Preto muž opustí svojho otca i matku a pripojí sa k svojej žene a tí dvaja sa stanú jedným telom.“</verse>
				<verse number="32">Je to veľké tajomstvo, ale ukazuje na vzťah Krista a cirkvi.</verse>
				<verse number="33">Preto znova opakujem: muž má milovať svoju ženu ako seba samého a žena si má svojho muža ctiť a vážiť.</verse>
			</chapter>
			<chapter number="6">
				<verse number="1">Deti, poslúchajte svojich rodičov, lebo tak to chce Boh.</verse>
				<verse number="2">„Cti svojho otca i svoju matku,“ to je prvé z desiatich prikázaní, ktoré sľubuje odmenu:</verse>
				<verse number="3">„Aby sa ti dobre darilo a aby si dlho žil na zemi.“</verse>
				<verse number="4">A vy rodičia nepopudzujte svoje deti k vzdoru neustálym napomínaním a karhaním, ale pri výchove používajte dobré rady a ponaučenia, aké schvaľuje náš Pán.</verse>
				<verse number="5">Vy podriadení poslúchajte svojich predstavených s úctou a zverené úlohy plňte svedomite a ochotne, akoby vám ich prikázal sám Kristus.</verse>
				<verse number="6">Nepracujte usilovne, len keď vás niekto vidí, ale aj keď vás nik nekontroluje.</verse>
				<verse number="7">A slúžte ochotne ako Pánovi, nie ako ľuďom.</verse>
				<verse number="8">Pamätajte, že za vykonané dobro dostane každý od Pána svoju odmenu, či už pracoval ako podriadený, alebo ako predstavený.</verse>
				<verse number="9">Preto aj vy, nadriadení, správajte sa k svojim podriadeným v tom istom duchu. Nevyhrážajte sa im. Pamätajte, že aj vy máte Pána v nebesiach, ktorý rovnako posudzuje nadriadeného ako podriadeného.</verse>
				<verse number="10">Nakoniec vám chcem ešte pripomenúť, že budete silní iba v spojení s Kristom – potom bude jeho veľká moc aj vo vás.</verse>
				<verse number="11">Preto sa vyzbrojte celou výzbrojou Božou, aby ste mohli odolať diablovým nástrahám.</verse>
				<verse number="12">Veď nezápasíme s obyčajnou ľudskou mocou, ale vedieme zápas proti silám neviditeľnej duchovnej ríše, proti mocnostiam zla a tmy, ktoré pôsobia v tomto svete.</verse>
				<verse number="13">Nech teda vo vašej výzbroji nechýba nič z Božích zbraní; len tak odoláte nepriateľovi, keď na vás zaútočí.</verse>
				<verse number="14">Opaskom, na ktorom visí váš meč, nech je pravda a vaším pancierom Božia spravodlivosť.</verse>
				<verse number="15">Vašou obuvou nech je ochota vždy niesť radostnú zvesť o Božom pokoji.</verse>
				<verse number="16">Vierou ako štítom odrážajte ohnivé strely toho zlého.</verse>
				<verse number="17">Prilbou, ktorá chráni vašu hlavu, vaše myslenie, nech je istota spasenia. A napokon k plnej výzbroji patrí aj meč, meč Ducha, ktorým je Božie slovo.</verse>
				<verse number="18">Modlite sa vždy a neprestajne a dajte sa pritom viesť Svätým Duchom. Modlite sa za kresťanov na celom svete</verse>
				<verse number="19">a proste aj za mňa, aby mi Boh dal vždy pravé slovo a aby som bez strachu hlásal tajomstvo evanjelia,</verse>
				<verse number="20">pre ktoré som teraz poslom v putách. Modlite sa, aby som aj tu vo väzení mohol statočne plniť svoje poslanie.</verse>
				<verse number="21">Brat Tychikus vám o mne povie všetko ostatné. Je to môj milovaný a verný pomocník v Božom diele.</verse>
				<verse number="22">Preto posielam práve jeho, aby vám o nás priniesol správu, a tak vás povzbudil.</verse>
				<verse number="23">Nech vás, drahí moji, obdarí Boh Otec i Ježiš Kristus, náš Pán, svojím pokojom, láskou a vierou</verse>
				<verse number="24">a nech dá svoju milosť všetkým, ktorí z celého srdca milujú Pána Ježiša Krista.</verse>
			</chapter>
		</book>
		<book number="50">
			<chapter number="1">
				<verse number="1">Milí kresťania vo Filipách, vedúci zboru aj ich pomocníci, prijmite pozdrav od nás, Pavla a Timoteja, služobníkov Ježiša Krista.</verse>
				<verse number="2">Želáme vám milosť a pokoj od Boha, nášho Otca, a od Pána Ježiša Krista.</verse>
				<verse number="3">Vždy, keď si na vás spomeniem, ďakujem za vás svojmu Bohu</verse>
				<verse number="4">a v každej svojej modlitbe sa za vás s radosťou modlím.</verse>
				<verse number="5">Od chvíle, ako ste prvý raz počuli radostné posolstvo o Kristovi, neprestali ste mi pomáhať v jeho šírení, a za to som vám veľmi vďačný.</verse>
				<verse number="6">Nepochybujem, že keď Boh svoje dobré dielo u vás začal, dovŕši ho až do slávneho konca v deň Kristovho návratu.</verse>
				<verse number="7">Nemôžem o vás zmýšľať inak, stali ste sa mi nesmierne blízki tým, že ste so mnou prežívali všetku Božiu milosť, ktorá ma sprevádzala, či už tu vo väzení, alebo na slobode, keď som obhajoval a utvrdzoval pravdu o Kristovi.</verse>
				<verse number="8">Sám Boh vie, ako túžim po vás, a mám vás rád ako sám Kristus.</verse>
				<verse number="9">Prosím Boha, aby ste aj vy boli prežiarení jeho láskou, poznaním a vnímavosťou,</verse>
				<verse number="10">aby ste vždy vedeli správne rozlíšiť, na čom skutočne záleží a nepoškvrnili sa ničím zlým až do Ježišovho príchodu.</verse>
				<verse number="11">Nech každý váš čin svedčí o Kristovej moci vo vás a tak oslavuje Boha.</verse>
				<verse number="12">Chcem vám oznámiť, bratia, že moje uväznenie veľmi prospelo Božej veci.</verse>
				<verse number="13">I ten posledný pisár na súde totiž vie, že mojím jediným previnením je, že som kresťan.</verse>
				<verse number="14">Moje okovy pomohli aj ostatným bratom zbaviť sa strachu, takže teraz hlásajú Božie slovo omnoho smelšie ako predtým.</verse>
				<verse number="15">Je síce pravda, že niektorí kážu Krista iba zo závisti a ctižiadosti, aby si získali povesť neohrozených kazateľov, a myslia si, že im tu vo väzení budem závidieť ich úspechy.</verse>
				<verse number="16">Jedni to robia z lásky, lebo vedia, že obraňujem evanjelium.</verse>
				<verse number="17">Iní však ohlasujú Krista z neznášanlivosti, nie úprimne, lebo si myslia, že mi spôsobia v mojich putách súženie.</verse>
				<verse number="18">Už či je to z pohnútok pravých alebo nepravých, som vďačný, že sa šíri zvesť o Kristovi, a z toho sa budem vždy úprimne radovať.</verse>
				<verse number="19">Veď viem, že sa za mňa modlíte a že s pomocou Ducha Ježiša Krista mi všetko slúži na moju záchranu.</verse>
				<verse number="20">Preto dúfam a teším sa, že budem môcť hovoriť rovnako smelo, ako som to robil doposiaľ, a že oslávim Krista, už či zostanem nažive, alebo nie.</verse>
				<verse number="21">Lebo Kristus je pre mňa všetkým, a tak môj život je Kristus, a smrť bude pre mňa ziskom.</verse>
				<verse number="22">Pravda, ak zostanem nažive, mohol by som k nemu priviesť ešte mnohých.</verse>
				<verse number="23">Takže, keby som si mal možnosť zvoliť, sám neviem, čomu by som dal prednosť: zomrieť a byť s Kristom (to by ma lákalo najväčšmi),</verse>
				<verse number="24">alebo žiť ďalej kvôli vám, čo by bolo potrebnejšie.</verse>
				<verse number="25">Ale akosi cítim, že ma medzi vami čaká ešte práca, a tak sa prikláňam k presvedčeniu, že tentoraz tu ešte zostanem,</verse>
				<verse number="26">aby ste rástli v radostnej viere a aby moje oslobodenie bolo pre vás ďalším dôvodom oslavovať Krista, keď zas prídem k vám.</verse>
				<verse number="27">Nech sa so mnou stane čokoľvek, dbajte o to, aby ste žili, ako sa patrí na Kristových vyznávačov. Aby som videl, keď vás navštívim, alebo aby som sa dozvedel od iných, že ste svorní a že spojení jednotným úsilím zápasíte o šírenie Kristovho posolstva</verse>
				<verse number="28">aj napriek zúrivým útokom nepriateľa. Ten v tom bude vidieť svoju záhubu, ale pre vás je to dôkaz, že Boh je s vami a že vám dal večný život.</verse>
				<verse number="29">Veď ste získali výsadu nielen v Krista uveriť, ale pre neho aj trpieť.</verse>
				<verse number="30">Vediete predsa ten istý zápas ako ja. Boli ste svedkami, ako som v ňom obstál predtým, a teraz o ňom počúvate.</verse>
			</chapter>
			<chapter number="2">
				<verse number="1">Ak je vám jednota v Kristovi povzbudením a vzájomná láska potešením, ak jestvuje spoločenstvo Ducha a súcit a milosrdenstvo,</verse>
				<verse number="2">potom buďte svorní, majte sa radi, zápaste o jednotu a porozumenie. Tým mi urobíte najväčšiu radosť.</verse>
				<verse number="3">Nebuďte láskaví a jednomyseľní iba z vypočítavosti, nechcite žať vďačnosť a uznanie, ale dožičte ho aj iným.</verse>
				<verse number="4">Nemyslite iba na seba a na vlastné blaho, radšej rozmýšľajte, ako prospieť iným.</verse>
				<verse number="5">Osvojte si zmýšľanie Ježiša Krista,</verse>
				<verse number="6">ktorý – hoci sám bol Boh – nedomáhal sa božských nárokov,</verse>
				<verse number="7">zriekol sa slávy a moci a ochotne prijal úlohu najobyčajnejšieho človeka.</verse>
				<verse number="8">Vo svojom ponížení sa stal poslušný až na smrť, a to smrť na kríži.</verse>
				<verse number="9">Ale práve preto ho Boh povýšil a dal mu takú slávu,</verse>
				<verse number="10">že sa pri jeho mene raz skloní všetko, čo je na nebi, na zemi i pod zemou a</verse>
				<verse number="11">v úcte a na slávu Boha Otca každý vyzná, že Ježiš Kristus je Pán.</verse>
				<verse number="12">Moji drahí, kým som bol u vás, vždy ste poslúchali moje slová. Tým skôr teraz, keď nemôžem byť s vami, sa s bázňou a chvením usilujte o záchranu svojich duší.</verse>
				<verse number="13">Boh, ktorý pôsobí vo vás, povzbudí vašu vôľu a dá vám silu premeniť ju v činy.</verse>
				<verse number="14">Všetko, čo robíte, robte bez reptania a pochybovania.</verse>
				<verse number="15">Ste predsa Božie deti a váš bezúhonný a príkladný život má žiariť ako hviezdy v hustej tme vašim blúdiacim a strateným spoluobčanom a má ich privádzať k pravému životu.</verse>
				<verse number="16">Až sa Kristus zjaví, budem šťastný, že som nebežal nadarmo a nenamáhal sa zbytočne!</verse>
				<verse number="17">A aj keby som mal svoje poslanie spečatiť vlastnou krvou, pre vašu obetavú vieru sa radujem.</verse>
				<verse number="18">Aj vy majte radosť a radujte sa spolu so mnou!</verse>
				<verse number="19">Dúfam, ak Pán bude chcieť, že budem môcť čoskoro poslať k vám Timoteja, aby som sa aj ja potešil a dozvedel sa, ako sa máte.</verse>
				<verse number="20">Inak tu nemám nikoho, kto by sa o vás tak úprimne zaujímal.</verse>
				<verse number="21">Všetci ostatní myslia skôr na svoje záujmy ako na záujmy Kristove.</verse>
				<verse number="22">Ale Timoteja ste už poznali, keď mi v službe evanjelia pomáhal ako vlastný brat.</verse>
				<verse number="23">Hneď, ako sa rozhodne, čo bude so mnou, pošlem ho k vám.</verse>
				<verse number="24">Ale spolieham sa na Pána, že čoskoro prídem k vám aj ja osobne.</verse>
				<verse number="25">Zatiaľ však pokladám za potrebné poslať Epafrodita. Jeho služby boli pre mňa veľmi užitočné, stál mi po boku ako brat v práci aj v boji.</verse>
				<verse number="26">Ale teraz sa mu veľmi zacnelo po všetkých vás, najmä keď sa dopočul, že ste sa dozvedeli o tom, že bol chorý.</verse>
				<verse number="27">A naozaj, ochorel takmer na smrť, ale Boh sa nad ním zľutoval. Ale aj mňa tým ušetril od veľkého zármutku.</verse>
				<verse number="28">Preto som ho poslal čo najskôr k vám, aby vás osobne upokojil, a aj mňa tým zbavil veľkej starosti.</verse>
				<verse number="29">Uvítajte ho teda čo najsrdečnejšie, ako sa na kresťanov patrí.</verse>
				<verse number="30">Vážte si ho, veď pre Kristovo dielo vzal na seba veľké riziko a v úsilí nahradiť mi vás všetkých by sa bol vysilil takmer na smrť.</verse>
			</chapter>
			<chapter number="3">
				<verse number="1">A tak nech sa deje čokoľvek, radujte sa v Pánovi. Musím to opakovať znova a znova, lebo v tej radosti je vaša sila.</verse>
				<verse number="2">Dajte si pozor na psov, podliakov a rozriezku.</verse>
				<verse number="3">Božími deťmi nás predsa nerobí ten kúsok kože odrezaný z nášho tela, ale Duch, v ktorom slúžime Bohu, a chválime sa tým, čo pre nás urobil Ježiš Kristus.</verse>
				<verse number="4">Tým a iba tým sa máme chváliť! Napokon, keby Bohu stačil iba rodový pôvod a náboženská príslušnosť, kto by mohol mať u neho väčšiu prednosť ako ja?</verse>
				<verse number="5">Narodil som sa z pravoverných židovských rodičov, ktorých rodokmeň siaha až k Benjamínovi, obrezaný som bol týždeň po narodení. Vo vzťahu k zákonu som bol farizejom</verse>
				<verse number="6">a pri prenasledovaní kresťanov bol sotva niekto horlivejší ako ja. Ak ide o spravodlivosť podľa zákona, nemožno mi nič vyčítať.</verse>
				<verse number="7">Ale to všetko, na čom som si kedysi zakladal, stratilo pre mňa akúkoľvek cenu, keď som poznal Krista.</verse>
				<verse number="8">V porovnaní s ním je mi všetko ostatné ničím a patriť jemu, získať ho a dôverovať mu je mi nadovšetko.</verse>
				<verse number="9">Nespolieham sa už na vlastnú spravodlivosť, ktorá je zo zákona, ale iba na tú, ktorú mi dáva Kristus prostredníctvom viery.</verse>
				<verse number="10">Všetkého som sa vzdal, a to len preto, aby som mohol skutočne poznať Krista aj moc jeho vzkriesenia i pravdaže, jeho utrpenie</verse>
				<verse number="11">Lebo mať účasť na jeho slávnom zmŕtvychvstaní znamená najprv zakúsiť jeho umieranie a smrť.</verse>
				<verse number="12">Nechcem tým o sebe tvrdiť, že som to už všeko dosiahol alebo že už som taký, akého ma Boh chce mať. Ale neprestávam sa usilovať o cieľ, ku ktorému ma povolal Ježiš Kristus.</verse>
				<verse number="13">Nie, milí bratia, ešte nie som taký, ale všetky svoje sily upínam na jediné: bez ohliadania sa do minulosti ženiem sa dopredu,</verse>
				<verse number="14">k cieľu, aby som získal nebeskú odmenu – život v Božej sláve. Veď k tomu nás Boh prostredníctvom Ježiša Krista povolal.</verse>
				<verse number="15">Všetci, ktorí sme už vo svojej viere dorástli do dospelosti, zmýšľame podobne. Ak by ste mali ešte nejaké pochybnosti, Boh vám aj to časom objasní.</verse>
				<verse number="16">Ale držme sa pevne pravdy, ktorú už poznáme.</verse>
				<verse number="17">Milí bratia, vezmite si príklad zo mňa a z ľudí, ktorí žijú ako ja.</verse>
				<verse number="18">Lebo už neraz som vám hovoril a teraz s plačom opakujem: Chráňte sa tých, ktorí o sebe tvrdia, že sú Kristovi, ale svojím životom ukazujú, že sú nepriateľmi Kristovho kríža.</verse>
				<verse number="19">Ich cesta vedie do zahynutia, zbožňujú len svoj vlastný žalúdok, pýšia sa tým, za čo by sa mali hanbiť, a myslia iba na to, ako sa mať na svete dobre. Tí svoju večnosť prehrali.</verse>
				<verse number="20">Ale naša pravá vlasť je tam, kde je Ježiš Kristus, a tešíme sa, že sa k nám odtiaľ vráti,</verse>
				<verse number="21">aby premenil naše smrteľné telá a odial ich takou slávou, akou je odiate aj jeho telo. On je schopný to urobiť, lebo má moc nad všetkým.</verse>
			</chapter>
			<chapter number="4">
				<verse number="1">Bratia moji milí, milujem vás a túžim po vás, ste mojou radosťou aj odmenou. Preto zostaňte Pánovi verní, moji drahí.</verse>
				<verse number="2">Evodiu a Syntychu veľmi prosím, aby sa zmierili a nehádali.</verse>
				<verse number="3">A teba, môj verný spolupracovník, prosím, pomôž im v tom. Veď obe mi horlivo pomáhali pri šírení Kristovho posolstva spolu s Klementom a ostatnými, ktorých Pán zapísal do knihy života.</verse>
				<verse number="4">Radujte sa v Pánovi vždycky! Znovu vravím: radujte sa!</verse>
				<verse number="5">Nech všetci vidia, že ste zhovievaví a láskaví! Pamätajte na to, že Pán čoskoro príde.</verse>
				<verse number="6">O nič sa priveľmi netrápte, ale všetky svoje žiadosti predkladajte Bohu v modlitbách s ďakovaním a prosbou.</verse>
				<verse number="7">Uvidíte, že vaše srdce zaplaví pokoj, aký si ľudský rozum nevie ani predstaviť.</verse>
				<verse number="8">A napokon, bratia, rád by som vám položil na srdce ešte toto: premýšľajte o veciach, ktoré sú pravdivé, čestné, spravodlivé; zapodievajte sa vecami čistými, milými, chvályhodnými; pestujte cnosti a usilujte sa o dobrú povesť.</verse>
				<verse number="9">Žite tak, ako som vás učil, ako ste ma počuli a videli. A Boh, darca pokoja, bude s vami.</verse>
				<verse number="10">Urobili ste mi, bratia, nesmiernu radosť a som za to Pánovi vďačný, že ste ma opäť zahrnuli svojou starostlivosťou. Viem, že ste na to mysleli už skôr, ibaže ste nemali príležitosť.</verse>
				<verse number="11">Neponosujem sa na nedostatok, naučil som sa byť spokojný s tým, čo mám.</verse>
				<verse number="12">Viem žiť v odriekaní aj v hojnosti, som naučený byť sýty aj trpieť hladom.</verse>
				<verse number="13">To všetko môžem v Kristovi, ktorý mi dáva silu.</verse>
				<verse number="14">Ale dobre ste urobili, že ste mi pomohli v mojich ťažkostiach.</verse>
				<verse number="15">Nemusím vám akiste pripomínať, že ani vtedy, keď som prvý raz odišiel z Macedónska hlásať Krista, neprispel okrem vás, Filipania, nikto na moje výdavky.</verse>
				<verse number="16">Veď aj do Tesaloniky ste mi dva razy poslali, čo som potreboval.</verse>
				<verse number="17">Nejde mi o dary, omnoho viac ma teší vedomie, ako rastie vaše ovocie u Boha každou takou obeťou.</verse>
				<verse number="18">Všetko som teda v poriadku dostal a nič mi nechýba, keď mi Epafroditos odovzdal vaše dary. Verte, že táto vaša obeť je ako príjemná vôňa, ktorá je Bohu práve taká milá ako mne.</verse>
				<verse number="19">Môj Boh aj vám dá pre zásluhy Ježiša Krista všetko, čo potrebujete, lebo on je bohatý a slávny.</verse>
				<verse number="20">Jemu, nášmu Bohu a Otcovi, nech je sláva na veky!</verse>
				<verse number="21">Pozdravujte odo mňa všetkých kresťanov u vás. Vás pozdravujú bratia, ktorí sú tu so mnou.</verse>
				<verse number="22">Aj ostatní tunajší kresťania, najmä tí, čo slúžia v cisárskom paláci, posielajú svoje pozdravy.</verse>
				<verse number="23">Milosť nášho Pána Ježiša Krista nech je s vami.</verse>
			</chapter>
		</book>
		<book number="51">
			<chapter number="1">
				<verse number="1">Milí bratia, pozdravujem vás v mene Ježiša Krista, ktorého z Božej vôle zvestujem.</verse>
				<verse number="2">Spolu s Timotejom želáme vám, verným kresťanom v Kolosách, milosť a pokoj od Boha, nášho Otca, a od Pána Ježiša Krista.</verse>
				<verse number="3">Kedykoľvek na vás spolu s Timotejom myslíme vo svojich modlitbách, zakaždým ďakujeme Bohu, Otcovi nášho Pána Ježiša Krista.</verse>
				<verse number="4">Počuli sme o vašej pevnej viere aj o vašej láske k všetkým bratom.</verse>
				<verse number="5">Právom sa tešíte na nebeskú odmenu od tej chvíle, ako ste o nej prvý raz počuli.</verse>
				<verse number="6">To radostné posolstvo sa šíri po celom svete a všade mení životy ľudí takisto ako u vás, keď ste ho po prvý raz počuli a poznali Božiu milosť v pravde.</verse>
				<verse number="7">Túto radostnú zvesť vám priniesol Epafras, náš milovaný spolupracovník. Vieme, že bol vaším verným a dobrým učiteľom.</verse>
				<verse number="8">Od neho sme sa dozvedeli, ako vo vás Boží Duch prebúdza pravú kresťanskú lásku.</verse>
				<verse number="9">Od tých čias sa za vás neprestávame modliť, aby ste boli naplnení poznaním Božej vôle a aby vás Boh vyzbrojil všestrannou duchovnou múdrosťou.</verse>
				<verse number="10">Tak bude váš život plný ušľachtilých činov, budete robiť Bohu česť a budete ho poznávať čoraz hlbšie.</verse>
				<verse number="11">Prosíme ho, aby vás naplnil svojou mocou a silou prekonávať všetky skúšky</verse>
				<verse number="12">a aby vás ani v nich neopustila radostná vďačnosť, že smiete mať podiel na dedičstve tých, ktorí žijú v kráľovstve svetla.</verse>
				<verse number="13">Veď on nás vytrhol z moci tmy a uviedol do kráľovstva svojho milovaného Syna,</verse>
				<verse number="14">ktorý svojou krvou zaplatil za našu slobodu a odpustil nám všetky viny.</verse>
				<verse number="15">Kristus je obrazom neviditeľného Boha, prvorodený všetkého stvorenstva.</verse>
				<verse number="16">Len vďaka nemu a skrze neho bolo stvorené všetko hmotné aj duchovné, svet viditeľný aj neviditeľný, ríša pozemská aj nadpozemská, všetky sily a mocnosti. Všetko je stvorené prostredníctvom neho a pre neho.</verse>
				<verse number="17">V ňom má všetko svoj počiatok i trvanie.</verse>
				<verse number="18">On je hlavou cirkvi, ktorá je jeho telom. On je počiatkom všetkého a je aj prvý, kto zvíťazil nad smrťou, aby tak bol vo všetkom prvý.</verse>
				<verse number="19">Lebo Boh chcel, aby všetka jeho plnosť bola aj v jeho Synovi.</verse>
				<verse number="20">Všetko na nebi aj na zemi našlo zmierenie s Bohom v Kristovi. Kristus vylial na kríži svoju krv, a tým nám získal pokoj s Bohom.</verse>
				<verse number="21">Aj vy ste boli kedysi vzdialení od Boha a pre svoje zlé myšlienky a činy ste boli jeho nepriateľmi.</verse>
				<verse number="22">Ale teraz vás zmieril prostredníctvom smrti Kristovho ľudského tela, takže môžete pred ním stáť svätí, čistí a bezúhonní.</verse>
				<verse number="23">Pravda, musíte zostať vo svojej viere pevní a vytrvalí. Nedajte sa ničím odviesť od nádeje evanjelia, ktoré ste prijali, ktoré sa zvestuje každému stvorenstvu na svete a ktorého som sa stal ja, Pavol, služobníkom.</verse>
				<verse number="24">Teraz za vás trpím vo väzení, ale radujem sa, lebo takto môžem mať podiel na utrpení, ktoré Kristus podstúpil za svoje telo, za cirkev.</verse>
				<verse number="25">Ja som jej služobníkom: Boh ma poveril, aby som vám oznámil jeho slovo vo všetkej plnosti</verse>
				<verse number="26">a zvestoval vám tajomstvo, ktoré bolo od vekov skryté pred ľuďmi, teraz však</verse>
				<verse number="27">zjavené jeho svätým. A toto slávne tajomstvo platí aj pre vás a znie: Kristus je vo vás, v ňom máte nádej na Božiu slávu.</verse>
				<verse number="28">Tohto Krista aj vám zvestujeme. So všetkou duchovnou múdrosťou, ktorou nás Boh obdaril, napomíname ľudí a vzdelávame ich vo viere, aby každý v spojení s Kristom mohol dospieť k dokonalosti.</verse>
				<verse number="29">O to sa usilujem a bojujem jeho silou, ktorá vo mne pôsobí.</verse>
			</chapter>
			<chapter number="2">
				<verse number="1">Chcem totiž, aby ste vedeli, aký boj zvádzam za vás, za veriacich v Laodicei aj za mnohých iných, ktorí ma osobne nepoznajú.</verse>
				<verse number="2">Prosím o to, aby ste povzbudení a spojení pevným putom lásky hlboko pochopili a naplno poznali Božie tajomstvo, ktorým je Kristus.</verse>
				<verse number="3">V ňom sú obsiahnuté všetky poklady múdrosti a poznania.</verse>
				<verse number="4">Hovorím to preto, aby vás nikto nezviedol ľstivými rečami.</verse>
				<verse number="5">Aj keď som od vás ďaleko, v duchu som s vami. Teším sa, že u vás vládne poriadok a že neochvejne veríte v Krista.</verse>
				<verse number="6">Prijali ste Krista ako svojho Pána, žite teda s ním a konajte jeho vôľu.</verse>
				<verse number="7">Ako je strom zakorenený v zemi, tak doň máte zapustiť korene a postaviť svoj život na ňom ako na pevnom základe. Pevne sa držte viery, ako vám ju vštepili, a denne ďakujte Bohu za všetko, čím vás obdaril.</verse>
				<verse number="8">Dajte si pozor, aby ste nepodľahli filozofickým špekuláciám, založeným na ľudskom dôvtipe namiesto na Kristovi.</verse>
				<verse number="9">Veď v ňom je vtelená všetka plnosť Boha.</verse>
				<verse number="10">Takže kto má Krista, má všetko, lebo má aj Boha. On je zvrchovaný vládca nad všetkými silami a mocnosťami.</verse>
				<verse number="11">V ňom ste obrezaní obriezkou – nie však ľudskou rukou, ale obriezkou Kristovou – vyzlečením z telesnosti.</verse>
				<verse number="12">Pri krste ste boli spolu s Kristom pochovaní. Ale prostredníctvom viery ste s ním boli vzkriesení do nového života, lebo ste uverili slovu mocného Boha, ktorý Krista vzkriesil z mŕtvych.</verse>
				<verse number="13">Pre svoje hriechy ste boli mŕtvi a ovládali vás vaše hriešne túžby. Potom vám Boh daroval život, aký bol v Kristovi, lebo vám odpustil všetky viny</verse>
				<verse number="14">a zničil dlžobný úpis, ktorý svedčil proti vám. Ten úpis dal pribiť na kríž, a tým ho raz navždy vymazal.</verse>
				<verse number="15">Tak odzbrojil, zneškodnil a na pranier postavil všetky démonické mocnosti a sily a oslávil nad nimi víťazstvo.</verse>
				<verse number="16">Nik teda nemá právo odsudzovať vás za to, čo jete alebo pijete, alebo za to, že nedodržiavate sviatky, novy mesiaca alebo soboty.</verse>
				<verse number="17">Všetky tieto predpisy boli len dočasné a s Kristovým príchodom stratili zmysel. Boli iba tieňom skutočného Krista.</verse>
				<verse number="18">A nik vás nesmie zatracovať za to, že nevzývate anjelov, ako by vám niektorí radi nadiktovali, a pritom sa oháňajú svojimi „videniami“. Radi sa pokladajú za pokorných, ale opak je pravdou.</verse>
				<verse number="19">Nedržia sa totiž Krista – hlavy, ku ktorej sme všetci, ako časti toho istého tela, pripojení; jeho pevné šľachy nás držia spolu a rásť môžeme iba vtedy, ak berieme výživu a silu z Boha.</verse>
				<verse number="20">Keď ste teda s Kristom raz zomreli, nie ste už viazaní predpísanými obradmi a pravidlami. Prečo si teda ešte vždy dávate predpisovať:</verse>
				<verse number="21">neberte to do rúk, toto nesmieš jesť, nedotýkaj sa toho!?</verse>
				<verse number="22">Veď sú to iba ľudské predpisy o veciach, ktoré sa použitím ničia.</verse>
				<verse number="23">Navonok sa taká zbožnosť môže zdať dobrá, lebo vyžaduje pokoru a sebadisciplínu, ale týka sa len telesnej oblasti – zlých myšlienok a túžob nikoho nezbaví.</verse>
			</chapter>
			<chapter number="3">
				<verse number="1">Keď ste teda Kristovým vzkriesením aj vy získali nový život, zamerajte sa na to, čo je hore, kde Kristus vládne spolu s Bohom.</verse>
				<verse number="2">Myslite na to, čo je hore, nie na to, čo je na zemi.</verse>
				<verse number="3">Svoje ja ste nechali zomrieť. Váš skutočný život je s Kristom u Boha.</verse>
				<verse number="4">A až sa Kristus, náš pravý život, opäť ukáže na zemi, aj vy budete žiariť jeho slávou.</verse>
				<verse number="5">Preto potláčajte svoje telesné sklony, smilstvo, nečistotu, vášeň, zlé túžby a chamtivosť. Holdovať takým chúťkam nie je nič iné ako modloslužba</verse>
				<verse number="6">a kto to robí, privoláva na seba Boží hnev a trest.</verse>
				<verse number="7">Aj vy ste kedysi viedli takýto spôsob života,</verse>
				<verse number="8">ale teraz je najvyšší čas zanechať zlobu, nenávisť, rúhanie a škaredé reči.</verse>
				<verse number="9">Hovorte vždy iba pravdu; lož a neúprimnosť boli vlastnosťami vášho starého života, ktorý ste už zanechali.</verse>
				<verse number="10">Vy teraz žijete celkom novým životom, ktorý vedie k čoraz vyššiemu poznaniu dobra a k čoraz vernejšej podobe s Kristom, ktorý ho stvoril.</verse>
				<verse number="11">V tomto novom živote sa už nerozlišuje, či bol niekto Grék alebo Žid, obrezaný alebo neobrezaný, barbar či Skýta, otrok či slobodný, pretože všetko a vo všetkých je Kristus.</verse>
				<verse number="12">Keď si vás teda Boh vybral, miluje vás a chce, aby ste žili čistým životom, buďte k iným láskaví a milosrdní, zahŕňajte sa navzájom ochotou, pokorou, skromnosťou a trpezlivosťou.</verse>
				<verse number="13">Buďte znášanliví a odpúšťajte tomu, kto vám ublížil; veď aj vám Boh odpustil.</verse>
				<verse number="14">Ale najmä nech vo všetkom rozhoduje láska – potom bude všade vládnuť dokonalá zhoda.</verse>
				<verse number="15">A vaše srdce nech vždy napĺňa Boží pokoj: to je úloha a zároveň dar pre tých, ktorí patria k jeho telu. Buďte vďační!</verse>
				<verse number="16">Slovo Kristovo nech vo vás bohato prebýva; so všetkou múdrosťou sa navzájom učte a napomínajte. A keď spievate žalmy, chválospevy a duchovné piesne, nech sú vaše srdcia naplnené vďačnosťou voči Bohu.</verse>
				<verse number="17">Čokoľvek hovoríte a konáte, robte tak, ako by na vašom mieste robil sám Kristus. A prostredníctvom neho ďakujte Otcovi.</verse>
				<verse number="18">Manželky nech sa podriaďujú svojim mužom, ako sa na kresťanky patrí.</verse>
				<verse number="19">Vy muži, milujte svoje ženy a buďte k nim láskaví.</verse>
				<verse number="20">Deti, vy vždy poslúchajte svojich rodičov, lebo je to milé Bohu.</verse>
				<verse number="21">A vy otcovia, nevyžadujte od svojich detí to, čo by bolo nad ich schopnosti.</verse>
				<verse number="22">Kto je podriadený, má svojmu nadriadenému slúžiť ochotne, nielen z donútenia alebo naoko. Poslúchajte ich pre lásku k svojmu nebeskému Pánovi</verse>
				<verse number="23">a pracujte statočne a radostne, akoby ste pracovali pre neho.</verse>
				<verse number="24">Veď pre neho aj pracujete a od neho nakoniec dostanete za odmenu podiel na jeho kráľovstve, lebo vaším pravým pánom je on.</verse>
				<verse number="25">Kto sa dopúšťa krivdy, dočká sa svojej odplaty. Boh má na všetkých rovnakú mieru.</verse>
			</chapter>
			<chapter number="4">
				<verse number="1">Na druhej strane – od vás, nadriadených, Boh očakáva, že budete spravodliví, a nie krutí k svojim podriadeným. Nezabúdajte, že aj vy máte Pána v nebesiach.</verse>
				<verse number="2">V modlitbách buďte vytrvalí a v ďakovaní neúnavní.</verse>
				<verse number="3">A proste aj za nás, aby nám Boh otvoril dvere pre slovo a mohli sme hovoriť o Kristovom tajomstve. Veď práve preto som sa dostal do väzenia;</verse>
				<verse number="4">modlite sa, aby som na tomto mieste vykonal svoje poslanie tak jasne a smelo, ako mi to Pán uložil.</verse>
				<verse number="5">Využite každú príležitosť vydať svedectvo o Kristovi tým, ktorí o ňom ešte nepočuli, buďte však pritom rozvážni a múdri.</verse>
				<verse number="6">Vaša reč nech je vždy láskavá, ale rozhodná, aby ste každému odpovedali správne.</verse>
				<verse number="7">Môj drahý priateľ Tychikus vám podrobne porozpráva, ako sa mám. Horlivo so mnou slúžil Pánovi a verne mi pomáha.</verse>
				<verse number="8">Od neho budete mať najpresnejšie správy, preto ho posielam, aby ste sa o mňa zbytočne netrápili.</verse>
				<verse number="9">Posielam s ním aj vášho krajana Onezima, verného a milovaného brata. Oni vám povedia všetko, čo sa tu deje.</verse>
				<verse number="10">Pozdravuje vás môj spoluväzeň Aristarchos a Barnabášov bratranec Marek, o ktorom som vám už písal. Ak k vám niekedy príde, prijmite ho čo najsrdečnejšie.</verse>
				<verse number="11">A pozdravuje vás aj Jezus Justus. Títo traja sú jediní zo Židov, ktorí s nami pracujú a pomáhajú zvestovať Krista. Sú mi veľkou oporou a útechou.</verse>
				<verse number="12">Pozdravuje vás aj váš krajan Epafras. Je to naozaj horlivý Kristov služobník a modlí sa za vás neprestajne, aby ste boli pevní vo viere a aby ste vedeli rozoznať Božiu vôľu vo všetkom, čo konáte.</verse>
				<verse number="13">A rovnako ako vy ležia mu na srdci aj kresťania v Laodicei a v Hierapole.</verse>
				<verse number="14">I náš milý lekár Lukáš vás pozdravuje a taktiež Démas.</verse>
				<verse number="15">Pozdravujte bratov v Laodicei, ako aj Nymfu a zbor, ktorý sa zhromažďuje v jej dome.</verse>
				<verse number="16">Keď si prečítate tento list, mohli by ste ho poslať do Laodicei, aby si ho prečítali aj tam. A vy si zasa môžete vyžiadať a prečítať list, ktorý som napísal im.</verse>
				<verse number="17">A Archippovi odkážte, aby svedomite vykonával službu, ktorou ho Pán poveril.</verse>
				<verse number="18">Napokon pripisujem pozdrav vlastnou rukou. Pamätajte na to, že som v putách. Boh vám žehnaj!</verse>
			</chapter>
		</book>
		<book number="52">
			<chapter number="1">
				<verse number="1">Milí bratia, Pavol, Silván a Timotej posielame úprimné pozdravy všetkým v tesalonickom zbore, ktorí sú spojení s Ježišom Kristom, naším Pánom, a s Bohom, jeho Otcom. Želáme vám milosť a pokoj.</verse>
				<verse number="2">Stále sa za vás modlíme a vždy za vás ďakujeme,</verse>
				<verse number="3">keď si pred Bohom pripomíname vašu činorodú vieru, horlivú lásku a vytrvalú nádej na nášho Pána Ježiša Krista.</verse>
				<verse number="4">Vieme, milí bratia, že vás Boh miluje a že si vás vyvolil.</verse>
				<verse number="5">Keď sme vám zvestovali radostné Božie posolstvo, počúvali ste ho s nepredstieraným záujmom. A naše slová na vás hlboko zapôsobili, lebo Boží Duch vám potvrdil ich pravdivosť. A aj na našom správaní ste si mohli overiť, že to nie je falošné učenie.</verse>
				<verse number="6">Tak ste začali nás aj Krista napodobňovať, a hoci prechádzate mnohým súžením, Duch Svätý vás napĺňa radosťou,</verse>
				<verse number="7">takže ste vzorom aj ostatným kresťanom po celom Macedónsku i v Achajsku.</verse>
				<verse number="8">Božie slovo a správa o vašej viere sa všade rozšírili tak, že kdekoľvek prídeme, všade nám o vás rozprávajú ešte skôr, ako stačíme niečo povedať.</verse>
				<verse number="9">Všetci vravia o tom, ako ste nás prijali a ako ste sa od svojich modiel obrátili k Bohu, aby sa stal vaším jediným, živým a pravým Pánom,</verse>
				<verse number="10">aj ako sa tešíte na príchod jeho Syna Ježiša, ktorého Boh vzkriesil. Jedine on nás zachraňuje pred prichádzajúcim Božím hnevom.</verse>
			</chapter>
			<chapter number="2">
				<verse number="1">Milí bratia, sami najlepšie viete, že naša návšteva u vás nebola márna.</verse>
				<verse number="2">Viete, ako sme trpeli a akú potupu sme znášali vo Filipách. A predsa nám Boh dal odvahu zvestovať vám Božie radostné posolstvo, hoci sme boli obklopení nepriateľmi.</verse>
				<verse number="3">Vidíte teda, že za naším kázaním neboli nijaké pochybné ciele ani bočné úmysly, naša reč bola priama a úprimná.</verse>
				<verse number="4">Boh nás poveril úlohou hlásať jeho radostné posolstvo, a preto nechceme byť pekní v očiach ľudí, ale chceme sa páčiť Bohu, ktorý pozná aj najtajnejšie myšlienky nášho srdca.</verse>
				<verse number="5">Nikdy sme sa nepokúšali získať niekoho lichôtkami, ako dobre viete, ani sme predstieraným priateľstvom nemámili od nikoho peniaze, Boh nám je svedok.</verse>
				<verse number="6">Ani sme pre seba nepožadovali nijaké zvláštne pocty, hoci sme ako apoštoli mali akiste na vašu úctu nárok.</verse>
				<verse number="7">Skôr sme dali prednosť matersky láskavému a nežnému prístupu,</verse>
				<verse number="8">a tak sme si vás zamilovali, že by sme vám dali nielen Božie posolstvo, ale aj vlastné životy.</verse>
				<verse number="9">Spomínate si ešte, milí bratia, ako tvrdo sme si zarábali u vás na každodenný chlieb? Vo dne v noci sme pracovali, aby sme pri hlásaní radostnej zvesti neboli nikomu na ťarchu.</verse>
				<verse number="10">Sami môžete dosvedčiť, aj Boh je svedkom, že sme s každým veriacim zaobchádzali poctivo, spravodlivo a čestne.</verse>
				<verse number="11">Sami však viete, že sme vás ako otec vlastné deti</verse>
				<verse number="12">povzbudzovali, usmerňovali a nabádali, aby ste žili na česť a radosť Bohu, ktorý vás povolal do svojho kráľovstva a do svojej slávy.</verse>
				<verse number="13">Preto znovu a znovu musíme Bohu ďakovať, že ste od nás prijali slovo Božej zvesti nie ako slovo ľudské, ale ako slovo Božie, ktorým skutočne je a že pôsobí vo vašich životoch.</verse>
				<verse number="14">A potom sa vám stalo to isté, čo predtým zažili kresťania v Judsku: trpeli ste od vlastných krajanov.</verse>
				<verse number="15">Tam zabíjali Židia svojich vlastných prorokov, zabili aj Ježiša Krista a teraz zasa prenasledujú nás a odvšadiaľ nás vyháňajú. Škodia Bohu aj ľuďom.</verse>
				<verse number="16">My kážeme pohanom, ako sa môžu zachrániť, a oni nám v tom bránia. Ale miera ich hriechov sa čoskoro dovŕši a Boží trest ich neminie.</verse>
				<verse number="17">Bratia, aj keď sme museli od vás na nejaký čas odísť – no v duchu sme stále s vami – rozmýšľali sme, ako sa k vám zasa čo najskôr vrátiť.</verse>
				<verse number="18">Ja, Pavol, som sa o to pokúšal už niekoľko ráz, ale vždy mi to satan prekazil.</verse>
				<verse number="19">Lebo kto bude našou radosťou, našou nádejou, našou odmenou, až budeme raz stáť pred Kristom v deň jeho návratu?</verse>
				<verse number="20">Áno, vy ste naša sláva aj radosť!</verse>
			</chapter>
			<chapter number="3">
				<verse number="1">Keď sme už v Aténach nemohli ďalej znášať neistotu, ako sa máte,</verse>
				<verse number="2">rozhodli sme sa poslať Timoteja, nášho brata a Božieho spolupracovníka v hlásaní Kristovej radostnej zvesti, aby vás navštívil a povzbudil vo vašej viere,</verse>
				<verse number="3">aby ste pri prenasledovaní nezakolísali. Trpieť patrí ku kresťanskému údelu.</verse>
				<verse number="4">To sme vám predsa už hovorili, keď sme boli u vás, tak by ste teraz nemali byť prekvapení, že sa to naozaj stalo.</verse>
				<verse number="5">Preto som teda poslal Timoteja k vám, aby som sa tu nemusel trápiť úzkosťou, či vás satan predsa len nezviedol a či všetka naša práca nevyšla nazmar.</verse>
				<verse number="6">Ale práve teraz sa Timotej vrátil s dobrými správami, že ste vo viere ani v láske neochabli, že na nás stále myslíte a túžite po novom stretnutí takisto ako my.</verse>
				<verse number="7">Tak ste nás, milí bratia, vo všetkej našej tiesni a súžení potešili správou, že ste verní Pánovi.</verse>
				<verse number="8">Vydržíme všetko, len keď vieme, že pevne stojíte v Pánovi.</verse>
				<verse number="9">Ako sa Bohu môžeme odvďačiť za všetku tú radosť, akú máme z vás?</verse>
				<verse number="10">Vo dne v noci vrúcne prosíme, aby sme vás mohli znovu vidieť a povzbudiť vás, aby ste ďalej napredovali vo viere.</verse>
				<verse number="11">Kiež nám Boh, náš Otec, a Ježiš Kristus, náš Pán, umožní cestu k vám.</verse>
				<verse number="12">A nech dá, aby rástla vaša vzájomná láska i láska k ostatným, ako aj my vás milujeme.</verse>
				<verse number="13">Tak sa z vás stanú silné, bezúhonné, sväté Božie deti, ktoré obstoja pred Bohom, naším Otcom, až sa náš Pán Ježiš Kristus vráti so všetkými, ktorí mu patria.</verse>
			</chapter>
			<chapter number="4">
				<verse number="1">Napokon, milí bratia, ešte o jedno vás chcem poprosiť. Už sme vám hovorili, ako máte žiť, aby ste sa páčili Bohu.</verse>
				<verse number="2">A vieme, že sa pridŕžate našich pokynov. Ale teraz vás prosíme a dôrazne napomíname v mene Pána Ježiša, aby ste sa v tom neprestajne cvičili a zdokonaľovali.</verse>
				<verse number="3">Lebo Boh chce, aby ste boli čistí a bezúhonní, nepoškvrnení smilstvom.</verse>
				<verse number="4">Teda tak ovládajte svoje telo, aby ste žili svätý a čestný život.</verse>
				<verse number="5">Vyhýbajte sa necudnosti a nepodliehajte vášnivosti ako pohania, ktorí nepoznajú Boha.</verse>
				<verse number="6">Majte v úcte manželský zväzok svojho blížneho. Kto by ho rozvracal, neujde trestu, opakujem to znovu so všetkou vážnosťou.</verse>
				<verse number="7">Boh nás predsa nepovolal k nemravnosti, ale k svätosti a čistote.</verse>
				<verse number="8">Kto týmito zásadami pohŕda, pohŕda nie človekom, ale samým Bohom, darcom Svätého Ducha.</verse>
				<verse number="9">O tom, že sa máte ako kresťania navzájom mať radi, vám už nemusím písať. Viete, že vám sám Boh ukázal, ako veľmi sa máte navzájom milovať.</verse>
				<verse number="10">A túto lásku aj prejavujete svojim bratom po celom Macedónsku. Len vás prosíme, milí bratia, aby ste v tom boli čoraz horlivejší.</verse>
				<verse number="11">Dbajte všemožne o to, aby ste žili pokojne, plnili si povinnosti a živili sa vlastnými rukami, ako sme vás k tomu už predtým nabádali.</verse>
				<verse number="12">Tak si získate úctu svojho okolia a nebudete od nikoho závislí.</verse>
				<verse number="13">Ešte vám chcem napísať o tom, ako je to s kresťanmi, ktorí zomreli, aby ste v tomto mali jasno a nemuseli sa trápiť ako tí, čo nemajú nijakú nádej.</verse>
				<verse number="14">Ak totiž veríme, že Ježiš zomrel a potom znovu ožil, môžeme rátať s tým, že Boh tých, ktorí zomreli ako veriaci v Ježiša Krista, privedie spolu s ním k životu.</verse>
				<verse number="15">A podľa slov Pánových vám môžem oznámiť, že nikto z tých, ktorí zomreli pred Kristovým príchodom, sa neoneskorí pri stretnutí s ním za tými, ktorí sa ho dočkajú ešte za živa.</verse>
				<verse number="16">Sám Pán zostúpi z neba, vydá mocný povel, ozve sa hlas archanjela a Božia trúba. Nato vstanú všetci kresťania, čo už pomreli,</verse>
				<verse number="17">spolu s tými, ktorí zostali nažive, a budú uchvátení do oblakov. Tam sa stretneme všetci s Pánom, aby sme s ním zostali už naveky.</verse>
				<verse number="18">Týmto sa navzájom povzbudzujte a potešujte.</verse>
			</chapter>
			<chapter number="5">
				<verse number="1">Kedy sa to má stať? O tom vám naozaj nemusím hovoriť, milí bratia.</verse>
				<verse number="2">Veď sami dobre viete, že tá chvíľa príde nečakane ako zlodej v noci.</verse>
				<verse number="3">Vtedy, keď si ľudia budú vravieť: „Je pokoj, nijaké nebezpečenstvo nehrozí,“ vtedy ich z čista jasna zastihne záhuba, ako keď pôrodné bolesti prídu na tehotnú ženu. Nik neunikne, nik sa neschová.</verse>
				<verse number="4">Ale vy, bratia, nie ste vo tme, aby vás ten deň mohol prekvapiť ako nočný zlodej.</verse>
				<verse number="5">Vy ste deti svetla a dňa, nie noci a tmy.</verse>
				<verse number="6">Buďte teda bdelí a nespite ako ostatní. Čakajte a buďte triezvi.</verse>
				<verse number="7">Noc je čas spáčov a opilcov.</verse>
				<verse number="8">Ale my, ktorí žijeme vo svetle, zostaňme triezvi, oblečený do brnenia viery a lásky a ako prilbu majte radostnú nádej záchrany.</verse>
				<verse number="9">Nás predsa neurčil Boh na to, aby sme boli vystavení jeho hnevu, ale aby sme boli zachránení pre zásluhy nášho Pána Ježiša Krista.</verse>
				<verse number="10">On za nás zomrel, aby sme s ním mohli žiť večne, už či sa jeho príchodu dožijeme, alebo nie.</verse>
				<verse number="11">Preto sa navzájom povzbudzujte a vychovávajte sa, ako ste to robili doposiaľ.</verse>
				<verse number="12">Milí bratia, žiadame vás, aby ste si vážili svojich predstavených v cirkvi, ktorí sa pre vás namáhajú a napomínajú vás.</verse>
				<verse number="13">Veľmi si ich vážte a milujte ich pre ich službu. A medzi sebou žite v pokoji.</verse>
				<verse number="14">Neporiadnych napomínajte, malomyseľných povzbudzujte, ujímajte sa slabých a so všetkými majte trpezlivosť.</verse>
				<verse number="15">Krivdy neodplácajte, vždy sa usilujte konať dobro sebe navzájom aj ostatným ľuďom.</verse>
				<verse number="16">Buďte radostní,</verse>
				<verse number="17">neochabujte v modlitbách</verse>
				<verse number="18">a za každých okolností ďakujte. To očakáva Boh od všetkých, ktorí patria Ježišovi Kristovi.</verse>
				<verse number="19">Neuhášajte Božieho Ducha,</verse>
				<verse number="20">nepohŕdajte tými, ktorí majú prorocký dar.</verse>
				<verse number="21">Skúmajte každé ich slovo, a ak je pravdivé, prijmite ho.</verse>
				<verse number="22">Zlého sa chráňte v každej podobe.</verse>
				<verse number="23">Nech vás Boh pokoja sám dokonale očistí a posvätí pre seba. Vášho ducha, dušu aj telo nech uchráni od akejkoľvek poškvrny až do Kristovho príchodu.</verse>
				<verse number="24">Boh, ktorý vás prijal za svoje deti, to pre vás akiste urobí, ako vám sľúbil.</verse>
				<verse number="25">Bratia, aj vy sa modlite za nás.</verse>
				<verse number="26">Pozdravte všetkých bratov svätým bozkom.</verse>
				<verse number="27">A všetkým dajte prečítať tento list, je to moje želanie a vaša povinnosť pred Pánom.</verse>
				<verse number="28">Milosť nášho Pána Ježiša Krista nech je stále s vami!</verse>
			</chapter>
		</book>
		<book number="53">
			<chapter number="1">
				<verse number="1">Milí bratia v tesalonickom zbore, ktorí žijete v spojení s Bohom, naším Otcom, a s Pánom Ježišom Kristom,</verse>
				<verse number="2">želáme vám, Pavol, Silván a Timotej, milosť a pokoj od Boha Otca a Pána Ježiša Krista.</verse>
				<verse number="3">Bratia, nemôžeme inak, ako stále za vás Bohu ďakovať. A aj sa to patrí, lebo robíte vo viere i vo vzájomnej láske veľké pokroky.</verse>
				<verse number="4">Chválime sa vami a môžeme vás dať za príklad ostatným zborom v tom, ako neochvejne znášate prenasledovanie a utrpenie.</verse>
				<verse number="5">V tom sa práve prejaví spravodlivý Boží súd:</verse>
				<verse number="6">tým, ktorí vás teraz trápia, odplatí utrpením,</verse>
				<verse number="7">kým vás, ktorí teraz trpíte, vyslobodí spolu s nami. To bude vtedy, keď Pán Ježiš zostúpi so svojimi anjelmi z neba v ohnivom plameni,</verse>
				<verse number="8">aby potrestal tých, ktorí nechcú Boha poznať a odmietajú jeho ponuku záchrany v obeti Ježiša Krista.</verse>
				<verse number="9">Ich trest bude večné odlúčenie od Pána, od jeho moci a slávy,</verse>
				<verse number="10">keď príde v ten deň, aby ho oslávil jeho ľud a zvelebovali tí, ktorí v neho uverili, a vy takisto patríte medzi nich.</verse>
				<verse number="11">Preto sa za vás neprestajne modlíme, aby vás náš Boh zdokonaľoval a pomáhal vám dosiahnuť cieľ, ku ktorému vás povolal. Prosíme ho, aby vám svojou mocou pomohol uskutočniť každé dobré predsavzatie, a tak odmenil vašu vieru.</verse>
				<verse number="12">Vtedy každý uvidí vo vás Krista a bude oslavovať jeho meno a vašou slávou bude to, že patríte jemu. To všetko vám umožnila jeho milosť a moc.</verse>
			</chapter>
			<chapter number="2">
				<verse number="1">A teraz k tomu očakávanému príchodu Pána Ježiša Krista.</verse>
				<verse number="2">Prosím vás, nedajte si popliesť hlavu nejakými chýrmi, že ten deň už nastal. Aj keby to niekto tvrdil na základe nejakého prejavu ducha, alebo sa azda oháňal nejakým naším listom v tomto zmysle,</verse>
				<verse number="3">neverte mu a nedajte sa oklamať. Prv ako ten deň príde, musia sa stať dve veci: nastane obdobie veľkej vzbury proti Bohu a mnohí od neho odpadnú; potom sa zjaví človek neprávosti, syn zatratenia.</verse>
				<verse number="4">Ten sa postaví na odpor proti všetkému, čo pripomína Božie meno, a bude vyžadovať božské pocty pre seba. Dokonca vojde do Božieho chrámu a tam sa sám vyhlási za Boha.</verse>
				<verse number="5">Nespomínate si, že som vám to hovoril už pri svojej prvej návšteve? A vy viete, čo mu bráni, aby mohol prísť skôr ako v určený čas.</verse>
				<verse number="6">Jeho dielo vzbury sa síce už začalo,</verse>
				<verse number="7">ale on sám nemôže vystúpiť, kým je tu prekážka, ktorá mu v tom bráni.</verse>
				<verse number="8">No len čo zmizne, zjaví sa ten „bezbožník, ktorého Pán spáli dychom svojich úst“ a zničí svojím slávnym príchodom.</verse>
				<verse number="9">Ten bezbožník príde ako satanov nástroj a vyzbrojený satanskou mocou bude konať všelijaké klamstvá a zázraky,</verse>
				<verse number="10">aby oklamal tých, ktorí povedali pravde „nie“ a uberajú sa do záhuby, lebo odmietli pravdu, ktorá ich mohla zachrániť.</verse>
				<verse number="11">Preto ich Boh nechá napospas tej lživej moci, aby ich ovládla,</verse>
				<verse number="12">a tak zožnú spravodlivé odsúdenie tí, ktorí si namiesto pravdy obľúbili lož a hriech.</verse>
				<verse number="13">Ale za vás, bratia milovaní Pánom, musíme stále ďakovať Bohu, ktorý si vás ako prvých vyvolil, aby ste boli zachránení, očistil vás svojím Duchom a dal vám uveriť pravde.</verse>
				<verse number="14">Nás poslal zvestovať vám radostnú zvesť, aby aj vás ožiarila sláva nášho Pána Ježiša Krista.</verse>
				<verse number="15">A tak teda stojte pevne, bratia, a držte sa pravdy, ktorú sme vám odovzdali osobne alebo v listoch.</verse>
				<verse number="16">Nech Pán Ježiš Kristus a Boh Otec, ktorý si nás zamiloval a dal nám trvalú útechu a nezaslúženú nádej,</verse>
				<verse number="17">povzbudí vaše srdcia a dá vám silu ku každému dobrému slovu i činu.</verse>
			</chapter>
			<chapter number="3">
				<verse number="1">Napokon, bratia, prosíme, modlite sa za nás, aby sa Božie posolstvo rýchlo šírilo a víťazilo všade ako u vás</verse>
				<verse number="2">a aby sme boli oslobodení od zvrátených a zlých ľudí, lebo nie všetci sú ochotní veriť.</verse>
				<verse number="3">Ale Pán je verný. On vás posilní a ochráni od zlého.</verse>
				<verse number="4">Spoliehame sa na Pána, že konáte a budete konať, čo vám prikazujeme.</verse>
				<verse number="5">Nech Pán dá, aby ste čoraz hlbšie chápali Božiu lásku a trpezlivosť, ktorá pramení z Krista.</verse>
				<verse number="6">Ďalej vám prikazujeme, milí bratia, v mene Pána Ježiša Krista, aby ste sa vyhýbali tým, ktorí si neberú k srdcu naše napomenutia a vedú záhaľčivý život.</verse>
				<verse number="7">Dali sme vám predsa sami príklad, ako máte žiť:</verse>
				<verse number="8">nikdy ste nás nevideli zaháľať a priživovať sa na iných. Vo dne v noci sme si tvrdou prácou zarábali na chlieb, aby sme nikomu neboli na ťarchu.</verse>
				<verse number="9">Nie že by sme na to nemali právo, ale chceli sme vám dať príklad.</verse>
				<verse number="10">A takisto sme vám vždy zdôrazňovali: kto nechce pracovať, nech ani neje!</verse>
				<verse number="11">A predsa teraz počúvame, že sa niektorí medzi vami oddávajú nečinnosti a namiesto poctivej práce sa miešajú do vecí, do ktorých ich nič nie je.</verse>
				<verse number="12">Takých napomíname a v mene Pána Ježiša Krista im nariaďujeme, aby žili slušne a zarábali si na živobytie vlastnou prácou.</verse>
				<verse number="13">A vám, bratia, pripomíname: v konaní dobra neochabujte!</verse>
				<verse number="14">Keby niekto odmietal podriadiť sa tomu, čo tu píšeme, dajte mu pocítiť, že medzi vás nepatrí. Možno sa potom zahanbí.</verse>
				<verse number="15">Ale nesprávajte sa k nemu ako k nepriateľovi, skôr ho napomínajte ako brata, na ktorom vám záleží.</verse>
				<verse number="16">Nech Pán, ktorý je zdrojom pokoja, dá vám svoj pokoj za každých okolností a nech zostáva s vami!</verse>
				<verse number="17">Tento pozdrav píšem vo všetkých listoch vlastnou rukou na dôkaz, že sú naozaj odo mňa.</verse>
				<verse number="18">Milosť Pána Ježiša Krista nech vás sprevádza!</verse>
			</chapter>
		</book>
		<book number="54">
			<chapter number="1">
				<verse number="1">Môj drahý syn vo viere, milý Timotej, tento list ti píšem ako apoštol poverený tou službou Bohom, naším Spasiteľom a Ježišom Kristom, ktorý je našou nádejou.</verse>
				<verse number="2">Želám ti milosť, zľutovanie i pokoj od Boha Otca i Ježiša Krista, nášho Pána.</verse>
				<verse number="3">Keď som odchádzal do Macedónska, prosil som ťa, aby si zostal v Efeze a usiloval sa umlčať tých, čo hlásajú falošné náuky</verse>
				<verse number="4">a rozvíjajú nekonečné diskusie o mýtoch a rodokmeňoch. Vyvolávajú tým iba škriepky miesto toho, aby sa vzdelávali vo viere.</verse>
				<verse number="5">Cieľom nášho úsilia musí byť láska, ktorá pramení z čistého srdca, dobrého svedomia a nepokryteckej viery.</verse>
				<verse number="6">Od tohto cieľa sa niektorí odchýlili a dali sa na prázdne rečnenie.</verse>
				<verse number="7">Chcú byť učiteľmi Božieho zákona, a pritom nechápu ani jeho zmysel, ani význam vlastných slov.</verse>
				<verse number="8">Zákon je dobrý, ak správne chápeme, aký zámer s ním Boh má.</verse>
				<verse number="9">Uvedomme si však, že zákon nie je proti tým, ktorí žijú podľa Božej vôle, ale proti zlým a spurným, ktorí Boha neuznávajú; proti neposlušným, klamárom, krivoprísažníkom; proti tým, ktorí vzťahujú ruku na svojich rodičov, majú záľubu vo zvrátenostiach;</verse>
				<verse number="10">proti homosexuálom, smilníkom, kupcom s otrokmi a vrahom; ako aj všetkým, ktorí konajú proti Božiemu poriadku.</verse>
				<verse number="11">Tak učí evanjelium, ktoré mi zveril Boh a ktoré zjavuje Božiu slávu.</verse>
				<verse number="12">Som vďačný Ježišovi Kristovi, nášmu Pánovi, že si ma vybral za svojho služobníka.</verse>
				<verse number="13">Predtým som sa jeho menu rúhal a jeho vyznávačov prenasledoval a zabíjal! Ale Boh sa nado mnou zmiloval, lebo som to robil z nevedomosti, keď som ešte Krista nepoznal.</verse>
				<verse number="14">Vo svojej dobrote ma zastavil, dal mi do srdca vieru a naplnil ma láskou.</verse>
				<verse number="15">Je to čistá pravda a ja túžim, aby ju všetci prijali. Ježiš Kristus prišiel na svet, aby nás, vzdialených od Boha a odsúdených na smrť, zachránil. A ak bol niekto od Boha ďaleko, bol som to predovšetkým ja.</verse>
				<verse number="16">Ale Boh sa nado mnou zmiloval a Ježiš Kristus na mne ukázal, aký je zhovievavý aj k najhoršiemu hriešnikovi, aby si každý uvedomil, že večný život môžu dosiahnuť všetci, ktorí v neho veria.</verse>
				<verse number="17">Sláva a česť Bohu naveky! On je večný Kráľ, neviditeľný, nesmrteľný, jediný a slávny Boh.</verse>
				<verse number="18">Môj milý syn Timotej, kladiem ti na srdce, aby si podľa proroctiev, ktoré o tebe povedali, bojoval dobrý boj.</verse>
				<verse number="19">Drž sa pevne svojej viery a zachovaj si čisté svedomie, ktorým niektorí pohrdli, a tak v živote viery stroskotali.</verse>
				<verse number="20">Patria k nim Hymenaios a Alexander, ktorých som musel vylúčiť z cirkvi, aby sa naučili nerúhať sa.</verse>
			</chapter>
			<chapter number="2">
				<verse number="1">Žiadam, aby sa cirkev neprestávala modliť. Proste za všetkých ľudí a ďakujte za nich.</verse>
				<verse number="2">Myslite aj na vládnucich činiteľov, na tých, čo rozhodujú o dôležitých veciach, aby sme v mieri a pokoji mohli žiť v pravej zbožnosti a vážnosti.</verse>
				<verse number="3">Tak je to dobré a milé nášmu Pánovi,</verse>
				<verse number="4">ktorý si želá, aby všetci ľudia boli zachránení a poznali pravdu,</verse>
				<verse number="5">že je iba jeden Boh a iba jeden prostredník medzi Bohom a ľuďmi – človek Ježiš Kristus.</verse>
				<verse number="6">On dal sám seba ako výkupné za všetkých, čo Boh vo vopred určenom čase oznámil svetu</verse>
				<verse number="7">a mňa poveril, aby som to ako Boží posol verne a pravdivo zvestoval iným národom. Pravdu hovorím, neklamem!</verse>
				<verse number="8">Chcem teda, aby sa muži všade modlili so zdvihnutými rukami a s čistým srdcom, bez hnevu a hádok.</verse>
				<verse number="9">Taktiež ženy nech sa obliekajú nenápadne a ozdobujú sa jednoducho a triezvo, pozornosť nech vzbudzujú radšej svojou láskavosťou ako zložitým účesom, drahými šatami a šperkami.</verse>
				<verse number="10">Ich najkrajšou ozdobou nech je konanie dobra. Tým dokážu, že milujú a ctia Boha.</verse>
				<verse number="11">Poučenie nech prijímajú v tichosti a pokore.</verse>
				<verse number="12">V zhromaždení nech verejne nevystupujú. Žena nemá vládnuť nad mužom, ale má sa ním dať viesť.</verse>
				<verse number="13">Lebo Boh najprv stvoril Adama a potom Evu.</verse>
				<verse number="14">A nebol to Adam, čo sa dal zviesť satanovi, ale Eva prvá prekročila Boží zákaz.</verse>
				<verse number="15">Aj ženy však budú spasené, lebo plnia dôležitú úlohu zachovať ľudský rod. Musia však zotrvať vo viere a žiť v láske, svätosti a pokore.</verse>
			</chapter>
			<chapter number="3">
				<verse number="1">Pravdou je, že kto chce mať vedúce postavenie v cirkvi, túži po dobrej veci!</verse>
				<verse number="2">Taký človek musí byť bezúhonný, v manželstve verný, striedmy, rozvážny, pohostinný. Potrebná je aj schopnosť učiť, ohľaduplnosť, prívetivosť, nezištnosť.</verse>
				<verse number="3">Kto vedie veriacich, nesmie byť lakomý, mať záľubu v pití a v svároch,</verse>
				<verse number="4">má mať usporiadanú rodinu a deti vychované k poslušnosti a poctivosti.</verse>
				<verse number="5">Veď ako môže viesť cirkev ten, kto si nevie urobiť poriadok vo vlastnej rodine?</verse>
				<verse number="6">Nech to nie je nováčik vo viere, aby mu sláva nestúpla do hlavy a nespôsobila jeho pád.</verse>
				<verse number="7">Aj vo svojom okolí musí mať dobrú povesť, aby jeho prácu nemarilo ohováranie.</verse>
				<verse number="8">Rovnako aj diakoni: nech sú čestní, nie dvojtvárni v reči, nech neholdujú alkoholu, nech sa neženú za majetkom.</verse>
				<verse number="9">Tajomstvo viery nech uchovávajú v čistom srdci.</verse>
				<verse number="10">Ale aj oni sa majú najskôr osvedčiť ako bezúhonní, a až potom vykonávať svoju funkciu.</verse>
				<verse number="11">Takisto ich manželky nech nie sú klebetné, ale počestné, striedme a verné.</verse>
				<verse number="12">Manželská vernosť, usporiadané rodinné vzťahy a dobre vychované deti sú na vykonávanie všetkých funkcií v cirkvi samozrejmým predpokladom.</verse>
				<verse number="13">Odmenou toho, kto dobre vykonáva svoju službu, bude úcta bratov a sestier a pevná istota vo viere v Ježiša Krista.</verse>
				<verse number="14">Dúfam, že sa čoskoro uvidíme, no píšem ti toto všetko, aby si vedel,</verse>
				<verse number="15">ak by mi niečo prišlo do cesty a oneskoril som sa, ako viesť cirkev živého Boha, ktorá je stĺpom a oporou pravdy.</verse>
				<verse number="16">Tajomstvo našej viery je skutočne veľké: Prišiel na zem ako človek, no Duch potvrdil, že je Boží Syn, ukázal sa anjelom, zvestovaný bol národom, uverili v neho na celom svete, korunovaný je večnou slávou.</verse>
			</chapter>
			<chapter number="4">
				<verse number="1">Duch Svätý nám jasne hovorí, že v našich časoch sa niektorí odvrátia od Krista, priklonia sa k bludným učeniam a budú nasledovať hlásateľov satanských náuk,</verse>
				<verse number="2">luhárov a pokrytcov, na ktorých svedomí je jazva ako po rozžeravenom železe.</verse>
				<verse number="3">Budú zakazovať ženiť sa a vydávať, jesť niektoré pokrmy, ktoré Boh stvoril na to, aby ich s vďačnosťou užívali tí, ktorí veria a poznajú pravdu.</verse>
				<verse number="4">Všetko, čo Boh stvoril, je dobré a nič nie je na zavrhnutie, ak sa prijíma s vďačnosťou.</verse>
				<verse number="5">Jeho slovom a našou modlitbou sa to posväcuje.</verse>
				<verse number="6">Ak budeš takto učiť, bude z teba dobrý služobník Ježiša Krista. Sýť sa slovami viery a pravým učením, ktoré si si osvojil.</verse>
				<verse number="7">Nenačúvaj bohapustým rečiam a nezaoberaj sa kadejakými mýtmi a legendami, radšej svoj čas a silu venuj duchovnému rastu.</verse>
				<verse number="8">Telesné cvičenie je síce na niečo užitočné, ale budovanie vzťahu s Bohom je to, čo naozaj potrebujeme; ovplyvňuje náš terajší i večný život.</verse>
				<verse number="9">To je pravda, ktorú by mal každý prijať.</verse>
				<verse number="10">Na to vynakladáme všetko svoje úsilie, pretože máme nádej v živom Bohu, ktorý je záchrancom všetkých, ktorí v neho uverili.</verse>
				<verse number="11">To vyučuj a dbaj, aby si to všetci dobre osvojili!</verse>
				<verse number="12">Nech ťa nikto nepodceňuje zato, že si mladý. Musíš však byť vzorom v reči i v činoch lásky, viery a v čistom myslení.</verse>
				<verse number="13">Kým prídem, čítaj a vysvetľuj Písmo, zvestuj Božie slovo.</verse>
				<verse number="14">Nezanedbávaj schopnosti, ktoré ti dal Boh, keď na teba podľa prorockého spôsobu starší s modlitbou kládli ruky.</verse>
				<verse number="15">Usiluj sa rozvíjať ich v práci, aby každý videl, že rastieš a robíš pokroky.</verse>
				<verse number="16">Sústavne kontroluj svoje myslenie i učenie. Neuchyľuj sa od pravdy a Boh zachráni teba aj tých, ktorých ti zveril.</verse>
			</chapter>
			<chapter number="5">
				<verse number="1">Ak musíš napomenúť alebo pokarhať staršieho človeka, hovor s ním úctivo, akoby to bol jeden z tvojich rodičov.</verse>
				<verse number="2">K mladším sa správaj ako k bratom, k dievčatám ako k sestrám bez akýchkoľvek bočných myšlienok.</verse>
				<verse number="3">Maj v úcte vdovy, ktoré sú osamelé.</verse>
				<verse number="4">Ak majú deti alebo vnukov, tí nech sa najskôr učia konať Božiu vôľu vo vlastnej rodine: starať sa o svojich príbuzných a odplácať sa svojim rodičom, lebo to je Bohu milé.</verse>
				<verse number="5">Sú však vdovy, ktoré nemajú nikoho. Všetku svoju nádej upierajú na Boha a svoj čas trávia modlitbami vo dne aj v noci.</verse>
				<verse number="6">Sú však aj také, ktoré sa nazdávajú, že teraz si môžu užívať život: tie sú mŕtve, hoci žijú.</verse>
				<verse number="7">Varuj ich, nech na ne neprichádzajú sťažnosti.</verse>
				<verse number="8">Kto sa nestará o svojich príbuzných, najmä o členov vlastnej rodiny, nemá právo nazývať sa kresťanom. Je horší ako ten, čo Boha vôbec nepoznal!</verse>
				<verse number="9">Do zoznamu vdov, o ktoré sa treba starať zapíš iba tú, ktorá má viac ako šesťdesiat rokov, bola iba raz vydatá</verse>
				<verse number="10">a má svedectvo, že žila dobrým životom, vychovávala deti, bola pohostinná, preukazovala pokornú službu veriacim, pomáhala núdznym a bola ochotná v každej službe.</verse>
				<verse number="11">Mladšie vdovy odmietaj. Niektoré časom podľahnú telesným žiadostiam, zatúžia znovu sa vydať</verse>
				<verse number="12">a záväzok k službe rušia.</verse>
				<verse number="13">Okrem toho sú aj záhaľčivé, rady vysedávajú na návštevách, klebetia a pchajú nos do cudzích problémov.</verse>
				<verse number="14">Myslím, že mladá vdova urobí lepšie, ak sa znova vydá, má deti a stará sa o vlastnú domácnosť. Potom jej nemôže nikto nič vyčítať.</verse>
				<verse number="15">Bojím sa však, že niektoré už zišli z Kristovej cesty.</verse>
				<verse number="16">Ešte raz opakujem: o vdovy nech sa starajú predovšetkým ich príbuzní a nenechajú ich jednoducho na starosť zboru. Iba tak bude mať zbor dosť prostriedkov, aby sa staral o vdovy, ktoré naozaj nemajú nikoho.</verse>
				<verse number="17">Svedomití pracovníci v cirkvi si zasluhujú dvojitú odmenu: úctu i náležitú mzdu. A to najmä tí, ktorí zvestujú Slovo Božie a vyučujú iných.</verse>
				<verse number="18">Veď aj Písmo hovorí: „Nedaj náhubok zvieraťu, ktoré používaš pri mlatbe,“ a „kto pracuje, má nárok na odmenu.“</verse>
				<verse number="19">Sťažnosti proti starším prijímaj iba na základe výpovede dvoch alebo troch svedkov.</verse>
				<verse number="20">Ale toho, kto sa naozaj previnil, pokarhaj verejne pred celým zborom na výstrahu ostatným.</verse>
				<verse number="21">Zaväzujem ťa pred Bohom, pred Pánom Ježišom Kristom i všetkými anjelmi: riaď sa týmto pravidlom, či ide o tvojho priateľa, alebo nepriateľa. Buď vždy dôsledne nestranný.</verse>
				<verse number="22">Neunáhli sa, ak niekoho poveruješ službou v cirkvi. Nemaj podiel na hriechoch ostatných. A najmä sám sa vyvaruj každého poklesku.</verse>
				<verse number="23">Keďže máš slabý žalúdok a často bývaš chorý, namiesto vody požívaj trocha vína.</verse>
				<verse number="24">Pri posudzovaní ľudí maj na pamäti, že hriechy niektorých ľudí sú zjavné každému, u iných ich však odhalí až deň súdu.</verse>
				<verse number="25">Práve tak je to s dobrými skutkami: niektoré sú zjavné hneď, zatiaľ čo o iných ani nevieme. Ale ani tie nezostanú naveky skryté.</verse>
			</chapter>
			<chapter number="6">
				<verse number="1">Kresťanskí otroci a sluhovia nech rešpektujú svojich pánov, aby sa nemohli ponosovať na ich zlú prácu, lebo tým by sa znevažovalo Božie meno a kresťanské učenie.</verse>
				<verse number="2">Ak má niekto veriaceho pána, nech si ho nectí menej len zato, že je jeho brat vo viere. Práve naopak, nech mu slúži tým ochotnejšie a svedomitejšie ako milovanému bratovi. To zdôrazňuj všetkým veriacim!</verse>
				<verse number="3">Toto je zdravé učenie Ježiša Krista a základ zbožného života.</verse>
				<verse number="4">Kto učí niečo iné, je namyslený, ničomu nerozumie a vyvoláva iba škriepky, roztržky plodiace urážky, krivé obvinenia a ustavičné sváry.</verse>
				<verse number="5">Títo majstri rozvratu majú zakalený rozum, neschopný poznať pravdu, a zo zbožnosti chcú vytĺcť kapitál a obohatiť sa. Takým sa vyhýbaj!</verse>
				<verse number="6">Pritom zbožnosť je naozaj nesmiernym bohatstvom, lebo prináša spokojnosť v každej situácii.</verse>
				<verse number="7">Nič sme si predsa na svet nepriniesli a nič si z neho neodnesieme.</verse>
				<verse number="8">Malo by nám teda stačiť, keď máme čo jesť a čo si obliecť.</verse>
				<verse number="9">Kto však túži po bohatstve, ľahko podľahne pokušeniu použiť na to aj nepoctivé prostriedky, ktoré ho môžu priviesť do záhuby.</verse>
				<verse number="10">Koreňom všetkého zla je totiž láska k peniazom. Mnohým už uzavrela prístup k Bohu a spôsobila veľa utrpenia.</verse>
				<verse number="11">Ty však, Timotej, patríš Bohu. Vyhýbaj sa takým veciam a usiluj sa o spravodlivosť, zbožnosť, vieru, lásku, trpezlivosť a miernosť.</verse>
				<verse number="12">Byť kresťanom znamená viesť ustavičný duchovný zápas. Bojuj dobrý boj viery, aby si dosiahol večný život, ku ktorému ťa Boh povolal. Zaväzuje ťa k tomu aj slávnostné vyznanie, ktoré si urobil pred mnohými svedkami.</verse>
				<verse number="13">Vyzývam ťa pred Bohom, ktorý všetkému dáva život, a pred Ježišom Kristom, ktorý svoje svedectvo povedal pred Pilátom Pontským:</verse>
				<verse number="14">Plň zverenú úlohu, aby si zostal čistý a bezúhonný až do príchodu Ježiša Krista.</verse>
				<verse number="15">Až príde jeho čas, zjaví ho celému svetu ten požehnaný a jediný Vládca, Kráľ nad všetkými kráľmi a Pán nad všetkými pánmi;</verse>
				<verse number="16">jediný, ktorý má nesmrteľnosť a býva v neprístupnom svetle a ktorého ľudské oko nevidelo, ani nemôže vidieť. Jemu patrí česť a vláda na veky vekov!</verse>
				<verse number="17">Dôrazne vystríhaj bohatých, aby si nezakladali na svojom bohatstve, ale radšej upierali nádej na Boha, ktorý nás štedro zahŕňa všetkým, čo potrebujeme.</verse>
				<verse number="18">Napomínaj ich, nech konajú dobro a ochotne a obetavo sa delia s tými, ktorí majú núdzu.</verse>
				<verse number="19">To je najlepšia investícia pre večnosť, to je pravý a plodný kresťanský život.</verse>
				<verse number="20">Timotej, starostlivo si chráň, čo ti Boh zveril!</verse>
				<verse number="21">Vyhýbaj sa prázdnym rečiam a falošným náukam, pre ktoré už tak mnohí stratili to najdôležitejšie – vieru. Milosť Božia s tebou!</verse>
			</chapter>
		</book>
		<book number="55">
			<chapter number="1">
				<verse number="1">Timotej, môj milý syn! Píšem ti ako apoštol Ježiša Krista, ktorý z Božieho poverenia zvestuje zasľúbený večný život.</verse>
				<verse number="2">Želám ti pokoj a milosť.</verse>
				<verse number="3">Som za teba veľmi vďačný Bohu, ktorému slúžim celým svojím životom, ako to robili aj moji predkovia. Vo dne v noci na teba myslím pri svojich modlitbách.</verse>
				<verse number="4">Keď si spomeniem, ako si plakal pri našej rozlúčke, rastie moja túžba znova ťa vidieť – viem, že by ma naše stretnutie naplnilo radosťou.</verse>
				<verse number="5">Pripomínam si tvoju úprimnú vieru, ktorú ti vštepovala už tvoja stará matka Loida i tvoja matka Eunike. Viem, že táto viera v tebe žije.</verse>
				<verse number="6">Preto ťa prosím, aby si rozvíjal Božie dary, ktoré si prijal, keď som na teba skladal ruky.</verse>
				<verse number="7">Svätý Duch, ktorého nám Boh dal, nie je duchom bojazlivosti, ale duchom moci, lásky a múdrosti.</verse>
				<verse number="8">A tak sa nehanbi hovoriť s ľuďmi o Kristovi a neboj sa ani priznať k priateľstvu so mnou, i keď som pre Krista vo väzení. Naopak, buď aj ty hotový znášať príkorie pre evanjelium, Boh ti k tomu dá silu.</verse>
				<verse number="9">On nás zachránil a povolal pre túto svätú službu, nie že by sme si to boli zaslúžili, ale preto, že už pred stvorením sveta bolo v Božom pláne darovať nám milosť v jeho Synovi Ježišovi Kristovi.</verse>
				<verse number="10">Keď prišiel na zem, zlomil moc smrti a ukázal nám, ako vierou v neho môžeme získať večný život.</verse>
				<verse number="11">A mňa Boh ustanovil, aby som túto milosť zvestoval a učil o nej.</verse>
				<verse number="12">Preto aj teraz trpím vo väzení, ale nehanbím sa za to, lebo viem, komu som uveril, a som si istý, že všetko, čo mi zveril, má moc zachovať až do svojho príchodu.</verse>
				<verse number="13">Pridŕžaj sa verne toho, čo si počul odo mňa. Nech ti je to vzorom, ako máš hovoriť s láskou vo viere v Ježiša Krista.</verse>
				<verse number="14">S pomocou Svätého Ducha, ktorý v nás prebýva, si chráň duchovný poklad, ktorý ti Boh zveril.</verse>
				<verse number="15">Ako vieš, opustili ma tu všetci, čo so mnou prišli z Ázie. Aj Fygelos a Hermogenes.</verse>
				<verse number="16">Iba Onezifor ma chodil navštevovať a vždy ma veľmi povzbudilo, že sa za mňa, väzňa, nehanbil. Prosím Boha, aby bohato požehnal jeho aj celú jeho rodinu.</verse>
				<verse number="17">Keď prišiel do Ríma, usilovne ma hľadal, kým ma nenašiel.</verse>
				<verse number="18">Nech mu Pán odplatí svojím milosrdenstvom, keď príde súdiť svet. A čo pre mňa znamenala jeho pomoc v Efeze, vieš najlepšie ty sám.</verse>
			</chapter>
			<chapter number="2">
				<verse number="1">Môj milý Timotej, nech milosť Ježiša Krista je tvojou silou.</verse>
				<verse number="2">A to, čo si počul odo mňa, zver spoľahlivým ľuďom, schopným učiť zase iných.</verse>
				<verse number="3">Ako dobrý vojak Ježiša Krista buď preňho ochotný spolu so mnou znášať aj ťažkosti a protivenstvá.</verse>
				<verse number="4">V boji sa vojak nemôže zaoberať súkromnými záležitosťami, aby sa zapáčil veliteľovi.</verse>
				<verse number="5">Ani pretekár nezíska cenu, ak nedodrží pravidlá.</verse>
				<verse number="6">A takisto aj roľník, ktorý namáhavo pracuje, má ako prvý dostať podiel z úrody.</verse>
				<verse number="7">Premýšľaj, čo ti tým chcem povedať. Pán ti pomôže, aby si všetko správne pochopil.</verse>
				<verse number="8">Nikdy nezabudni na Ježiša Krista z rodu Dávidovho, ktorý bol vzkriesený z mŕtvych. To je moje radostné posolstvo – evanjelium,</verse>
				<verse number="9">ktoré zvestujem a pre ktoré som ako nejaký zločinec v putách vo väzení. No Božie slovo sa spútať nedá!</verse>
				<verse number="10">A tak to všetko trpezlivo znášam kvôli tým, ktorých Boh chce zachrániť, aby v Ježišovi Kristovi dosiahli večný život a mohli tak naveky žiť v jeho sláve.</verse>
				<verse number="11">Je isté, že platí slovo, že ak sme s Kristom zomreli, budeme s ním aj žiť;</verse>
				<verse number="12">ak s ním znášame utrpenie, budeme s ním aj kraľovať; ak ho zaprieme, aj on zaprie nás;</verse>
				<verse number="13">keď sme neverní, on zostáva verný, lebo nemôže zaprieť sám seba.</verse>
				<verse number="14">To pripomínaj vždy znova a s Božou autoritou ich varuj pred hádkami o slovíčka. Nie je to na nič dobré, iba to pôsobí zmätok u poslucháčov a rozvracia jednotu.</verse>
				<verse number="15">Usiluj sa byť užitočným pracovníkom, ktorý sa nemusí hanbiť za svoju prácu, lebo Božie pravdy hlása správne a pravdivo.</verse>
				<verse number="16">Vyhýbaj sa ľuďom, ktorí majú záľubu v jalových debatách, a tým odvádzajú od Boha.</verse>
				<verse number="17">Ich bludy pôsobia zhubne ako rakovina. K nim patrí Hymenaios a Filétos,</verse>
				<verse number="18">ktorí veľa kresťanov pomýlili učením, že vzkriesenie z mŕtvych už nastalo.</verse>
				<verse number="19">Božia pravda však stojí pevne ako skala, ktorou nič nepohne, ako základný kameň, na ktorom je napísané: „Boh pozná tých, ktorí sú jeho“ a „Nech sa odvráti od neprávosti každý, kto vyznáva meno Ježiša Krista.“</verse>
				<verse number="20">Vo veľkých domácnostiach býva nielen zlatý a strieborný riad na slávnostné príležitosti, ale aj drevený a hlinený na každodenné používanie.</verse>
				<verse number="21">Ak to falošné učenie zavrhneš, budeš vzácnou nádobou, ktorú sám Kristus bude môcť použiť na svoje vznešené dielo.</verse>
				<verse number="22">Vyhýbaj sa žiadostiam a pokušeniam, ktoré prichádzajú na mladých ľudí. Usiluj sa byť spravodlivý, roznecuj v sebe vieru, lásku a šír pokoj spolu s tými, ktorí Pána vzývajú z čistého srdca.</verse>
				<verse number="23">Znovu ti pripomínam, nepripusť také debaty, ktoré ľudí plodia rozbroje.</verse>
				<verse number="24">Služobník Ježiša Krista sa nemá hádať, má byť prívetivý a trpezlivo poúčať toho, kto mu odporuje.</verse>
				<verse number="25">Azda Boh dá, že pozná pravdu a spamätá sa,</verse>
				<verse number="26">a tak unikne z diablovho osídla, v ktorom musel otrocky vykonávať jeho vôľu.</verse>
			</chapter>
			<chapter number="3">
				<verse number="1">Vedz, že pred Kristovým príchodom nastanú ťažké časy.</verse>
				<verse number="2">Ľudia budú sebeckí a chamtiví, namyslení a márnomyseľní, budú sa vysmievať Bohu a pohŕdať rodičmi, budú nevďační a bezbožní, bezcitní, nezmierliví, bez lásky.</verse>
				<verse number="3">Budú mať záľubu v ohováraní, hrubosti, bezohľadnosti a zrade.</verse>
				<verse number="4">Rozkoše budú vyhľadávať väčšmi ako Boha.</verse>
				<verse number="5">Niektorí sa pritom budú tváriť pobožne, ale ich život bude dokazovať opak. Tým sa vyhýbaj!</verse>
				<verse number="6">Patria k nim aj tí, čo chodia po domoch a pokúšajú sa získať ľahkoverné ženy, plné hriechov a ovládané rozličnými túžbami.</verse>
				<verse number="7">Tie sa stále učia, ale nikdy nemôžu spoznať pravdu.</verse>
				<verse number="8">Tak ako sa egyptskí mágovia Janes a Jambres postavili proti Mojžišovi, tak sa títo falošní učitelia stavajú proti pravde. Sú to ľudia prevrátenej mysle a nespoľahliví vo viere.</verse>
				<verse number="9">Dlho však nebudú klamať ľud svojimi bludmi, nezmyselnosť ich učenia vyjde na svetlo.</verse>
				<verse number="10">Ty si však zostal pri tom, čo som učil. Vieš, ako som žil, poznáš moje myslenie, moju vieru, lásku a trpezlivosť.</verse>
				<verse number="11">Bol si svedkom môjho prenasledovania a útrap, ktoré ma postihli v Antiochii, v Ikoniu a v Lystre. Čo všetko som tam musel vytrpieť! Ale Pán ma zo všetkého vytrhol.</verse>
				<verse number="12">A tak všetci, čo chcú zbožne žiť v Kristu Ježišovi, musia rátať aj s prenasledovaním,</verse>
				<verse number="13">kým klamstvo zlých ľudí a falošných učiteľov sa bude vzmáhať. Oklamú mnohých, ale nakoniec sa sami stanú obeťou klamstva.</verse>
				<verse number="14">Ty sa však pevne drž toho, čo si sa naučil a o čom si sa presvedčil. Veď vieš, od koho si sa to naučil.</verse>
				<verse number="15">Okrem toho poznáš už od detstva Sväté písma, v ktorých je múdrosť, ako dosiahnuť spasenie vierou v Ježiša Krista.</verse>
				<verse number="16">Celé Písmo je inšpirované Bohom: vyučuje, usvedčuje z hriechu, ukazuje, ako začať nový život, vychováva k spravodlivosti,</verse>
				<verse number="17">aby bol Boží človek dokonale pripravený konať vždy dobro.</verse>
			</chapter>
			<chapter number="4">
				<verse number="1">Pred Bohom a Ježišom Kristom, ktorý znova príde na túto zem, aby súdil živých i mŕtvych a zjavil tu svoje kráľovstvo, ťa zaväzujem:</verse>
				<verse number="2">Neúnavne zvestuj Božie slovo, či sú okolnosti priaznivé, alebo nepriaznivé, kde treba, napomínaj a karhaj, povzbudzuj a trpezlivo hlásaj Božie pravdy.</verse>
				<verse number="3">Lebo príde čas, keď ľudia nebudú chcieť počuť zdravé učenie. Zoženú si učiteľov, ktorí im budú vravieť to, čo budú chcieť počuť oni, odvrátia sa od Božieho slova a dajú sa strhnúť najnezmyselnejšími ideami.</verse>
				<verse number="4"></verse>
				<verse number="5">Ty však buď triezvy, pevný a neboj sa pre Krista aj trpieť. Neohrozene hlásaj evanjelium a verne konaj svoju službu.</verse>
				<verse number="6">Už nastáva čas, keď mám svoj život položiť ako obeť pre Krista.</verse>
				<verse number="7">Bojoval som dobre, uloženú úlohu som splnil, vieru som si zachoval.</verse>
				<verse number="8">A teraz ma čaká veniec víťaza, ktorý mi položí na hlavu v deň svojho príchodu Pán, ten spravodlivý sudca. A nie iba mne, ale všetkým, čo túžobne očakávajú jeho príchod.</verse>
				<verse number="9">Prosím ťa, len čo budeš môcť, príď za mnou.</verse>
				<verse number="10">Lebo Démas ma opustil, dal prednosť svetským záujmom a odišiel do Tesaloniky, Krescens do Galácie a Títus do Dalmácie.</verse>
				<verse number="11">Iba Lukáš zostal pri mne. Vezmi so sebou aj Marka, potrebujem ho.</verse>
				<verse number="12">Tychika som poslal do Efezu.</verse>
				<verse number="13">Cestou sa zastav v Troade u Karpa a prines mi plášť, ktorý som tam nechal; tiež knihy, a najmä pergamen.</verse>
				<verse number="14">Mnoho zla mi spôsobil kováč Alexander. Tvrdo proti nám vystupoval. Pán mu iste odplatí podľa zásluhy.</verse>
				<verse number="15">Daj si naňho pozor, lebo sa veľmi staval proti našim slovám.</verse>
				<verse number="16">Keď som stál prvý raz pred súdom, nik z bratov so mnou nebol, všetci ma opustili. Nech im to Boh odpustí.</verse>
				<verse number="17">No Pán so mnou bol a dal mi silu, aby som radostné posolstvo o spasení v Ježišovi Kristovi zvestoval pred všetkými, ktorí sa tu zišli z rôznych národov Rímskej ríše. A dal mi milosť, že ma neodsúdili na smrť v aréne.</verse>
				<verse number="18">Verím, že ma Pán aj naďalej bude chrániť od zlého a uvedie ma do svojho nebeského kráľovstva. Jemu nech je sláva na veky vekov! Amen.</verse>
				<verse number="19">Pozdrav odo mňa Prisku a Akvilu, tiež Oneziforovu rodinu.</verse>
				<verse number="20">Erastos zostal v Korinte, Trofima som nechal v Miléte, lebo ochorel.</verse>
				<verse number="21">Usiluj sa prísť skôr, ako nastane zima. Pozdravuje ťa Eubulos, Pudens, Linus, Klaudia a všetci ostatní veriaci.</verse>
				<verse number="22">Pán Ježiš Kristus nech je s tebou a Boh nech vás všetkých obdarí svojou milosťou.</verse>
			</chapter>
		</book>
		<book number="56">
			<chapter number="1">
				<verse number="1">Milý Títus, môj duchovný syn, Pán Boh ma poslal, aby som hlásal vieru tým, ktorých si vyvolil, a učil ich poznávať Božie pravdy, ktoré premieňajú život.</verse>
				<verse number="2">Kto ich prijme, získa večný život, zasľúbený už pred dávnymi vekmi.</verse>
				<verse number="3">Teraz Boh svoj sľub potvrdil skrze Krista a po celom svete rozhlasuje správu o večnom živote. Na jeho príkaz som bol aj ja poverený účasťou na tomto diele.</verse>
				<verse number="4">Želám ti, syn môj, aby ťa Boh Otec i Ježiš Kristus, náš Spasiteľ, obdaroval svojím pokojom a milosťou.</verse>
				<verse number="5">Nechal som ťa na Kréte, aby si tam dal do poriadku, čo som ja už nestihol, a aby si podľa mojich pokynov ustanovil v každom meste starších.</verse>
				<verse number="6">Pripomínam, že to majú byť muži s bezúhonnou povesťou, v manželstve verní, aj ich deti nech sú veriace, nech majú v úcte svojich rodičov a nepohoršujú samopašnosťou a neposlušnosťou.</verse>
				<verse number="7">Predstavený zboru je predsa Boží správca, preto to musí byť muž bezúhonný: nie namyslený, ani zlostný, ani pijan, ani bitkár, ani ziskuchtivec.</verse>
				<verse number="8">Naopak, má byť pohostinný, dobrosrdečný, rozvážny, spravodlivý, zbožný a zdržanlivý.</verse>
				<verse number="9">Jeho život musí byť v dokonalom súlade s vierou, ktorú hlása, aby mal právo nabádať k zdravému učeniu a umlčovať odporcov.</verse>
				<verse number="10">Lebo je mnoho tých, ktorí neustále prekrucujú pravdu, najmä medzi bývalými Židmi.</verse>
				<verse number="11">Tým treba zavrieť ústa, pretože do mnohých rodín vniesli zmätok, učia veci, aké sa nesmú, a ešte si za to dávajú platiť.</verse>
				<verse number="12">Jeden z nich, ktorého dokonca vyhlasujú za proroka, sa vyjadril o svojich krajanoch takto: „Kréťania sú samí luhári, zlé hovädá, leniví darmožráči.“</verse>
				<verse number="13">Ozaj výstižné! Buď na nich čo najprísnejší, aby konečne dostali rozum a vrátili sa k viere.</verse>
				<verse number="14">Veď tie židovské bájky a vymyslené predpisy zatemňujú pravdu.</verse>
				<verse number="15">Čistým je všetko čisté, ale poškvrneným a neveriacim sa zdá všetko skazené, lebo aj ich myseľ i svedomie sú skazené.</verse>
				<verse number="16">Takí vyhlasujú, že poznajú Boha, ale ich konanie ich usvedčuje z klamstva. Sú protivní, spupní a neschopní nijakého dobrého skutku.</verse>
			</chapter>
			<chapter number="2">
				<verse number="1">Ty sa však vo svojich pokynoch pridŕžaj zdravého učenia.</verse>
				<verse number="2">Starší muži nech sú striedmi a vážení, pevní vo viere, v láske a trpezlivosti.</verse>
				<verse number="3">Podobne aj staršie ženy nech sa správajú dôstojne, nech neohovárajú, neoddávajú sa pijatike,</verse>
				<verse number="4">nech vedú k dobrému mladšie ženy, aby milovali svojich mužov a deti,</verse>
				<verse number="5">ovládali svoje nálady, starali sa o čistotu tela i duše, riadne viedli domácnosť, rešpektovali svojich manželov, aby im nedali nijakú príčinu rúhať sa Božiemu slovu.</verse>
				<verse number="6">Takisto mladých mužov napomínaj, aby boli vo všetkom rozvážni.</verse>
				<verse number="7">Ty sám im buď vzorom v dobrých skutkoch.</verse>
				<verse number="8">Všetko, čo učíš, nech je pravdivé a zdravé, aby protivník nemohol nič namietať a bol zahanbený.</verse>
				<verse number="9">Podriadení nech počúvajú svojich predstavených, nech sú ochotní, neodvrávajú,</verse>
				<verse number="10">nepodvádzajú a nech sú vo všetkom spoľahliví. Tak budú ozdobou učenia o našom Spasiteľovi, Bohu.</verse>
				<verse number="11">V osobe Pána Ježiša Boh ukázal, že miluje všetkých ľudí a chce ich zachrániť.</verse>
				<verse number="12">To nás vedie k tomu, aby sme sa zriekli bezbožnosti a telesných žiadostí a žili múdro, spravodlivo a v úcte pred Bohom.</verse>
				<verse number="13">Veď očakávame splnenie našej nádeje, že sa ukáže vo svojej sláve náš veľký Boh a Spasiteľ Ježiš Kristus.</verse>
				<verse number="14">On sa za nás obetoval, aby sme už nepodliehali moci hriechu, ale stali sa jeho ľudom, zapáleným za všetko dobré.</verse>
				<verse number="15">Tak uč, naliehavo presviedčaj a naprávaj, kde to treba ako ten, kto má na to plné právo. Nech tebou nik nepohŕda.</verse>
			</chapter>
			<chapter number="3">
				<verse number="1">Pripomínaj bratom, aby uznávali vrchnosť a boli ochotní priložiť ruku ku každému prospešnému dielu.</verse>
				<verse number="2">O nikom nech nehovoria zle, nehádajú sa, ale k všetkým nech sa vždy správajú vľúdne.</verse>
				<verse number="3">Veď aj my sme boli kedysi nerozumní, spurní, blúdili sme bez cieľa, boli sme otrokmi rozličných vášní a naše srdcia boli plné hnevu, závisti a nenávisti.</verse>
				<verse number="4">Ale Boh zjavil svoju lásku a dobrotu k ľuďom</verse>
				<verse number="5">a zachránil nás. Nebolo to preto, že by sme si to niečím zaslúžili, ale pre jeho lásku a milosrdenstvo. Duch Svätý nás očistil a znovu zrodil k novému životu.</verse>
				<verse number="6">Tohto Ducha sme dostali v hojnosti zásluhou Ježiša Krista a len z jeho dobroty.</verse>
				<verse number="7">A tak ospravedlnení jeho milosťou už teraz môžeme byť jeho dedičmi podľa nádeje večného života.</verse>
				<verse number="8">Všetko, čo som ti napísal, je pravda a môžeš sa na to spoľahnúť. Trvaj na tom, aby sa všetci, ktorí veria v Boha, usilovali konať dobré skutky. Je to nielen správne, ale aj užitočné.</verse>
				<verse number="9">Vyhýbaj sa zbytočným rečiam o neriešiteľných otázkach, rodokmeňoch a sporných teologických myšlienkach, najmä ak sa týkajú židovského zákona. Je to neužitočné a nikam to nevedie, iba k hádkam.</verse>
				<verse number="10">Toho, kto má v tom záľubu, raz, dva razy napomeň. Ak to nepomôže, rozíď sa s ním;</verse>
				<verse number="11">taký človek ide po zlej ceste, vedome hreší, a tým sám seba odsudzuje.</verse>
				<verse number="12">Chcem k tebe poslať Artema alebo Tychika. Len čo dôjdu, príď za mnou čo najskôr do Nikopola; rozhodol som sa, že prezimujem tam.</verse>
				<verse number="13">Učiteľov zákona Zéna a Apolla starostlivo vystroj na cestu, aby im nič nechýbalo.</verse>
				<verse number="14">I veriaci sa musia učiť pomáhať tým, čo to potrebujú, a tak svoju vieru dokazovať činmi.</verse>
				<verse number="15">Všetci odtiaľto ťa pozdravujú. Pozdrav aj ty všetkých našich priateľov vo viere. Milosť Božia s vami.</verse>
			</chapter>
		</book>
		<book number="57">
			<chapter number="1">
				<verse number="1">Pavol, väzeň Ježiša Krista, a brat Timotej milovanému Filemonovi, nášmu spolupracovníkovi,</verse>
				<verse number="2">sestre Apfii, nášmu spolubojovníkovi Archippovi i všetkým veriacim v tvojom dome:</verse>
				<verse number="3">milosť vám a pokoj od Boha, nášho Otca, a od Pána Ježiša Krista.</verse>
				<verse number="4">Neprestajne ďakujem v modlitbách Bohu</verse>
				<verse number="5">za tvoju vernosť Pánovi Ježišovi a lásku ku všetkým veriacim</verse>
				<verse number="6">a modlím sa, aby si poznal, koľko dobra môžeme vykonať pod vplyvom Pána Ježiša Krista.</verse>
				<verse number="7">Tvoja láska, brat môj, mi spôsobila veľkú radosť a povzbudila ma, lebo si potešil srdcia všetkých veriacich.</verse>
				<verse number="8">Chcem ťa o niečo poprosiť. Mohol by som ti síce v mene Krista prikázať, čo máš robiť, ale to by odo mňa nebolo príliš láskavé.</verse>
				<verse number="9">Preto dávam prednosť prosbe: som už starý človek a teraz pre Krista ešte aj v žalári.</verse>
				<verse number="10">Týka sa to Onezima, ktorého som tu vo väzení priviedol k viere a mám ho rád ako vlastného syna.</verse>
				<verse number="11">Doteraz ti spôsobil viac škody ako osohu, ale teraz bude užitočný nám obidvom.</verse>
				<verse number="12">Posielam ti ho späť, akoby som ti posielal vlastné srdce.</verse>
				<verse number="13">Rád by som si ho nechal tu, aby mi uľahčoval môj pobyt vo väzení.</verse>
				<verse number="14">Nechcem to však urobiť bez tvojho súhlasu, aby ten dobrý skutok nebol vynútený, ale aby vyšiel od teba.</verse>
				<verse number="15">Azda preto sa musel Onezimus od teba na krátky čas vzdialiť, aby sa stal navždy tvojím; už nie otrokom, ale milovaným bratom.</verse>
				<verse number="16">Ak je taký drahý mne, o to väčšmi bude milý tebe – ako človek, aj ako kresťan.</verse>
				<verse number="17">Ak som skutočne tvojím priateľom, prijmi ho tak, ako by som to bol ja sám.</verse>
				<verse number="18">Ak ťa nejako poškodil alebo je ti niečo dlžný, pripíš to na môj účet.</verse>
				<verse number="19">Ja, Pavol, potvrdzujem vlastnoručne, že ti to zaplatím. Asi ti nemusím pripomínať, že si mi dlžný aj sám seba.</verse>
				<verse number="20">Brat môj, mysli na Pána a urob mi tú láskavosť.</verse>
				<verse number="21">Nežiadal by som ťa o to, keby som si nebol istý, že urobíš ešte viac, ako ťa prosím.</verse>
				<verse number="22">Zároveň mi priprav aj prístrešie, lebo dúfam, že sa vďaka vašim modlitbám budem môcť čoskoro vrátiť k vám.</verse>
				<verse number="23">Pozdravuje ťa Epafras, ktorý je tu so mnou vo väzení pre vieru v Ježiša Krista, a tiež moji spolupracovníci Marek, Aristarchos, Démas a Lukáš.</verse>
				<verse number="24"></verse>
				<verse number="25">Milosť Pána Ježiša Krista nech je s vami.</verse>
			</chapter>
		</book>
		<book number="58">
			<chapter number="1">
				<verse number="1">Mnoho ráz a mnohorakým spôsobom sa Boh oddávna prihováral našim otcom ústami prorokov.</verse>
				<verse number="2">Ale teraz, v týchto posledných dňoch, prehovoril k nám vo svojom Synovi. Jeho ustanovil za dediča všetkého a cez neho stvoril aj svet.</verse>
				<verse number="3">On je odbleskom Božej slávy a obrazom Božej podstaty. Jeho slovo je sila, ktorá udržiava celý vesmír. Svojou smrťou nás zbavil ťarchy hriechu, zaujal najčestnejšie miesto po boku Božieho majestátu v nebesiach</verse>
				<verse number="4">a stal sa o toľko vyšším od anjelov, o koľko vznešenejšie meno zdedil ako oni.</verse>
				<verse number="5">Veď komu z anjelov kedy Boh povedal: „Ty si môj Syn, ja som ťa dnes splodil?“ Alebo na inom mieste: „Ja budem jeho Otcom a on bude mojím Synom?“</verse>
				<verse number="6">A keď uvádza Prvorodeného do sveta, hovorí zasa: „Nech sa mu klaňajú všetci Boží anjeli.“</verse>
				<verse number="7">A o anjeloch hovorí ako o vanutí vetra a ohnivých plameňoch.</verse>
				<verse number="8">Ale o svojom Synovi hovorí: „Bože, tvoja vláda bude trvať na večné veky a bude v nej panovať spravodlivosť.</verse>
				<verse number="9">Lebo ty miluješ právo a nenávidíš bezprávie. Preto ťa tvoj Boh vyvýšil nad ostatných a obdaril radosťou.“</verse>
				<verse number="10">A na inom mieste o ňom hovorí: „Ty si, Pane, na počiatku stvoril zem a nebesia sú dielom tvojich rúk.</verse>
				<verse number="11">Nebesia pominú, ale ty zostaneš naveky; ony zostarnú ako odev,</verse>
				<verse number="12">zvinieš ich ako plášť a zmenia sa; ale ty si ten istý a tvoje roky neprestanú.“</verse>
				<verse number="13">Alebo povedal Boh niektorému z anjelov: „Seď po mojej pravici, kým nepoložím tvojich nepriateľov za podnožku tvojim nohám?“</verse>
				<verse number="14">Všetci anjeli sú iba bytosti, ktoré slúžia Bohu. Posiela ich, aby pomáhali všetkým, ktorým chce darovať spásu.</verse>
			</chapter>
			<chapter number="2">
				<verse number="1">Preto musíme dávať tým väčší pozor na to, čo sme počuli o Kristovi, aby nás prúd nestrhol mimo.</verse>
				<verse number="2">Lebo ak už slovo, ktoré vyslovili anjeli, bolo pevné a každý, kto ho prestúpil a neposlúchol, bol spravodlivo potrestaný,</verse>
				<verse number="3">ako by sme unikli trestu my, ak odmietneme takú veľkú ponuku záchrany? Prvý nám ju oznamoval sám Pán a svedčili o nej aj tí, ktorí ju počuli na vlastné uši.</verse>
				<verse number="4">Boh sám potvrdzoval ich svedectvo znameniami, zázrakmi a darmi Svätého Ducha, ktoré udeľoval podľa svojej vôle.</verse>
				<verse number="5">Budúci svet, o ktorom hovoríme, nepodriadil Boh anjelom, ale Kristovi.</verse>
				<verse number="6">Na jednom mieste o ňom Písmo hovorí: „Čo je človek, že naňho pamätáš, a Syn človeka, že sa oňho takto staráš?</verse>
				<verse number="7">Len na krátky čas si ho postavil nižšie ako anjelov, ale potom si ho ovenčil slávou a cťou</verse>
				<verse number="8">a všetko si položil pod jeho nohy.“ Keď mu teda podriadil všetko, tak to platí o všetkom bez výnimky. Zatiaľ ešte nevidíme, že by sa tak naozaj stalo.</verse>
				<verse number="9">Ale vidíme, že Boh svojho Syna Ježiša Krista, ktorého na krátky čas postavil nižšie ako anjelov, ovenčil slávou a cťou – to bola odmena za jeho smrť na kríži. Lebo Boh vo svojej veľkej láske rozhodol, aby Kristus za nás všetkých okúsil smrť.</verse>
				<verse number="10">Preto nie je protirečením, že Boh, pre ktorého a prostredníctvom ktorého je všetko stvorené, urobil svojho Syna utrpením na kríži dokonalým, a tak Kristus mnohých priviedol do slávy.</verse>
				<verse number="11">A tí, ktorých Ježiš posvätil, majú toho istého Otca ako on. Preto sa ich nehanbí nazývať svojimi bratmi, keď hovorí:</verse>
				<verse number="12">„Tvoje meno budem zvestovať svojim bratom, uprostred zhromaždenia ťa budem velebiť.“</verse>
				<verse number="13">A na inom mieste hovorí: „Ja budem v neho dúfať.“ A ďalej: „Hľa, ja a deti, ktoré mi dal Boh.“</verse>
				<verse number="14">Pretože súrodencov spája telo a krv, aj Ježiš sa stal človekom, aby svojou smrťou zlomil moc diabla, ktorý smrťou vládne,</verse>
				<verse number="15">a aby tak vyslobodil tých, ktorí sú celý život zotročení strachom zo smrti.</verse>
				<verse number="16">Neprišiel predsa pre anjelov, ale pre ľudí, potomkov Abrahámových.</verse>
				<verse number="17">Preto sa nám musel vo všetkom pripodobniť, aby sa stal milosrdným a verným veľkňazom pred Bohom, a mohol tak zmieriť hriechy ľudu.</verse>
				<verse number="18">A pretože sám prešiel skúškou utrpenia, môže pomáhať tým, ktorí prechádzajú skúškami.</verse>
			</chapter>
			<chapter number="3">
				<verse number="1">Preto, svätí bratia, ktorí máte účasť na nebeskom povolaní, hľaďte na Ježiša, apoštola a veľkňaza vášho vyznania.</verse>
				<verse number="2">Bol verný tomu, ktorý ho ustanovil, tak ako aj Mojžiš verne slúžil v Božom dome.</verse>
				<verse number="3">Ale Ježiš si zaslúži väčšiu slávu ako Mojžiš, tak ako si staviteľ domu zaslúži väčšie uznanie ako dom, ktorý postavil.</verse>
				<verse number="4">Lebo každý dom musí niekto postaviť a ten, kto postavil všetko, je Boh.</verse>
				<verse number="5">Mojžiš bol iba verný služobník v národe izraelskom, v dome, ktorý mu Boh zveril, a len naznačuje udalosti, ktoré sa v budúcnosti majú stať.</verse>
				<verse number="6">Ale Kristus je verný Boží Syn v dome, ktorý mu patrí. Týmto domom sme my, jeho cirkev, ak si až do konca zachováme smelú istotu a radostnú nádej.</verse>
				<verse number="7">Preto nás Svätý Duch napomína: „Dnes, ak počujete jeho hlas,</verse>
				<verse number="8">nezatvrdzujte svoje srdcia</verse>
				<verse number="9">ako vaši otcovia pri vzbure v deň, keď ma pokúšali na púšti.</verse>
				<verse number="10">Štyridsať rokov som ich viedol, a predsa žiadali stále nové dôkazy. Preto som sa rozhneval na tento ľud a povedal som: ‚Ich srdce ustavične blúdi a cestám, ktorými som ich chcel viesť, nerozumejú.‘</verse>
				<verse number="11">Vo svojom hneve som prisahal: ‚Nikdy nezískajú pokoj, ktorý som im pripravil.‘ “</verse>
				<verse number="12">Dávajte si pozor, bratia, aby nik z vás nemal zlé a neverné srdce a neodpadol od živého Boha.</verse>
				<verse number="13">Naopak, povzbudzujte sa navzájom deň čo deň, kým ešte trvá to „dnes“, aby sa nik z vás, oklamaný hriechom, nezatvrdil.</verse>
				<verse number="14">Lebo iba ak zostaneme verní až do smrti a zachováme si istotu, ktorú sme mali na počiatku, budeme mať účasť na všetkom, čo je Kristovo.</verse>
				<verse number="15">Preto platí: „Ak dnes počujete jeho hlas, nezatvrdzujte svoje srdcia ako pri onej vzbure.“</verse>
				<verse number="16">No kto boli tí, čo počuli a zatvrdili sa? Neboli to všetci, čo vyšli z Egypta pod Mojžišovým vedením?</verse>
				<verse number="17">A na koho sa Boh hneval štyridsať rokov? Nie na tých, čo zhrešili a ich telá pohynuli na púšti?</verse>
				<verse number="18">A komu prisahal, že nevojdú do krajiny, ktorú im zasľúbil a kde mali nájsť odpočinok?</verse>
				<verse number="19">Boli to tí, ktorí ho neposlúchali, a preto do nej nemohli vojsť pre neveru.</verse>
			</chapter>
			<chapter number="4">
				<verse number="1">Varujme sa teda, aby o niekom z vás neplatilo, že v čase, kým ešte zasľúbenie trvá, nezískal Božie odpočinutie.</verse>
				<verse number="2">Veď aj nám sa hlása radostná zvesť – tak ako tým na púšti. Zvesť, ktorú počuli, im však neprospela, lebo ju vierou neprijali.</verse>
				<verse number="3">Ale my, ktorí sme uverili, získame skutočné odpočinutie, ako povedal Boh: „Prisahal som vo svojom hneve, že tí, čo mi neveria, nikdy nevojdú do zasľúbenej krajiny.“ To povedal Boh, hoci toto miesto odpočinku trvá od chvíle, keď stvoril svet.</verse>
				<verse number="4">O siedmom dni sa predsa v Písme hovorí takto: „V siedmy deň si Boh odpočinul od všetkých svojich diel.“</verse>
				<verse number="5">Ale tu čítame: „Nikdy nevojdú do zasľúbenej krajiny, kde by našli odpočinok.“</verse>
				<verse number="6">To znamená, že možnosť získať Božie odpočinutie trvá dodnes. Naši otcovia, ktorým toto zasľúbenie najprv platilo, ho pre svoju neposlušnosť nenašli.</verse>
				<verse number="7">Ale Boh určil iný deň, ktorý sa volá „dnes“. Hovorí o ňom už kráľ Dávid: „Ak dnes počujete jeho hlas, nezatvrdzujte svoje srdcia!“</verse>
				<verse number="8">Keby ich bol Jozue voviedol na miesto odpočinku, nehovoril by Boh o inom neskoršom dni.</verse>
				<verse number="9">Tak Boží ľud na pravý sobotný odpočinok ešte len čaká.</verse>
				<verse number="10">Lebo kto získa Božie odpočinutie, odpočinie si od svojho diela podobne, ako si Boh odpočinul od svojho.</verse>
				<verse number="11">A tak sa usilujeme získať toto odpočinutie, aby nik pre svoju neposlušnosť neminul cieľ. Naši otcovia na púšti sú nám výstražným príkladom.</verse>
				<verse number="12">Božie slovo je živé, účinné a ostrejšie ako akýkoľvek dvojsečný meč: preniká až na rozhranie duše a ducha, kostí a špiku a rozsudzuje túžby a myšlienky srdca.</verse>
				<verse number="13">Niet tvora, ktorý by sa pred ním mohol skryť. Všetko je obnažené a odkryté pred očami toho, ktorému sa budeme zodpovedať za všetko, čo sme vykonali.</verse>
				<verse number="14">Keď teda máme takého vznešeného veľkňaza, ktorý vstúpil až pred Božiu tvár, Ježiša, Syna Božieho, držme sa toho, čo vyznávame.</verse>
				<verse number="15">On má pochopenie pre naše slabosti, lebo sám musel zápasiť s tým istým pokušením ako aj my, ibaže sa nedopustil hriechu.</verse>
				<verse number="16">Preto smieme smelo a bez strachu pristupovať rovno k Bohu, ktorý nás zahrnie svojím milosrdenstvom a milosťou, keď budeme jeho pomoc potrebovať.</verse>
			</chapter>
			<chapter number="5">
				<verse number="1">Každý veľkňaz, vybratý spomedzi ľudí, je ustanovený ako zástupca ľudí pred Bohom, aby prinášal ich dary a obete za hriechy.</verse>
				<verse number="2">Keďže sám je človek so všetkými slabosťami, môže spolucítiť s tými, čo sú nechápaví a blúdia.</verse>
				<verse number="3">Preto je povinný prinášať obete nielen za hriechy ľudu, ale aj za seba.</verse>
				<verse number="4">Za veľkňaza sa nikto nemôže vymenovať sám. Touto úlohou ho poveruje Boh ako kedysi Árona.</verse>
				<verse number="5">Ani Kristus si neprisvojil čestnú hodnosť veľkňaza sám, poctil ho ňou ten, ktorý povedal: „Ty si môj Syn, ja som ťa dnes splodil.“</verse>
				<verse number="6">A na inom mieste hovorí: „Naveky budeš kňazom, ako bol kedysi Melchizedech.“</verse>
				<verse number="7">Ježiš za svojho pozemského života s bolestným utrpením a slzami prednášal modlitby a prosby tomu, ktorý ho mohol zachrániť pred smrťou. A Boh ho pre jeho pokoru počul.</verse>
				<verse number="8">A hoci bol Božím Synom, naučil sa poslušnosti v utrpení, ktoré podstúpil.</verse>
				<verse number="9">Tak dosiahol dokonalosť a všetkým, ktorí ho poslúchajú, stal sa Záchrancom a Vykupiteľom.</verse>
				<verse number="10">Boh sám ho ustanovil za veľkňaza, ako bol kedysi Melchizedech.</verse>
				<verse number="11">O tom by sa dalo veľa hovoriť, ale je to ťažké vysvetliť, lebo nie ste ochotní počúvať.</verse>
				<verse number="12">Po takom dlhom čase už by ste sami mohli byť učiteľmi, no opäť potrebujete, aby vás niekto učil duchovnej abecede. Potrebujete ešte mlieko a nie výdatný pokrm.</verse>
				<verse number="13">A ten, ktorý znesie iba mlieko, je ako dieťa, a nechápe teda slovo o spravodlivosti.</verse>
				<verse number="14">Výdatný pokrm je pre vyspelých, pre tých, čo si cvičením vypestovali zmysly tak, že rozoznajú dobré od zlého.</verse>
			</chapter>
			<chapter number="6">
				<verse number="1">Preto už nezostávajme len pri základoch Kristovho učenia, ako je pokánie z hriešnych skutkov (ktoré vedú k smrti), viera v Boha,</verse>
				<verse number="2">učenie o očisťovaní, vkladaní rúk, vzkriesení z mŕtvych a večnom súde, ale smerujeme k dospelosti,</verse>
				<verse number="3">a ak Boh dovolí, budeme duchovne rásť.</verse>
				<verse number="4">Pre tých, ktorých jasné svetlo evanjelia už raz osvietilo,</verse>
				<verse number="5">ktorí na sebe okúsili, aké nádherné sú Božie nebeské dary, ktorí boli obdarení Svätým Duchom, počuli Božie spásne slovo a zakúsili niečo z moci budúceho sveta –</verse>
				<verse number="6">pre tých nie je možné, aby znova robili pokánie a opäť sa obrátili k Bohu, ak sa vedome od neho odvrátili a boli mu neverní. Svojou neverou totiž znova pribili Božieho Syna na kríž a vystavili ho posmechu nepriateľov.</verse>
				<verse number="7">Veď zem, ktorá je výdatne zavlažovaná dažďom a dáva užitočné plodiny tým, ktorí ju obrábajú, prijíma Božie požehnanie.</verse>
				<verse number="8">Ale ak rodí iba tŕnie a bodľačie, je nepotrebná, súca na zavrhnutie, a napokon ju vypália.</verse>
				<verse number="9">Keď takto hovoríme, sme o vás presvedčení, milovaní bratia, že ste na dobrej ceste k spáse.</verse>
				<verse number="10">Lebo Boh nie je nespravodlivý. Nezabudne, čo ste vykonali a ako ste z lásky k nemu pomáhali iným veriacim a ešte aj pomáhate.</verse>
				<verse number="11">Túžime len, aby každý z vás prejavoval neochabujúcu horlivosť až do konca, keď sa naplní naša nádej.</verse>
				<verse number="12">Preto neklesajte vo viere, ale napodobňujte tých, ktorí sa vierou a trpezlivosťou stali dedičmi zasľúbení.</verse>
				<verse number="13">Keď Boh dával zasľúbenie Abrahámovi a nemal nikoho väčšieho, na koho by prisahal, prisahal na seba samého slovami:</verse>
				<verse number="14">„Veľmi ťa požehnám a dám ti veľké potomstvo.“</verse>
				<verse number="15">A tak Abrahám trpezlivo čakal, kým Boh svoj sľub nesplnil.</verse>
				<verse number="16">Ľudia sa totiž prísahou dovolávajú kohosi väčšieho od seba a prísaha je pre nich zárukou, ktorou sa končí každý spor.</verse>
				<verse number="17">Boh chcel tým, ktorým dával zasľúbenie, presvedčivo dokázať nemeniteľnosť svojho rozhodnutia, preto svoje zasľúbenie potvrdil ešte prísahou.</verse>
				<verse number="18">A tak tieto dve nezmeniteľné veci – zasľúbenie a prísaha – v ktorých Boh predsa nemôže klamať, sú mocným povzbudením pre nás, ktorí k nemu upíname svoju nádej.</verse>
				<verse number="19">Táto nádej je pre nás istou a pevnou kotvou duše, ktorá nás spája so samým Bohom až „za oponou“ v nebi,</verse>
				<verse number="20">kam nás predišiel Ježiš. Je naším veľkňazom naveky, ako bol Melchizedech.</verse>
			</chapter>
			<chapter number="7">
				<verse number="1">Tento Melchizedech bol kráľom v meste Sálem a zároveň bol kňazom najvyššieho Boha. Keď sa Abrahám vracal po víťaznej vojne proti mnohým, vyšiel mu Melchizedech naproti a požehnal ho.</verse>
				<verse number="2">Vtedy Abrahám oddelil desiaty diel zo všetkej koristi a dal mu ho. Meno Melchizedech možno preložiť ako Kráľ spravodlivosti i kráľ Sálema, čo znamená Kráľ pokoja.</verse>
				<verse number="3">O otcovi a matke Melchizedecha nič nevieme, nepoznáme jeho rodokmeň. Jeho život teda akoby nemal začiatok ani koniec. V tom je pripodobnený Božiemu Synovi a zostáva kňazom naveky.</verse>
				<verse number="4">Aký vznešený musel byť tento kráľ a kňaz, keď mu Abrahám, praotec Izraela, dal desiaty diel zo svojej koristi.</verse>
				<verse number="5">Leviti, poverení kňazskou službou, majú totiž podľa zákona príkaz brať desiatky od Božieho ľudu, to znamená od svojich bratov, hoci všetci pochádzajú z Abrahámovho rodu.</verse>
				<verse number="6">Od Abraháma však dostal desiatok ten, ktorý nepochádzal z rodu Léviho, a Abrahám, ktorý mal zasľúbenie, prijal od neho požehnanie.</verse>
				<verse number="7">A je nesporné, že väčší požehnáva menšieho.</verse>
				<verse number="8">Židovskí kňazi dostávajú desiatky ako smrteľní ľudia. Melchizedech však dostal ako ten, o kom Písmo svedčí, že žije.</verse>
				<verse number="9">Dalo by sa povedať, že prostredníctvom Abraháma dal desiatky aj Lévi, ktorý sám desiatky prijímal.</verse>
				<verse number="10">Ešte sa totiž nenarodil a bol v tele svojho praotca Abraháma, keď mu Melchizedech vyšiel oproti.</verse>
				<verse number="11">Keby nás židovskí kňazi a ich zákony mohli spasiť, či by Boh musel poslať Krista ako veľkňaza na spôsob Melchizedecha a nestačilo by menovať kňaza podľa poriadku Áronovho?</verse>
				<verse number="12">Lebo ak sa zmení kňazstvo, musí sa zmeniť aj zákon.</verse>
				<verse number="13">A Kristus, o ktorom sa toto hovorí, pochádzal z iného kmeňa, z ktorého nikto nekonal službu pri oltári.</verse>
				<verse number="14">Je známe, že náš Pán pochádzal z Júdovho kmeňa, hoci sa Mojžiš nezmienil, že by z toho kmeňa pochádzali kňazi.</verse>
				<verse number="15">Boh nám posiela iného kňaza, ktorý podobne ako Melchizedech</verse>
				<verse number="16">nie je ustanovený podľa zákona o telesnom pôvode, ale preto, že je v ňom večný, nezničiteľný život.</verse>
				<verse number="17">Veď tak znie svedectvo o ňom: „Ty si kňaz naveky, ako bol Melchizedech.“</verse>
				<verse number="18">Tým sa predchádzajúci systém kňazstva, založený na rodokmeni, zrušil ako neúčinný a neužitočný.</verse>
				<verse number="19">Zákon totiž nebol schopný spasiť človeka a zmieriť ho s Bohom. Na jeho miesto prichádza lepšia nádej, vďaka ktorej sa môžeme priblížiť k Bohu.</verse>
				<verse number="20">Toto Boh potvrdil aj prísahou. Leviti sa totiž stávali kňazmi bez Božej prísahy.</verse>
				<verse number="21">Len o Kristovi Boh povedal: „Hospodin prisahal a nebude to ľutovať. Ty si kňaz naveky.“</verse>
				<verse number="22">Takto sa pre nás Ježiš stal zárukou novej, lepšej zmluvy s Bohom.</verse>
				<verse number="23">V čase starej zmluvy muselo byť veľa kňazov, lebo umierali a nemohli slúžiť trvale.</verse>
				<verse number="24">Ježišovo kňazstvo však neprechádza na iného, lebo on zostáva naveky.</verse>
				<verse number="25">Ježiš Kristus žije večne a prihovára sa za nás u Boha, preto môže stále zachraňovať všetkých, ktorí cez neho prichádzajú k Bohu.</verse>
				<verse number="26">Ježiš je veľkňaz, akého potrebujeme: je svätý, nevinný, nepoškvrnený, oddelený od hriešnikov, vyvýšený nad nebesia</verse>
				<verse number="27">a nemusí ako niekdajší veľkňazi denne prinášať obete najprv za vlastné hriechy a až potom za hriechy ľudu. Ježiš to urobil raz navždy, keď obetoval seba samého.</verse>
				<verse number="28">Zákon totiž ustanovoval za veľkňazov ľudí podliehajúcich slabosti, ale slovom prísahy, ktorá odznela po zákone, bol ustanovený Syn za veľkňaza, ktorý je dokonalý naveky.</verse>
			</chapter>
			<chapter number="8">
				<verse number="1">Z toho, čo sme povedali, vyplýva, že máme veľkňaza, ktorý si zasadol po pravici Božieho trónu v nebesiach.</verse>
				<verse number="2">Slúži tak ako v pravej svätyni a v stánku, ktorý postavil sám Pán, a nie človek.</verse>
				<verse number="3">Každý veľkňaz je ustanovený na to, aby prinášal dary a obete, preto aj Kristus musel priniesť obeť.</verse>
				<verse number="4">Tu na zemi by Kristus nemohol byť kňazom, lebo tu sú kňazi, ktorí prinášajú dary podľa zákona.</verse>
				<verse number="5">Tí však slúžili vo svätyni, ktorá je len náznakom a tieňom nebeskej svätyne. Veď Boh prísne uložil Mojžišovi, keď mal postaviť stánok: „Dbaj, aby si urobil všetko podľa vzoru, ktorý som ti ukázal na vrchu Sinaj.“</verse>
				<verse number="6">No Ježiš dostal vznešenejšiu službu, práve tak ako je prostredníkom vyššej zmluvy, založenej na lepších zasľúbeniach.</verse>
				<verse number="7">Keby totiž tá pravá zmluva bola bez chyby, nebolo by ju treba nahradiť druhou.</verse>
				<verse number="8">Ale keď Boh karhá svoj ľud, hovorí: „Hľa, prichádzajú dni, keď s národom izraelským a s národom judským uzavriem novú zmluvu.</verse>
				<verse number="9">Táto nová zmluva bude iná ako tá, čo som uzavrel s ich otcami v deň, keď som ich vzal za ruku, aby som ich vyviedol z egyptskej krajiny. Lebo oni ju nedodržali, a tak som sa ich zriekol.</verse>
				<verse number="10">Ale toto je nová zmluva, ktorú uzavriem s národom izraelským po tých dňoch,“ hovorí Pán. „Svoje zákony vložím do ich mysle a vpíšem im ich do srdca. Budem im Bohom a oni budú mojím ľudom.</verse>
				<verse number="11">A nik už nebude poúčať svojho druha ani brat brata slovami: ‚Poznaj Pána‘, lebo ma budú poznať všetci – od najmenšieho až po najväčšieho.</verse>
				<verse number="12">Zľutujem sa nad ich previneniami a ich hriechy už ani nespomeniem.“</verse>
				<verse number="13">Keď Boh hovorí o novej zmluve, naznačuje tým, že prvá je zastaraná a stratila platnosť. A čo je zastarané a prežité, blíži sa k zániku.</verse>
			</chapter>
			<chapter number="9">
				<verse number="1">Aj prvá zmluva mala bohoslužobné predpisy a svätostánok.</verse>
				<verse number="2">Svätostánok mal podobu stanu a oponou bol rozdelený na dve časti. Predná časť sa volala svätyňa. Bol tam sedemramenný svietnik a stôl na obetné chleby.</verse>
				<verse number="3">Za oponou bola druhá časť svätostánku a volala sa svätyňa svätých.</verse>
				<verse number="4">Bol tam zlatý kadidlový oltár a zlatom okovaná truhla zmluvy, v nej bola zlatá nádoba s mannou a Áronova palica, ktorá sa kedysi zazelenala, a tabule s Desatorom.</verse>
				<verse number="5">Prikrývalo ju zlaté veko, ktoré sa volalo zľutovnica. Nad ňou boli cherubíni Božej slávy, ktorí zatieňovali zľutovnicu. Ale o tom netreba tak podrobne hovoriť.</verse>
				<verse number="6">Odkedy je to takto ustanovené, do prednej časti stánku každodenne vchádzajú kňazi, ktorí konajú bohoslužbu.</verse>
				<verse number="7">Do svätyne svätých smel vstúpiť len raz do roka veľkňaz. Prinášal krv ako obeť za svoje priestupky i za priestupky ľudu.</verse>
				<verse number="8">Touto bohoslužbou Duch Svätý naznačoval, že ešte nebola otvorená cesta, ktorá by viedla rovno k Bohu.</verse>
				<verse number="9">To bolo predobrazom dnešných čias, lebo dary a obete, ktoré sa tam prinášali, nemohli dokonale očistiť svedomie toho, kto ich obetoval:</verse>
				<verse number="10">išlo iba o pokrmy, nápoje a rozličné obradné umývania, teda o vonkajšie predpisy, platné iba dovtedy, kým Boh neurčí nové úpravy.</verse>
				<verse number="11">Ale keď prišiel Kristus, veľkňaz všetkého dobrého, čo nám Boh zasľúbil, neslúžil v stánku vystavanom rukami, patriacemu tomuto svetu, ale v stánku väčšom a dokonalejšom.</verse>
				<verse number="12">Namiesto krvi capov a teliat obetoval raz navždy svoju vlastnú krv: tak nám získal večné vykúpenie.</verse>
				<verse number="13">Podľa predpisov starej zmluvy bol každý, kto bol poškvrnený hriechom, opäť čistý, ak bol pokropený krvou capov a býkov alebo vodou zmiešanou s popolom obetovanej jalovice.</verse>
				<verse number="14">O čo väčšmi očistí krv Ježiša Krista naše svedomie od našich hriechov, aby sme mohli slúžiť živému Bohu. Veď Kristus s pomocou večného Ducha priniesol sám seba ako nepoškvrnenú obeť Bohu.</verse>
				<verse number="15">Kristus zomrel, a tak sa stal prostredníkom novej zmluvy, aby tí, čo sú povolaní Bohom, prijali večné dedičstvo, ktoré im bolo zasľúbené; jeho smrť totiž priniesla vykúpenie z hriechov, spáchaných za prvej zmluvy.</verse>
				<verse number="16">Pri závete sa musí dokázať smrť toho, kto ho urobil.</verse>
				<verse number="17">Veď závet nadobúda účinnosť až smrťou, neplatí, kým žije ten, kto závet urobil.</verse>
				<verse number="18">Preto bola potrebná krv i pri uzatváraní prvej zmluvy.</verse>
				<verse number="19">Keď totiž Mojžiš oznámil zhromaždenému ľudu všetky prikázania podľa zákona, zmiešal krv teliat a capov s vodou, vzal šarlátovú vlnu a vetvičkou yzopu pokropil knihu i všetok ľud</verse>
				<verse number="20">a povedal: „Toto je krv zmluvy, ktorú s vami uzavrel Boh.“</verse>
				<verse number="21">Podobne pokropil krvou aj stánok a všetko bohoslužobné náčinie.</verse>
				<verse number="22">Podľa zákona sa skoro všetko očisťuje krvou a bez preliatia krvi niet odpustenia vín.</verse>
				<verse number="23">Takto bolo treba očisťovať to, čo nebeskú svätyňu iba pripomínalo, ale nebeská svätyňa vyžaduje vzácnejšiu obeť.</verse>
				<verse number="24">Veď Kristus nevošiel do svätyne urobenej ľudskými rukami ako napodobeniny tej pravej, ale vošiel do samého neba, aby sa za nás postavil pred Božou tvárou.</verse>
				<verse number="25">Nie je treba, aby sám seba obetoval vždy znova a znova ako veľkňaz, keď rok čo rok vchádza do svätyne s cudzou krvou.</verse>
				<verse number="26">Inak by musel trpieť mnohokrát od stvorenia sveta. Ale on prišiel až teraz, aby raz navždy svojou obeťou zmazal hriech.</verse>
				<verse number="27">A ako každý človek umiera len raz, a potom príde pred Boží súd,</verse>
				<verse number="28">tak aj Kristus sa raz obetoval, aby vzal na seba hriechy mnohých. Druhý raz príde už nie preto, aby nás oslobodil od hriechov, ale aby vzal do svojho kráľovstva všetkých, ktorí ho očakávajú.</verse>
			</chapter>
			<chapter number="10">
				<verse number="1">V zákone starej zmluvy je len náznak dobra, ktoré pre nás Boh pripravil, preto obete prinášané rok čo rok nemôžu nikdy dokonale očistiť tých, ktorí s nimi prichádzajú.</verse>
				<verse number="2">Keby tí, ktorí ich prinášajú, stratili pocit viny, pretože boli raz navždy očistení, dávno by boli tieto obete prestali.</verse>
				<verse number="3">Ale práve tieto obete každoročne pripomínajú ľuďom ich hriechy.</verse>
				<verse number="4">Nie je totiž možné, aby krv býkov a capov odstránila hriechy.</verse>
				<verse number="5">Preto Kristus pri príchode na svet vyhlásil: „Obeť ani dary si nechcel, ale dal si mi telo.</verse>
				<verse number="6">Zápalné obete ani obete za hriech sa ti nepáčili.</verse>
				<verse number="7">Vtedy som povedal: Tu som, aby som konal tvoju vôľu, Bože, ako je v Písme napísané o mne.“</verse>
				<verse number="8">Písmo najprv hovorí: „Obete ani dary, zápalné obete ani obete za hriech si nechcel a nepáčili sa ti,“ totiž také, ktoré sa prinášajú podľa zákona.</verse>
				<verse number="9">Ale potom dodáva: „Tu som, aby som konal tvoju vôľu, Bože.“ To znamená, že namiesto starej obete priniesol Kristus vlastnú obeť.</verse>
				<verse number="10">Svojou smrťou na kríži splnil Božiu vôľu, a tým nás raz navždy posvätil.</verse>
				<verse number="11">Za starej zmluvy kňazi konali bohoslužbu, prinášali znova a znova tie isté obete, ale tie nikdy nemôžu odstrániť hriechy.</verse>
				<verse number="12">Ale Kristus priniesol za hriechy jedinú obeť a navždy zasadol po Božej pravici.</verse>
				<verse number="13">A teraz už čaká, kým mu nebudú jeho nepriatelia položení ako podnožka pod nohy.</verse>
				<verse number="14">Tak jedinou obeťou navždy zdokonalil všetkých tých, ktorých posvätil.</verse>
				<verse number="15">O tom, že je to pravda, svedčí aj Svätý Duch, keď hovorí:</verse>
				<verse number="16">„Toto je zmluva, ktorú uzavriem s ľudom izraelským po tých dňoch, hovorí Pán: Svoje zákony vložím do ich sŕdc a vpíšem im ich do mysle.</verse>
				<verse number="17">A ich hriechy a prestúpenia už nikdy nespomeniem.“</verse>
				<verse number="18">Ak sú teda hriechy odpustené, nie je už potrebné prinášať obete.</verse>
				<verse number="19">A tak, milí bratia, môžeme teraz pre Ježišovu smrť, ktorý obetoval za nás svoju krv, smelo vstúpiť do svätyne a pristúpiť rovno k Bohu.</verse>
				<verse number="20">Kristus obetoval svoj život, a tým roztrhol oponu, ktorá nás delila od Boha. Takto nám k nemu otvoril novú a živú cestu.</verse>
				<verse number="21">Ale veľkňaz vládne teraz nad celým Božím domom, nad svojou cirkvou,</verse>
				<verse number="22">preto pristupujeme pred Boha s opravdivým srdcom a v plnej istote viery, so srdcom očisteným od zlého svedomia a s telom obmytým čistou vodou.</verse>
				<verse number="23">Neochvejne sa držme nádeje, ktorú vyznávame, lebo ten, kto nám dal zasľúbenie, je verný.</verse>
				<verse number="24">Majme záujem jeden o druhého a povzbudzujme sa k láske a k dobrým skutkom.</verse>
				<verse number="25">Nezanedbávajte spoločné zhromaždenia, ako to majú niektorí vo zvyku, ale povzbudzujte sa, a to tým viac, čím viac badáte, že sa blíži Pánov príchod.</verse>
				<verse number="26">Lebo ak by niekto dobrovoľne hrešil aj po tom, čo poznal pravdu, nemôže rátať s nijakou obeťou za hriechy,</verse>
				<verse number="27">ale iba s hrozným súdom a páľavou ohňa, ktorý strávi Božích odporcov.</verse>
				<verse number="28">Kto prestúpil Mojžišov zákon, bol bez milosti potrestaný smrťou, ak jeho previnenie dosvedčili dvaja alebo traja svedkovia.</verse>
				<verse number="29">Pomyslite si, o čo hroznejší trest si zaslúži ten, kto zneuctí Božieho Syna a znevažuje krv zmluvy, ktorou bol posvätený, a tak sa vysmieva Duchu milosti.</verse>
				<verse number="30">Poznáme predsa toho, ktorý povedal: „Mne patrí pomsta, aj odplata.“ A inde: „Pán bude súdiť svoj ľud.“</verse>
				<verse number="31">Je hrozné padnúť do rúk živého Boha.</verse>
				<verse number="32">Len sa rozpomeňte na dni, keď ste uverili a vzápätí ste museli trpezlivo a vytrvalo zápasiť s mnohým utrpením.</verse>
				<verse number="33">Boli ste verejne vystavení urážkam a prenasledovaniu, inokedy ste zasa podopierali tých, ktorí znášali to isté trápenie.</verse>
				<verse number="34">Trpeli ste spolu s uväznenými a s radosťou ste zniesli aj to, keď vás pripravili o majetok, lebo viete, že máte lepšie a trvalé bohatstvo.</verse>
				<verse number="35">Preto nestrácajte dôveru, za ktorú vás čaká veľká odmena.</verse>
				<verse number="36">Vyzbrojte sa trpezlivosťou, aby ste splnili Božiu vôľu a dosiahli to, čo bolo zasľúbené.</verse>
				<verse number="37">Veď už len chvíľku, celkom krátku, a „príde ten, ktorý má prísť, a nebude meškať.</verse>
				<verse number="38">Ale môj spravodlivý bude žiť, pretože uveril. Kto však cúvne, v tom nenájde moja duša záľubu.“</verse>
				<verse number="39">My však nepatríme k tým, ktorí odpadávajú a zahynú, ale patríme k tým, ktorí veria a dosiahnu večný život.</verse>
			</chapter>
			<chapter number="11">
				<verse number="1">Čo je viera? Viera je podstatou toho, v čo dúfame, dôkazom toho, čo nevidíme.</verse>
				<verse number="2">Takouto vierou si naši predkovia získali dobré svedectvo.</verse>
				<verse number="3">Vierou chápeme, že vesmír bol stvorený Božím slovom, a všetko, čo vidíme, vzniklo z neviditeľného.</verse>
				<verse number="4">Ábel veril, preto priniesol Bohu hodnotnejšiu obeť ako Kain. Boh jeho dary prijal a vyhlásil ho za spravodlivého. Hoci je Ábel už dávno mŕtvy, svojou vierou hovorí stále.</verse>
				<verse number="5">Henoch veril, preto ho Boh ušetril smrti a vzal si ho rovno k sebe. Písmo potvrdzuje, že Henoch žil tak, ako sa Bohu páčilo.</verse>
				<verse number="6">Bez viery sa totiž nikto nemôže páčiť Bohu. Kto k nemu prichádza, musí veriť, že Boh je a že odmeňuje tých, ktorí ho hľadajú.</verse>
				<verse number="7">Noe veril, a preto pokorne prijal Boží pokyn, aby postavil koráb na záchranu svojej rodiny, hoci nebezpečenstvo ešte nebolo vidieť. Svojou vierou vyniesol súd nad svetom a stal sa dedičom spravodlivosti, ktorá je z viery.</verse>
				<verse number="8">Abrahám veril, preto poslúchol, keď ho Boh vyzval, aby sa pobral do krajiny, ktorú mal dostať do dedičstva. Vydal sa na cestu, hoci nevedel, kam ide.</verse>
				<verse number="9">S vierou sa usadil v zasľúbenej krajine a spolu s Izákom a Jákobom, pre ktorých platilo to isté zasľúbenie, žili v stanoch ako kočovníci.</verse>
				<verse number="10">No tešil sa na mesto s pevnými základmi, ktorého tvorcom a staviteľom je sám Boh.</verse>
				<verse number="11">Aj Abrahámova manželka Sára neochvejne verila Božiemu zasľúbeniu, že bude mať dieťa, hoci bola na to už pristará. Pevne verila, že Boh svoje zasľúbenia splní.</verse>
				<verse number="12">A tak z jedného muža – a to už starca – vzišlo toľko potomkov, ako je hviezd na nebi a piesku na morskom brehu, a ten sa nedá zrátať.</verse>
				<verse number="13">Títo všetci Bohu pevne dôverovali, a hoci aj pomreli a nedožili sa splnenia sľubov, zazreli ich iba z diaľky a tešili sa na ne. Vyznávali, že sú na zemi len cudzinci a prisťahovalci,</verse>
				<verse number="14">a tým dávali najavo, že po pravej vlasti iba túžia.</verse>
				<verse number="15">Keby mali na mysli vlasť, z ktorej odišli, mali možnosť sa ta vrátiť.</verse>
				<verse number="16">Ale oni túžili po lepšej vlasti, po vlasti nebeskej. Preto sa ani Boh nehanbí volať sa ich Bohom; veď im pripravil svoje mesto.</verse>
				<verse number="17">Abrahám neochvejne veril Bohu, aj keď Boh podrobil jeho vieru veľkej skúške. Bol ochotný obetovať svojho jediného syna, hoci prijal zasľúbenie,</verse>
				<verse number="18">a Boh mu povedal: „Z Izáka bude pochádzať tvoje potomstvo.“</verse>
				<verse number="19">Rátal s tým, že Boh má moc vzkriesiť aj mŕtvych. Preto dostal Izáka späť ako predobraz budúceho vzkriesenia.</verse>
				<verse number="20">Izák veril, preto požehnal najprv Jákoba, potom Ezaua, a tým nevedomky naplnil Božie budúce úmysly.</verse>
				<verse number="21">Jákob veril, a keď umieral, požehnal jednotlivo Jozefových synov. Opretý o svoju palicu sa pokorne poklonil Bohu.</verse>
				<verse number="22">Jozef veril a na sklonku svojho života predpovedal, že izraelskí synovia vyjdú z Egypta, a povedal, kde majú pochovať jeho kosti.</verse>
				<verse number="23">Mojžišovi rodičia verili, preto sa nebáli postaviť proti kráľovskému rozkazu a tri mesiace po narodení dieťaťa ho ukrývali, lebo videli, že je krásne.</verse>
				<verse number="24">Mojžiš veril, a preto, keď dospel, odoprel volať sa synom faraónovej dcéry.</verse>
				<verse number="25">Radšej chcel znášať príkoria s Božím ľudom, ako žiť dočasne v hriešnych radovánkach.</verse>
				<verse number="26">Ako sa Kristus zriekol slávy u Boha a vzal na seba pohanenie kríža, tak sa aj Mojžiš zriekol všetkého bohatstva Egypta, lebo sa v mysli upínal na Božiu odmenu.</verse>
				<verse number="27">Veril, preto opustil Egypt a nedal sa zastrašiť kráľovým hnevom. Zostal pevný, akoby videl Neviditeľného.</verse>
				<verse number="28">Veril, preto ustanovil Veľkú noc, slávnosť baránka, a dal pokropiť dvere jeho krvou, aby sa zhubca nemohol dotknúť prvorodených.</verse>
				<verse number="29">Izraeliti verili, preto prešli Červeným morom po suchej zemi, ale keď sa o to pokúsili Egypťania, pohltili ich vlny.</verse>
				<verse number="30">Izraeliti verili, preto pred nimi padli múry Jericha, keď ich obchádzali sedem dní.</verse>
				<verse number="31">Neviestka Rachab verila, preto priateľsky prijala izraelských vyzvedačov, a nezahynula s neveriacimi.</verse>
				<verse number="32">Mám ešte pokračovať? Veď by mi nestačil čas, keby som mal rozprávať o Gedeonovi, Barakovi, Samsonovi, Jeftem, Dávidovi, Samuelovi a o prorokoch,</verse>
				<verse number="33">ktorí svojou vierou dobývali kráľovstvá, vykonávali spravodlivosť a dosiahli to, čo im bolo zasľúbené. Levom zapchávali tlamy,</verse>
				<verse number="34">uhášali moc ohňa, unikali ostriu meča, v slabosti získavali novú silu, hrdinsky si počínali v boji a cudzie šíky zaháňali na útek.</verse>
				<verse number="35">Ženám sa ich mŕtvi vracali vzkriesení. Iných mučili, ale odmietli sa zachrániť, lebo chceli dosiahnuť čosi lepšie, vzkriesenie.</verse>
				<verse number="36">Iní zasa zakúsili výsmech a bičovanie, ba aj okovy a väzenie.</verse>
				<verse number="37">Kameňovali ich, rezali pílou, umierali pod ostrím meča. Túlali sa v ovčích a kozích kožiach, trpeli núdzu, zakúšali útlak a súženie.</verse>
				<verse number="38">Svet ich nebol hoden: blúdili po púštiach a vrchoch, skrývali sa v jaskyniach a zemských rokliach.</verse>
				<verse number="39">A títo všetci, hoci sa vo viere osvedčili, nedočkali sa za svojho života toho, čo im Boh zasľúbil.</verse>
				<verse number="40">Boh pripravoval pre nás niečo lepšie: chcel, aby sme došli do cieľa spoločne.</verse>
			</chapter>
			<chapter number="12">
				<verse number="1">Keďže máme okolo seba taký zástup hrdinov viery, odhoďme všetku príťaž aj hriech, ktorý nás tak ľahko opantáva, a vytrvajme v behu, ktorý máme pred sebou.</verse>
				<verse number="2">Upierajme zrak na Ježiša, lebo on nám vložil vieru do našich sŕdc a až do konca nám ju zachová. On namiesto radosti, ktorá sa mu núkala, vzal na seba kríž, nedbajúc na potupu. Teraz ako víťaz sedí po pravici Božieho trónu.</verse>
				<verse number="3">Myslite na to, čo všetko musel zniesť od hriešnikov, aby ste neochabovali a neklesali na duchu.</verse>
				<verse number="4">V zápase s hriechom ste ešte nemuseli preliať krv.</verse>
				<verse number="5">Či ste zabudli na slová, ktorými vás Boh povzbudzuje ako svojich synov: „Syn môj, nepohŕdaj Pánovou výchovou, ani neklesaj, keď ťa karhá.</verse>
				<verse number="6">Lebo koho Pán miluje, toho tresce, a šľahá každého, koho prijíma za syna.“</verse>
				<verse number="7">Vytrvajte v jeho výchove, lebo Boh s vami zaobchádza ako so svojimi synmi. A ktorého syna by otec netrestal?</verse>
				<verse number="8">Ak by vás Boh nekarhal, ako ste vy karhali svojich synov, tak nie ste synovia, ale nemanželské deti.</verse>
				<verse number="9">Naši telesní otcovia nás trestali, a predsa sme si ich vážili. Nemáme sa azda tým viac podriaďovať tomu Otcovi, ktorý dáva ducha a život?</verse>
				<verse number="10">A to nás naši telesní otcovia vychovávali podľa vlastného uváženia a len krátky čas, kým náš nebeský Otec prísne vychováva preto, aby nám to prospelo a aby sme sa mu podobali v svätosti.</verse>
				<verse number="11">Prísna výchova nikdy nebýva príjemná, skôr v nás vzbudzuje odpor. Až neskôr prinesie ovocie pokoja a spravodlivosti tým, ktorí sa jej podriadili.</verse>
				<verse number="12">Preto vystrite ochabnuté ruky a podlomené kolená!</verse>
				<verse number="13">A vykročte istým krokom, aby sa to, čo je chromé, celkom nevykĺbilo, ale radšej uzdravilo.</verse>
				<verse number="14">Usilujte sa o pokoj so všetkými a o svätosť, bez ktorej nik neuvidí Pána.</verse>
				<verse number="15">Dbajte o to, aby nik z vás neprepásol Božiu milosť, aby sa medzi vami nezakorenila nejaká horkosť a nestala sa zdrojom nákazy pre mnohých.</verse>
				<verse number="16">Nech nik nie je smilník alebo ľahkomyseľný ako Ezau, ktorý za trochu jedla predal svoje práva prvorodeného.</verse>
				<verse number="17">Veď viete, že neskôr, keď sa chcel stať dedičom požehnania, bol odmietnutý. Bolo totiž už príliš neskoro, hoci sa o to so slzami usiloval.</verse>
				<verse number="18">Nepriblížili ste sa ako Izrael k tomu, čo je hmatateľné: k plápolajúcemu ohňu, tme, čierňave, búrke,</verse>
				<verse number="19">zvukom trúby a hlasu Božích slov, pri ktorom poslucháči prosili, aby im viac nebolo hovorené.</verse>
				<verse number="20">Nemohli totiž zniesť výstrahu: „Ak sa tohto vrchu dotkne čo i len zviera, bude ukameňované.“</verse>
				<verse number="21">Pohľad na to, čo videli, bol taký strašný, že Mojžiš povedal: „Až sa trasiem od hrôzy a desu.“</verse>
				<verse number="22">Ale vy ste sa priblížili k duchovnému vrchu Sion a mestu živého Boha, k nebeskému Jeruzalemu, k myriadám anjelov</verse>
				<verse number="23">a slávnostnému zhromaždeniu cirkvi prvorodených, ktorých mená sú zapísané v nebi, k Bohu, sudcovi všetkých, a k zosnulým veriacim, ktorí už dosiahli cieľ.</verse>
				<verse number="24">Áno, pristúpili ste k samému Ježišovi, prostredníkovi novej zmluvy, a k jeho krvi, ktorá naše viny očisťuje, namiesto aby volala po pomste ako krv Ábelova.</verse>
				<verse number="25">Dajte si pozor, aby ste neodmietli toho, kto k vám hovorí. Ak neunikli trestu Izraeliti, ktorí odmietli počúvať Mojžiša, tlmočníka Božích príkazov na zemi, akému nebezpečenstvu by sme sa vystavovali my, keby sme sa odvrátili od toho, ktorý hovorí z neba?</verse>
				<verse number="26">Jeho hlas vtedy otriasol zemou, teraz však sľubuje: „Ešte raz zatrasiem nielen zemou, ale aj nebom.“</verse>
				<verse number="27">Týmito slovami naznačuje, že otrasie celým stvorením a premení ho, aby zostalo len to, čo je neotrasiteľné.</verse>
				<verse number="28">Buďme vďační za to, že dostávame neotrasiteľné kráľovstvo, a slúžme preto Bohu tak, ako sa jemu páči, s bázňou a úctou,</verse>
				<verse number="29">lebo náš Boh je „oheň stravujúci“.</verse>
			</chapter>
			<chapter number="13">
				<verse number="1">Bratská láska nech trvá.</verse>
				<verse number="2">Nezabúdajte na pohostinnosť, lebo niektorí takto nevedomky prijali ako hostí anjelov.</verse>
				<verse number="3">Pamätajte na väzňov, akoby ste boli uväznení s nimi. Pamätajte aj na tých, ktorí trpia, veď aj vás môže stihnúť podobné trápenie.</verse>
				<verse number="4">Manželstvo nech majú všetci v úcte a manželia nech sú si verní, lebo smilníkov a cudzoložníkov bude súdiť Boh.</verse>
				<verse number="5">Nech sa vás nezmocní láska k peniazom; buďte spokojní s tým, čo máte. Veď Boh povedal: „Nikdy ťa neopustím, ani sa ťa nezrieknem!“</verse>
				<verse number="6">Preto môžeme s dôverou hovoriť: „Pán mi pomáha, nebudem sa báť. Čo mi môže urobiť človek?“</verse>
				<verse number="7">Pamätajte na tých, ktorí vás viedli a hlásali vám Božie slovo. Všímajte si, ako žili a ako odišli zo života, a nasledujte ich vieru.</verse>
				<verse number="8">Ježiš Kristus je ten istý včera, dnes i naveky!</verse>
				<verse number="9">Nedajte sa strhnúť všelijakými cudzími náukami. Je dobré spoľahnúť sa na Božiu milosť a nie na predpisy o pokrmoch; ich dodržiavaním sa nič nezíska.</verse>
				<verse number="10">My máme nový spôsob služby Bohu, na ktorom nemajú podiel tí, ktorí lipnú na pôvodných obradoch.</verse>
				<verse number="11">V starej obetnej praxi sa telá zvierat, obetovaných za hriech, ktorých krv prinášal veľkňaz do svätyne, spaľovali za táborom.</verse>
				<verse number="12">To je predobraz Ježiša, ktorý trpel za bránami Jeruzalema, aby posvätil ľud svojou vlastnou krvou.</verse>
				<verse number="13">Vykročme teda za ním von za hradby, opusťme náš starý spôsob života a nebojme sa pre neho znášať potupu.</verse>
				<verse number="14">Veď tu na zemi nemáme trvalý domov – tešíme sa na ten, ktorý má prísť.</verse>
				<verse number="15">Prinášajme teda cez Ježiša stálu obeť chvály – naše ústa nech vyznávajú jeho meno.</verse>
				<verse number="16">Ale nezabúdajme ani na dobročinnosť a štedrosť, lebo také obete sa Bohu páčia.</verse>
				<verse number="17">Poslúchajte tých, ktorí vás vedú, a podriaďujte sa im, lebo oni bdejú nad vami a budú sa za vás zodpovedať. Kiežby to mohli robiť s radosťou, a nie so vzdychaním, lebo to by vám neosožilo.</verse>
				<verse number="18">Modlite sa za nás. Sme si istí, že máme čisté svedomie, lebo si chceme vo všetkom správne počínať.</verse>
				<verse number="19">Modlite sa predovšetkým za to, aby som sa k vám čo najskôr vrátil.</verse>
				<verse number="20">A tak teraz nech vám Boh pokoja, ktorý vzkriesil nášho Pána Ježiša z mŕtvych, pomáha konať dobro a plniť jeho vôľu.</verse>
				<verse number="21">Nech vám on, ten veľký pastier oviec, ktorý svojou krvou spečatil novú večnú zmluvu, dá silu konať to, čo sa Bohu páči. Jemu nech je sláva na veky vekov.</verse>
				<verse number="22">Prosím vás, bratia, prijmite toto napomenutie; veď som vám napísal iba krátko.</verse>
				<verse number="23">Oznamujem vám, že náš brat Timotej je už na slobode. Ak skoro príde, navštívim vás spolu s ním.</verse>
				<verse number="24">Pozdravte všetkých svojich predstavených i všetkých bratov. Pozdravujú vás bratia a sestry z Itálie.</verse>
				<verse number="25">Božia milosť nech je s vami!</verse>
			</chapter>
		</book>
		<book number="59">
			<chapter number="1">
				<verse number="1">Jakub, služobník Boha a Pána Ježiša Krista, pozdravuje dvanásť pokolení Izraela, ktoré žijú rozptýlené po svete.</verse>
				<verse number="2">Drahí bratia, je váš život plný ťažkostí a pokušení? Radujte sa z toho,</verse>
				<verse number="3">lebo čím namáhavejšia bude cesta vašej viery, tým väčšmi bude rásť vaša vytrvalosť.</verse>
				<verse number="4">Nech sa vaša vytrvalosť prejavuje činmi, aby ste boli naozaj dokonalými a zrelými kresťanmi bez charakterových nedostatkov.</verse>
				<verse number="5">Ak by niekto nevedel, ako si má počínať, nech prosí Boha o múdrosť a on vám ju dá štedro a rád.</verse>
				<verse number="6">Proste o múdrosť s dôverou a bez pochybovania. Ten, kto pochybuje, podobá sa morskej vlne, hnanej a zmietanej vetrom.</verse>
				<verse number="7">Taký človek je rozpoltený a jeho rozhodnutia sú nestále.</verse>
				<verse number="8">Kto neprosí s vierou, nemôže od Pána čakať odpoveď.</verse>
				<verse number="9">Kresťan, ktorý nemá významné postavenie v tomto svete, nech sa raduje z toho, že je veľký v Božích očiach.</verse>
				<verse number="10">Bohatý nech si uvedomuje, že jeho bohatstvo pred Pánom nič neznamená, lebo je dočasné ako kvet,</verse>
				<verse number="11">ktorý v prudkej letnej horúčave zvädne a jeho krása pominie. Tak aj bohatý človek o všetko príde uprostred svojho pachtenia.</verse>
				<verse number="12">Šťastný je človek, ktorý obstojí v skúškach a jeho viera sa nezlomí. Boh ho korunuje vencom víťazstva, ktorým je večný život. Pán ho zasľúbil všetkým, ktorí ho milujú.</verse>
				<verse number="13">Ak je niekto vystavený skúške, nech nehovorí, že ho pokúša Pán. Veď Boh, ktorému sa protiví zlo, nikoho nenavádza na zlé.</verse>
				<verse number="14">Pokušenie sa rodí z našich vlastných myšlienok a zlých túžob.</verse>
				<verse number="15">Tie, keď počnú, porodia hriech a vykonaný hriech splodí smrť.</verse>
				<verse number="16">Nedajte sa oklamať, drahí bratia:</verse>
				<verse number="17">všetko, čo je dobré a dokonalé, pochádza od Boha, od tvorcu svetla. On síce stvoril striedanie svetla a tmy, ale uňho samého niet kolísania medzi dobrom a zlom.</verse>
				<verse number="18">Zo svojej dobrej vôle otvára v Ježišovi Kristovi dvere do života a vy ste prví, ktorí ste nimi vošli.</verse>
				<verse number="19">Moji drahí, nezabúdajte, že človek má vždy s ochotou načúvať, s rozvahou hovoriť a nemá sa dať vyprovokovať k hnevu.</verse>
				<verse number="20">Hnev vám nepomáha žiť spravodlivý život, ktorý si Boh želá.</verse>
				<verse number="21">Odstráňte zo svojho života všetku špinavosť a zlobu a v pokore prijmite zasiate Božie slovo, ktoré má moc zachrániť vás.</verse>
				<verse number="22">Ale pozor! Toto slovo musíte nielen počúvať, ale aj podľa neho konať.</verse>
				<verse number="23">Ak niekto Božie slovo iba počúva, ale nespráva sa podľa toho, čo počuje, podobá sa človeku, ktorý sa pozrie na seba do zrkadla,</verse>
				<verse number="24">ale potom sa obráti, a hneď zabudne, ako vyzerá.</verse>
				<verse number="25">Ale kto sa pozorne zahľadí do Božieho zákona, pochopí, že ho ním Boh nechce spútať, ale oslobodiť. Nezostane len zábudlivým poslucháčom, ale koná skutky, ktoré mu prinesú radosť a šťastie.</verse>
				<verse number="26">Kto sa pokladá za kresťana, ale nevie ovládať svoj ostrý jazyk, klame sám seba a jeho zbožnosť je bezcenná.</verse>
				<verse number="27">Viete, čo Boh pokladá za pravé a rýdze náboženstvo? Starať sa o osamelých, pomáhať znášať sirotám a vdovám ich ťažký údel a seba chrániť pred špinou sveta.</verse>
			</chapter>
			<chapter number="2">
				<verse number="1">Bratia moji, ak veríte v Ježiša Krista, Pána slávy, potom nemôžete nikoho uprednostňovať.</verse>
				<verse number="2">Predstavte si, že do vášho zhromaždenia príde elegantne oblečený hosť so zlatým prsteňom na ruke a hneď za ním obyčajný človek v obnosených šatách.</verse>
				<verse number="3">Prvého zahrniete pozornosťou a zavediete ho na popredné miesto, kým druhého si ani nevšimnete a necháte ho niekde stáť.</verse>
				<verse number="4">Čoho ste sa dopustili? Urobili ste rozdiel medzi ľuďmi a navyše podľa zvrátených meradiel.</verse>
				<verse number="5">Nezabudnite, milí bratia, že Boh často bezvýznamných ľudí vierou mení na duchovných boháčov a otvára dvere do svojho kráľovstva tým, ktorí ho milujú, a nie tým, čo na to majú.</verse>
				<verse number="6">A vy by ste takým človekom pohrdli! Či vás azda práve vplyvní ľudia neutláčajú a nevláčia po súdoch?</verse>
				<verse number="7">Veď práve oni sa tak často posmievajú menu toho, ktorý je pre vás všetkým!</verse>
				<verse number="8">Korunou Božích prikázaní je láska. Konáte správne, ak dodržiavate kráľovský príkaz Písma: „Miluj svojho blížneho ako seba samého!“</verse>
				<verse number="9">Ak jednému človeku nadŕžate a druhým pohŕdate, páchate hriech, a zákon vás odsudzuje ako previnilcov.</verse>
				<verse number="10">Človek, ktorý chce prísne dodržiavať Boží zákon, ale v jednom prikázaní sa potkol, je vinný práve tak ako ten, kto porušuje celý zákon.</verse>
				<verse number="11">Boh, ktorý povedal: „Nezabiješ!“, povedal takisto „Nescudzoložíš!“. A tak aj keď si nikoho nezabil, ale dopustil si sa cudzoložstva, prestúpil si zákon.</verse>
				<verse number="12">Hovorte a konajte ako tí, ktorí majú byť súdení podľa zákona, ktorý dáva slobodu!</verse>
				<verse number="13">Kto sa správa nemilosrdne, hrozí mu tvrdý súd. Ale milosrdenstvo víťazí nad súdom.</verse>
				<verse number="14">Na čo by vám bola viera, milí bratia, keby ste podľa nej nežili? Myslíte si, že vás taká viera spasí?</verse>
				<verse number="15">Povedzme, že niekto z vašich priateľov bude hladovať a nebude si mať čo obliecť.</verse>
				<verse number="16">Poviete mu azda: „Maj sa dobre a dbaj, aby si neprechladol a netrpel hladom!“ No ak mu nedáte ani jedlo, ani šatstvo, akú to má cenu?</verse>
				<verse number="17">Viera, ktorá sa neprejavuje v činoch, je sama osebe mŕtva a bezcenná.</verse>
				<verse number="18">Ak máte len takú vieru, môže vám niekto namietnuť: „Ty hovoríš o svojej viere, no dokáž ju svojimi činmi. O mne vravíš, že vieru nemám, avšak o mojej viere svedčia činy.“</verse>
				<verse number="19">Veríš, že je Boh. To je dobre. Ale nezabudni, že v Boha verí aj diabol, no nič mu to nepomôže – trasie sa pred Božím súdom.</verse>
				<verse number="20">Vy pochabí, ešte chcete, aby som vás presviedčal, aká bezcenná je viera, ktorá sa neprejavila skutkami?</verse>
				<verse number="21">Čím prejavil svoju vieru Abrahám? Tým, že bol odhodlaný na oltári obetovať Bohu aj vlastného syna Izáka.</verse>
				<verse number="22">Uňho šla viera ruka v ruke s činom a dozrela poslušnosťou.</verse>
				<verse number="23">O takú vieru ide v Písme, keď čítame: „Abrahám uveril Bohu, preto ho Boh vyhlásil za spravodlivého a nazval ho svojím priateľom.“</verse>
				<verse number="24">Vidíte, že človek nachádza v Božích očiach ospravedlnenie nielen pre svoju vieru, ale aj preto, ako ju dokazuje svojimi činmi.</verse>
				<verse number="25">Poslušný čin viery zachránil aj prostitútku Rachab, keď ukryla izraelských vyzvedačov a umožnila im útek.</verse>
				<verse number="26">Tak ako je mŕtve telo bez ducha, tak je i viera mŕtva bez skutkov.</verse>
			</chapter>
			<chapter number="3">
				<verse number="1">Bratia moji, nechcite byť mnohí učiteľmi, lebo viete, že tí, ktorí učia, budú prísnejšie súdení.</verse>
				<verse number="2">A pravdou je, že každý z nás sa dopúšťa mnohých pokleskov. Kto vie krotiť svoje slová, dokazuje, že je dokonalým človekom a vie ovládať sám seba.</verse>
				<verse number="3">Aj veľkého koňa donútite poslúchať, keď mu do pysku vložíte malé zubadlo.</verse>
				<verse number="4">Alebo predstavte si loď: hoci je veľká a ženie ju prudký vietor, kormidelník ju ovláda malým kormidlom.</verse>
				<verse number="5">Aj jazyk je malý úd, ale môže spôsobiť veľké veci. Malý plamienok môže podpáliť celý les.</verse>
				<verse number="6">Aj jazyk je takým plamienkom v našom tele, ktorý môže spustošiť celého človeka a rozdúchavaný pekelným plameňom napáchať i v jeho okolí veľa zla.</verse>
				<verse number="7">Človek vie skrotiť rôzne druhy zvierat, vtákov, plazov i morských živočíchov,</verse>
				<verse number="8">ale svoj vlastný jazyk skrotiť schopný nie je. Ak raz vypustí z úst niečo zlé, vymkne sa to jeho vôli a šíri sa to ako smrteľný jed.</verse>
				<verse number="9">Bratia moji, jedným a tým istým jazykom nemožno chváliť nášho Pána a Otca a zároveň nenávistne útočiť na ľudí, jeho deti.</verse>
				<verse number="10">Tak ako z jedného prameňa nevyviera zároveň sladká aj horká voda,</verse>
				<verse number="11">tak nemôže ani z jedných úst vychádzať chvála aj osočovanie.</verse>
				<verse number="12">Môžete si azda natrhať olivy z figovníka a figy z viniča? Takisto nemôže slaný prameň dávať sladkú vodu.</verse>
				<verse number="13">Pokladá sa niekto z vás za múdreho a rozumného? Nech teda dokáže svoju múdrosť skromným a krotkým správaním.</verse>
				<verse number="14">Ale ak máte v srdci plno horkosti, závisti a sebectva, nechváľte sa múdrosťou, lebo je to v rozpore s pravdou.</verse>
				<verse number="15">Vaše myslenie neovláda Boh, ale vaše pudy a diabol.</verse>
				<verse number="16">Veď tam, kde sa vyskytne závisť a sebecké záujmy, vyskytnú sa aj sváry a iné zlo.</verse>
				<verse number="17">Múdrosť, ktorá pochádza od Boha, je predovšetkým čistá, mierumilovná, láskavá a ústupčivá. Je vždy milosrdná a vedie k dobrým skutkom. Je úprimná a bez akéhokoľvek pokrytectva.</verse>
				<verse number="18">Ovocie spravodlivosti dostávajú od Boha tí, ktorí rozsievajú pokoj.</verse>
			</chapter>
			<chapter number="4">
				<verse number="1">Čo vyvoláva vzájomné hádky a boje medzi vami? Nie je to azda žiadostivosť, ktorá vás ovláda?</verse>
				<verse number="2">Po mnohom túžite, a predsa nič nemáte. Chcete mať to isté čo ostatní – a to aj za cenu, že ich zničíte, ale nemôžete to dosiahnuť. Bojujete a uchyľujete sa k úskokom, zatiaľ čo by ste sa mali modliť.</verse>
				<verse number="3">A aj keď sa modlíte, nič nedostávate, lebo prosíte zo zlých pohnútok, aby ste upokojili vlastné túžby.</verse>
				<verse number="4">Podobáte sa nevernej žene, ktorá koketuje s nepriateľom svojho muža. Neviete azda, že ak sa priatelíte so svetom, nevyhnutne sa odcudzujete Bohu? Znovu vám opakujem, že nemôžete byť ľuďmi blízkymi Bohu, ak túžite tešiť sa z priazne tohto sveta.</verse>
				<verse number="5">Myslíte si, že Boh, ktorý si nás stvoril pre seba, môže súhlasiť s tým, keď koketujeme s jeho nepriateľom? Ale Božia láska je predsa väčšia ako naša sprenevera.</verse>
				<verse number="6">Veď Písmo hovorí: „Boh sa stavia proti pyšným, ale pokorným dáva milosť.“</verse>
				<verse number="7">Preto sa pred Bohom v pokore skloňte. Postavte sa na odpor diablovi a utečie od vás.</verse>
				<verse number="8">Priblížte sa k Bohu a Boh sa priblíži k vám. Umyte si ruky, hriešnici, a očistite svoje srdcia, ľudia dvojakej tváre!</verse>
				<verse number="9">Uvedomte si, akí ste úbohí, nariekajte a plačte nad sebou! Pri takomto poznaní nie je čas na smiech a na radosť, ale na pokánie.</verse>
				<verse number="10">Pokorte sa pred Pánom a on vás povýši.</verse>
				<verse number="11">Bratia, neohovárajte a nesúďte sa navzájom. Kto tak robí, stavia sa nad zákon. Namiesto toho, aby si ho plnil, hráš sa na sudcu.</verse>
				<verse number="12">Jeden je zákonodarca i sudca. Len on môže udeliť milosť, alebo súdiť. Kto si ty, že súdiš blížneho?</verse>
				<verse number="13">Počúvam, ako niektorí vravíte: „Čo najskôr sa presťahujeme do toho či onoho mesta, budeme tam asi rok pracovať a zarobíme si kopu peňazí.“</verse>
				<verse number="14">Ako môžete vedieť, čo sa stane zajtra? Veď náš život sa podobá rannej hmle, ktorá sa zjaví a o chvíľu zasa zmizne.</verse>
				<verse number="15">Mali by ste radšej hovoriť: „Ak si to Pán bude želať a ak nás zachová nažive, urobíme to či ono.“</verse>
				<verse number="16">Ale vy hovoríte iba o vlastných plánoch a chválite sa nimi. Takéto chvastavé reči sú zlé.</verse>
				<verse number="17">Kto teda vie robiť dobro, ale nerobí ho, má hriech.</verse>
			</chapter>
			<chapter number="5">
				<verse number="1">Vy, boháči, už teraz plačte a nariekajte nad pohromami, ktoré vás postihnú.</verse>
				<verse number="2">Nahromadili ste si toľko potravín, že vám hnijú, šatstvo vám žerú mole,</verse>
				<verse number="3">peniaze strácajú na cene a striebro hrdzavie. Chceli ste si nazhromaždiť poklady, no navŕšili ste si iba vatru, ktorá pri poslednom súde zhorí aj s vami.</verse>
				<verse number="4">Mzda, o ktorú ste okradli robotníkov, najatých zožať vaše polia, svedčí proti vám a nárek žencov doľahol k Božiemu sluchu.</verse>
				<verse number="5">Váš život strávený v zábavách a hýrení sa podobá vykrmovaniu zvierat na zabitie.</verse>
				<verse number="6">Odsúdili ste a zabili nevinného, ktorý sa nebránil.</verse>
				<verse number="7">Bratia, čakajte trpezlivo, kým príde Pán. Vezmite si príklad z roľníka, ktorý vytrvalo čaká na vytúženú úrodu zeme, kým dozrie po jesenných a jarných dažďoch.</verse>
				<verse number="8">Aj vy teda trpezlivo čakajte a majte istotu v srdci, veď príchod Pánov sa blíži.</verse>
				<verse number="9">Bratia, neponosujte sa jeden na druhého, veď sami nie ste lepší ako tí, ktorých kritizujete. Nezabudnite, že veľký sudca je už predo dvermi a bude súdiť aj vás.</verse>
				<verse number="10">Za príklad trpezlivosti v utrpení si vezmite prorokov, ktorí niesli Božie posolstvo.</verse>
				<verse number="11">Počuli ste o Jóbovej vytrvalosti a spomeňte si, že Boh napokon jeho utrpenie obrátil na dobré. Vidíte, aký je Pán plný súcitu a zľutovania.</verse>
				<verse number="12">Nehrešte tým, že by ste si brali Boha za svedka. Buďte takí pravdovravní, aby každý mohol veriť vášmu jednoduchému áno alebo nie.</verse>
				<verse number="13">Prežíva niekto z vás ťažkosti? Nech sa modlí. Má sa niekto z vás dobre? Nech spevom chváli Boha.</verse>
				<verse number="14">Je niekto z vás ťažko chorý? Nech si pozve starších zboru, aby sa zaňho modlili, a nech ho ponatierajú olejom v mene Pánovom.</verse>
				<verse number="15">Modlitba viery uzdraví chorého, Pán ho povzbudí, a ak ho ťaží svedomie, odpustí mu hriechy.</verse>
				<verse number="16">Vyznávajte si navzájom hriechy a modlite sa jedni za druhých, aby ste mohli byť uzdravení. Naliehavá modlitba úprimne veriaceho má veľkú moc.</verse>
				<verse number="17">Spomínate si na Eliáša? Bol to rovnako krehký človek, ako sme my, ale keď sa vrúcne modlil, aby nepršalo, jeho modlitbu Boh vypočul a nespŕchlo tri a pol roka.</verse>
				<verse number="18">Potom sa modlil znovu, no tentoraz prosil o dážď. Aj túto jeho modlitbu Boh vypočul a zem sa po daždi znova rozzelenela a dala úrodu.</verse>
				<verse number="19">Bratia moji, ak niekto zablúdi od pravdy</verse>
				<verse number="20">a iný ho privedie naspäť, zachráni jeho dušu pred zahynutím a prikryje množstvo hriechov.</verse>
			</chapter>
		</book>
		<book number="60">
			<chapter number="1">
				<verse number="1">Peter, apoštol Pána Ježiša Krista, píše vyvoleným, ktorý ako cudzinci žijú v Ponte, Galácii, Kapadócii, Ázii a Bitýnii.</verse>
				<verse number="2">Milí priatelia! Boh vás už dávno poznal, vyvolil si vás, Duchom Svätým pôsobí vo vašich srdciach a očisťuje vás krvou Ježiša Krista, aby ste žili jemu podobným životom. Nech vám Boh bohato prejavuje svoju milosť a dáva prežívať pravý pokoj!</verse>
				<verse number="3">Požehnaný Boh a Otec nášho Pána Ježiša Krista, že sme pre jeho milosrdenstvo mohli začať celkom nový život, plný nádeje, vzkriesením Ježiša Krista z mŕtvych.</verse>
				<verse number="4">Teraz patríte do jeho rodiny, preto vás čaká nádherné dedičstvo, ktoré nepodlieha nijakým zmenám ani skaze. Je pre vás pripravené v nebi.</verse>
				<verse number="5">Pretože veríte, Božia moc vás chráni, aby ste došli až do cieľa a získali spasenie, ktoré sa v plnosti ukáže v blížiacom sa poslednom dni.</verse>
				<verse number="6">To je dôvod na veľkú radosť, hoci viem, že teraz ste plní úzkosti a doliehajú na vás rozličné pokušenia a skúšky.</verse>
				<verse number="7">Prichádzajú preto, aby sa ukázalo, či je vaša viera pevná a rýdza. Veď aj zlato sa pretavuje v ohni a vaša viera má v Božích očiach neporovnateľne vyššiu hodnotu ako zlato. Ak vaša viera v týchto skúškach obstojí, Ježiš vás radostne prijme, až príde v posledný deň.</verse>
				<verse number="8">Aj keď ste ho nikdy nevideli, predsa ho milujete, a hoci ho ešte nevidíte, predsa v neho veríte. A prežívate nesmiernu radosť z toho,</verse>
				<verse number="9">že dosahujete cieľ svojej viery – spasenie,</verse>
				<verse number="10">ktoré sa usilovali odhaliť a poznať už proroci.</verse>
				<verse number="11">Predpovedali ho a pátrali, na aký čas a na aké okolnosti poukazoval Duch Svätý, ktorý v nich pôsobil a ktorý prorokoval Kristovo utrpenie i jeho slávu.</verse>
				<verse number="12">Boh im však zjavil, že to nebude za ich života, ale oveľa neskôr – za vášho života. Sú to pravdy, ktoré vám zvestovali ľudia zmocnení tým istým, z neba zoslaným Duchom Svätým. Sú to také nezvyčajné a úžasné veci, že aj anjeli v nebi túžia ich bližšie poznať.</verse>
				<verse number="13">Vaša myseľ nech je pripravená, buďte triezvi a ostražití. Všetku svoju nádej uprite na dar Božej milosti, ktorý prijmete, keď sa vráti Ježiš Kristus.</verse>
				<verse number="14">Žite pred Bohom ako jeho poslušné deti. Nedopustite, aby váš charakter formovalo myslenie vášho niekdajšieho života bez Boha.</verse>
				<verse number="15">Naopak, vo všetkom buďte svätí podobne ako ten, ktorý vás pozval, aby ste sa stali Božími deťmi.</verse>
				<verse number="16">Veď je napísané: „Buďte svätí, lebo ja som svätý.“</verse>
				<verse number="17">Pamätajte, že u vášho nebeského Otca, ku ktorému sa modlíte, nebude na súde nijaká protekcia. Bude vás súdiť spravodlivo podľa vášho konania; a tak, kým ste tu na zemi, žite pred ním v bázni.</verse>
				<verse number="18">Viete predsa, čím bolo zaplatené za to, aby ste nemuseli žiť životom bez zmyslu a cieľa, aký ste zdedili po svojich predkoch. Nebolo to zlatom a striebrom, ktoré strácajú svoju hodnotu,</verse>
				<verse number="19">ale drahou krvou Ježiša Krista. Ako Baránok bez chyby a bez poškvrny</verse>
				<verse number="20">bol na to určený už pred stvorením sveta, ale prišiel kvôli vám až v tomto čase.</verse>
				<verse number="21">Keď poznáte Krista, veríte aj v Boha, ktorý ho vzkriesil z mŕtvych a dal mu veľkú slávu. A tak vaša viera a nádej môžu byť zakotvené v Bohu.</verse>
				<verse number="22">Teraz môžete bez pretvárky milovať každého, pretože ste boli očistení od sebectva a nenávisti tým, že ste prijali Krista. Majte sa preto úprimne a vrúcne radi.</verse>
				<verse number="23">Veď ste sa narodili znova – nie zo smrteľného semena, ale z nesmrteľného, ktorým je slovo živého, večného Boha.</verse>
				<verse number="24">Každý človek je ako tráva, ktorá zožltne a uschne, a všetka jeho veľkosť je ako kvet, ktorý opadá,</verse>
				<verse number="25">ale Božie slovo zostáva naveky. To je to slovo radostnej zvesti, ktoré sme vám priniesli.</verse>
			</chapter>
			<chapter number="2">
				<verse number="1">A tak sa zbavujte všetkých zlých vlastností, návykov a pocitov. Medzi ne patrí nečestnosť, závisť, ohováranie a pretvárka.</verse>
				<verse number="2">Ste ako novorodeniatka v Božej rodine. Ako si novorodeniatko žiada mlieko, tak aj vy by ste mali túžiť po Božom slove – mali by ste ho čítať a premýšľať o ňom, aby ste rástli vo viere.</verse>
				<verse number="3">Veď ste už sami na sebe poznali Božiu dobrotivosť.</verse>
				<verse number="4">Prichádzajte ku Kristovi, živému kameňu, ľuďmi zavrhnutému, ale Bohom vyvolenému a vzácnemu.</verse>
				<verse number="5">Aj vy buďte živými kameňmi, z ktorých sa stavia duchovný dom. Navyše vám Kristus vydobyl právo, aby ste mohli ako sväté kňazstvo bezprostredne pristupovať k Bohu. Prinášajte mu teda duchovné obete svojho čistého života, ktoré rád prijme pre zásluhy Ježiša Krista.</verse>
				<verse number="6">Písmo o tom hovorí takto: „Hľa, kladiem na Sion kameň uholný, vyvolený, vzácny a kto verí v neho, nebude zahanbený.“</verse>
				<verse number="7">Áno, vám, ktorí veríte, je vzácny, ale neveriacim platia slová Písma: „Stavitelia zavrhli kameň, ktorý sa stal základným kameňom;</verse>
				<verse number="8">pre nich je kameňom, o ktorý sa potknú, a skalou, ktorá spôsobí ich pád.“ Svojím vzdorom voči Božiemu slovu privolávajú na seba to, čo Boh predpovedal – úplný pád.</verse>
				<verse number="9">Ale vy ste vyvolení samým Bohom ako kňazi Kráľa, ste jeho vlastným svätým národom. To všetko preto, aby ste svedčili iným o veľkých skutkoch toho, ktorý vás povolal z tmy do svojho predivného svetla.</verse>
				<verse number="10">Vás, ktorí ste kedysi ani neboli ľudom, avšak teraz ste Božím ľudom. Kedysi ste nevedeli o Božej dobrote, ale teraz Božiu milosť zakúšate.</verse>
				<verse number="11">Prosím vás, moji milí, žite na tomto svete ako hostia. Váš skutočný domov je teraz v nebi, preto sa zrieknite zlých túžob, ktoré ohrozujú váš život s Kristom.</verse>
				<verse number="12">Medzi neveriacimi sa správajte vždy vzorne, aby aj tí, ktorí o vás hovoria ako o najhorších ľuďoch, nakoniec práve pre vaše dobré skutky museli oslavovať Boha.</verse>
				<verse number="13">Ako veriaci rešpektujte predstaviteľov svojej krajiny.</verse>
				<verse number="14">Majú povinnosť trestať všetkých, ktorí robia zle, a odmeňovať tých, ktorí konajú správne.</verse>
				<verse number="15">Boh si želá, aby ste svojím príkladným životom umlčali kritiku tých, ktorí odsudzujú Božiu zvesť, hoci nevedia, čo by im mohla priniesť a neokúsili jej moc.</verse>
				<verse number="16">Ale nik z vás by nemal zneužívať túto slobodu a ospravedlňovať ňou svoje zlé správanie. Lebo ste boli oslobodení, aby ste vždy a všade slúžili Bohu.</verse>
				<verse number="17">Všetkým ľuďom prejavujte úctu a milujte svojich bratov. Žite v úctivej poslušnosti pred Bohom a vážte si vládu.</verse>
				<verse number="18">Rešpektujte svojich nadriadených, a to nie iba vtedy, ak sú na vás dobrí a láskaví, ale aj keď sú prísni a tvrdí.</verse>
				<verse number="19">Je to prednosť, ak niekto pre vernosť Bohu znáša neprávom utrpenie.</verse>
				<verse number="20">Veď aká je to zásluha, keď znášate trest, ktorý vám bol spravodlivo vymeraný? Ale keď konáte dobro, a predsa za to trpíte, Boh to ocení.</verse>
				<verse number="21">Takéto utrpenia sú iba čiastkou toho, čo vytrpel pre nás Kristus, ktorý sa stal naším príkladom. Preto ho nasledujte!</verse>
				<verse number="22">On nikdy nezhrešil, nikdy z jeho úst nevyšla lož;</verse>
				<verse number="23">znášal urážky, ale sám neurážal; keď trpel, nevyhrážal sa, ale všetko nechal na Boha, ktorý spravodlivo súdi.</verse>
				<verse number="24">On sám niesol naše hriechy na vlastnom tele, keď zomrel na kríži, aby nám dal silu skoncovať s hriechom a žiť novým životom. Jeho utrpenie nás uzdravilo.</verse>
				<verse number="25">Boli ste ako ovce, ktoré zablúdili, ale teraz ste navrátení k svojmu Pastierovi a Ochrancovi.</verse>
			</chapter>
			<chapter number="3">
				<verse number="1">Podobne aj vy, ženy, podriaďujte sa svojim mužom, a keď sa niektorí z nich vzpierajú Božiemu slovu,</verse>
				<verse number="2">môžete ich bez slov získať svojím čistým a bohabojným životom.</verse>
				<verse number="3">Nenakloníte si ich vonkajšími ozdobami – šperkami, honosnými účesmi a nákladnými odevmi, ktoré pre vás nie sú vhodné, ale nepominuteľnou krásou kresťanskej osobnosti.</verse>
				<verse number="4">Vašou ozdobou nech je jemnosť a miernosť, ktoré sa páčia Bohu.</verse>
				<verse number="5">Takáto vnútorná krása zdobila zbožné ženy dávnych čias, ktoré sa podriaďovali svojim mužom.</verse>
				<verse number="6">Ako Sára, ktorá poslúchala svojho manžela Abraháma a volala ho svojím pánom. Idete v jej šľapajach, ak konáte správne a nepodliehate nervozite a strachu.</verse>
				<verse number="7">Tak aj vy, muži, usilujte sa rozumieť svojim manželkám, pretože sú slabšie. Ctite ich, lebo sú v Božej milosti, rovnako ako vy, dedičkami večného života. Ak tak nerobíte, nemôžete čakať, že Boh vypočuje vaše modlitby.</verse>
				<verse number="8">Nakoniec sa obraciam na vás všetkých: Buďte jednomyseľní, majte porozumenie jeden pre druhého a milujte sa ako Božia rodina. Majte citlivé srdce a pokornú myseľ.</verse>
				<verse number="9">Zlé neodplácajte zlým, urážky urážkami, ale naopak, preukazujte dobro, lebo iba tak vás Boh požehná.</verse>
				<verse number="10">Máte za úlohu dokázať, že si vážite život, a ak si želáte žiť dobre a šťastne, dávajte si pozor na svoj jazyk, aby z vašich úst nevyšlo nič zlé a ľstivé.</verse>
				<verse number="11">Obráťte sa chrbtom k zlému a konajte dobré. Šírte okolo seba pokoj, aj keď to nie je ľahké.</verse>
				<verse number="12">Veď Pán sa pozerá s láskou na svoje poslušné deti a odpovedá na ich prosby. Ale na tých, čo robia zle, hľadí s prísnou tvárou.</verse>
				<verse number="13">Kto by vám chcel ublížiť, ak budete konať dobre?</verse>
				<verse number="14">Ak sa však predsa stane, že budete trpieť pre dobrú vec, Boh vás odmení. Nedajte sa zastrašiť a nebuďte malomyseľní;</verse>
				<verse number="15">usilujte sa, aby vaše srdcia patrili úplne Kristovi. Využite každú príležitosť na svedectvo o svojej viere, rozprávajte však skromne a s úctou.</verse>
				<verse number="16">Správajte sa náležite, aby tí, ktorí o vás hovoria ako o zlých ľuďoch a nadávajú vám, sa zahanbili, že hanobia váš kresťanský život.</verse>
				<verse number="17">Pamätajte, že ak Boh dopustí, aby ste trpeli, potom je lepšie trpieť pre dobro ako pre zlo.</verse>
				<verse number="18">Veď Kristus tiež trpel. Sám bez viny zomrel za naše hriechy, aby nás priviedol k Bohu. Jeho telo bolo vydané na smrť, ale Boží Duch ho vzkriesil.</verse>
				<verse number="19">A ten istý Duch zmocnil Noacha, keď niesol Božie posolstvo záchrany tým, ktorí boli pre svoju nevieru v zajatí smrti.</verse>
				<verse number="20">Boh na nich trpezlivo čakal, kým Noach staval koráb – predsa však bolo iba osem ľudí zachránených z vody.</verse>
				<verse number="21">To je predobraz krstu, ktorý teraz zachraňuje vás. Krstom vyznávame, že sme boli vykúpení zo smrti. Nejde tu o zmytie telesnej špiny, ale o symbol očistenia nášho svedomia od hriechu zmŕtvychvstaním Pána Ježiša Krista.</verse>
				<verse number="22">On je teraz v nebi po Božej pravici a anjeli i všetky mocnosti a sily sa pred ním skláňajú a poslúchajú ho.</verse>
			</chapter>
			<chapter number="4">
				<verse number="1">K utrpeniu pristupujte ako Kristus, ktorý zakúsil mnoho bolesti. Lebo kto takto trpel, prestáva hrešiť.</verse>
				<verse number="2">A tak, kým ste ešte tu na zemi, nepoddávajte sa hriešnym túžbam, ale žite podľa Božej vôle.</verse>
				<verse number="3">Stačilo, že ste ako neveriaci v minulosti žili neviazaným životom, oddávali sa vášňam, opilstvu, obžerstvu i hanebnému modlárstvu.</verse>
				<verse number="4">Prirodzene, vaši bývalí priatelia budú prekvapení, že už s nimi nedržíte, budú sa vám posmievať a pohŕdať vami.</verse>
				<verse number="5">Ale z toho si nič nerobte; veď oni sa budú zodpovedať za svoj život Sudcovi všetkých živých i mŕtvych.</verse>
				<verse number="6">Preto bolo evanjelium zvestované aj mŕtvym, ktorých za ich života ľudia povrchným hodnotením odsúdili, avšak Boh, ktorý súdi podľa ducha, ich odmení večným životom.</verse>
				<verse number="7">Rýchlo sa približuje koniec všetkému, preto žite rozumne a rozvážne, pripravení modliť sa.</verse>
				<verse number="8">Predovšetkým vaše vzájomné vzťahy nech sú plné vrúcnej lásky, veď láskou môžete prikryť veľa previnení.</verse>
				<verse number="9">Buďte navzájom pohostinní.</verse>
				<verse number="10">Každého z vás obdaroval Boh nejakými schopnosťami; užívajte ich múdro, slúžte si nimi a navzájom sa tak obohacujte.</verse>
				<verse number="11">Si povolaný hovoriť slová Božie? Nech je teda tvoja reč skutočným posolstvom od Boha. Cítiš povolanie pomáhať iným? Rob to teda so všetkou silou, ktorú ti Pán Boh dáva, aby on bol oslávený v Pánovi Ježišovi Kristovi. Jemu patrí všetka sláva a moc navždy. Amen.</verse>
				<verse number="12">Moji milovaní, nebuďte prekvapení pre rôzne ťažké skúšky, ktoré preverujú vašu vieru – nie je to nič nezvyčajné.</verse>
				<verse number="13">Prijímajte takéto skúšky s radosťou, veď trpíte ako Kristus; o to viac sa budete radovať v deň jeho druhého príchodu.</verse>
				<verse number="14">Ak vás ľudia urážajú preto, že ste kresťanmi, pokladajte to za výsadu, lebo Boží Duch, Duch slávy, je pri vás.</verse>
				<verse number="15">Nerád by som počul, že niekto z vás trpí pre vraždu, krádež, nejaký zločin alebo pre všetečné zasahovanie do záležitostí iných ľudí.</verse>
				<verse number="16">Ak však trpíte ako kresťania, nie je to nijaká hanba. Chváľte Pána Boha za výsadu, že patríte do Božej rodiny.</verse>
				<verse number="17">Veď už prichádza čas, keď sa má začať súd od tých, ktorí patria Bohu. A ak máme byť súdení najskôr my, kresťania, aký hrozný osud čaká tých, ktorí Božie posolstvo odmietajú?</verse>
				<verse number="18">Ak Boh musel toľko vykonať, aby bol spravodlivý človek zachránený, čo potom čaká hriešnych a bezbožných?</verse>
				<verse number="19">A tak ak trpíte podľa Božej vôle, konajte naďalej dobro a zverte sa úplne do rúk svojho Stvoriteľa; on vás nikdy nesklame.</verse>
			</chapter>
			<chapter number="5">
				<verse number="1">A teraz niekoľko slov starším zborov: Aj ja som jeden z vás. Hovorím ako očitý svedok Kristových utrpení a ako ten, ktorý spolu s vami bude účastníkom Kristovej slávy, až znova príde.</verse>
				<verse number="2">Žiadam vás naliehavo, aby ste sa ako pastieri starali o stádo, ktoré vám Boh zveril. Túto službu vykonávajte radi a nie s nechuťou, nie pre zisk, ale z túžby slúžiť Pánovi.</verse>
				<verse number="3">Nebuďte panovační, ale veďte zverené stádo svojím dobrým príkladom.</verse>
				<verse number="4">Keď potom príde najvyšší Pastier, odmení vás účasťou na večnej sláve.</verse>
				<verse number="5">Vy, mladí, podriaďujte sa starším. Všetci majte k sebe navzájom citlivý prístup a buďte pokorní, lebo Boh sa stavia proti pyšným, ale pokorným dáva milosť.</verse>
				<verse number="6">A tak sa skloňte pod mocnú Božiu ruku a Boh vás pozdvihne.</verse>
				<verse number="7">Všetky svoje obavy a starosti vložte na neho, veď on sa o vás stará.</verse>
				<verse number="8">Majte sa na pozore pred útokmi vášho nepriateľa diabla; obchádza ako hladný revúci lev a hľadá, koho by roztrhal.</verse>
				<verse number="9">Vzoprite sa mu, zakotvení vo viere. Pamätajte, že kresťania na celom svete sú vystavení tým istým skúškam ako vy.</verse>
				<verse number="10">Ak obstojíte v dočasných utrpeniach, potom vám Boh, plný lásky a milosti zjavenej v Ježišovi Kristovi, dá večnú radosť; zdokonalí vás, utvrdí, posilní a postaví na pevný základ.</verse>
				<verse number="11">Jemu patrí navždy všetka moc a sláva. Amen.</verse>
				<verse number="12">Tento krátky list posielam po Silvánovi, ktorého pokladám za verného brata. Verím, že som vás ním povzbudil, pretože som vám predložil pravdivé podmienky cesty Božieho požehnania. To, čo som vám napísal, nech vás upevní v jeho láske.</verse>
				<verse number="13">Pozdravuje vás váš bratský zbor v Babylone, rovnako ako Marek, ktorého pokladám za svojho syna.</verse>
				<verse number="14">Pozdravte sa navzájom bozkom lásky. Vám všetkým, ktorí ste v Kristovi, želám pokoj.</verse>
			</chapter>
		</book>
		<book number="61">
			<chapter number="1">
				<verse number="1">Šimon Peter, služobník a apoštol Ježiša Krista, posiela tento list všetkým, ktorým Boh a náš Spasiteľ Ježiš Kristus dal tú istú vzácnu vieru ako nám. Želám vám, aby ste prežívali Božiu dobrotivosť a pokoj</verse>
				<verse number="2">hlbším poznávaním Boha a Ježiša, nášho Pána.</verse>
				<verse number="3">Pán Boh nám dal vo svojej moci všetko, čo potrebujeme pre ozajstný život viery: poznali sme toho, ktorý nás pozval k sebe, a dáva nám aj účasť na svojej sláve a cnostiach.</verse>
				<verse number="4">Obdaril nás tým najväčším a najvzácnejším zasľúbením, a to preto, aby sme unikli všetkému zlu, ktoré nás vo svete obklopuje, a získali Boží charakter.</verse>
				<verse number="5">Urobte všetko pre to, aby vás viera viedla ku cnostnému životu, k stále hlbšiemu poznaniu,</verse>
				<verse number="6">sebadisciplíne, trpezlivosti, úplnej oddanosti Bohu,</verse>
				<verse number="7">bratskej náklonnosti a kresťanskej láske.</verse>
				<verse number="8">Ak usilovne pôjdete touto cestou, budete užitoční pre nášho Pána Ježiša Krista.</verse>
				<verse number="9">Ten, kto nemá tieto charakterové črty, je slepý, lebo zabúda na to, že ho Boh oslobodil od starého hriechu.</verse>
				<verse number="10">Moji drahí bratia, usilujte sa teda, aby ste svojím kresťanským životom dokazovali, že si vás Boh zavolal a vyvolil. Tak nikdy nezídete z cesty viery</verse>
				<verse number="11">a Pán Boh vám doširoka otvorí večné kráľovstvo nášho Pána a Spasiteľa Ježiša Krista.</verse>
				<verse number="12">Chcem vám stále pripomínať tieto veci, hoci ich už dávno dobre poznáte a podľa nich žijete.</verse>
				<verse number="13">Náš Pán Ježiš Kristus mi zjavil, že môj život tu na zemi sa chýli ku koncu, že čoskoro zomriem.</verse>
				<verse number="14">Ale pokiaľ som tu, pokladám si za povinnosť povzbudzovať vašu vieru.</verse>
				<verse number="15">Chcem na to využiť každú príležitosť, aby ste sa k mojim radám mohli vracať aj po mojej smrti.</verse>
				<verse number="16">Keď sme vás oboznamovali s mocou Ježiša Krista a jeho príchodom, nerozprávali sme vám nejaké výmysly. Veď sme videli jeho božský majestát na vlastné oči!</verse>
				<verse number="17">Bol som s ním na galilejskom vrchu, kde sa nám predstavil vo svojej božskej vznešenosti.</verse>
				<verse number="18">Počul som ten slávny, mocný hlas volajúci z neba: „Toto je môj milovaný Syn, moja radosť.“</verse>
				<verse number="19">A tak sme boli svedkami toho, ako sa do dôsledku splnili proroctvá. Preto im venujte tú najväčšiu pozornosť, veď svietia ako svetlo uprostred nočnej tmy, kým nesvitne deň a nevyjde zornička vo vašich srdciach.</verse>
				<verse number="20">A predovšetkým si buďte vedomí toho, že nijaké proroctvo Písma sa nedá svojvoľne vykladať.</verse>
				<verse number="21">Lebo proroctvo nikdy nevzišlo z ľudskej vôle, ale ľudia poslaní Bohom hovorili z vnuknutia Ducha Svätého.</verse>
			</chapter>
			<chapter number="2">
				<verse number="1">Medzi Božím ľudom sa vyskytovali aj falošní proroci, ako sa aj medzi vami zjavia falošní učitelia. Vymyslia si rôzne bludné náuky o Bohu, ba budú aj zapierať Pána, ktorý ich vykúpil, ale tým na seba privolajú rýchly a hrozný pád.</verse>
				<verse number="2">Mnohí ľudia sa dajú strhnúť ich nemorálnosťami, a tým potupia cestu pravdy.</verse>
				<verse number="3">Vo svojej chamtivosti vám budú nahovárať rozličné výmysly, aby na vás zarábali, ale ich odsúdenie a skaza je blízko.</verse>
				<verse number="4">Veď Boh neušetril ani anjelov, čo proti nemu zhrešili, ale zvrhol ich do temného väzenia, kde čakajú na deň súdu.</verse>
				<verse number="5">A neušetril ani svet pred potopou; zachránil iba hlásateľa spravodlivosti Noacha a sedem členov jeho rodiny.</verse>
				<verse number="6">Aj mestá Sodomu a Gomoru obrátil na popol a odsúdil na zánik. Tak ukázal výstražný príklad bezbožným v budúcnosti.</verse>
				<verse number="7">Zachránil však zbožného Lota, muža utrápeného nemorálnym správaním ľudí, robiacich si, čo chcú.</verse>
				<verse number="8">Kým tento spravodlivý človek žil medzi nimi, vo dne v noci sa trápil, keď počul a videl ich zlé skutky.</verse>
				<verse number="9">Pán však ochraňuje zbožných ľudí, ktorí sa ocitnú v pokušení, ale hriešnych potrestá v deň súdu –</verse>
				<verse number="10">najmä tých, čo sa oddávajú svojim hriešnym vášňam a neuznávajú Božiu zvrchovanosť. Takíto namyslení, samoľúbi a opovážliví ľudia sa neboja rúhať nadpozemským mocnostiam,</verse>
				<verse number="11">hoci anjeli, silou a mocou väčší, ich nehania pred Pánom.</verse>
				<verse number="12">Títo falošní učitelia konajú podľa svojich telesných chúťok. Ako nerozumnú zver, od prírody určenú za korisť a na záhubu, čaká aj takýchto ľudí podobný koniec. Vysmievajú sa tomu, čomu nerozumejú;</verse>
				<verse number="13">ich hriešnosť ich privedie do záhuby a za svoje zlé činy budú potrestaní. Títo ľudia deň za dňom ukájajú iba svoju vášnivosť, sú samá škvrna a hanba, a neviazane poživační, keď sa s nimi stretneme pri stole.</verse>
				<verse number="14">V ich pohľade je neustála žiadostivosť po cudzoložstve a ich túžba po hriechu je nenásytná. Zvádzajú slabých, podľahli chamtivosti, sú deťmi kliatby.</verse>
				<verse number="15">Opustili pravú cestu a zblúdili ako Balám, syn Bozorov, ktorého zlákala predstava peňazí za vykonanie nešľachetného činu.</verse>
				<verse number="16">Bol však pokarhaný za zlý úmysel: nemá oslica prehovorila ľudským hlasom a zabránila bláznovstvu proroka.</verse>
				<verse number="17">Títo falošní učitelia sú neužitoční ako studne bez kvapky vody, nestáli ako mraky vo víchrici; sú odsúdení na záhubu vo večnej temnote.</verse>
				<verse number="18">Hovoria naduto o nezmyselných veciach a svojou nemravnosťou a nízkymi vášňami zvádzajú späť do nemravnosti tých, ktorí sa rozhodli s hriechom skoncovať.</verse>
				<verse number="19">Sľubujú im slobodu, ale sami sú otrokmi svojich zvráteností; veď človek je otrokom toho, čomu podlieha.</verse>
				<verse number="20">Ak teda tí, ktorí poznaním Pána a Spasiteľa Ježiša Krista unikli zvodom sveta, znova sa do nich zamotajú a podľahnú im, ich konce budú horšie ako ich začiatky.</verse>
				<verse number="21">Takým by bolo lepšie, keby tú pravú cestu vôbec neboli poznali, ako keď sa po jej poznaní odvrátili od Božieho posolstva.</verse>
				<verse number="22">Na nich sa vzťahuje staré príslovie: „Pes sa k tomu vrátil, čo vyvrátil“ a „umyté prasa váľa sa v blate zasa.“</verse>
			</chapter>
			<chapter number="3">
				<verse number="1">Píšem vám už druhý list, moji milovaní. V oboch som sa usiloval prebúdzať vo vás čisté zmýšľanie</verse>
				<verse number="2">a pripomenúť vám veci, čo sú vám známe z posolstiev Božích prorokov a vašich apoštolov, ktorí vám priniesli slovo nášho Pána a Spasiteľa.</verse>
				<verse number="3">Predovšetkým vám chcem pripomenúť, že v posledných dňoch tohto sveta sa zjavia posmievači, ktorí si budú žiť po svojom</verse>
				<verse number="4">a budú sa vysmievať: „Ježiš predsa sľúbil, že príde znovu. Kde teda je? Naši otcovia už zomreli a od stvorenia sveta sa nič nezmenilo.“</verse>
				<verse number="5">Úmyselne nechcú vedieť, že nebo a zem stvoril Boh svojím slovom. Prikázal a zem vystúpila z vody.</verse>
				<verse number="6">A na jeho rozkaz voda pri potope znova zachvátila celú zem.</verse>
				<verse number="7">A teraz to isté Božie slovo uchováva náš svet, kým nebude zničený ohňom. Boh ho ponecháva až do dňa súdu a záhuby bezbožných ľudí.</verse>
				<verse number="8">Ale nezabúdajte, moji milovaní, že čas je u Pána iný ako u nás. Preňho je jeden deň ako tisíc rokov a tisíc rokov ako jeden deň.</verse>
				<verse number="9">Nie je to tak, ako sa niektorí nazdávajú, že sa s naplnením svojich sľubov oneskoril; skôr má s nami veľkú trpezlivosť. Neželá si, aby niekto zahynul, ale chce, aby všetci zanechali svoju bezbožnosť a obrátili sa k nemu.</verse>
				<verse number="10">Deň súdu príde tak náhle a nečakane ako zlodej v noci. V ten deň nebesia s hrozným rachotom zaniknú, hmota sa roztaví od páľavy a zem so všetkým, čo je na nej, zhorí.</verse>
				<verse number="11">Ak má všetko podľahnúť takejto skaze, ako sväto a zbožne musíte žiť.</verse>
				<verse number="12">Je pravda, že v ten deň nebesia zhoria a hmota sa rozplynie od strašnej horúčavy,</verse>
				<verse number="13">ale naša nádej sa upriamuje na nové nebo a novú zem, ktoré nám Boh zasľúbil. Tam bude iba spravodlivosť a dobro.</verse>
				<verse number="14">Moji milovaní, v tomto očakávaní sa usilujte o čistý život, lebo iba tak môžete ísť v ústrety Božiemu súdu bez strachu.</verse>
				<verse number="15">Uvedomte si, že Pán vám vo svojej trpezlivosti poskytuje čas na spásu. O tom vám už písal náš drahý brat Pavol v múdrosti mu danej od Boha.</verse>
				<verse number="16">Tak o tom píše vo všetkých svojich listoch. Pravda, sú tam niektoré veci, ktoré je ťažšie pochopiť, a tie prekrúcajú nerozumní a nevyrovnaní ľudia. Ale oni tak robia aj s inými časťami Písma, a tým na seba privolávajú skazu.</verse>
				<verse number="17">Moji milovaní, varoval som vás, a tak dávajte pozor, aby aj vás títo bludári nestrhli z pevného základu viery.</verse>
				<verse number="18">Usilujte sa o duchovný rast a hlbšie poznanie Pána a Spasiteľa Ježiša Krista. Jemu buď sláva už teraz aj na večnosti. Amen.</verse>
			</chapter>
		</book>
		<book number="62">
			<chapter number="1">
				<verse number="1">Čo bolo od počiatku – čo sme počuli, čo sme na vlastné oči videli, na čo sme hľadeli a čoho sa naše ruky dotýkali – to vám zvestujeme: Slovo života.</verse>
				<verse number="2">Ten život sa zjavil; my sme ho videli a prinášame vám svedectvo a správu o večnom živote, ktorý bol u Otca a zjavil sa nám.</verse>
				<verse number="3">O tom, čo sme videli a počuli, vám zvestujeme preto, aby ste mali spolu s nami účasť na spoločenstve, ktoré máme s Otcom a jeho Synom Ježišom Kristom,</verse>
				<verse number="4">aby sa tým naša radosť vzájomne znásobila.</verse>
				<verse number="5">Odovzdávame vám posolstvo, ktoré sme prijali od Krista. Boh je svetlo a niet v ňom nijakej tmy.</verse>
				<verse number="6">Ak tvrdíme, že žijeme v spojení s Bohom, a pritom chodíme v tme, klameme a náš život je nepravdivý.</verse>
				<verse number="7">Ale ak stále žijeme vo svetle Božej prítomnosti, krv Ježiša Krista, jeho Syna, nás očisťuje od každého hriechu a nič nenarúša náš vzájomný vzťah.</verse>
				<verse number="8">Ale ak tvrdíme, že nehrešíme, klameme sami seba a nechceme si pripustiť pravdu.</verse>
				<verse number="9">Ak však vyznávame svoje hriechy, smieme sa spoľahnúť na Božie sľuby, že nás očisťuje od každej nečistoty a odpustí nám každé zlyhanie.</verse>
				<verse number="10">Ale ak hovoríme, že nehrešíme, robíme z Boha klamára a jeho slovo v nás nie je.</verse>
			</chapter>
			<chapter number="2">
				<verse number="1">Deti moje milé, píšem vám preto, aby ste utekali pred hriechom. Ale ak by aj niekto zhrešil, máme u Boha obhajcu – spravodlivého Ježiša Krista.</verse>
				<verse number="2">On, jediný bez hriechu, bol potrestaný za nás, no nielen za nás, ale za hriechy celého sveta.</verse>
				<verse number="3">Ak zachovávame to, čo nám prikazuje, môžeme si byť istí, že ho poznáme.</verse>
				<verse number="4">Neprávom sa k nemu hlási ten, kto sa mu nepodriaďuje.</verse>
				<verse number="5">U toho, kto sa riadi jeho slovom, prejavuje sa Božia dokonalá láska. Poslušnosť je dôkazom toho, že sme v ňom.</verse>
				<verse number="6">Každý, kto sa priznáva k Ježišovi, musí žiť, ako žil On.</verse>
				<verse number="7">Moji milovaní, nepíšem vám nič nové, ani vám nedávam nové prikázanie. Je to staré prikázanie, ktoré ste mali od počiatku.</verse>
				<verse number="8">Nové je to, že sa táto láska uskutočnila v Kristovi. On je to pravé svetlo, ktoré rozháňa tmu.</verse>
				<verse number="9">To sa má prejaviť aj na nás: kto nenávidí blížneho, habká v tme a nevie, kam ide.</verse>
				<verse number="10">Kto miluje blížneho, vyhľadáva svetlo a nikoho nezvádza k hriechu.</verse>
				<verse number="11">Kto nenávidí svojho blížneho, je v tme a v tme chodí; nevie, kam ide, lebo tma mu oslepila oči.</verse>
				<verse number="12">Píšem vám to, deti moje, lebo sú vám odpustené hriechy pre meno Ježiša, vášho záchrancu.</verse>
				<verse number="13">A píšem to aj vám, otcovia, lebo ste poznali toho, ktorý je od počiatku. A vám, mládenci, píšem, aby ste zvíťazili nad Zlým.</verse>
				<verse number="14">Napísal som vám to deti, lebo ste poznali Otca. Napísal som vám otcovia, lebo ste poznali toho, ktorý je od počiatku. Napísal som vám, mládenci, lebo ste silní, pôsobí vo vás Božie slovo, a preto ste zvíťazili nad tým Zlým.</verse>
				<verse number="15">Nemilujte svet, ani veci tohto sveta. Láska k Bohu a láska k svetu sa vylučujú.</verse>
				<verse number="16">Nič z toho, čo je na svete – po čom dychtí človek, po čom žiadostivo pozerajú jeho oči a na čom si v živote zakladá – nie je z Otca, ale zo sveta.</verse>
				<verse number="17">Svet s jeho žiadosťami sa pominie, ale ten, kto koná Božiu vôľu, bude žiť naveky.</verse>
				<verse number="18">Deti moje, posledné časy tohto sveta sú tu; to znamená, že prichádza Antikrist. Veď už stretávame mnohých Kristových odporcov: nepochybný dôkaz, že koniec sveta je blízko.</verse>
				<verse number="19">Vyšli z nášho stredu, ale svojím odchodom dokázali, že k nám vlastne nikdy ani nepatrili. Inak by zostali s nami.</verse>
				<verse number="20">Vás však vedie Svätý Duch a máte poznanie.</verse>
				<verse number="21">Písal som vám to, lebo viete, čo je pravda a žiadna lož nemôže pochádzať z pravdy.</verse>
				<verse number="22">Kto je teda klamár? Ten, kto popiera, že Ježiš je Kristus – Záchranca. Stavia sa na miesto Krista a so Synom zavrhuje aj Otca.</verse>
				<verse number="23">Kto popiera Syna, nemá ani Otca, ale kto sa priznáva k Synovi, priznáva sa aj k Otcovi.</verse>
				<verse number="24">Pridŕžajte sa toho, čo ste počuli od počiatku. Ak v tom zotrváte, zotrváte aj v Synovi a Otcovi.</verse>
				<verse number="25">A to je to, čo nám sľúbil – večný život.</verse>
				<verse number="26">Ale už dosť o tých, ktorí vás chcú zmiasť. Nie je potrebné, aby som vám to zvlášť zdôvodňoval.</verse>
				<verse number="27">Kristov Duch, ktorého ste prijali, vás učí rozlišovať medzi pravdou a lžou. A v tom buďte pevní.</verse>
				<verse number="28">Áno, deti moje milé, zostávajte v Kristovom Duchu a nemusíte sa báť, že budete zahanbení, keď Kristus znova príde na tento svet.</verse>
				<verse number="29">Vieme, že Boh je spravodlivý, a každý, kto koná spravodlivo, sa z neho narodil.</verse>
			</chapter>
			<chapter number="3">
				<verse number="1">Ako veľmi nás náš nebeský Otec miluje! Prijal nás za synov a dcéry, a my nimi naozaj sme. Ľudia nás často nechápu, lebo nepoznajú Boha.</verse>
				<verse number="2">Áno, moji milovaní, už teraz sme jeho deťmi, ale nevieme si predstaviť, ako nás Boh ešte pretvorí. Vieme však, že Kristus príde a uvidíme ho v celom jeho majestáte a budeme ako on.</verse>
				<verse number="3">Každý, kto má v neho túto nádej, vyhýba sa všetkému zlu a usiluje sa byť čistý ako on.</verse>
				<verse number="4">Kto hreší, stavia sa proti Bohu, lebo hriech je porušením Božieho zákona.</verse>
				<verse number="5">Viete, že Boží Syn prišiel, aby nás oslobodil od hriechu. A uňho nemá nijaký hriech miesto.</verse>
				<verse number="6">A kto sa drží Krista, vyhýba sa hriechu. Kto sa zahráva s hriechom, Krista nepozná, ani mu nerozumie.</verse>
				<verse number="7">Deti moje, nedajte sa nikým oklamať. Ten, kto koná podľa Božej vôle, je spravodlivý, ako je spravodlivý aj Kristus.</verse>
				<verse number="8">Ten, kto hreší, je podobný diablovi, ktorý sa odjakživa stavia proti Bohu. Boží Syn prišiel preto, aby maril diablovo dielo.</verse>
				<verse number="9">Kto sa stal Božím dieťaťom, vyhýba sa hriechu, lebo v ňom pôsobí Boh, a ani nemôže hrešiť, lebo sa narodil z Boha.</verse>
				<verse number="10">Podľa toho sa pozná, komu patrí – kto sa dopúšťa bezprávia a nemiluje brata, nepatrí Bohu.</verse>
				<verse number="11">Keď ste prvý raz počuli o Kristovi, počuli ste takisto, že sa máme navzájom milovať.</verse>
				<verse number="12">Pozrime sa na Kaina. Priklonil sa k zlému a zabil svojho brata. Prečo ho zabil? Lebo mu bol tŕňom v oku jeho príkladný život a jeho vlastné skutky boli zlé.</verse>
				<verse number="13">Preto sa nečudujte, keď vás mnohí nenávidia.</verse>
				<verse number="14">Vieme, že už nepodliehame vláde smrti, ale vláde života, lebo sa navzájom milujeme.</verse>
				<verse number="15">Kto nenávidí, rozsieva smrť a stráca podiel na večnom živote.</verse>
				<verse number="16">Pravú lásku nám ukázal Kristus tým, že za nás obetoval vlastný život. To nás zaväzuje, aby sme aj my boli ochotní položiť život za brata.</verse>
				<verse number="17">Ak má niekto hojnosť a nedbá, že jeho brat je v núdzi, márne tvrdí, že miluje Boha.</verse>
				<verse number="18">Nemilujme iba slovami, ale skutkom a pravdou.</verse>
				<verse number="19">Taká láska nám dá vnútornú istotu, že konáme podľa Božej vôle a upokojí naše svedomie.</verse>
				<verse number="20">A ak nás aj naše svedomie obviňuje, Boh je väčší ako naše svedomie a vie o nás všetko.</verse>
				<verse number="21">Milovaní, ak nás svedomie neobviňuje, máme v Bohu istotu</verse>
				<verse number="22">a smieme mu so smelou dôverou predkladať svoje prosby a očakávať, že ich splní.</verse>
				<verse number="23">Čo nám to teda Boh prikazuje? Aby sme verili, že Ježiš Kristus je Boží Syn, a aby sme sa milovali navzájom.</verse>
				<verse number="24">Kto si takto počína, zostáva v Bohu a Boh v ňom. A o tejto jednote s Bohom nás uisťuje Svätý Duch, ktorého nám daroval.</verse>
			</chapter>
			<chapter number="4">
				<verse number="1">Moji milovaní, neverte každému duchu, ale overte si, či pochádza od Boha, veď do sveta vyšlo mnoho falošných duchov.</verse>
				<verse number="2">Božieho Ducha poznáte takto: každý duch, ktorý vyznáva, že sa Boh v Ježišovi Kristovi stal človekom, je z Boha.</verse>
				<verse number="3">Kto túto istotu odmieta, nehovorí v Božom mene. Je na strane Kristovho nepriateľa, ktorý už pôsobí na svete.</verse>
				<verse number="4">Deti moje, váš život pramení z Boha, preto odolávate ich vplyvu. Veď ten, ktorý je vo vašom srdci je väčší ako ten, ktorý je na svete.</verse>
				<verse number="5">Oni sú pravými deťmi svojej doby, preto hovoria to, čo ľuďom vyhovuje a čo ľudia radi počujú.</verse>
				<verse number="6">My sme však Božie deti, a kto to s Bohom myslí vážne, počúva nás. Naše svedectvo vám pomôže spoľahlivo odlíšiť pravdu od lži.</verse>
				<verse number="7">Milovaní, milujme sa navzájom, lebo láska pramení z Boha. Každý, kto miluje, narodil sa z Boha a Boha pozná.</verse>
				<verse number="8">Kto však nemiluje, nevie o Bohu nič, lebo Boh je láska.</verse>
				<verse number="9">Ako veľmi nás Boh miluje, dokázal tým, že poslal na zem svojho jediného Syna, aby sa nám stal zdrojom života.</verse>
				<verse number="10">Na počiatku teda stojí Božia láska a obeť zmierenia za naše hriechy, a tam sa rodí naša láska k Bohu.</verse>
				<verse number="11">Ak nás teda Boh tak miluje, zaväzuje to aj nás k vzájomnej láske.</verse>
				<verse number="12">Boha nikto nikdy nevidel, ale ak sa navzájom milujeme, prebýva v nás a jeho láska v nás dosiahla svoj cieľ.</verse>
				<verse number="13">Iba Duch Svätý nás môže uistiť, že zostávame v Bohu a Boh v nás.</verse>
				<verse number="14">Videli sme a svedčíme, že Otec poslal Syna, aby zachránil svet.</verse>
				<verse number="15">Kto vyznáva, že Ježiš je Boží Syn, otvoril sa jeho pôsobeniu a je s ním zajedno.</verse>
				<verse number="16">Poznáme Božiu lásku a spoliehame sa na ňu. Boh je láska a ten, kto miluje, zostáva s Bohom v živom spojení.</verse>
				<verse number="17">Božia láska nám dáva istotu, že sa nemusíme báť jeho súdu, lebo aký je on, takí sme aj my na tomto svete.</verse>
				<verse number="18">Kde je láska, tam mizne strach, lebo kto má strach, bojí sa trestu, a kto sa bojí, nie je dokonalý v láske.</verse>
				<verse number="19">My milujeme, lebo on nás miloval prvý.</verse>
				<verse number="20">Kto vystavuje na obdiv svoju lásku k Bohu a nenávidí brata, klame iných aj seba. Keď nemiluje brata, ktorého má pred očami, ako môže milovať Boha, ktorého nevidí?</verse>
				<verse number="21">Kristus nám prikazuje, aby ten, kto miluje Boha, miloval aj svojho brata.</verse>
			</chapter>
			<chapter number="5">
				<verse number="1">Kto verí, že Ježiš je Spasiteľ, patrí do Božej rodiny, a kto miluje Otca, miluje aj jeho deti.</verse>
				<verse number="2">Naša vzájomná láska prezrádza, ako milujeme a poslúchame Boha.</verse>
				<verse number="3">Jeho prikázania nie sú ťažké, ak ich zachovávame z lásky.</verse>
				<verse number="4">Každé Božie dieťa víťazí nad svetom. Víťazstvo v tomto zápase prináša viera.</verse>
				<verse number="5">Kto iný môže premáhať svet, ak nie ten, kto verí, že Ježiš je Boží Syn?</verse>
				<verse number="6">Vo viere, že sme zachránení, nás utvrdzujú tri skutočnosti: to, že sa dal Ježiš pokrstiť, akoby bol hriešnik; to, že namiesto nás zomrel na kríži ako zločinec, a to, že sme dostali Ducha Svätého, ktorý nám to potvrdzuje.</verse>
				<verse number="7">Máme teda troch svedkov:</verse>
				<verse number="8">Ducha Svätého, vodu a krv a tí traja svedčia zhodne.</verse>
				<verse number="9">Ak prijímame svedectvo ľudí, prečo neveriť tomu, čo o svojom Synovi hovorí Boh?</verse>
				<verse number="10">Kto teda verí v Ježiša ako v Božieho Syna, dáva za pravdu Bohu. Kto Bohu neverí, robí z neho luhára, lebo odmieta svedectvo o Synovi.</verse>
				<verse number="11">Kto prijíma toto svedectvo, stojí na prahu večného života.</verse>
				<verse number="12">Dvere nám otvoril Boží Syn. Bez neho dovnútra nevojdeme.</verse>
				<verse number="13">To je zmysel môjho listu, aby ste mali istotu, že ak veríte v Božieho Syna, máte večný život.</verse>
				<verse number="14">Môžeme si však byť istí aj tým, že už dnes nás počuje, ak o niečo prosíme v zhode s jeho vôľou.</verse>
				<verse number="15">A nielen počuje, ale dáva nám to, o čo ho prosíme.</verse>
				<verse number="16">Ak vidíte, že brat hreší, proste zaňho, aby nestratil život. Ale nemyslite si, že modlitbami zachránite človeka, ktorý sa zatvrdil a odmieta robiť pokánie.</verse>
				<verse number="17">Každá neposlušnosť je hriech, ale hriech bez pokánia vedie k smrti.</verse>
				<verse number="18">Vieme, že kto je naozaj Božie dieťa, nezostáva v hriechu, lebo ho Boží Syn ochraňuje, a ten Zlý naňho nemá právo.</verse>
				<verse number="19">A tak vieme, že sme z Boha a že celý svet je pod mocou toho Zlého.</verse>
				<verse number="20">Boží Syn, Ježiš Kristus, prišiel, aby sme v ňom poznali záchrancu, a dal nám aj schopnosť rozoznávať, kto je pravý Boh. On je ten pravý Boh a darca večného života.</verse>
				<verse number="21">Preto, moji milovaní, chráňte sa všetkého, čo by mohlo vypudiť Boha z vašich sŕdc.</verse>
			</chapter>
		</book>
		<book number="63">
			<chapter number="1">
				<verse number="1">Ja, starší, píšem Bohom vyvolenej pani a všetkým jej deťom.</verse>
				<verse number="2">Milujem vás spolu so všetkými, ktorí poznali pravdu, čo žije v našich srdciach a zostane tu večne. A nielen pravda, ale aj láska, zľutovanie a pokoj od Boha Otca a Ježiša, jeho Syna.</verse>
				<verse number="3"></verse>
				<verse number="4">Teším sa, že niektorí z vás žijú podľa Božích prikázaní.</verse>
				<verse number="5">Nebude to nič nové, pripomeniem len to, čo už dávno viete:</verse>
				<verse number="6">Milujme sa navzájom, ako nás tomu učil Ježiš Kristus.</verse>
				<verse number="7">Láska a poslušnosť sú našou jedinou ochranou pred zvodcami, ktorých je dnes všade plno. Kto popiera, že Ježiš Kristus je Boží Syn, ktorý sa stal človekom, je zvodca a Kristov nepriateľ.</verse>
				<verse number="8">Dbajte, aby nevyšlo nazmar to, čo sme spoločne vybojovali, a aby ste napokon o všetko neprišli.</verse>
				<verse number="9">Komu nestačí Kristovo učenie a púšťa sa do špekulácií, vzďaľuje sa od Boha. Kto sa Kristovho učenia pridŕža, je v spojení s Bohom Otcom aj so Synom.</verse>
				<verse number="10">Ak príde niekto s iným učením, zavrite pred ním dvere a nedajte mu príležitosť.</verse>
				<verse number="11">Kto mu ju dáva, stáva sa jeho spoluvinníkom.</verse>
				<verse number="12">Mám ešte mnohé na srdci, ale nechcem to zveriť papieru. Dúfam, že sa k vám dostanem a osobne sa pozhovárame a vzájomne potešíme.</verse>
				<verse number="13">Pozdravujú vás všetci tunajší kresťania.</verse>
			</chapter>
		</book>
		<book number="64">
			<chapter number="1">
				<verse number="1">Ján, starší, milovanému Gájovi!</verse>
				<verse number="2">Môj milovaný, uisťujem ťa o svojej láske a modlím sa, aby sa ti vo všetkom darilo a aby si bol zdravý, ako je zdravá tvoja duša.</verse>
				<verse number="3">Nesmierne som sa zaradoval, keď mi niektorí bratia, ktorí sa u mňa zastavili, porozprávali, že svojím životom verne nasleduješ pravdu.</verse>
				<verse number="4">Nič ma tak nepoteší ako správa, že sa moje deti držia Kristovej pravdy.</verse>
				<verse number="5">Môj milovaný, konáš naozaj záslužnú a dobrú prácu, že sa staráš o bratov, ktorí navštívia váš zbor.</verse>
				<verse number="6">Všade rozprávajú o tvojej láske. Robíš dobre, keď ich vybavíš na ďalšiu cestu, ako sa patrí na Božích služobníkov.</verse>
				<verse number="7">Pracujú predsa pre Krista, a preto neprijímajú podporu od neveriacich.</verse>
				<verse number="8">Pre takých ľudí máme mať otvorené dvere, a tak prispievať k šíreniu pravdy.</verse>
				<verse number="9">Napísal som vášmu zboru list, ale Diotrefes, ktorý chce mať medzi vami vždy prvé aj posledné slovo, nás neuznáva.</verse>
				<verse number="10">Keď prídem k vám, budem ho volať na zodpovednosť za to, že nás tak nepekne ohovára, neprijíma našich bratov, ba dokonca bráni tým, ktorí sa ich ujímajú, a vylučuje ich zo zboru.</verse>
				<verse number="11">Môj milovaný, nespravuj sa podľa zlého, ale drž sa dobrého. Kto koná podľa Božej vôle, je jeho dieťaťom. Kto koná svojvoľne, Boha nepozná.</verse>
				<verse number="12">O Demetriovi vydávajú všetci dobré svedectvo a jeho príkladný život potvrdzuje Božiu pravdu. Aj my sa zaňho zaručujeme a vieš, že naše svedectvo je spoľahlivé.</verse>
				<verse number="13">Rád by som napísal ešte viac, ale je to zbytočné,</verse>
				<verse number="14">lebo dúfam, že sa čoskoro uvidíme a dôkladne sa o všetkom pozhovárame.</verse>
				<verse number="15">Nech ti srdce napĺňa pokoj. Pozdravujú ťa priatelia a aj ty pozdrav všetkých bratov.</verse>
			</chapter>
		</book>
		<book number="65">
			<chapter number="1">
				<verse number="1">Júda, služobník Pána Ježiša Krista, Jakubov brat, píše tým, ktorých si Pán Boh povolal, miluje a pre Pána Ježiša Krista chráni.</verse>
				<verse number="2">Želám vám, aby ste pociťovali čoraz viac milosti, pokoja a lásky.</verse>
				<verse number="3">Moji milovaní, tak veľmi som túžil napísať vám o našom spoločnom spasení, ale teraz cítim, že je potrebné, aby som vás povzbudil v zápase o vieru, ktorá bola raz navždy darovaná Božiemu ľudu.</verse>
				<verse number="4">Vkradli sa totiž medzi vás ľudia, ktorí si Pána Boha vôbec nevážia a jeho milosť zneužívajú a oddávajú sa zvrátenému životu. O takých ľuďoch sa už dávno napísalo, že sú odsúdení, pretože sa vzopreli nášmu jedinému Vládcovi a Pánovi – Ježišovi Kristovi.</verse>
				<verse number="5">Pripomínam vám to, čo už viete: Hoci Pán Boh zachránil Izraelitov tým, že ich vyviedol z Egypta, predsa potom zahubil všetkých tých, ktorí mu nedôverovali a neposlúchali ho.</verse>
				<verse number="6">Ba aj anjelov, ktorí sklamali vo svojom vznešenom postavení, Pán Boh vyhostil zo svojej blízkosti a drží ich vo večných putách v temnote do dňa súdu.</verse>
				<verse number="7">Podobne obyvatelia Sodomy a Gomory a okolitých miest, ktorí šli cestou mravnej neviazanosti a zvrátenosti, sú stále výstražným príkladom hrozného konca vo večnom ohni.</verse>
				<verse number="8">Aj títo falošní kresťania sa správajú podobne: zapadli hlboko do hriechu, zneužívajú svoje telá, pohŕdajú akoukoľvek autoritou a rúhajú sa nadpozemským mocnostiam.</verse>
				<verse number="9">A jednako ani sám archanjel Michal sa neodvážil vyniesť nad satanom potupný súd. Keď sa s ním hádal o Mojžišovo telo, povedal iba: „Nech ťa Pán potrestá!“</verse>
				<verse number="10">Títo poblúdilci si však pokojne robia žarty z toho, čo nechápu. Tomu, čo poznajú svojimi pudmi, podliehajú ako nerozumné zvieratá, a to ich vedie do skazy.</verse>
				<verse number="11">Beda im! Dali sa na Kainovu cestu, ktorý nedbal na Božie príkazy a napokon sa stal vrahom vlastného brata. Podobne ako Balám sú schopní zradiť Božiu pravdu za peniaze. Odsúdili sa na záhubu, lebo sa vzopreli proti Pánu Bohu podobne ako Kórach, ktorý túžil po nadvláde.</verse>
				<verse number="12">Pri vašom bratskom stolovaní sa títo ľudia bez hanby prejedajú, lebo myslia iba na seba, a tak sa stávajú škvrnami vášho spoločenstva. Sú ako mraky bez dažďa hnané vetrom sem a tam ako jesenné stromy bez ovocia, mŕtve a vyvrátené.</verse>
				<verse number="13">Sú ako divoké morské vlny vyplavujúce vlastnú špinu, sú ako bludné hviezdy, ktoré sa stratili v temnote vesmíru.</verse>
				<verse number="14">O takých ľuďoch prorokoval Enoch zo siedmej generácie po Adamovi: „Pán príde s mnohými tisícami anjelov,</verse>
				<verse number="15">aby všetkých súdil a bezbožných hriešnikov trestal za ich neveru, zlé správanie aj tvrdé slová voči Pánu Bohu.“</verse>
				<verse number="16">Týmto ľuďom nie je nič dobré, stále reptajú na svoj údel a robia všetko, čo sa im zachce. Vedú spupné reči a lichotia ľuďom, ak z toho majú prospech.</verse>
				<verse number="17">Ale vy, moji milovaní, pamätajte na slová Ježišových apoštolov,</verse>
				<verse number="18">ktorí nám predpovedali, že sa v poslednom čase zjavia ľudia, ktorí sa budú posmievať Božej pravde. Ich jediným cieľom je „užívať si život“, ako sa len dá.</verse>
				<verse number="19">Spôsobujú roztržky, sú to ľudia ovládaní vlastnými pudmi a nie Božím duchom.</verse>
				<verse number="20">Ale vy, moji milovaní, budujte svoj život na základoch dokonalej viery</verse>
				<verse number="21">a modlite sa v sile Svätého Ducha. Zotrvávajte v Božej láske a trpezlivo čakajte na večný život daný z milosti nášho Pána Ježiša Krista.</verse>
				<verse number="22">Povzbudzujte a presviedčajte tých, ktorí ešte pochybujú,</verse>
				<verse number="23">a tých, ktorí sa zmietajú v ohni vlastných vášní, z neho vytrhnite. Majte zľutovanie aj s tými, ktorí ťažko zhrešili, pomáhajte im nájsť Pána svojou láskavosťou, ale dbajte, aby ste sa sami nepoškvrnili ich hriechom.</verse>
				<verse number="24">Pán Boh má moc uchrániť vás od každého poklesku a priviesť čistých a dokonalých do svojej slávy vo večnej radosti.</verse>
				<verse number="25">Jemu, jedinému Pánu Bohu, ktorý nás v Pánovi Ježišovi zachránil, nech je sláva, majestát, vláda aj moc od počiatku vekov, teraz aj naveky! Amen!</verse>
			</chapter>
		</book>
		<book number="66">
			<chapter number="1">
				<verse number="1">Toto je zjavenie Ježiša Krista, ktoré mu dal Boh, aby ukázal svojim služobníkom, čo sa má onedlho stať. Prostredníctvom anjela to všetko ukázal svojmu služobníkovi Jánovi.</verse>
				<verse number="2">Ten dosvedčuje, že to všetko videl a zachytil ako Božie slovo, ktoré mu zjavil Ježiš Kristus.</verse>
				<verse number="3">Šťastný je ten, ktorý číta prorocké slová tejto knihy, aj tí, ktorí ich počúvajú a konajú podľa nich, lebo čas, ktorý Boh určil, aby sa toto všetko stalo, je blízko.</verse>
				<verse number="4">Toto píše Ján siedmim zborom v Malej Ázii. Želám vám milosť a pokoj od toho, ktorý je, ktorý bol a ktorý príde. A takisto vám želám milosť a pokoj od Svätého Ducha, ktorý zastupuje pred Božím trónom každý váš zbor,</verse>
				<verse number="5">aj od Ježiša Krista, verného svedka, ktorý prvý vstal z mŕtvych a vládne nad všetkými pozemskými panovníkmi. Jemu, ktorý nás miluje a svojou smrťou na kríži nás oslobodil od hriechov,</verse>
				<verse number="6">dal nám podiel na svojom kráľovstve a urobil nás kňazmi slúžiacimi Bohu, jeho Otcovi, patrí sláva i vláda na večné veky. Amen.</verse>
				<verse number="7">Pozrite, prichádza v oblakoch! Každý ho uvidí, aj tí, ktorí ho pribili na kríž, a budú pre neho nariekať všetci ľudia na zemi. Áno, tak to bude!</verse>
				<verse number="8">„Ja som Alfa i Omega, počiatok i koniec,“ hovorí Pán, Všemohúci Boh, ktorý je, ktorý bol a ktorý príde.</verse>
				<verse number="9">Ja, váš brat Ján, spolu s vami znášam útrapy i prenasledovanie. Podobne ako vy trpezlivo čakám, že Ježiš Kristus znova príde, a potom budem mať spolu s vami podiel na jeho kraľovaní. Pretože som zvestoval Božie Slovo a verejne svedčil o Pánu Ježišovi, vypovedali ma na ostrov Patmos.</verse>
				<verse number="10">Raz v Pánov deň ma uchvátil Boží Duch a zrazu som počul, ako mi za chrbtom zaznel hlas, mocný ako zatrúbenie poľnice:</verse>
				<verse number="11">„Všetko, čo vidíš, zapíš do knihy a pošli to siedmim zborom v Malej Ázii: do Efezu, Smyrny, Pergama, Tyatír, Sárd, Filadelfie a Laodicei!“</verse>
				<verse number="12">Obrátil som sa, aby som videl, kto sa to so mnou zhovára. A tu som zazrel sedem zlatých svietnikov.</verse>
				<verse number="13">Uprostred nich stál ktosi pripomínajúci Syna človeka. Bol zahalený do dlhého plášťa a cez prsia prepásaný zlatou šerpou.</verse>
				<verse number="14">Vlasy mal biele ako vlna a bieloskvúce ako sneh. Oči mu žiarili ako plameň ohňa</verse>
				<verse number="15">a nohy sa mu jagali ako roztavené zlato. Hlas mu burácal ako morský príboj.</verse>
				<verse number="16">V pravej ruke držal sedem hviezd a z úst mu vychádzal ostrý dvojsečný meč. A celá tvár mu žiarila ako slnko, keď svieti v plnej sile.</verse>
				<verse number="17">Keď som ho uvidel, padol som k jeho nohám ako mŕtvy. Ale on mi položil na hlavu pravú ruku a povedal: „Neboj sa! Ja som Prvý i Posledný</verse>
				<verse number="18">a Živý. Bol som mŕtvy, ale teraz som živý na veky vekov a mám kľúče od smrti i od pekla.</verse>
				<verse number="19">Napíš teda, čo si videl, čo je i čo sa má stať potom.</verse>
				<verse number="20">Tajomstvo siedmich hviezd, ktoré si videl v mojej pravici, a siedmich zlatých svietnikov je toto: sedem hviezd sú predstavení siedmich zborov a sedem svietnikov je tých sedem zborov.“</verse>
			</chapter>
			<chapter number="2">
				<verse number="1">Predstavenému zboru v Efeze napíš: Ten, ktorý vo svojej pravici drží sedem hviezd a prechádza sa pomedzi sedem zlatých svietnikov, odkazuje vášmu zboru:</verse>
				<verse number="2">„Viem, koľko dobra konáte, viem o všetkom vašom úsilí a poznám aj vašu vytrvalosť. Je veľmi správne, že neznesiete medzi sebou zlých a že ste sa nedali zviesť falošnými apoštolmi, ale ste ich vyskúšali a odhalili ich lži.</verse>
				<verse number="3">Ste vytrvalí, trpeli ste pre moje meno a neochabli ste.</verse>
				<verse number="4">Ale jedno vám vyčítam, že ste opustili svoju prvú lásku.</verse>
				<verse number="5">Len si spomeňte, z akej výšky ste klesli – zmeňte sa a konajte ako prv. Ak nie, prídem a pohnem váš svietnik z jeho miesta.</verse>
				<verse number="6">Ale dobre robíte, že nenávidíte konanie mikulášencov, ktoré aj ja nenávidím.</verse>
				<verse number="7">Počúvajte pozorne, čo Duch hovorí zborom: tomu, kto zvíťazí, dám jesť zo stromu života, ktorý je v Božom raji.“</verse>
				<verse number="8">Predstavenému zboru v Smyrne napíš: Tento odkaz je od toho, ktorý je Prvý i Posledný, ktorý bol mŕtvy, ale teraz žije:</verse>
				<verse number="9">„Viem o vašom utrpení aj o vašej chudobe – ale v skutočnosti ste bohatí. Viem aj o tom, ako vás osočujú tí, ktorí sa pokladajú za pravoverných Židov, ale sú vlastne zberbou satanovou.</verse>
				<verse number="10">Nebojte sa utrpenia, ktoré ešte príde. Diabol uvrhne niektorých z vás aj do väzenia a desať dní bude skúšať vašu vernosť. Buďte verní až do smrti a dám vám cenu víťazov: večný život.</verse>
				<verse number="11">Počúvajte pozorne, čo Duch hovorí zborom: kto zvíťazí, ten druhej – večnej smrti nepodľahne.“</verse>
				<verse number="12">Predstavenému zboru v Pergame napíš: Tento odkaz je od toho, ktorý má ostrý dvojsečný meč:</verse>
				<verse number="13">„Viem, že bývate v meste, kde tróni satan. A predsa sa pevne pridŕžate môjho mena a nezapreli ste vieru vo mňa ani vtedy, keď môjho verného svedka Antipasa zabili u vás, kde býva satan.</verse>
				<verse number="14">Mám proti vám len to, že trpíte medzi sebou zástancov Balámovho učenia. Ako Balám učil Baláka zvádzať synov Izraela, aby sa zúčastnili na modlárskych hostinách a aby smilnili,</verse>
				<verse number="15">tak aj medzi vami sú niektorí zástancovia učenia mikulášencov, ktorých skutky nenávidím.</verse>
				<verse number="16">Preto robte pokánie, lebo ak nie, prídem k vám a budem s nimi bojovať mečom svojich úst.</verse>
				<verse number="17">Počúvajte pozorne, čo Duch hovorí zborom: tomu, kto zvíťazí, dám jesť zo skrytej manny a dám mu biely kamienok a na tom kamienku je vyryté nové meno, ktoré nepozná nik, iba ten, kto ho dostane.“</verse>
				<verse number="18">Predstavenému zboru v Tyatirách napíš: Toto hovorí Syn Boží, ktorý má oči ako plameň ohňa a nohy ako roztavený kov:</verse>
				<verse number="19">„Viem o vašich dobrých skutkoch, láske a viere, službe i vytrvalosti a viem, že v tom všetkom čoraz väčšmi rastiete.</verse>
				<verse number="20">Ale mám proti vám to, že trpíte medzi sebou ženu Jezábel, ktorá sa vydáva za prorokyňu a svojím učením zvádza mojich služobníkov, aby smilnili a jedli mäso obetované modlám.</verse>
				<verse number="21">Dal som jej čas, aby robila pokánie, ale nechce sa odvrátiť od svojho smilstva.</verse>
				<verse number="22">Potrestám ju ťažkou chorobou a na tých, ktorí s ňou cudzoložia, dopustím veľké súženie, ak sa neodvrátia od toho, čo s ňou napáchali,</verse>
				<verse number="23">a jej deti zahubím. Tak spozorujú všetky zbory, že ja vidím do vnútra i do srdca človeka, a každému z vás odplatím podľa vašich činov.</verse>
				<verse number="24">Vám ostatným v Tyatirách, ktorí neprijímate toto učenie a ktorí ste nepoznali to, čomu vravia ‚satanove hlbiny‘, vravím: Nekladiem na vás iné bremeno,</verse>
				<verse number="25">len sa pevne držte toho, čo máte, kým neprídem.</verse>
				<verse number="26">Tomu, kto zvíťazí a až do konca bude žiť a konať podľa mojej vôle, dám moc nad národmi zeme.</verse>
				<verse number="27">Bude nad nimi vládnuť železnou rukou a rozbijú sa na márne kúsky ako hlinené hrnce.</verse>
				<verse number="28">A ako mi Otec dal moc, tak ju dám každému, kto vytrvá vo viere. Znamením tejto moci bude ranná hviezda, ktorú mu darujem.</verse>
				<verse number="29">Počúvajte pozorne, čo Duch hovorí zborom.“</verse>
			</chapter>
			<chapter number="3">
				<verse number="1">Predstavenému zboru v Sardách napíš: Tento odkaz je od toho, ktorý dáva plnosť Ducha Božieho a má sedem hviezd: „Viem o všetkom, čo robíte. Máte povesť živého zboru, ale v skutočnosti ste mŕtvi.</verse>
				<verse number="2">Prebuďte sa a posilnite tých, v ktorých zostalo ešte trocha života. Mnohé vaše činy v Božích očiach neobstoja.</verse>
				<verse number="3">Rozpomeňte sa teda, ako ste moje slovo prijali a počuli, zachovávajte ho a robte pokánie. Ak nebudete bdieť, prekvapím vás nečakane ako zlodej: nebudete ani tušiť, kedy prídem.</verse>
				<verse number="4">Predsa však zostali v Sardách niekoľkí, ktorí si nepoškvrnili odev. Tí budú chodiť so mnou v bielych šatách, lebo sú toho hodní.</verse>
				<verse number="5">Kto zvíťazí, bude oblečený do bielych šiat a jeho meno nevymažem z knihy života, ale priznám sa k nemu pred svojím Otcom a pred jeho anjelmi.</verse>
				<verse number="6">Počúvajte pozorne, čo Duch hovorí zborom.“</verse>
				<verse number="7">Predstavenému zboru vo Filadelfii napíš: Tento odkaz je od Svätého a Pravdivého, ktorý má ako Dávidov potomok kľúč od Božieho kráľovstva. Keď on otvára, nik nezatvorí, a keď on zatvára, nik neotvorí:</verse>
				<verse number="8">„Viem o vašich činoch. Otvoril som pred vami dvere, ktoré nikto nemôže zavrieť. Hoci nie ste veľmi silní, zachovali ste moje slovo a nezapreli ste moje meno.</verse>
				<verse number="9">Pozorujte, čo sa stane. Prídu za vami ľudia, ktorí zo seba budú robiť zbožných ľudí, no budú to luhári a satanovi prisluhovači. Prinútim ich, aby prišli, hlboko sa pred vami poklonili a uznali, že som si vás zamiloval.</verse>
				<verse number="10">Pretože ste zachovali moje slovo a vytrvali, aj ja vás zachovám v hodine skúšky, ktorá má prísť na celý svet a preskúša obyvateľov zeme.</verse>
				<verse number="11">Prídem čoskoro. Držte sa toho, čo máte, aby vás nik nepripravil o veniec víťazov.</verse>
				<verse number="12">Toho, kto zvíťazí, urobím stĺpom v chráme svojho Boha: nikdy z neho už nevyjde. Napíšem naň meno svojho Boha a meno mesta svojho Boha, nového Jeruzalema, ktorý zostupuje z neba od môjho Boha, a aj svoje nové meno.</verse>
				<verse number="13">Počúvajte pozorne, čo Duch hovorí zborom.“</verse>
				<verse number="14">Predstavenému zboru v Laodicei napíš: Tento odkaz je od toho, ktorého meno je Amen, verný a pravdivý Svedok, Počiatok Božieho stvorenia:</verse>
				<verse number="15">„Viem o všetkých vašich činoch. Nie ste studení, ani horúci. Kiežby ste boli jedno alebo druhé!</verse>
				<verse number="16">Ale keďže ste vlažní, ani studení, ani horúci, vypľujem vás zo svojich úst.</verse>
				<verse number="17">Hovoríte: ‚Sme bohatí, máme všetkého dosť, nič nepotrebujeme.‘ A neviete, že ste v skutočnosti úbohí, poľutovaniahodní, chudobní, slepí a nahí.</verse>
				<verse number="18">Radím vám, kúpte si odo mňa rýdze zlato prepálené ohňom, ktoré vás skutočne obohatí, i biele šaty, aby ste zakryli svoju hanebnú nahotu. A kúpte si aj masť, ktorá vylieči vaše slepé oči.</verse>
				<verse number="19">Tých, ktorých milujem, karhám a trescem. Spamätajte sa teda a robte pokánie.</verse>
				<verse number="20">Pozor! Stojím pri vašich dverách a klopem. Kto by počul môj hlas a otvoril dvere, vojdem k nemu a budeme spoločne večerať.</verse>
				<verse number="21">Kto zvíťazí, usadím ho vedľa seba na svojom tróne, ako som aj ja zvíťazil a zasadol som so svojím Otcom na jeho tróne.</verse>
				<verse number="22">Počúvajte pozorne, čo Duch hovorí zborom.“</verse>
			</chapter>
			<chapter number="4">
				<verse number="1">Potom som videl dokorán otvorené dvere do neba a ten istý hlas, ktorý predtým ku mne prehovoril a znie ako trúbenie poľnice, na mňa zasa zavolal: „Vystúp sem hore a ukážem ti, čo sa má stať v budúcnosti!“</verse>
				<verse number="2">Vtom ma ovládol Boží Duch a videl som na nebi trón a na ňom sedieť kohosi,</verse>
				<verse number="3">kto sa skvel ako jaspis alebo karneol. Nad trónom sa klenula smaragdovozelená dúha.</verse>
				<verse number="4">Okolo trónu bolo dvadsaťštyri trónov a na nich sedelo dvadsaťštyri starcov v bielych rúchach a so zlatými vencami na hlavách.</verse>
				<verse number="5">Z trónu šľahali blesky a zaznievali hlasy a hromy. Pred trónom horelo sedem fakieľ, predstavujúcich sedem Božích duchov,</verse>
				<verse number="6">a rozprestieralo sa more trblietavé ako krištáľ. Pri samom tróne a okolo trónu boli štyri živé bytosti plné očí vpredu i vzadu.</verse>
				<verse number="7">Prvá bytosť vyzerala ako lev, druhá sa ponášala na letiaceho orla.</verse>
				<verse number="8">A každá z tých štyroch bytostí mala šesť krídel a na nich plno očí, ktoré hľadeli von i dovnútra. Bez prestania vo dne v noci volali: „Svätý, svätý, svätý Pán, Boh všemohúci, ktorý bol, ktorý je a ktorý príde!“</verse>
				<verse number="9">A zakaždým, keď tie bytosti vzdajú česť, slávu a vďaku tomu, ktorý sedí na tróne a žije na veky vekov,</verse>
				<verse number="10">padá tých dvadsaťštyri starcov na kolená pred tým, ktorý sedí na tróne, a klaňajú sa tomu, ktorý žije na veky vekov, hádžu vence pred trón a volajú:</verse>
				<verse number="11">„Tebe, Pane a Bože náš, patrí všetka sláva, česť i moc! Ty si stvoril všetko, z tvojej vôle všetko vzniklo i trvá.“</verse>
			</chapter>
			<chapter number="5">
				<verse number="1">Videl som, že ten, čo sedí na tróne, drží v pravej ruke knihu popísanú zvnútra i zvonka a zapečatenú siedmimi pečaťami.</verse>
				<verse number="2">Vtom som zazrel mohutného anjela, ktorý zvolal silným hlasom: „Kto je hodný, aby otvoril túto knihu a rozlomil jej pečate?“</verse>
				<verse number="3">Ale nikto na nebi ani na zemi, ani pod zemou nemohol tú knihu otvoriť a nazrieť do nej.</verse>
				<verse number="4">Veľmi som plakal, že sa nenašiel nik, kto by bol hodný otvoriť tú knihu a nazrieť do nej.</verse>
				<verse number="5">Ale jeden zo starcov mi povedal: „Neplač! Ježiš, Lev z Júdovho kmeňa, potomok kráľa Dávida, zvíťazil! On rozlomí pečate a otvorí knihu.“</verse>
				<verse number="6">Vtom som zazrel medzi trónom a tými štyrmi bytosťami a starcami stáť Baránka, akoby zabitého. Mal sedem rohov a sedem očí, to znamená sedem Božích duchov, poslaných do celého sveta.</verse>
				<verse number="7">Pristúpil k tomu, ktorý sedel na tróne, a vzal knihu z jeho pravice.</verse>
				<verse number="8">V tej chvíli štyri bytosti a dvadsaťštyri starcov padlo pred Baránkom na kolená. Každý mal harfu a zlatú nádobu naplnenú vôňou kadidla, čo sú modlitby Božieho ľudu.</verse>
				<verse number="9">A spievali novú pieseň: „Si hodný prijať tú knihu a rozlomiť jej pečate, lebo si bol obetovaný a svojou krvou si Bohu vykúpil ľudí zo všetkých kmeňov, jazykov, národov a rás.</verse>
				<verse number="10">Urobil si z nich kráľov a kňazov nášmu Bohu a oni budú vládnuť nad celým svetom.“</verse>
				<verse number="11">Videl som, ako okolo trónu bytostí a starcov stoja myriady anjelov</verse>
				<verse number="12">a volajú silným hlasom: „Hoden je Baránok, ten obetovaný, prijať moc, bohatstvo, múdrosť, silu, česť, slávu i chválu!“</verse>
				<verse number="13">A všetko tvorstvo na nebi, na zemi, pod zemou i na mori i všetko, čo je v nich, počul som volať: „Tomu, ktorý sedí na tróne, i Baránkovi patrí chvála, česť, moc i sláva na veky vekov!“</verse>
				<verse number="14">Štyri bytosti povedali: „Amen!“ a starci padli na kolená a klaňali sa.</verse>
			</chapter>
			<chapter number="6">
				<verse number="1">Tu som videl, ako Baránok rozlomil prvú zo siedmich pečatí, a počul som, ako jedna zo štyroch bytostí hromovým hlasom povedala: „Poď!“</verse>
				<verse number="2">Vtom sa ukázal biely kôň a na ňom jazdec s lukom. Dali mu veniec víťaza, aby šiel a dobýjal.</verse>
				<verse number="3">Keď baránok rozlomil druhú pečať, počul som, ako druhá z tých bytostí povedala. „Poď!“</verse>
				<verse number="4">Tentoraz vybehol ohnivočervený kôň a na ňom jazdec ozbrojený veľkým mečom. Ten dostal moc vziať pokoj zo zeme, aby sa ľudia navzájom zabíjali.</verse>
				<verse number="5">Keď rozlomil tretiu pečať, počul som, ako tretia bytosť povedala: „Poď!“ A tu vybehol čierny kôň a na ňom jazdec s váhami v rukách.</verse>
				<verse number="6">A z kruhu tých štyroch bytostí som počul hlas: „Peceň pšeničného chleba za dennú mzdu alebo tri pecne jačmenného, ale olej a víno nechaj tak.“</verse>
				<verse number="7">Keď rozlomil štvrtú pečať, počul som, ako štvrtá bytosť povedala: „Poď!“</verse>
				<verse number="8">A tu vybehol kôň mŕtvolne bledej farby a na ňom sa niesla sama Smrť a svet mŕtvych šiel za ním. A bola im daná moc, aby štvrtinu zeme hubili vojnami, hladom, epidémiami a divou zemskou zverou.</verse>
				<verse number="9">Keď Baránok rozlomil piatu pečať, zazrel som pod oltárom tých, ktorí boli umučení pre Božie slovo a pre svedectvo, ktoré vydali.</verse>
				<verse number="10">Tí z celej sily volali: „Kedy už, Pane svätý a verný, vykonáš súd a prísne potrestáš obyvateľov zeme za to, že preliali našu krv?“</verse>
				<verse number="11">Každý z nich dostal potom biele rúcho a povedali im, aby ešte trochu vyčkali, kým sa k nim nepripoja ďalší spoluslužobníci a bratia, ktorí majú byť usmrtení ako oni.</verse>
				<verse number="12">Keď rozlomil šiestu pečať, nastalo veľké zemetrasenie, slnko sčernelo ako smútočné šaty a mesiac bol červený ako krv.</verse>
				<verse number="13">Nebeské hviezdy začali padať na zem, ako keď figovník striasa na zem zrelé plody, keď ním lomcuje silný vietor.</verse>
				<verse number="14">Nebo zmizlo pred očami, ako keď sa zavrie kniha, a všetky vrchy a ostrovy sa pohli zo svojho miesta.</verse>
				<verse number="15">Kráľovia zeme a veľmoži aj vojvodcovia, boháči aj mocní, otroci aj slobodní, všetci utekali do hôr, aby sa schovali v jaskyniach a horských bralách.</verse>
				<verse number="16">A volali: „Vrchy a skaly, zrúťte sa na nás a skryte nás pred tvárou toho, ktorý sedí na tróne, a pred hnevom Baránkovým!“</verse>
				<verse number="17">Lebo prichádza deň ich súdu. Kto môže obstáť?</verse>
			</chapter>
			<chapter number="7">
				<verse number="1">Potom som videl, ako sa štyria anjeli postavili na štyri svetové strany a bránili všetkým štyrom vetrom, aby neviali ani na zem, ani na more, ani na nijaký strom.</verse>
				<verse number="2">A na východe sa ukázal ešte iný anjel a držal v rukách pečať živého Boha. Volal na tých štyroch anjelov, ktorí mohli na zemi i na mori rozpútať všeobecnú skazu:</verse>
				<verse number="3">„Neškoďte zemi, moru ani stromom, kým neoznačíme na čelách všetkých, ktorí slúžia nášmu Bohu!“</verse>
				<verse number="4">A potom som počul počet označených: stoštyridsaťštyritisíc označených zo všetkých kmeňov Izraela, to znamená po dvanásťtisíc z každého z dvanástich kmeňov:</verse>
				<verse number="5">z Júdovho, Rúbenovho, Gádovho,</verse>
				<verse number="6">Aserovho, Neftalího, Manassesovho,</verse>
				<verse number="7">zo Simeonovho, z Léviho, Izacharovho,</verse>
				<verse number="8">zo Zabulonovho, z Jozefovho a Benjamínovho.</verse>
				<verse number="9">Potom som videl taký veľký zástup, že by sa vôbec nedal spočítať; zo všetkých národov, kmeňov a rás a zaznievali v ňom všetky jazyky sveta. Všetci stáli pred Božím trónom a Baránkom, oblečení do bieleho rúcha s palmovými ratolesťami v rukách</verse>
				<verse number="10">a mohutným hlasom volali: „Spása a záchrana sú od nášho Boha, ktorý sedí na tróne, a od Baránka.“</verse>
				<verse number="11">A všetci anjeli stáli okolo trónu, okolo starcov i štyroch bytostí, padli na tvár pred trónom a volali:</verse>
				<verse number="12">„Amen! Dobrorečenie, sláva i múdrosť, vďaka, česť, moc i sila patria nášmu Bohu na veky vekov! Amen!“</verse>
				<verse number="13">Jeden zo starcov sa ma spýtal: „Vieš, kto sú tí v bielych rúchach a odkiaľ prišli?“</verse>
				<verse number="14">Odpovedal som: „Pán môj, ty to vieš.“ Povedal mi: „To sú tí, ktorí prišli z veľkého prenasledovania, utrpenia a útlaku a sú očistení Kristovou krvou od každej poškvrny.</verse>
				<verse number="15">Preto stoja pred Božím trónom a vo dne v noci slúžia v jeho chráme a sám Boh ich bude ochraňovať.</verse>
				<verse number="16">Nebudú už trpieť hladom ani smädom, slnko ani iná páľava nebude na nich dorážať.</verse>
				<verse number="17">Baránok, ktorý je pred trónom, bude ich pastierom; nasýti ich, privedie k prameňom vôd života a sám Boh im zotrie každú slzu z očí.“</verse>
			</chapter>
			<chapter number="8">
				<verse number="1">Keď Baránok rozlomil siedmu pečať, stíchlo celé nebo. Mlčanie trvalo asi pol hodiny.</verse>
				<verse number="2">Zbadal som, ako siedmim anjelom, ktorí stáli pred trónom, dali sedem poľníc.</verse>
				<verse number="3">Potom prišiel iný anjel a zastal pred oltárom so zlatou kadidelnicou. Množstvo kadidla zmiešal s modlitbami veriacich a položil ho na zlatý oltár pred trónom.</verse>
				<verse number="4">Vôňa kadidla stúpala z nádoby v ruke anjela aj s modlitbami veriacich.</verse>
				<verse number="5">Potom anjel naplnil kadidelnicu ohňom z oltára a hodil na zem. Vtom sa strhla búrka, blýskalo sa, hrmelo a nastalo veľké trasenie.</verse>
				<verse number="6">Tých sedem anjelov sa pripravilo trúbiť.</verse>
				<verse number="7">Zatrúbil prvý anjel. Nastalo krupobitie a na zem spadol krvavý oheň a spálil tretinu lesov i každé steblo trávy.</verse>
				<verse number="8">Zatrúbil druhý anjel. Akoby sa do mora zrútil horiaci vrch. Tretina mora sa zmenila na krv</verse>
				<verse number="9">a v nej zahynula tretina morského živočíšstva a potopila sa tretina lodí.</verse>
				<verse number="10">Zatrúbil tretí anjel. Z neba zletela veľká hviezda, horiaca ako fakľa, a spadla na tretinu riek a na vodné pramene.</verse>
				<verse number="11">Tá hviezda sa volala Palina. Tretina vôd úplne zhorkla a mnoho ľudí od tej horkej vody pomrelo.</verse>
				<verse number="12">Zatrúbil štvrtý anjel. Slnko, mesiac aj hviezdy boli zasiahnuté a stratili tretinu svojho jasu. Deň i noc boli o tretinu tmavšie.</verse>
				<verse number="13">Potom som zazrel orla, ako letí vysoko na nebi a volá mohutným hlasom: „Beda, beda, beda obyvateľom zeme, až zaznejú poľnice troch anjelov, ktorí ešte majú trúbiť!“</verse>
			</chapter>
			<chapter number="9">
				<verse number="1">Zatrúbil piaty anjel. Videl som, ako z neba spadla na zem ďalšia hviezda. Mala kľúč od pažeráka priepasti.</verse>
				<verse number="2">Len čo sa priepasť otvorila, vyvalil sa z nej dym ako z obrovskej pece a zastrel slnko i všetko povetrie.</verse>
				<verse number="3">Z dymu sa na zem vyrojili kobylky a dostali moc, akú majú pozemské škorpióny.</verse>
				<verse number="4">Mali príkaz neškodiť tráve na zemi ani zeleni stromov, iba ľuďom, ktorí nemajú na čele Božie znamenie.</verse>
				<verse number="5">Nesmeli však ľudí usmrcovať, iba trápiť päť mesiacov. Bolesť, čo spôsobujú, sa podobá uštipnutiu škorpióna.</verse>
				<verse number="6">Vtedy budú ľudia túžiť po smrti, ale márne, budú si žiadať zomrieť, ale smrť od nich utečie.</verse>
				<verse number="7">Kobylky sa podobali koňom vychystaným do boja. Hlavy sa im jagali, akoby na nich mali zlaté vence, a mali ľudský výzor.</verse>
				<verse number="8">Hrivy im povievali ako ženské vlasy a ich zuby boli levie.</verse>
				<verse number="9">Prsia akoby mali okované železným pancierom a zvuk ich krídel pripomínal rachot vozov tiahnúcich do boja.</verse>
				<verse number="10">A chvosty mali ako škorpióny a v nich žihadlá, aby nimi trýznili ľudí päť mesiacov.</verse>
				<verse number="11">Ako kráľ nad nimi vládol anjel priepasti. Po hebrejsky sa volá Abaddon, po grécky Apollyon – Zhubca.</verse>
				<verse number="12">Ale to ešte nie je koniec. Prvá pohroma prešla a už sú tu dve ďalšie.</verse>
				<verse number="13">Zatrúbil šiesty anjel. Počul som akýsi hlas od štyroch rohov zlatého oltára, ktorý je pred Bohom.</verse>
				<verse number="14">Ten hlas rozkázal šiestemu anjelovi, ktorý mal poľnicu: „Rozviaž štyroch anjelov spútaných pri veľkej rieke Eufrat.“</verse>
				<verse number="15">Tu boli rozviazaní štyria anjeli, pripravení na hodinu, deň, mesiac a rok, kedy majú zabiť tretinu ľudí.</verse>
				<verse number="16">V ich obrovskom vojsku bolo dvesto miliónov jazdcov; dozvedel som sa ich presný počet.</verse>
				<verse number="17">Vo videní som videl jazdcov, ako sa nesú na koňoch a majú ohnivočervené, fialovomodré a sírovožlté panciere. Hlavy koní boli ako hlavy levov a z tlám im sršal oheň, dym a síra.</verse>
				<verse number="18">Touto trojitou pohromou – ohňom, dymom a sírou z tlám – usmrtili tretinu ľudí.</verse>
				<verse number="19">Vražedná moc tých koní nevychádzala iba z tlám, ale aj z ich chvostov, ktoré boli ako jedovaté hady a nimi štípali ľudí.</verse>
				<verse number="20">Avšak ľudia, ktorí prežili tieto pohromy, nerobili pokánie a neodvrátili sa od výtvorov svojich rúk. Neprestali sa klaňať démonom a modlám zo zlata, striebra, medi, kameňa a dreva, ktoré sú slepé, hluché a nemôžu sa pohybovať.</verse>
				<verse number="21">Nie, ľudia sa vôbec nezmenili, neprestali sa vraždiť, nezanechali čarovanie, smilstvo a krádeže.</verse>
			</chapter>
			<chapter number="10">
				<verse number="1">Potom som uvidel iného mocného anjela, ako zostupuje z neba zahalený oblakom. Nad hlavou sa mu klenula dúha, tvár mu žiarila ako slnko a jeho nohy sa podobali ohnivým stĺpom.</verse>
				<verse number="2">V ruke držal otvorenú knihu. Pravou nohou si zastal na more, ľavou na pevninu</verse>
				<verse number="3">a zvolal mohutným hlasom, ako keď reve lev. Odpovedalo mu sedemnásobné zaburácanie hromov.</verse>
				<verse number="4">Len čo doznelo to sedemnásobné zahrmenie, chcel som si to zaznamenať, ale hlas z neba mi to zakázal: „Uchovaj v tajnosti, čo si teraz počul, a nezapisuj to.“</verse>
				<verse number="5">Anjel stojaci na mori i na pevnine zdvihol pravú ruku k nebu</verse>
				<verse number="6">a prisahal pri tom, ktorý žije na večné veky, ktorý stvoril nebo, zem, more i všetko, čo je v nich, že už viac nebude času.</verse>
				<verse number="7">V dňoch, keď zaznie poľnica siedmeho anjela, naplní sa tajomný Boží plán, ktorý už dávno ohlasoval ústami svojich prorokov.</verse>
				<verse number="8">Hlas, ktorý som počul z neba, ku mne znovu prehovoril: „Choď, vezmi otvorenú knihu z ruky anjela, ktorý stojí na mori i na zemi!“</verse>
				<verse number="9">Pristúpil som teda k anjelovi a požiadal som ho o knihu. Povedal mi: „Vezmi si ju a zjedz! V žalúdku ti zhorkne, ale v ústach bude sladká ako med.“</verse>
				<verse number="10">Urobil som, ako mi anjel prikázal. Naozaj chutila sladko, no len čo som ju prehltol, žalúdok sa mi naplnil horkosťou.</verse>
				<verse number="11">Vtedy som počul: „Musíš zasa prorokovať proti mnohým národom, kmeňom, jazykom i kráľom.“</verse>
			</chapter>
			<chapter number="11">
				<verse number="1">Potom som dostal trstinovú mieru, ktorá vyzerala ako prút, a anjel mi povedal: „Vstaň a zmeraj Boží chrám aj oltár a zrátaj tých, ktorí sa v ňom klaňajú.</verse>
				<verse number="2">Ale vonkajšie chrámové nádvorie vynechaj a nemeraj ho, lebo je vydané pohanom. Budú pustošiť sväté mesto štyridsaťdva mesiacov.</verse>
				<verse number="3">No pošlem ešte svojich dvoch svedkov; oblečení do smútočných šiat budú tisícdvestošesťdesiat dní pripomínať, že je najvyšší čas robiť pokánie.“</verse>
				<verse number="4">To sú tie dve olivy a dva svietniky, ktoré stoja pred Pánom zeme.</verse>
				<verse number="5">A keby im chcel niekto ublížiť, vyšľahne oheň z ich úst a spáli ich nepriateľov. Takto zahynie každý, kto by im chcel ublížiť.</verse>
				<verse number="6">Tí dvaja svedkovia majú moc uzavrieť nebesá, aby nepršalo, kým budú prorokovať, a majú moc premeniť vody na krv a trápiť zem všetkými pohromami, kedykoľvek budú chcieť.</verse>
				<verse number="7">No len čo skončia svoje ťažké poslanie, vystúpi z priepasti dravá šelma, pustí sa s nimi do boja, premôže ich a zabije.</verse>
				<verse number="8">Ich telá zostanú ležať na námestí veľkého mesta, ktoré sa obrazne volá Sodoma a Egypt, kde bol ukrižovaný aj ich Pán.</verse>
				<verse number="9">Ľudia zo všetkých národov, kmeňov, jazykov a rás budú tri a pol dňa pozerať na ich mŕtve telá a nedovolia ich pochovať.</verse>
				<verse number="10">Obyvatelia zeme sa z toho budú radovať, jasať a posielať si dary a blahoželať si: „Tí dvaja nás už nebudú znepokojovať!“</verse>
				<verse number="11">Ale po tri a pol dňoch Boh tých dvoch svedkov oživil a postavili sa na nohy. Tých, čo to videli, premkla hrôza.</verse>
				<verse number="12">Tu začuli dvaja proroci mocný hlas z neba: „Vystúpte sem!“ A vystúpili v oblaku do neba pred očami vydesených nepriateľov.</verse>
				<verse number="13">V tej chvíli nastalo veľké zemetrasenie, desatina mesta sa premenila na rumovisko a v ňom zahynulo sedemtisíc ľudí. Ostatných sa zmocnil strach a vzdali slávu Bohu na nebi.</verse>
				<verse number="14">Druhá pohroma sa skončila, ale už je tu tretia.</verse>
				<verse number="15">Zatrúbil siedmy anjel a celým nebom zazneli mocné hlasy: „Vlády nad svetom sa odteraz ujal náš Pán a jeho Mesiáš a bude kraľovať na večné veky!“</verse>
				<verse number="16">Dvadsiati štyria starci, čo sedia na svojich trónoch pred Bohom, padli na tvár, klaňali sa Bohu a volali:</verse>
				<verse number="17">„Vzdávame ti vďaky, Pane, Bože všemohúci, ktorý si a ktorý si bol, že si sa ujal svojej moci a začal si kraľovať.</verse>
				<verse number="18">Národy sa rozzúrili, preto sa tvoj hnev obrátil proti nim. Nastal čas súdiť mŕtvych a odmeniť tvojich služobníkov, prorokov, všetkých, ktorí ti patria a žijú podľa tvojej vôle, malých aj veľkých, a zahubiť tých, čo pustošia zem.“</verse>
				<verse number="19">Tu sa otvoril v nebi Boží chrám a bolo v ňom vidieť truhlu zmluvy. Vzápätí sa rozpútali blesky, zaburácali hromy, nastalo zemetrasenie a veľké krupobitie.</verse>
			</chapter>
			<chapter number="12">
				<verse number="1">Potom sa zjavilo na nebi veľké znamenie: žena odiata slnkom, s mesiacom pod nohami a s korunou z dvanástich hviezd na hlave.</verse>
				<verse number="2">Bola tehotná a stonala, lebo prichádzali jej pôrodné bolesti.</verse>
				<verse number="3">O chvíľku sa ukázalo na nebi iné znamenie: Veľký ohnivý drak so siedmimi hlavami a desiatimi rohmi a na každej hlave mal korunu so siedmimi diadémami.</verse>
				<verse number="4">Chvostom zmietol tretinu hviezd z neba a zhodil ich na zem. A drak sa postavil pred ženu, aby zhltol jej dieťa, len čo ho porodí.</verse>
				<verse number="5">Žena porodila syna, ktorý má raz železnou rukou vládnuť nad všetkými národmi, ale dieťa bolo prenesené k Bohu a jeho trónu.</verse>
				<verse number="6">Žena potom utiekla na púšť, kde jej Boh pripravil útočište a kde sa o ňu starali tisícdvestošesťdesiat dní.</verse>
				<verse number="7">Na nebi sa strhol boj: Michal a jeho anjeli bojovali proti drakovi. Drak a jeho anjeli boli v tomto boji porazení</verse>
				<verse number="8">a nemohli už zostať v nebi.</verse>
				<verse number="9">Veľký drak, ten dávny had, ktorý sa volá diabol a satan, ktorý zvádza celý svet, bol zvrhnutý na zem a s ním aj jeho anjeli.</verse>
				<verse number="10">A počul som mohutný hlas: „Teraz nastalo víťazstvo, moc a kráľovstvo nášho Boha a vláda jeho Mesiáša, lebo bol zvrhnutý žalobca našich bratov, ktorý na nich vo dne v noci žaloval pred naším Bohom.</verse>
				<verse number="11">Ale oni nad ním zvíťazili pre Baránkovu krv a pre svedectvo o ňom. Nemilovali svoj život tak, aby sa zľakli smrti,</verse>
				<verse number="12">preto sa radujte, nebesia, aj vy, ktorí v nich bývate. Ale beda zemi a moru: vrhol sa na vás diabol a zúri, lebo vie, ako málo času mu zostáva.“</verse>
				<verse number="13">Keď drak videl, že je zvrhnutý na zem, začal prenasledovať ženu, ktorá porodila chlapca.</verse>
				<verse number="14">Ale žena dostala dve veľké orlie krídla, aby mohla odletieť do svojho útočišťa na púšť, kde ju ukrytú pred hadom budú živiť tri a pol roka.</verse>
				<verse number="15">A had za ňou vychrlil z hrtana prúd vody ako rieku, aby ju uniesla.</verse>
				<verse number="16">Ale zem pomohla žene: roztvorila svoje útroby a pohltila rieku, ktorú drak vychrlil.</verse>
				<verse number="17">Had v zápale hnevu voči žene rozpútal vojnu proti ostatným z jej potomstva, proti tým, ktorí zachovávajú Božie prikázania a hlásia sa k Ježišovi.</verse>
				<verse number="18">A drak sa postavil na morskom brehu.</verse>
			</chapter>
			<chapter number="13">
				<verse number="1">Uvidel som, ako sa z mora vynorila dravá šelma, ktorá mala desať rohov a sedem hláv. Na každom rohu mala kráľovský diadém a na hlave rúhavé mená urážajúce Boha.</verse>
				<verse number="2">Vyzerala ako leopard, nohy pripomínali medvedie laby a tlamu mala ako lev. Drak jej dal svoju silu, svoj trón i veľkú moc.</verse>
				<verse number="3">Jedna z jej hláv bola akoby smrteľne ranená, ale rana sa zahojila. Celá zem obdivovala šelmu.</verse>
				<verse number="4">Klaňali sa drakovi, že dal šelme moc, a klaňali sa aj šelme a volali: „Kto sa môže rovnať tej dravej šelme, kto sa s ňou odváži bojovať?“</verse>
				<verse number="5">Z jej tlamy vychádzali spupné a rúhavé reči a mohla to robiť štyridsaťdva mesiacov.</verse>
				<verse number="6">A tak sa celý ten čas rúhala Bohu, jeho menu i jeho príbytku, všetkým, čo bývajú v nebi.</verse>
				<verse number="7">Bolo jej dovolené, aby bojovala proti Božiemu ľudu a zvíťazila nad ním. Dostala moc nad každým kmeňom, ľudom, jazykom i národom.</verse>
				<verse number="8">A všetci obyvatelia zeme, ktorých mená nie sú zapísané v knihe života obetovaného Baránka, sa jej budú hlboko klaňať.</verse>
				<verse number="9">Počúvajte pozorne!</verse>
				<verse number="10">Kto má ísť do zajatia, pôjde do zajatia. Kto má byť zabitý mečom, musí byť zabitý mečom. V tom sa musí prejaviť vytrvalosť Božích detí a ich viera v Krista.</verse>
				<verse number="11">Potom som videl inú šelmu, ako vystupuje zo zeme. Mala iba dva rohy ako baránok, ale hlas ako drak.</verse>
				<verse number="12">Tá sa teraz stáva vykonávateľom moci prvej šelmy, ktorá sa vyliečila zo smrteľného zranenia a núti všetkých obyvateľov zeme, aby sa jej klaňali.</verse>
				<verse number="13">Robí veľké zázraky, dokonca aj oheň zostupuje z neba na zem pred očami ľudí.</verse>
				<verse number="14">Týmito zázrakmi zvyšuje česť prvej šelmy a zvádza nimi obyvateľov zeme. Prehovára ich, aby postavili sochu šelme, ktorá zranenie prežila.</verse>
				<verse number="15">Podarilo sa jej dokonca sochu oživiť, ktorá prehovorila, a spôsobiť, aby boli usmrtení všetci, ktorí sa tej soche neklaňajú.</verse>
				<verse number="16">A núti všetkých – malých aj veľkých, bohatých aj chudobných, slobodných aj otrokov –, aby si na pravú ruku alebo na čelo dali urobiť znamenie,</verse>
				<verse number="17">a nikto nemohol nič kúpiť ani predať, ak nemá znamenie tej šelmy alebo číslo, ktoré ukazuje na jej meno.</verse>
				<verse number="18">Tu je potrebná múdrosť: kto má bystrý rozum, nech zráta číslo tej šelmy. To číslo označuje človeka a je to číslo šesťstošesťdesiatšesť.</verse>
			</chapter>
			<chapter number="14">
				<verse number="1">Potom som videl Baránka, ako stojí na vrchu Sion, a s ním stoštyridsaťštyritisíc tých, ktorí majú na čele napísané jeho meno i meno jeho Otca.</verse>
				<verse number="2">Začul som hlas z neba ako hukot mohutného vodopádu a burácanie hromu, ktorý znel ako nádherný chorál sprevádzaný harfami.</verse>
				<verse number="3">Pred Božím trónom, pred štyrmi bytosťami a pred starcami sa spievala nová pieseň. Tú pieseň sa nemohol naučiť nik, iba tých stoštyridsaťštyritisíc z obyvateľov zeme, ktorí boli vykúpení.</verse>
				<verse number="4">Zostali verní svojmu Pánovi a nepoškvrnili sa so ženami. Nasledujú Baránka, kamkoľvek ide. Boli ako prvotina úrody vykúpení pre Boha a pre Baránka.</verse>
				<verse number="5">Ich ústa nikdy nevyslovili lož a nenájde sa na nich nijaká škvrna.</verse>
				<verse number="6">Potom som videl anjela, ako letí stredom nebeskej klenby. Niesol radostnú správu o vykúpení, ktorá má večnú platnosť. Ohlasoval ju všetkým obyvateľom zeme, každému národu, kmeňu, jazyku i rase.</verse>
				<verse number="7">Volal mohutným hlasom: „Bojte sa Boha a vzdajte mu česť! Nastáva chvíľa jeho konečného súdu! Pokloňte sa tomu, ktorý stvoril nebo i zem, more i pramene vôd!“</verse>
				<verse number="8">Za ním letel druhý anjel a volal: „Padol Babylon, padlo to veľké mesto, ktoré zvádzalo všetky národy a strhávalo do hriechu.“</verse>
				<verse number="9">Za nimi letel tretí anjel a volal mohutným hlasom: „Ak sa niekto bude klaňať šelme a jej obrazu a bude nosiť jej znak na čele alebo na ruke,</verse>
				<verse number="10">bude piť víno Božieho rozhorčenia, nezriedeného, naliateho do čaše jeho hnevu a bude mučený ohňom a sírou pred svätými anjelmi a pred Baránkom.</verse>
				<verse number="11">Dym z ohňa, ktorý ich trápi, bude stúpať na večné veky a tí, ktorí sa klaňajú šelme a jej obrazu a prijali znamenie jej mena, nebudú mať odpočinok vo dne ani v noci.</verse>
				<verse number="12">V tom sa prejaví vytrvalosť Božieho ľudu, ktorý zachováva Božie príkazy a vernosť Kristovi.“</verse>
				<verse number="13">Vtom som počul hlas z neba: „Napíš toto: Od tejto chvíle sú šťastní tí, ktorí umierajú s Pánom. Áno, hovorí Duch, nech si odpočinú od svojej námahy, lebo ich skutky idú s nimi.“</verse>
				<verse number="14">A videl som biely oblak a na oblaku sedel ktosi, kto vyzeral ako Syn človeka. Na hlave mal zlatý veniec a v ruke ostrý kosák.</verse>
				<verse number="15">Vtom ďalší anjel vyšiel z chrámu a mohutným hlasom zavolal na toho, čo sedel na oblaku: „Hoď kosák a žni, lebo nastal čas žatvy a úroda zeme dozrela.“</verse>
				<verse number="16">A ten, čo sedel na oblaku, hodil kosák na zem a zem bola zožatá.</verse>
				<verse number="17">A ďalší anjel vyšiel z nebeského chrámu a aj on mal ostrý kosák.</verse>
				<verse number="18">Od oltára vyšiel ešte jeden anjel a ten mal moc nad ohňom. Zavolal mohutným hlasom na toho, ktorý mal kosák: „Daj sa do práce so svojím ostrým kosákom a odrež strapce z révy zemskej vinice, lebo hrozno dozrelo.“</verse>
				<verse number="19">Tu hodil anjel kosák na zem, odrezal strapce na zemskej vinici a hodil ich do veľkého lisu Božieho hnevu.</verse>
				<verse number="20">Lis šliapali vonku za mestom a z lisu vytekala krv, ktorá siahala až po uzdy koní a rozlievala sa dookola na vzdialenosť tisícšesťsto štádií.</verse>
			</chapter>
			<chapter number="15">
				<verse number="1">Potom som uvidel na nebi ešte iné znamenie, veľké a obdivuhodné: sedem anjelov prinášajúcich sedem posledných pohrôm, ktorými sa zavŕši Boží hnev.</verse>
				<verse number="2">Predo mnou sa rozprestieralo čosi ako krištáľovo priezračné more iskriace ako oheň. Na ňom stáli tí, čo zvíťazili nad dravou šelmou, neklaňali sa jej soche a nedali sa označiť jej číslom. V rukách držali harfy a spievali víťaznú pieseň, ktorú spieval Boží služobník Mojžiš, a pieseň Baránkovu:</verse>
				<verse number="3">„Veľké a obdivuhodné sú tvoje skutky, Pane, Bože všemohúci! Spravodlivé a priame sú tvoje cesty, Kráľ národov.</verse>
				<verse number="4">Kto by sa nebál teba, Pane, a neoslavoval tvoje meno?! Veď ty jediný si svätý! Všetky národy prídu a budú sa ti klaňať, lebo sa ukázalo, že tvoje rozhodnutia sú spravodlivé.“</verse>
				<verse number="5">Potom som videl, ako sa otvorila svätyňa nebeského chrámu a vyšlo z nej sedem anjelov, ktorí prinášali sedem posledných pohrôm.</verse>
				<verse number="6">Boli oblečení do čistého bieloskvúceho kňazského rúcha a cez prsia boli prepásaní zlatou šerpou.</verse>
				<verse number="7">Jedna zo štyroch bytostí pred Božím trónom im podala sedem zlatých čiaš naplnených hnevom Boha, žijúceho na večné veky.</verse>
				<verse number="8">A chrám sa naplnil dymom Božej velebnosti a moci, takže nik nemohol do chrámu vstúpiť, kým sa neskončí tých sedem pohrôm.</verse>
			</chapter>
			<chapter number="16">
				<verse number="1">A počul som z chrámu mocný hlas, ako hovorí siedmim anjelom: „Choďte a vylejte tých sedem čiaš Božieho hnevu na zem!“</verse>
				<verse number="2">Prvý anjel šiel a vylial na zem svoju čašu. Tu sa na ľuďoch, čo mali znamenie šelmy a klaňali sa jej soche, povyhadzovali zhubné vredy.</verse>
				<verse number="3">Druhý anjel vylial obsah svojej čaše do mora. Voda sa hneď premenila na krv ako z mŕtveho a zahynulo všetko, čo žilo v mori.</verse>
				<verse number="4">Tretí anjel vylial svoju čašu na rieky a na pramene vôd.</verse>
				<verse number="5">Tu som počul, ako hovorí anjel, ktorý má moc nad vodami: „Správne si to urobil, ty Svätý, ktorý si a ktorý si bol, že si vyniesol tento rozsudok.</verse>
				<verse number="6">Preliali krv tých, ktorí verili v teba, i tvojich prorokov, preto musia na tvoj rozkaz piť krv. Zaslúžia si to!“</verse>
				<verse number="7">A od oltára som počul hlas: „Áno, Pane, Bože všemohúci, správne a spravodlivé sú tvoje súdy!“</verse>
				<verse number="8">Štvrtý anjel vylial svoju čašu na slnko: dostala moc svojou páľavou ubližovať ľuďom.</verse>
				<verse number="9">Veľká horúčava spaľovala ľudí a preklínali Boha, ktorý má moc nad takýmito pohromami. Ale nerobili pokánie a nevzdávali Bohu česť.</verse>
				<verse number="10">Piaty anjel vylial svoju čašu na trón šelmy. V jej kráľovstve nastala tma.</verse>
				<verse number="11">Ľudia si od bolesti hrýzli jazyk, rúhali sa nebeskému Bohu, trýznení vredmi, ale nerobili pokánie a neprestali konať zlo.</verse>
				<verse number="12">Šiesty anjel vylial svoju čašu na veľkú rieku Eufrat: voda v nej vyschla, aby bola pripravená cesta kráľom od východu slnka.</verse>
				<verse number="13">Potom som videl, ako z tlamy šelmy, z tlamy draka a z úst falošného proroka vychádzajú traja nečistí duchovia podobní ropuchám.</verse>
				<verse number="14">Sú to diabolskí duchovia, ktorí robia zázraky. Vyšli ku kráľom celého sveta, aby ich zhromaždili do boja v rozhodujúci deň všemohúceho Boha.</verse>
				<verse number="15">„Hľa, prichádzam nečakane ako zlodej. Dobre tomu, kto bdie a chráni si odev, aby nechodil nahý a nebolo vidieť jeho nahotu!“</verse>
				<verse number="16">Anjel zhromaždil tých kráľov na miesto, ktoré sa po hebrejsky volá Harmagedon.</verse>
				<verse number="17">Siedmy anjel vylial svoju čašu do povetria a z chrámu od trónu zaznelo mocným hlasom: „Stalo sa!“</verse>
				<verse number="18">A rozpútali sa blesky, hrmelo, burácalo a celá zem sa triasla; také hrozné zemetrasenie ešte nebolo, odkedy je človek na zemi.</verse>
				<verse number="19">Veľké mesto sa rozpadlo na tri časti a mestá národov sa zrútili. Boh sa rozpomenul na veľký Babylon a dal mu piť z pohára vína svojho trestajúceho hnevu.</verse>
				<verse number="20">Všetky ostrovy zmizli a po vrchoch nezostalo ani stopy.</verse>
				<verse number="21">Z neba padali na ľudí krúpy ťažké ako centy a ľudia preklínali Boha za tú strašnú pohromu.</verse>
			</chapter>
			<chapter number="17">
				<verse number="1">Prišiel ku mne jeden zo siedmich anjelov, ktorí mali sedem čiaš, a povedal mi: „Poď so mnou, ukážem ti súd nad veľkou neviestkou, ktorá vládne nad vodami</verse>
				<verse number="2">a s ktorou smilnili králi zeme a obyvatelia sa opíjali vínom jej nemravnosti.“</verse>
				<verse number="3">Zmocnil sa ma Duch a anjel ma odviedol na púšť. Tu som videl ženu sediacu na šarlátovej šelme so siedmimi hlavami a s desiatimi rohmi, plnej rúhavých mien.</verse>
				<verse number="4">Bola oblečená do purpuru a šarlátu, ozdobená zlatom, drahokamami a perlami. V ruke držala zlatý pohár, plný ohavností a nečistoty svojho smilstva.</verse>
				<verse number="5">Na čele mala napísané meno tajomného významu: „Veľký Babylon, matka všetkého smilstva a všetkých ohavností na zemi.“</verse>
				<verse number="6">Zhrozený som zbadal, že je opitá krvou veriacich a krvou Ježišových svedkov.</verse>
				<verse number="7">„Prečo si taký zhrozený?“ spýtal sa ma anjel. „Prezradím ti tajomstvo tej ženy aj tej sedemhlavej a desaťrohej šelmy, na ktorej sa nesie.</verse>
				<verse number="8">Šelma, ktorú si videl, tu už raz bola, ale bola premožená. Ešte raz vystúpi z priepasti, ale pôjde do záhuby. Obyvatelia zeme, ktorých mená nie sú už od ustanovenia sveta zapísané v knihe života, sa budú čudovať, keď uvidia šelmu, ktorá bola, nie je a zasa nakrátko bude.</verse>
				<verse number="9">Aby sme to pochopili, potrebujeme Božiu múdrosť: sedem hláv je sedem vrchov, na ktorých žena tróni. Predstavujú aj sedem kráľov:</verse>
				<verse number="10">päť z nich už padlo, šiesty práve kraľuje a siedmy ešte nenastúpil, ale jeho vláda potrvá len krátko.</verse>
				<verse number="11">Šelma, ktorá tu predtým bola a teraz nie je, je ôsmy kráľ. Pochádza z tých siedmych a ide do záhuby.</verse>
				<verse number="12">Desať rohov, ktoré si videl, je desať kráľov, ktorí sa ešte neujali vlády. Prevezmú moc spolu so šelmou, ale iba na krátku chvíľu.</verse>
				<verse number="13">Budú mať rovnaké zámery a ciele a svoju moc aj silu odovzdajú šelme.</verse>
				<verse number="14">Budú spolu bojovať proti Baránkovi, ale Baránok nad nimi zvíťazí, lebo je Pán pánov a Kráľ kráľov. Spolu s ním zvíťazia všetci, ktorých si povolal, vyvolil a ktorí mu zostali verní.“</verse>
				<verse number="15">Anjel mi ešte povedal: „Vody, ktoré si videl a na ktorých neviestka sedí, sú obrazom národov, davov, rás a jazykov.</verse>
				<verse number="16">Šelma aj desať rohov, ktoré si videl, však napokon neviestku znenávidia, strhajú z nej šaty až do naha, budú jesť jej mäso a spália ju.</verse>
				<verse number="17">To Boh im vnukol, aby vykonali jeho zámer a svorne odovzdali svoju kráľovskú moc šelme, až sa splní Božie slovo.</verse>
				<verse number="18">A žena, ktorú si videl, je veľké mesto, ktoré vládne nad všetkými kráľmi zeme.“</verse>
			</chapter>
			<chapter number="18">
				<verse number="1">Potom som videl iného anjela, ako s veľkou mocou zostupuje z neba, a jeho sláva ožiarila celú zem.</verse>
				<verse number="2">Zvolal mohutným hlasom: „Padol, padol veľký Babylon, stal sa obydlím démonov a skrýšou nečistých duchov i každého zlovestného a nenávideného vtáka.</verse>
				<verse number="3">To preto, že sa vínom jeho smilstva opíjali všetky národy, vládcovia sveta s ním smilnili a magnáti zeme bohatli z jeho márnotratnosti a prepychu!“</verse>
				<verse number="4">Potom som počul z neba iný hlas: „Ľud môj, utečte z tohto mesta, nezúčastňujte sa na jeho hriechoch, aby vás nepostihli jeho pohromy.</verse>
				<verse number="5">Lebo jeho viny sa navŕšili až po nebo a Boh na ne nezabudol.</verse>
				<verse number="6">Odplaťte tej neviestke, ako si zaslúži, dvojnásobne sa jej odplaťte za jej skutky! Do pohára, do ktorého nalievala, vlejte jej dvojnásobne!</verse>
				<verse number="7">Koľko si užila slávy a hýrenia, toľko jej teraz dajte trápenia a žiaľu. Lebo si nahovára: ‚Trónim si ako kráľovná, vdova nie som a smútku neokúsim.‘</verse>
				<verse number="8">Preto ju v jedinom dni postihnú všetky pohromy: smrť i smútok, hlad i oheň, lebo mocný je Pán Boh, ktorý ju odsúdil.“</verse>
				<verse number="9">Králi sveta, ktorí s ňou smilnili a hýrili, budú nad ňou plakať a nariekať, keď uvidia dym horiaceho mesta.</verse>
				<verse number="10">V hrôze nad jeho skazou budú sa len zobďaleč prizerať a nariekať: „Beda, beda, ty veľký Babylon, mesto také mocné, a predsa ťa vo chvíli postihol súd!“</verse>
				<verse number="11">Aj bohatí kupci zeme budú nad ním plakať, lebo už nik nekúpi ich tovar:</verse>
				<verse number="12">náklady zlata a striebra, drahokamov a perál, kmentu a purpuru, hodvábu a šarlátu, tujové drevo všelijakého druhu, rozličné výrobky zo slonoviny a vzácneho dreva, medi, železa a mramoru,</verse>
				<verse number="13">škoricu a indické korenie, voňavky a masti, kadidlo, víno a olej, múku a pšenicu, dobytok a ovce, kone a vozy, otrokov a zajatcov.</verse>
				<verse number="14">Aj bohatstvo, po ktorom si tak dychtil, je preč, po všetkom lesku a nádhere niet ani pamiatky a nikdy ich už naspäť nezískaš.</verse>
				<verse number="15">Ľudia, ktorí s tým obchodovali a z toho zbohatli, budú sa prizerať zobďaleč, zdesení nad jeho skazou, a budú plakať a nariekať:</verse>
				<verse number="16">„Beda, beda, ty veľké mesto, ktoré si sa odievalo do kmentu, purpuru a šarlátu, zdobilo zlatom, drahokamami a perlami!</verse>
				<verse number="17">Vo chvíli bolo zničené všetko tvoje bohatstvo!“ A všetci kapitáni lodí aj tí, ktorí sa na nich plavia, námorníci aj všetci, ktorí sa živia plavbou, sa neodvážili priblížiť,</verse>
				<verse number="18">a keď videli dym požiaru, volali: „Ktoré mesto na svete sa môže porovnávať s týmto mestom?“</verse>
				<verse number="19">V smútku si sypali popol na hlavu a nahlas nariekali: „Beda, beda ti, veľké mesto! Z tvojho blahobytu zbohatli všetci majitelia námorných lodí, a teraz si vo chvíli spustošené!“</verse>
				<verse number="20">Avšak raduj sa, nebo, i ty, verná cirkev, apoštoli i proroci, lebo Boh vyniesol nad týmto mestom rozsudok, aký ono vynieslo nad vami.</verse>
				<verse number="21">Tu jeden mocný anjel zdvihol balvan, ťažký ako žarnov, hodil ho do mora a zvolal: „Takto odrazu bude zvrhnutý Babylon, to veľké mesto, a nezostane po ňom ani pamiatky.</verse>
				<verse number="22">Už nikdy tu nezaznie hudba, neozve sa harfa, flauta ani poľnica, nikdy tu už nebude pracovať remeselník ani umelec, ani klepot mlyna tu už nezaznie.</verse>
				<verse number="23">Nikdy sa tu už nerozsvieti svetlo lampy, ani sa tu nebude ozývať svadobné veselie. Tvoji obchodníci ovládali celý svet a tvojimi čarami boli omámené všetky národy.</verse>
				<verse number="24">Tvoje ulice sú skropené krvou prorokov a Kristových nasledovníkov i všetkých, ktorí boli na zemi zavraždení.“</verse>
			</chapter>
			<chapter number="19">
				<verse number="1">Potom som počul mocný hlas akoby obrovského zástupu na nebi: „Haleluja! Spasenie, sláva i moc patria nášmu Bohu,</verse>
				<verse number="2">lebo správne a spravodlivé sú jeho súdy! Veď odsúdil tú veľkú neviestku, ktorá priviedla zem do záhuby svojím smilstvom, spravodlivo ju potrestal za krv svojich služobníkov, ktorá lipne na jej rukách!“</verse>
				<verse number="3">A znova spievali: „Haleluja! Na večné veky bude stúpať dym z tohto horiaceho mesta.“</verse>
				<verse number="4">Tu tých dvadsaťštyri starcov spolu so štyrmi bytosťami padlo na kolená; klaňali sa Bohu, ktorý sedí na tróne, a volali: „Amen! Haleluja!“</verse>
				<verse number="5">A od trónu zaznel hlas: „Chváľte nášho Boha všetci, ktorí mu slúžite a bojíte sa ho, veľkí alebo malí!“</verse>
				<verse number="6">A počul som spev akoby obrovského zástupu, mohutný ako hukot vôd alebo ako dunenie hromu: „Haleluja! Ujal sa vlády Pán, Boh náš všemohúci!</verse>
				<verse number="7">Radujme sa, jasajme a vzdávajme mu slávu, lebo nadišla svadba Baránkova a jeho nevesta sa pripravila.</verse>
				<verse number="8">Dostala bieloskvúce šaty zo žiarivého kmentu, aby sa nimi odiala.“ Týmto kmentom sú spravodlivé skutky veriacich.</verse>
				<verse number="9">Tu mi povedal anjel: „Napíš: Šťastní sú tí, čo sú pozvaní na Baránkovu svadbu.“ A potom ešte doložil: „Toto sú slová samého Boha.“</verse>
				<verse number="10">Padol som mu k nohám, aby som sa mu hlboko poklonil. Ale on mi povedal: „Nerob to! Som predsa služobník ako ty a tvoji bratia, ktorí majú Ježišovo svedectvo. Bohu sa klaňaj!“</verse>
				<verse number="11">Vtedy sa pred mojimi očami otvorili nebesia a videl som bieleho koňa. Sedel na ňom ten, ktorý sa volá Verný a Pravdivý. To je ten, ktorý vynáša spravodlivé rozsudky a spravodlivo aj bojuje.</verse>
				<verse number="12">Oči mu žiarili ako plameň ohňa a na hlave sa mu skvelo množstvo kráľovských diadémov. Má napísané meno a len on sám vie, čo znamená.</verse>
				<verse number="13">Jeho odev bol zmáčaný krvou a jeho meno je Slovo Božie.</verse>
				<verse number="14">Za ním išlo nebeské vojsko na bielych koňoch. Všetci boli oblečení do čistého bieloskvúceho kmentu.</verse>
				<verse number="15">Z úst mu vychádza ostrý meč, aby ním bil národy. Bude nad nimi vládnuť železnou rukou. On sám bude šliapať lis trestajúceho hnevu všemohúceho Boha.</verse>
				<verse number="16">Na plášti a na boku má napísané meno: Kráľ kráľov a Pán pánov.</verse>
				<verse number="17">Videl som anjela ožiareného slnečným jasom. Mocným hlasom volal na všetky vtáky letiace prostriedkom neba: „Poďte, zlietnite sa na veľkú Božiu hostinu!</verse>
				<verse number="18">Budete sa sýtiť telami kráľov a vojvodcov, bojovníkov, koní i jazdcov, telami všetkých, slobodných aj otrokov, slabých aj mocných.“</verse>
				<verse number="19">Potom som videl dravú šelmu i kráľov zeme a ich zhromaždené vojská, aby vyrazili do boja proti jazdcovi a jeho vojsku.</verse>
				<verse number="20">Ale šelmu zajali a s ňou aj falošného proroka, ktorý z jej poverenia robil veľké zázraky. Nimi zvádzal všetkých, čo prijali znamenie šelmy a klaňali sa jej soche. Oboch hodili za živa do ohnivého jazera horiacej síry.</verse>
				<verse number="21">Ostatní boli pobití mečom vychádzajúcim z úst jazdca. A všetky vtáky sa dosýta nažrali ich mäsa.</verse>
			</chapter>
			<chapter number="20">
				<verse number="1">Tu som videl, ako z neba zostupuje anjel, ktorý má v ruke kľúč od priepasti a veľkú reťaz.</verse>
				<verse number="2">Chytil draka, toho dávneho hada, diabla a satana, a spútal ho na tisíc rokov.</verse>
				<verse number="3">Potom ho hodil do priepasti, zavrel ju a zhora zapečatil, aby nemohol zvádzať národy, kým sa nedovŕši tisíc rokov. Potom musí byť ešte na krátky čas prepustený.</verse>
				<verse number="4">Ďalej som videl tróny, na ktoré zasadli tí, čo dostali právo súdiť. Videl som aj tých, čo boli popravení pre vernosť Ježišovi a Božiemu slovu, aj tých, čo sa neklaňali šelme ani jej soche a neprijali jej znamenie na čelo ani na ruku. Teraz ožili a kraľovali s Kristom tisíc rokov.</verse>
				<verse number="5">To je prvé vzkriesenie. Ostatní mŕtvi ožijú až potom, keď sa dovŕši tisíc rokov.</verse>
				<verse number="6">Šťastní a svätí sú tí, ktorí majú účasť na tomto prvom vzkriesení. Nad nimi druhá smrť nemá moc, Boh a Kristus si z nich urobí kňazov a budú s ním kraľovať tisíc rokov.</verse>
				<verse number="7">Keď pominie tých tisíc rokov, bude satan prepustený zo svojho väzenia.</verse>
				<verse number="8">Vyjde a bude zvádzať na štyroch stranách zeme, národy Goga i Magoga. Zhromaždí ich do boja a bude ich ako piesku v mori.</verse>
				<verse number="9">Pochodovali po celej šírej zemi a obkľúčili tábor Božieho ľudu i mesto, ktoré miluje Boh, ale zostúpil oheň z neba a spálil ich.</verse>
				<verse number="10">A diabol, ktorý ich zvádzal, bol uvrhnutý do ohnivého jazera, kde horí síra a kde je už šelma i falošný prorok. Tam budú mučení vo dne i v noci na večné veky.</verse>
				<verse number="11">Potom som videl veľký biely trón i toho, ktorý na ňom sedel. Pred jeho pohľadom sa rozplynuli zem aj nebo a nezostalo po nich ani stopy.</verse>
				<verse number="12">Videl som mŕtvych, veľkých aj malých, ako stoja pred trónom, a otvorili sa knihy. Otvorila sa aj kniha života a mŕtvi boli odsúdení podľa svojich skutkov zapísaných v tých knihách.</verse>
				<verse number="13">More, smrť aj jej ríša vydali svojich mŕtvych a každý bol súdený podľa svojich skutkov.</verse>
				<verse number="14">Potom smrť i jej ríša boli zvrhnuté do horiaceho jazera. To je druhá smrť: horiace jazero.</verse>
				<verse number="15">A kto nebol zapísaný v knihe života, takisto bol uvrhnutý do horiaceho jazera.</verse>
			</chapter>
			<chapter number="21">
				<verse number="1">Potom som videl nové nebo a novú zem. Staré nebo a stará zem zmizli a ani more už vôbec nebolo.</verse>
				<verse number="2">A uvidel som sväté mesto, nový Jeruzalem, ako zostupuje z neba od Boha. Bolo slávnostne vyzdobené ako nevesta, keď ide v ústrety svojmu ženíchovi.</verse>
				<verse number="3">A počul som od trónu mohutný hlas: „To je Boží príbytok medzi ľuďmi. Boh bude bývať s nimi; oni budú jeho ľudom a on bude ich Bohom.</verse>
				<verse number="4">Zotrie im každú slzu z očí a už nebude smrti ani žiaľu. A nebude tam plač ani bolesť, lebo to, čo bolo predtým, pominulo.“</verse>
				<verse number="5">A ten, ktorý sedel na tróne, povedal: „Pozri, všetko tvorím nové.“ Potom doložil: „Napíš: Tieto slová sú pravdivé a spoľahlivé.“</verse>
				<verse number="6">A povedal mi: „Už sa splnili. Ja som Alfa i Omega, počiatok i koniec. Smädnému dám zadarmo z prameňa živej vody.</verse>
				<verse number="7">Kto zvíťazí, dostane toto všetko; ja mu budem Bohom a on mi bude synom.</verse>
				<verse number="8">Ale zbabelci, neverní, poškvrnení, vrahovia, smilníci, čarodejníci, modloslužobníci a všetci luhári nájdu svoj údel v jazere, kde horí oheň a síra. A to je tá druhá smrť – večné oddelenie od Boha.“</verse>
				<verse number="9">Tu pristúpil jeden zo siedmich anjelov, ktorí mali sedem čiaš naplnených siedmimi pohromami, a povedal mi: „Poď, ukážem ti nevestu, Baránkovu manželku.“</verse>
				<verse number="10">Zmocnil sa ma Duch a anjel ma preniesol na veľký a vysoký vrch a ukázal mi sväté mesto Jeruzalem, ako zostupuje z neba od Boha</verse>
				<verse number="11">a žiari Božou vznešenosťou. Jagalo sa ako najvzácnejší drahokam, ako krištáľovo priezračný jaspis.</verse>
				<verse number="12">Malo mohutné a vysoké hradby, dvanásť brán strážených dvanástimi anjelmi a na bránach napísané mená dvanástich kmeňov synov Izraela.</verse>
				<verse number="13">Tri brány boli na východ, tri brány na sever, tri brány na juh a tri brány na západ.</verse>
				<verse number="14">Mestské hradby boli postavené na dvanástich základných kameňoch a na nich boli mená dvanástich Baránkových apoštolov.</verse>
				<verse number="15">Ten, čo sa so mnou zhováral, mal mieru zo zlatej trstiny, aby zmeral mesto, jeho brány i hradby.</verse>
				<verse number="16">Mesto je postavené do štvorca: je rovnako dlhé ako široké. Zmeral to mesto a bolo 12000 štádií dlhé, široké aj vysoké.</verse>
				<verse number="17">Potom zmeral aj hradby mesta. Boli 144 lakťov vysoké.</verse>
				<verse number="18">Hradby boli postavené z jaspisu a mesto bolo z rýdzeho zlata a jagalo sa ako krištáľ.</verse>
				<verse number="19">Základy hradieb tohto mesta sú samý drahokam. Prvý základný kameň je jaspis, druhý zafír, tretí chalcedón, štvrtý smaragd,</verse>
				<verse number="20">piaty sardonyx, šiesty sardion, siedmy chryzolit, ôsmy beryl, deviaty topás, desiaty chryzopras, jedenásty hyacint a dvanásty ametyst.</verse>
				<verse number="21">A dvanásť brán je z dvanástich perál, každá z jednej perly. A námestie tohto mesta je z rýdzeho zlata ako z priezračného krištáľu.</verse>
				<verse number="22">Ale nevidel som v ňom chrám, lebo jeho chrámom je Pán, všemohúci Boh a Baránok.</verse>
				<verse number="23">Mesto nepotrebuje ani slnko, ani mesiac, aby malo svetlo. Ožiaruje ho Božia sláva a jeho svetlom je Baránok.</verse>
				<verse number="24">V jeho svetle budú žiť národy a králi sveta mu prinesú svoje bohatstvo.</verse>
				<verse number="25">Jeho brány zostanú otvorené, lebo stále trvá deň; noci tam už nebude.</verse>
				<verse number="26">Sústredí sa v ňom všetka sláva i bohatstvo národov.</verse>
				<verse number="27">Ale nič nečisté, nik, kto sa rúha alebo klame, tam nebude mať prístup; iba tí, ktorí sú zapísaní v Baránkovej knihe života.</verse>
			</chapter>
			<chapter number="22">
				<verse number="1">Potom mi ukázal rieku živej vody, čírej ako krištáľ, ktorá vyvierala pri Božom a Baránkovom tróne.</verse>
				<verse number="2">Uprostred mesta na námestí, po oboch brehoch rieky, rástli stromy života, ktoré prinášali ovocie dvanásťkrát do roka. Každý mesiac na ňom dozrieva ovocie a jeho lístie má liečivú moc pre všetky národy.</verse>
				<verse number="3">A nebude tam už prekliatia. Bude tam Boží a Baránkov trón. Jeho služobníci mu budú slúžiť,</verse>
				<verse number="4">budú hľadieť na jeho tvár a na čele ponesú jeho meno.</verse>
				<verse number="5">Noci tam už nebude a nebudú potrebovať svetlo lampy ani svetlo slnka, lebo Pán Boh bude ich slnkom, a budú kraľovať na večné veky.</verse>
				<verse number="6">Potom mi anjel povedal: „Tieto slová sú spoľahlivé a pravdivé. Pán, Boh, ktorý dáva proroctvo, poslal svojho anjela, aby oznámil svojim služobníkom, čo sa má onedlho stať.</verse>
				<verse number="7">Áno, prídem čoskoro. Šťastný je ten, kto si vezme k srdcu prorocké slová tejto knihy.“</verse>
				<verse number="8">Ja, Ján, som toto všetko počul a videl. A keď som to počul a videl, padol som k nohám toho anjela, ktorý mi to všetko ukázal.</verse>
				<verse number="9">Ale on mi povedal: „Nerob to! Veď aj ja som len služobník ako ty a tvoji bratia proroci, aj tí, ktorí si berú k srdcu slová tejto knihy. Bohu sa klaňaj!“</verse>
				<verse number="10">Potom mi povedal: „Nedrž v tajnosti prorocké slová tejto knihy, lebo je blízko čas, keď sa naplnia.</verse>
				<verse number="11">Kto sa dopúšťa zla, nech to robí ďalej, kto sa nechce zbaviť špiny, nech v nej zostane, ale kto žije podľa Božej vôle, nech sa ešte väčšmi usiluje, a kto je svätý, nech sa ešte väčšmi posväcuje.“</verse>
				<verse number="12">„Buďte pripravení! Prídem rýchlo a nečakane a odplatím každému podľa toho, ako žil.</verse>
				<verse number="13">Ja som Alfa i Omega, prvý i posledný.</verse>
				<verse number="14">Šťastní sú tí, ktorí majú očistené srdcia, a majú tak prístup k stromu života a môžu prejsť cez brány mesta.</verse>
				<verse number="15">Vonku zostanú všetci nepriatelia Boží, traviči, nemravníci, vrahovia, modloslužobníci a každý, kto má záľubu v podvodoch a klame.</verse>
				<verse number="16">Ja, Ježiš, posielam svojho posla, aby to oznámil všetkým zborom. Ja som výhonok z Dávidovho koreňa a potomok Dávidov, žiarivá ranná hviezda.“</verse>
				<verse number="17">Duch aj nevesta volajú: „Príď!“ A kto počúva, nech povie: „Príď!“ Kto je smädný, nech príde, kto túži, nech si zadarmo naberie vody života.</verse>
				<verse number="18">Upozorňujem každého, kto počúva prorocké slová tejto knihy: Kto by k nim niečo pridal, tomu Boh pridá pohromy opísané v tejto knihe.</verse>
				<verse number="19">A kto by zo slov tejto prorockej knihy niečo ubral, tomu Boh vezme podiel na strome života a zo svätého mesta; z toho, o čom sa píše v tejto knihe.</verse>
				<verse number="20">Ten, ktorý toto všetko dosvedčuje, hovorí: „Áno, prídem skoro!“ Áno, príď, Pane Ježišu!</verse>
				<verse number="21">Milosť Pána Ježiša nech je so všetkými.</verse>
			</chapter>
		</book>
	</testament>
</bible>